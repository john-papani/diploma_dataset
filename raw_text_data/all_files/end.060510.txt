ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΛΑ΄

Τετάρτη 10 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Σ. Μάνου, σελ.
2. Ανακοινώνεται ότι τη συνεδρίαση παρακολουθούν μαθητές από το 6ο Δημοτικό Σχολείο Αιγίου Αχαΐας, το Δημοτικό Σχολείο Δρεπάνου Αχαΐας, το 10 Δημοτικό Σχολείο Τρίπολης και δόκιμοι αξιωματικοί από την Σχολή Μονίμων Υπαξιωματικών Στρατού, σελ.
3.Επί Διαδιακστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 11 Μαΐου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία», σελ.
2. Κατάθεση σχεδίου νόμου:
Ο Πρωθυπουργός και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής ‘Αμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τουριστικής Ανάπτυξης, Μακεδονίας-Θράκης, Αιγαίου και Νησιωτικής Πολιτικής και Επικρατείας κατέθεσαν σχέδιο νόμου «Εθνικό Τυπογραφείο», «Εφημερίς της Κυβερνήσεως» και λοιπές διατάξεις»., σελ.

ΟΜΙΛΗΤΕΣ
Α. Επί Διαδικαστικού θέματος:
ΠΑΠΑΝΔΡΕΟΥ Β., σελ.
ΣΜΥΡΛΗΣ Γ., σελ.
Β. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΛΟΓΟΣΚΟΥΦΗΣ Γ., σελ.
ΑΝΔΡΟΥΛΑΚΗΣ Δ., σελ.
ΑΡΓΥΡΗΣ Ε., σελ.
ΒΕΝΙΖΕΛΟΣ Ε., σελ.
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΓΙΑΚΟΥΜΑΤΟΣ Γ., σελ.
ΔΑΙΛΑΚΗΣ Ε., σελ.
ΔΡΑΓΑΣΑΚΗΣ Ι., σελ.
ΖΗΣΗ Ρ., σελ.
ΚΑΛΟΓΗΡΟΥ Χ., σελ.
ΚΑΡΑΟΓΛΟΥ Θ., σελ.
ΚΑΡΑΣΜΑΝΗΣ Γ., σελ.
ΚΑΣΤΑΝΙΔΗΣ Χ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΜΑΚΡΥΠΙΔΗΣ Α., σελ.
ΜΑΝΩΛΙΑ Χ., σελ.
ΜΑΝΩΛΗΣ Ι., σελ.
ΜΠΟΥΓΑΣ Ι., σελ.
ΜΠΟΥΡΑΣ Α., σελ.
ΝΑΣΙΩΚΑΣ Σ., σελ.
ΝΙΚΟΛΑΪΔΟΥ Β., σελ.
ΝΤΟΛΙΟΣ Γ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΓΕΩΡΓΙΟΥ Γ. (Εύβοιας), σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΙΠΕΡΓΙΑΣ Δ., σελ.
ΠΡΩΤΟΠΑΠΑΣ Χ., σελ.
ΣΓΟΥΡΙΔΗΣ Π., σελ.
ΣΙΔΗΡΟΠΟΥΛΟΣ Α., σελ.
ΣΚΥΛΛΑΚΟΣ Α., σελ.
ΣΤΡΑΤΑΚΗΣ Ε., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΤΖΙΜΑΣ Μ., σελ.
ΤΣΙΟΓΚΑΣ Δ., σελ.
ΤΣΙΤΟΥΡΙΔΗΣ Σ., σελ.
ΦΟΥΣΑΣ Α., σελ.
ΦΩΤΙΑΔΗΣ Α., σελ.
ΦΩΤΙΑΔΗΣ Η., σελ.
ΧΑΛΚΙΔΗΣ Μ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΡΥΣΟΧΟΪΔΗΣ Μ., σελ.
ΧΩΡΕΜΗΣ Α., σελ.



      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ B΄
      ΣΥΝΕΔΡΙΑΣΗ ΡΛΑ΄
      Τετάρτη 10 Μαΐου 2006
      Αθήνα, σήμερα στις 10 Μαΐου 2006, ημέρα Τετάρτη και ώρα 11.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με τις πιθανότητες δημιουργίας εμπορευματικού κέντρου στην Πάτρα Αχαΐας.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με ιδιοκτησιακό πρόβλημα στο Δήμο Μεσάτιδος Αχαΐας.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με τις οφειλές του ΠΕΑΚ προς τη ΔΕΥΑΠ.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  στο οποίο ζητείται ο οικονομικός έλεγχος του ΔΗ.ΠΕ.ΘΕ. Πατρών.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με την ηχορύπανση που προκαλείται από τη διέλευση φορτηγών των λατομείων στον Άραξο.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με τα ελαστικά ωράρια των εργαζομένων στο Νοσοκομείο Νοσημάτων Θώρακος Αχαΐας.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία γυναικείοι σύλλογοι και οργανώσεις Νομού Κυκλάδων ζητούν να αναβαθμισθούν στο Νομό Κυκλάδων, οι παρεχόμενες υπηρεσίες υγείας που αφορούν ειδικά στις γυναίκες.
      8) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία γυναικείοι σύλλογοι και οργανώσεις Νομού Κυκλάδων ζητούν την αναβάθμιση και πύκνωση των ακτοπλοϊκών συγκοινωνιών του Νομού Κυκλάδων.
      9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Σύλλογος Κτηνοτρόφων Φθιώτιδας ζητεί την επίλυση προβλημάτων που έχουν προκύψει από την ενεργοποίηση των δικαιωμάτων της νέας Κ.Α.Π. Κτηνοτρόφων.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάγκη μετεγκατάστασης των Ρομά από περιοχή της Πάτρας.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην κατάσταση που επικρατεί στο Νοσοκομείο Νοσημάτων Θώρακος.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στα άκυρα ψηφοδέλτια των δημοτικών εκλογών του 2002.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Σύλλογος Ναυτικών Πρακτόρων Λιμένος Πατρών διαμαρτύρεται για τον τρόπο που αντιμετωπίζονται τα μέλη του από τον Ο.Λ.ΠΑ. Α.Ε..
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία το Σωματείο Προσωπικού  MISKO «Η ΕΝΟΤΗΤΑ» διαμαρτύρεται για την απαξίωση του συσκευαστηρίου της MISKO ΑΕ στην Πάτρα.
      15) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά, με την οποία ο Σύνδεσμος Θεσσαλικών Βιομηχανιών διαμαρτύρεται για την καθυστέρηση της ολοκλήρωσης των έργων στο σταθμό εμπορευματικών μεταφορών στη ΒΙ.ΠΕ. Λάρισας.
      16) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Σύλλογος Επαγγελματιών Κιμώλου ζητεί τη δρομολόγηση πλοίων από τον Πειραιά προς την Κίμωλο.
      17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο πρόεδρος της Κοινότητας Κιμώλου ζητεί την προσέγγιση πλοίου στο λιμάνι της Κιμώλου.
      18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Δήμαρχος Θεσσαλιώτιδας ζητεί την οικονομική ενίσχυση των βαμβακοπαραγωγών  της περιοχής για τις ζημιές που υπέστησαν από τις βροχοπτώσεις.
      19) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Δήμαρχος Ξυνιάδας ζητεί τη χρηματοδότηση του έργου της επισκευής του δημοτικού σχολείου στο Δ.Δ. Αγίου Γεωργίου.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται να δοθεί οικονομική ενίσχυση για την αναβάθμιση του σιδηροδρομικού δικτύου Πελοποννήσου.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με την παραπομπή υπαλλήλων της Πολεοδομίας Αιγίου Αχαΐας.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με την εγκατάσταση των Ρομά σε χώρο του Ο.Λ.ΠΑ. στην Πάτρα Αχαΐας.
      23) Ο Βουλευτής Ν. Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί τη δημιουργία θεσμικού πλαισίου που να διασφαλίζει την εργασιακή αποκατάσταση των πεντέμισι χιλιάδων συμβασιούχων πυροσβεστών.
      24) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Σύλλογος Υπαλλήλων Οργανισμού Επαγγελματικής Εκπαίδευσης και Κατάρτισης Ο.Ε.Ε.Κ. ζητεί τη συμμετοχή του Ο.Ε.Ε.Κ. στη συγκρότηση των Υπηρεσιακών Συμβουλίων.
      25) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί τη δημιουργία θεσμικού πλαισίου που να διασφαλίζει την εργασιακή αποκατάσταση πεντέμισι χιλιάδων συμβασιούχων πυροσβεστών με μόνιμο και σταθερό τρόπο.
      26) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο κ. Ζαφείρης Έρβης ζητεί την απόκτηση της Ελληνικής ιθαγένειας.
      27) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία ο Πανελλήνιος Σύλλογος Εργαστηριακών Υπαλλήλων Ι.Κ.Α. ζητεί τη δημιουργία δημόσιου συστήματος παροχής υπηρεσιών υγείας με σύγχρονα πλήρως εξοπλισμένα και στελεχωμένα εργαστήρια του Ι.Κ.Α..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8556/9-3-06 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 25858/ΙΗ/23-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8556/9-3-2006, την οποία κατέθεσε η Βουλευτής κ. Ευαγ. Σχοιναράκη- Ηλιάκη, και αφορά στην ίδρυση Νυχτερινών Γυμνασίων στο Καστέλλι Πεδιάδος και στο Τυμπάκι, σας γνωρίζουμε τα ακόλουθα:
      Στην αρμόδια Υπηρεσία του ΥΠ.Ε.Π.Θ. έχει κοινοποιηθεί η Εισήγηση του Προϊσταμένου της Διεύθυνσης Δευτεροβάθμιας Εκπαίδευσης Ν. Ηρακλείου προς τη Νομαρχιακή Επιτροπή Παιδείας για την ίδρυση, κατάργηση, συγχώνευση και μετονομασία σχολικών μονάδων Δευτεροβάθμιας Εκπαίδευσης στο Νομό Ηρακλείου. Στην εισήγηση αυτή αναφέρεται ότι η Διεύθυνση Δευτεροβάθμιας Εκπαίδευσης Ν. Ηρακλείου αδυνατεί να συνηγορήσει στην ίδρυση Εσπερινών Γυμνασίων στο Καστέλλι Πεδιάδος και στο Τυμπάκι που ζητούν οι Δήμαρχοι των Δήμων Καστελλίου και Τυμπακίου με τα αριθμ. 6767/28-12-2005 και 8410-28-9-2005 έγγραφά τους, αντίστοιχα, επειδή ο αριθμός των μαθητών που υπολογίζεται να φοιτήσουν σε αυτά δεν προδικάζει τη λειτουργία βιώσιμων σχολείων.
      Επίσης, στο απόσπασμα πρακτικού του Νομαρχιακού Συμβουλίου της Νομαρχιακής Αυτοδιοίκησης Ηρακλείου που επισυνάπτεται στην Ερώτηση, φαίνεται ότι το Νομαρχιακό Συμβούλιο έχει υπ' όψιν την Εισήγηση του Προϊσταμένου της Διεύθυνσης Δευτεροβάθμιας Εκπαίδευσης Ν. Ηρακλείου προς τη Νομαρχιακή Επιτροπή Παιδείας, αλλά διαφοροποιείται από αυτήν και εισηγείται την ίδρυση Εσπερινών Γυμνασίων στο Καστέλλι Πεδιάδος και στο Τυμπάκι.
      Ωστόσο, δεν έχουν υποβληθεί στην αρμόδια Υπηρεσία του ΥΠ.Ε.Π.Θ. οι προτάσεις του Προϊσταμένου της Διεύθυνσης Δευτεροβάθμιας Εκπαίδευσης Ν. Ηρακλείου, σχετικά με τις μεταβολές (ιδρύσεις, καταργήσεις, συγχωνεύσεις κ.λ.π.) σχολικών μονάδων (Γυμνασίων, Ενιαίων Λυκείων, Τ.Ε.Ε., προσθήκη νέων τομέων και ειδικοτήτων) για το σχολικό έτος 2006-2007, βάσει της αριθ. 128638/Δ4/16-11-2005 εγκυκλίου μας.
      Τέλος, η γνωμοδότηση της Νομαρχιακής Επιτροπής Παιδείας, η εισήγηση του Νομαρχιακού Συμβουλίου και η γραπτή γνώμη του Περιφερειακού Διευθυντή Εκπαίδευσης Κρήτης σχετικά με τα παραπάνω θέματα, δεν έχουν σταλεί ακόμα στο ΥΠ.Ε.Π.Θ.
      Ο Υφυπουργός
      Γ. ΚΑΛΟΣ»
      2. Στην με αριθμό 8248/28-2-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 2211/ΙΗ/23-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8248/28-2-06, που κατέθεσε ο Βουλευτής κ. Δημήτρης Π. Πιπεργιάς σχετικά με τη λειτουργία αθλητικών Γυμνασίων στο νομό Εύβοιας, σας γνωρίζουμε τ' ακόλουθα:
      Η αξιολόγηση των Τμημάτων και Ειδικών Τμημάτων Αθλητικής Διευκόλυνσης (Τ.Α.Δ.- Ε.Τ.Α.Δ) της χώρας διεξάγεται με τους παρακάτω τρόπους:
      - Παρουσία των μελών της Κεντρικής Επιτροπής Αθλητικών Τάξεων (Κ.Ε.Α.Τ)
      - Με συμπλήρωση των εντύπων παρακολούθησης 01 έως 04 από τα Γραφεία Φυσικής Αγωγής της Χώρας, σύμφωνα με την Υπουργική Απόφαση 891/2000 παρ.7 του κεφ. Β΄.
      Τα έντυπα 01 έως 04 αφορούν την παρακολούθηση των παρακάτω στοιχείων:
      * Δύναμη μαθητών-μαθητριών σε κάθε άθλημα αγόρια- κορίτσια
      * Επιτυχίες σε Διασυλλογικούς Αγώνες, σε κάθε άθλημα,
      * Πανελλήνιους, σε κάθε άθλημα, τμήματα ανά τάξη σε κάθε Τ.Α.Δ.-Ε.Τ.Α.Δ
      * Ευρωπαϊκούς, σε κάθε άθλημα, τμήματα ανά τάξη σε κάθε Τ.Α.Δ.-Ε.Τ.Α.Δ
      * Παγκόσμιους Αγώνες σε κάθε άθλημα, τμήματα ανά τάξη σε κάθε Τ.Α.Δ.-Ε.Τ.Α.Δ., 
      * Καταγραφή ιδρύσεων - αναστολών - καταργήσεων Σχολείων,
      * Καταγραφή Εκπαιδευτικών Φυσικής Αγωγής που υπηρετούν στα Τ.Α.Δ. Ε.Τ.Α.Δ., 
      * Συμπλήρωση ωραρίου Εκπαιδευτικών Φυσικής Αγωγής που υπηρετούν στα Τ.Α.Δ.-Ε.Τ.Α.Δ.,
      * Συμπλήρωση υπόλοιπου ωραρίου εκπαιδευτικών(σε πόσα σχολεία) 
      * Τμήματα ανά τάξη σε κάθε Τ.Α.Δ.-Ε.Τ.Α.Δ κ.λπ..
      Τέλος, σας γνωρίζουμε ότι βάσει της αριθμ. Γ4/891/28-9-2000 Απόφασης του ΥΠ.Ε.Π.Θ. και μετά από εισήγηση της Κεντρικής Επιτροπής Αθλητικών Τάξεων (Κ.Ε.Α.Τ.) .μέχρι την 15η Απριλίου κάθε έτους γίνονται οι ιδρύσεις Τμημάτων Αθλητικής Διευκόλυνσης (Τ.Α.Δ) & Ειδικών Τμημάτων Αθλητικής Διευκόλυνσης (Ε.Τ.Α.Δ.), οι αναστολές αθλημάτων ή σχολείων, οι καταργήσεις αθλημάτων ή σχολείων, οι προσθήκες νέων αθλημάτων σε Τμήματα Αθλητικής Διευκόλυνσης & σε Ειδικά Τμήματα Αθλητικής Διευκόλυνσης
      Ο Υφυπουργός
      Γ. ΚΑΛΟΣ»
      3. Στην με αριθμό 8038/23-2-06 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 20542/ΙΗ/23-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8038/23-2-2006, την οποία κατέθεσε ο Βουλευτής κ. Μιλτ. Βέρρας και αφορά στο Πρόγραμμα της Πρόσθετης Διδακτικής Στήριξης, σας γνωρίζουμε τα ακόλουθα:
      1. Το πρόγραμμα ΠΔΣ ξεκίνησε την υλοποίησή του κατά το σχ. έτος 1998-99 και συνεχίζει μέχρι σήμερα για 8η συνεχή χρονιά, με βασικούς, κατευθυντήριους στόχους 1) την παροχή διδακτικής και παιδαγωγικής στήριξης στους αδύνατους μαθητές των Λυκείων και ΤΕΕ για να ολοκληρώσουν απρόσκοπτα τις σπουδές τους (αντιμετώπιση μαθητικής διαρροής) και 2) την ουσιαστική ενίσχυση όλων των μαθητών που είτε ενδιαφέρονται να συνεχίσουν τις σπουδές τους σε κάποιο ΑΕΙ - ΤΕΙ είτε να αποκτήσουν τα απαραίτητα εφόδια για την εξασφάλιση επαγγελματικής αποκατάστασης.
      Το πρόγραμμα της ΠΔΣ χρηματοδοτήθηκε στο πλαίσιο του ΕΠΕΑΕΚ ΙΙ για τη χρονική περίοδο από 1/1/2000 έως 30/6/2003, οπότε και ολοκληρώθηκε σύμφωνα με τα εγκεκριμένα τεχνικά δελτία έργου και υποέργων. Για τη σχολική χρονιά 2002-03 υπήρξε υπέρβαση προϋπολογισμού κατά 1.500.000€, το οποίο δεν καλύφθηκε από το ΕΠΕΑΕΚ. Η εκκρεμότητα αυτή ρυθμίστηκε κατά την σχολική χρονιά 2004-05 με την υπ. αριθ. 101752/Γ7/23-09-2004 Υπουργική Απόφαση, η οποία προέβλεψε εξασφάλιση του ποσού από τους τόκους του αποθεματικού του Ειδικού Λογαριασμού.
      Κατά τη σχολική χρονιά 2003-04 το πρόγραμμα υλοποιήθηκε χωρίς τεχνικό δελτίο, χωρίς νομική κάλυψη και χωρίς χρηματοδότηση. Όμως με το Νόμο 3255 που ψηφίστηκε στις 22-7-2004 (άρθρο 6 παρ. 12) ρυθμίστηκε το πρόβλημα χρηματοδότησης για τη χρονιά 2003-04 με επιχορήγηση 50.000.000€ στον Ειδικό Λογαριασμό από κρατικούς πόρους και με επιπλέον πρόβλεψη της χρηματοδότησης και για τα σχολικά έτη 2004-05 και 2005-06.
      Με βάση την πρόταση της Επιτροπής Παρακολούθησης του ΕΠΕΑΕΚ και με τη σύμφωνη γνώμη της Ε.Ε. αποφασίστηκε η συνέχιση της χρηματοδότησης του προγράμματος από το ΕΠΕΑΕΚ ΙΙ με 40.000.000€ από το αποθεματικό επίδοσης και προγραμματισμού, με σταδιακή αποκλιμάκωση και εξασφάλιση της συνέχισης της χρηματοδότησης από εθνικούς πόρους. Συγκεκριμένα αποφασίστηκε η συμμετοχή του ΕΠΕΑΕΚ στη χρηματοδότηση του προγράμματος κατά 56% για το σχολικό έτος 2004-05 και κατά 23% για το σχολικό έτος 2005-06. Δηλαδή το εθνικό σκέλος του ΠΔΕ του ΥΠΕΠΘ θα χρηματοδοτήσει το πρόγραμμα με 58.000.000€ συνολικά για τα σχολικά έτη 2004-05 και 2005-06.
      Έτσι, το πρόγραμμα της ΠΔΣ διανύει την τελευταία χρονιά του συγχρηματοδοτούμενο από τα κονδύλια της Ευρωπαϊκής Ένωσης και από κρατικούς πόρους.
      Στο πλαίσιο της βελτίωσης της παρεχόμενης εκπαίδευσης και της ανταπόκρισής της στις σύγχρονες κοινωνικές απαιτήσεις, οι αρμόδιες υπηρεσίες του ΥΠΕΠΘ προσπαθούν διαρκώς να συνεχίζουν και να αναβαθμίζουν τα εκπαιδευτικά προγράμματα που υλοποιούν, προς το συμφέρον πάντα της μαθητικής κι εκπαιδευτικής κοινότητας, που είναι και οι τελικοί αποδέκτες τους και στο πλαίσιο αυτό θα κινηθεί και η Πρόσθετη Διδακτική Στήριξη.
      2. Όσον αφορά στη διεξαγωγή του προγράμματος της πρόσθετης διδακτικής στήριξης σε περιόδους διακοπών, σας ενημερώνουμε ότι σύμφωνα με την κείμενη νομοθεσία δεν προβλέπεται λειτουργία του εν λόγω προγράμματος κατά την περίοδο των διακοπών.
      Ο Υφυπουργός
      Γ. ΚΑΛΟΣ»
      4. Στις με αριθμό 8435/3-3-06 και 8565/9-3-06 ερωτήσεις των Βουλευτών κυρίων Αναστασίας Μερεντίτη και Πέτρου Κατσιλιέρη δόθηκε με το υπ’ αριθμ. 25862/ΙΗ/23-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 8435/3-3-2006 και 8565/9-3-2006 τις οποίες κατέθεσαν οι Βουλευτές κ.κ. Σούλα Μερεντίτη και Πέτρος Κατσιλιέρης σχετικά με τις λειτουργικές δαπάνες των Ολοήμερων σχολείων καθώς και την αμοιβή των ωρομίσθιων εκπαιδευτικών που εργάζονται σ' αυτά, σας γνωρίζουμε τα ακόλουθα:
      1. Η χρηματοδότηση των ολοήμερων σχολείων για την αντιμετώπιση των λειτουργικών τους δαπανών, από το σχολικό έτος 2005-06, γίνεται από πιστώσεις του Υπουργείου Εσωτερικών, Δημόσιας Διοίκησης & Αποκέντρωσης και με τη φροντίδα του Υπουργείου αυτού (όπως γίνεται για όλα τα σχολεία του κράτους), σύμφωνα με τις διατάξεις της παρ. 3α του άρθρου 25 του ν. 1828/89 όπως τροποποιήθηκαν και συμπληρώθηκαν μεταγενέστερα με τις διατάξεις του άρθρου 55 του ν. 1946/91 και του άρθρου 23 του ν. 3274/04.
      2. Η ωριαία αντιμισθία των εκπαιδευτικών ανέρχεται στο ύψος των 9,2 ευρώ και αντιμετωπίζεται από πιστώσεις του τακτικού προϋπολογισμού του ΥΠ.Ε.Π.Θ..
      3. Η καταβολή της αποζημίωσης των ωρομίσθιων εκπαιδευτικών που εργάζονται στα ολοήμερα σχολεία από το. σχολικό έτος 2005-06 αντιμετωπίζεται από πιστώσεις του τακτικού προϋπολογισμού. Το ΥΠ.Ε.Π.Θ. έχει μεταφέρει τις απαιτούμενες πιστώσεις στους προϋπολογισμούς των Διευθύνσεων Πρωτοβάθμιας Εκπαίδευσης για την πληρωμή τους μέχρι 30.06.2006.
      4. Για την κάλυψη της δαπάνης των ωρομίσθιων εκπαιδευτικών των ολοήμερων σχολείων μεταφέρθηκαν το έτος 2005 από τον προϋπολογισμό του ΥΠ.Ε.Π.Θ. στους προϋπολογισμούς των Διευθύνσεων Πρωτοβάθμιας Εκπαίδευσης πιστώσεις συνολικού ύψους 11.731.200,00 ευρώ για την πληρωμή όλων των ωρομίσθιων εκπαιδευτικών μέχρι 31.12.2005.
      Ο Υφυπουργός
      Γ. ΚΑΛΟΣ»
      5. Στην με αριθμό 4600/16-11-05 ερώτηση του Βουλευτή κ. Ιλχάν Αχμέτ δόθηκε με το υπ’ αριθμ. 7017/4/5688/9-12-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ι. ΑΧΜΕΤ, σε ό,τι μας αφορά, σας γνωρίζουμε ότι στην αρμόδια Υπηρεσία μας, σήμερα, δεν εκκρεμούν αιτήματα ενδιαφερομένων για χορήγηση Δελτίων Ταυτότητας Ανιθαγενών και όσα έχουν υποβληθεί εξετάστηκαν σύμφωνα με τις διατάξεις του ν. 139/1975, με τον οποίο κυρώθηκε η Σύμβαση της Ν. Υόρκης το 1954 ''Περί καθεστώτος των ανιθαγενών ".
      Πέραν αυτών, σας πληροφορούμε ότι, ύστερα από σχετικές αιτήσεις μουσουλμάνων, πρώην Ελλήνων υπηκόων κατοίκων Θράκης, οι οποίοι κατά το παρελθόν εγκατέλειψαν τη χώρα μας και στη συνέχεια επανήλθαν καθ' οιονδήποτε τρόπο σ' αυτή, από τις αρμόδιες περιφερειακές Υπηρεσίες μας, έχουν χορηγηθεί σ' αυτούς συνολικά εκατόν σαράντα οκτώ (148) Δελτία Ταυτότητας Ανιθαγενών.
      Για τα θέματα τακτοποίησης της ιθαγένειας των ατόμων αυτών αρμόδιο να σας ενημερώσει είναι το συνερωτώμενο Υπουργείο.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      6. Στην με αριθμό 4670/17-11-05 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 2/63378/0025/8-12-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην αριθμ. 4670/17-11-2005 ερώτηση που κατέθεσε στη Βουλή ο Βουλευτής κ. Νικόλαος Σαλαγιάννης, σχετικά με τη χορήγηση στεγαστικών δανείων σε Έλληνες τσιγγάνους με την εγγύηση του Ελληνικού Δημοσίου, σας γνωρίζουμε, ότι από τα στοιχεία που διαθέτει η υπηρεσία μας, ο αριθμός των δανείων που έχει χορηγηθεί από τις τράπεζες στην εν λόγω κατηγορία δανειοληπτών, ανέρχεται σε 3.442.
      Τα δάνεια αυτά εγκρίθηκαν και χορηγήθηκαν, σύμφωνα με τους όρους και τις προϋποθέσεις που τίθενται στις με αριθμ. 13576/2003, 36871/21-08-03, 6035/30-01-04 και 7237/15-02-05 Κ.Υ.Α. και τις σχετικές αποφάσεις εγγύησης.
      Ο έλεγχος και ο τρόπος διασταύρωσης της πιστότητας των στοιχείων αγοραπωλησίας των ακινήτων αποτελεί αρμοδιότητα της Ειδικής Εισηγητικής Επιτροπής του Υπουργείου Εσωτερικών, Δημόσιας Διοίκησης και Αποκέντρωσης.
      Ο Υφυπουργός
      ΠΕΤΡΟΣ ΔΟΥΚΑΣ»
      7. Στην με αριθμό 4714/18-11-05 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 1681/9-12-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε ότι το θιγόμενο θέμα είναι αρμοδιότητας της Νομαρχιακής Αυτοδιοίκησης Λακωνίας, της οποίας το αρ.πρ. 4652/24.11.2005 σχετικό έγγραφο, επισυνάπτεται στην παρούσα.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 4682/17-11-05 ερώτηση του Βουλευτή κ. Γεώργιου Παπαγεωργίου δόθηκε με το υπ’ αριθμ. 130387/ΙΗ έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4682/17-11-2005 την οποία κατέθεσε ο Βουλευτής. κ. Γεώργιος Παπαγεωργίου, σχετικά με θέματα σχολικής στέγης, σας γνωρίζουμε τα ακόλουθα:
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις (πλην Αττικής) από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές, χωρίς περαιτέρω παρέμβαση μέσα στο Νομό.
      Η συγκεκριμένη χρηματοδότηση για το έτος 2005 ανέρχεται στο ποσό των 42.000.000 ευρώ.
      Όπως μας ενημέρωσε ο Ο.Σ.Κ. με το από 7-12-2005 έγγραφό του, με βάση τον προγραμματισμό του προβαίνει σε όλες τις ενδεικνυόμενες ενέργειες (στους τομείς απόκτησης οικοπέδων, μελετών, κατασκευών) ώστε να επιλυθεί γρήγορα και οριστικά το πρόβλημα σχολικής στέγης στο Ν. Αττικής.
      Επισημαίνεται ότι μετά από απόφαση του Συμβουλίου της Επικρατείας απαιτείται πριν από την απαλλοτρίωση ή την αγορά κάθε οικοπέδου, ο χαρακτηρισμός του χώρου ως «χώρου σχολείου» και η τροποποίηση του ρυμοτομικού σχεδίου. Στην πράξη η διαδικασία αυτή είναι χρονοβόρα.
      Επίσης η αλλαγή της Νομοθεσίας εκτέλεσης των Δημοσίων Έργων (μελετών και κατασκευών) απαιτεί ικανό χρονικό διάστημα για τη σύνταξη των τευχών.
      Ο Ο.Σ.Κ. αυτή τη στιγμή υλοποιεί ένα τετραετές πρόγραμμα στο Λεκανοπέδιο της Αττικής που είναι η βασική περιοχή ευθύνης του και περιλαμβάνει την κατασκευή 83 σχολείων για την εξάλειψη της διπλοβάρδιας, 182 σχολείων για την αντικατάσταση μισθωμένων και 356 έργα για αναβάθμιση υπαρχόντων σχολείων από τα οποία τα 233 αφορούν νέα Σχολεία και τα 123 προσθήκες.
      Ο Υφυπουργός
      ΓΕΩΡΓΙΟΣ ΚΑΛΟΣ»
      9. Στην με αριθμό 4612/16-11-05 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 273/9-12-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 4612/2005 ερώτηση, που κατατέθηκε στη Βουλή από το Βουλευτή κ. Ι. Μαγκριώτη, σχετικά με αιτήματα των πρώην εργαζομένων στις εταιρείες ΔΕΘ Α.Ε. και LΕΧΡΟ Α.Ε, σας πληροφορούμε τα εξής:
      Την 6-12-2005 Κοινωνικός Επιθεωρητής του Τμήματος Κοινωνικής Επιθεώρησης Ανατολικού Τομέα Θεσσαλονίκης επισκέφθηκε την επιχείρηση ΗΕLΕΧΡΟ Α.Ε. ΕΛΛΗΝΙΚΕΣ ΕΚΘΕΣΕΙΣ, όπου ζητήθηκαν πληροφορίες για τον εργαζόμενο κ. Πουπουλιάδη Γεώργιο. Η Διευθύντρια Ανθρώπινου Δυναμικού λόγω πρόσφατης ανάληψης των καθηκόντων της δεν γνώριζε λεπτομέρειες για τη συγκεκριμένη υπόθεση και δήλωσε ότι μετά από συνεννόηση με τον Διευθύνοντα Σύμβουλο θα προσκομίσει γραπτό υπόμνημα με τις θέσεις της επιχείρησης στο αρμόδιο τοπικό Τμήμα Κοινωνικής Επιθεώρησης, εντός δύο ημερών.
      Εξάλλου σας πληροφορούμε ότι η αρμόδια υπηρεσία του ΣΕΠΕ δεν δέχθηκε ποτέ καμία σχετική καταγγελία ούτε υποβλήθηκε αίτημα για εξέταση ή μεσολάβηση από εργαζόμενο της εν λόγω επιχείρησης.
      Για τα λοιπά θέματα αρμόδιο να σας απαντήσει είναι τα συνερωτώμενο Υπουργείο Μακεδονίας - Θράκης.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      10. Στην με αριθμό 9214/27.3.06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ6/Φ38/οικ.8028/17.4.06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης θέτουμε υπόψη σας ότι για το ειδικό ανταποδοτικό τέλος υπέρ οργανισμών τοπικής αυτοδιοίκησης πού είχε επιβληθεί με τις διατάξεις του άρθρου 38 παρ. 7 του Ν. 2773/1999 «Απελευθέρωση της αγοράς ηλεκτρικής ενέργειας -Ρύθμιση θεμάτων ενεργειακής πολιτικής και λοιπές διατάξεις» (ΦΕΚ Α΄ 286) και κανονισθεί με τις ρυθμίσεις της κοινής υπουργικής απόφασης Δ6/Φ1/11444/22.6.2001 «Καθορισμός ύψους και διαδικασία απόδοσης ανταποδοτικού τέλους υπέρ ΟΤΑ από παραγωγούς ηλεκτρικής ενέργειας με χρήση ανανεώσιμων πηγών ενέργειας» (ΦΕΚ Β΄ 826), στο διασυνδεδεμένο σύστημα της χώρας κατά το 2005 η ΔΕΣΜΗΕ Α.Ε. διέθεσε σε Δήμους και Κοινότητες συνολικά το ποσό του 1.651.526,78 Ευρώ και η ΔΕΗ στα νησιά που δεν είναι συνδεδεμένα με το διασυνδεδεμένο σύστημα της ηπειρωτικής χώρας το ποσό των 495.007,69 Ευρώ. Ειδικά για σταθμούς ανανεώσιμης ηλεκτροπαραγωγής εκμεταλλευόμενους από τη ΔΕΗ στο μεν διασυνδεδεμένο σύστημα η επιχείρηση διέθεσε 18.650,31 Ευρώ και στα νησιά 101.947,10 Ευρώ. Στους συνημμένους αναλυτικούς πίνακες των ανωτέρω φορέων φαίνονται τα ποσά ανά οργανισμό τοπικής αυτοδιοίκησης κατά τα έτη 2003,2004 και 2005.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      11. Στην με αριθμό 9464/3.4.06 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 1414/18.4.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Τσιόγκας, Ν. Γκατζής, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων λαμβάνοντας υπόψη:
      1. την κατάσταση του τομέα της βιομηχανικής τομάτας έτσι όπως διαμορφώνεται μέσα στο διεθνές κλίμα (άνισος ανταγωνισμός τρίτων χωρών, κυρίως Κίνας).
      2. την ανάγκη διασφάλισης του συστήματος ενίσχυσης στην παραγωγή (ΚΟΑ),
      3. την ανάγκη για απρόσκοπτη απορρόφηση των συμβατικών ποσοτήτων και διασφάλιση της δικαιούμενης ενίσχυσης των Ο.Π.- παραγωγών και
      4. τις απόψεις των εμπλεκομένων φορέων (Ο.Π.-μεταποιητών), προχώρησε στη διαμόρφωση θεσμικού πλαισίου εφαρμογής των ισχυουσών κοινοτικών διατάξεων με στόχο την προώθηση των συμφερόντων του τομέα της βιομηχανικής τομάτας και τη διασφάλιση του εισοδ11ματος των παραγωγών.
      Όσον αφορά την εξόφληση της πρώτης ύλης από τον μεταποιητή στις Ο.Π., αυτή δεν δύναται να υπερβαίνει τους δύο μήνες από το τέλος του μήνα παράδοσης κάθε παρτίδας [άρθρο 7 παράγραφος 1, Καν. (ΕΚ) 1535/2003]. 
      Ο μεταποιητής αποκλείεται από τη συμμετοχή στο καθεστώς ενίσχυσης για ένα χρόνο:
      α ) όταν συντρέχει μη εξόφληση (μερική ή ολική) έστω και μίας Ο.Π. τις δύο προηγούμενες εμπορικές περιόδους και
      β) όταν συντρέχει εκπρόθεσμη εξόφληση σε οποιαδήποτε Ο.Π. τουλάχιστον τις 3 τελευταίες εμπορικές περιόδους.
      Επιπλέον, οι Ο.Π. μπορούν να προσφύγουν στα αρμόδια δικαστήρια για επίλυση και εκδίκαση οιασδήποτε διαφοράς και διένεξης που προκύπτει ή απορρέει κατά την εκτέλεση και την εφαρμογή των όρων της σύμβασης.
      Σχετικά με τη μη εξόφληση των παραγωγών του Ν. Λάρισας από τις βιομηχανίες ΣΕΡΚΟ, ΑΡΓΩ και ΑΣΤΕΡΙΣ , διευκρινίζεται ότι:
      Σύμφωνα με βεβαίωση της αρμόδιας Δ/νσης Αγροτικής Ανάπτυξης, η βιομηχανία ΑΣΤΕΡΙΣ εκπλήρωσε τις συμβατικές της υποχρεώσεις προς τις Ο.Π. εκπρόθεσμα.
      Οι εταιρείες ΣΕΚΟ και ΑΡΓΩ, εξαιτίας της μη εκπλήρωσης των συμβατικών τους υποχρεώσεων, έτυχαν της έγκρισης από το Υπουργείο Αγροτικής Ανάπτυξης και Τροφίμων για την εμπορική περίοδο 2006/2007, υπό την προϋπόθεση να πληρώσουν τις Ο.Π. για την τομάτα που παρέλαβαν την εμπορική περίοδο 2005/2006. Δεδομένου ότι οι δύο αυτές εταιρείες δεν πλήρωσαν ακόμη τους παραγωγούς ύστερα από εντολή του Υφυπουργού Αγροτικής Ανάπτυξης και Τροφίμων κ. Αλ. Κοντού, ενημερώθηκαν σχετικά τόσο οι συγκεκριμένες εταιρείες όσο και οι Ο.Π. που είχαν την πρόθεση να τους παραδώσουν βιομηχανική τομάτα, αλλά και οι εμπλεκόμενες Δ/νσεις Αγροτικής Ανάπτυξης και, κατά συνέπεια, η ενδεχόμενη σύναψη συμβάσεων με τις βιομηχανίες αυτές εξαρτάται από την προηγούμενη εξόφληση των παραγωγών.
      Ο Υφυπουργός
      Α. ΚΟΝΤΟΣ»
      12. Στην με αριθμό 9465/3.4.06 ερώτηση των  Βουλευτών κυρίων Βέρρας Νικολαΐδου και Αντωνίου Σκυλλάκου δόθηκε με το υπ’ αριθμ. 1980/25.4.06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσαν οι Βουλευτές κ. Β. Νικολαϊδου και κ. Α. Σκυλλάκος, σας πληροφορούμε τα εξής:
      1)Το ΒΙ.ΠΑ-ΒΙΟ.ΠΑ Λαυρίου δεν εμπίπτει στις διατάξεις του Ν.2545/97 (ΦΕΚ 254/Α/15-12-97) περί Βιομηχανικών και Επιχειρηματικών Περιοχών και άλλων διατάξεων, αλλά πρόκειται για χώρο με θεσμοθετημένη χρήση γης για τη βιομηχανία.
      Η διαδικασία αλλαγής γης γίνεται με την τροποποίηση του Γενικού Πολεοδομικού Σχεδίου. Στη διαδικασία αυτή είχε ζητηθεί η άποψη της αρμόδιας Υπηρεσίας μας και με το υπ. αριθμ. Φ/Α.4/3/17340/1203/3-11-04 έγγραφό μας (συνημμένο 1) είχαμε εκφράσει την επιφύλαξή μας για τη μείωση του ΒΙΟ.ΠΑ Λαυρίου.
      Κατόπιν τούτου σας ενημερώνουμε ότι αρμόδιο να απαντήσει είναι το συνερωτώμενο Υπουργείο ΠΕ.ΧΩ.ΔΕ.
      2) Όσον αφορά τα προγράμματα ενίσχυσης των επιχειρήσεων της ευρύτερης περιοχής Αττικής, επισυνάπτεται πίνακας ενταγμένων έργων του Επιχειρησιακού Προγράμματος «Ανταγωνιστικότητα». 
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 11 Μαΐου 2006. 
      ΕΠΙΚΑΙΡΕΣ ΕΡΩΤΗΣΕΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 689/8-5-2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων μείωσης του κόστους των κτηνιατρικών φαρμάκων κ.λπ..
      2. Η με αριθμό 697/8-5-2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Χρύσας Μανωλιά προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης του εισοδήματος των καπνοπαραγωγών του Νομού Ροδόπης κ.λπ..
      3. Η με αριθμό 699/8-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των παραγωγών μελιού κ.λπ..
      4. Η με αριθμό 696/8-5-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης του εισοδήματος των καπνοπαραγωγών του Νομού Ροδόπης κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 685/8-5-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Σγουρίδη προς τον Υπουργό Επικρατείας, σχετικά με το κλείσιμο του ραδιοφωνικού σταθμού «Φωνή της Αμερικής» στο Δασοχώρι Ξάνθης κ.λπ..
      2. Η με αριθμό 698/8-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων και Υγείας και Κοινωνικής Αλληλεγγύης, σχετικά με τις περιβαλλοντικές επιπτώσεις από τη λειτουργία της Βιομηχανίας ΕΛ.ΒΥ. Α.Ε. στο Κιλκίς κ.λπ..
      3. Η με αριθμό 694/8-5-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Τουριστικής Ανάπτυξης, σχετικά με την εισαγωγή στη χώρα μας ξένων σπουδαστών τουριστικών σχολών που απασχολούνται στον Τουρισμό κ.λ.π..
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου «Αποτίμηση χρηματοοικονομικών μέσων εταιρειών στην εύλογη αξία». 
      Πρόκειται για οδηγία. Επομένως, προτείνω να συζητήσουμε μαζί και τα άρθρα και τις τροπολογίες. Ερωτάται το Σώμα εάν συμφωνεί.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς, η απόφαση ελήφθη.
      Το λόγο έχει ο εισηγητής της Πλειοψηφίας κ. Καράογλου.
      ΘΕΟΔΩΡΟΣ ΚΑΡΑΟΓΛΟΥ: Κυρίες και κύριοι συνάδελφοι, δεν έχω να πω πολλά για τα άρθρα του συγκεκριμένου νομοσχεδίου, γιατί, όπως φάνηκε στη χθεσινή συζήτηση, είναι ένα καθαρά τεχνοκρατικό νομοσχέδιο, που λίγο ή πολύ γίνεται αποδεκτό, μια που σκοπό έχει να διευκολύνει τη σύγκριση των χρηματοοικονομικών πληροφοριών στην Ευρωπαϊκή Ένωση μέσα από διάφορες τεχνικές και λογιστικές διαδικασίες. 
      Στη χθεσινή συζήτηση οι ομιλητές της Αξιωματικής –κυρίως- Αντιπολίτευσης κάθε άλλο παρά για το συζητούμενο νομοσχέδιο μίλησαν. Έτσι, είτε έκαναν γενικό λόγο για τα «χάλια» της ελληνικής οικονομίας και για τις δυσκολίες που αντιμετωπίζει ο ελληνικός λαός -αγνοώντας, βέβαια, σκοπίμως ότι αυτοί και η πολιτική τους τα έχουν δημιουργήσει όλα αυτά- είτε αναφέρθηκαν στις τροπολογίες που επρόκειτο σήμερα να συζητηθούν, με ιδιαίτερη φυσικά έμφαση στην τροπολογία που λύνει ένα εξαιρετικά σοβαρό πρόβλημα σε μια περιοχή της βόρειας Ελλάδας, τη Νάουσα, όπου πραγματικά η αύξηση της ανεργίας είναι εκρηκτική. 
      Είμαι, λοιπόν, αναγκασμένος να σταθώ και να δώσω κάποιες σύντομες απαντήσεις σε όσα χθες ακούστηκαν, που προφανώς ακούγονται αποκλειστικά και μόνο για τη δημιουργία εντυπώσεων, ενώ παράλληλα θα σταθώ και στις τέσσερις τροπολογίες που ο Υπουργός Εθνικής Οικονομίας με τους συναρμόδιους, κατά περίπτωση, Υπουργούς έχουν καταθέσει. 
      Η ελληνική οικονομία, παρά τη δύσκολη διεθνή συγκυρία που δημιουργούν η ραγδαία άνοδος της τιμής του πετρελαίου λόγω της πρόσφατης κρίσης του Ιράν και η αύξηση των ευρωπαϊκών επιτοκίων, είναι αναμφισβήτητο ότι βρίσκεται στο δρόμο της εξυγίανσης. 
      Η σώφρων οικονομική πολιτική της νέας διακυβέρνησης σε στενή συνεργασία πάντα με την Ευρωπαϊκή Ένωση, που έμεινε μακριά από λαϊκισμούς και στηρίχθηκε στις μεταρρυθμίσεις στην οικονομία και στη δημόσια διοίκηση, επιτρέπει στους πολίτες, μετά από μία σύντομη περίοδο θυσιών, να ατενίζουν το μέλλον με μεγαλύτερη αισιοδοξία, να δρέπουν τους καρπούς των προσπαθειών με οικονομική ανάπτυξη και ουσιαστικές παροχές και ελαφρύνσεις. Όμως, παροχές και ελαφρύνσεις από μια οικονομία που αντέχει να δώσει και θα δώσει όσα μπορεί να δώσει, χωρίς να μετακυλίει τα προβλήματα στις επόμενες γενεές και να καλεί τους πολίτες να επιστρέψουν στο μέλλον όσα έλαβαν στο πολλαπλάσιο.
      Η ραγδαία μείωση του ελλείμματος κατά δυόμισι μονάδες και η μείωσή του κάτω από το 3% του Ακαθάριστου Εθνικού Προϊόντος στο τέλος της χρονιάς, η αύξηση των εσόδων, η μείωση των δαπανών και της σπατάλης είναι ενδεικτικές της θετικής πορείας και, σε συνδυασμό με τις μεταρρυθμίσεις που βρίσκονται σε εξέλιξη και τα 20,1 δισεκατομμύρια ευρώ που κατάφερε να εξασφαλίσει η Ελλάδα από το Δ΄ Κοινοτικό Πλαίσιο Στήριξης, δημιουργούν ευοίωνες προοπτικές.
      Όμως, ένα από τα σημαντικότερα επιτεύγματα της Κυβέρνησης και του Υπουργείου Οικονομικών είναι η ανάκτηση της αξιοπιστίας της ελληνικής οικονομίας απέναντι στην Ευρωπαϊκή Ένωση, την οποία η δημιουργική λογιστική και τα κρυφά χρέη των κυβερνήσεων του ΠΑ.ΣΟ.Κ. είχαν τρώσει, δημιουργώντας παράλληλα σημαντικά, ουσιαστικά και θεμελιώδη προβλήματα στις βάσεις της οικονομίας που κλήθηκαν για άλλη μια φορά να πληρώσουν οι πολίτες.
      Η Αξιωματική Αντιπολίτευση που δημιούργησε τόσα προβλήματα στην οικονομία, τα οποία οι πολίτες ακόμη βιώνουν, καλό θα ήταν τουλάχιστον να κάνει αυτοκριτική και να αφήσει την ανέξοδη και μικροπολιτική στάση της με στόχο να αυξήσει την εσωκομματική της συσπείρωση. Και επιτέλους, να καταθέσει ξεκάθαρες και συγκεκριμένες προτάσεις, πλην των όσων θολών μέχρι σήμερα ακόμη και από κορυφαία στελέχη ακούγονται.
      Σε κάθε περίπτωση, πάντως, δέσμευση της νέας διακυβέρνησης της Νέας Δημοκρατίας είναι πως ο πρώτος σταθμός σε αυτή τη θετική πορεία της οικονομίας θα είναι από το 2007 οι πολίτες και πρώτα τα χαμηλά και μεσαία οικονομικά στρώματα μισθωτών και συνταξιούχων, με γενναίες φορολογικές ελαφρύνσεις και αύξηση συντάξεων και επιδομάτων.
      Αλλά σύντομα με τη δημιουργία του νέου οικονομικού περιβάλλοντος, που δημιουργήθηκε βήμα-βήμα ή δημιουργείται από την οικονομική πολιτική της Κυβέρνησης, με το νέο αναπτυξιακό νόμο, τη φορολογική μεταρρύθμιση, τις συμπράξεις δημόσιου και ιδιωτικού τομέα, την αξιοποίηση του Γ΄ Κοινοτικού Πλαισίου Στήριξης και του Δ΄ Κοινοτικού Πλαισίου Στήριξης που έρχεται, τα έργα στην περιφέρεια, τις μεταρρυθμίσεις στις Δ.Ε.Κ.Ο., στις τράπεζες και στην αγορά εργασίας, τα αποτελέσματα θα διαχυθούν παντού με περιφερειακή ανάπτυξη, αύξηση της παραγωγικότητας και επιχειρηματικότητας και νέες θέσεις εργασίας.
      Ας έρθουμε όμως τώρα στις τέσσερις τροπολογίες, από τις οποίες η μία, η σχετική με τους ανέργους της Νάουσας, έχει προκαλέσει τόσο μεγάλη συζήτηση. Η πρώτη τροπολογία, με γενικό αριθμό 589 και ειδικό 143, που κατατέθηκε στις 26/04/2006, αφορά συγκεκριμένα ευνοϊκά μέτρα που λαμβάνονται από την πολιτεία υπέρ ενός σημαντικού κλάδου της ελληνικής οικονομίας, των πτηνοτρόφων, που πρέπει να σημειώσουμε ότι απασχολεί περίπου δεκαπέντε χιλιάδες άτομα.
      Όλοι γνωρίζουμε ότι, μετά τα κρούσματα της ασθένειας των πουλερικών, έχουν πολλά προβλήματα, με κάθετη πτώση του τζίρου τους. Τα μέτρα, λοιπόν, αυτά αφορούν ευνοϊκή αποπληρωμή καθυστερούμενων εισφορών, αναστολή καταβολής εργοδοτικών ασφαλιστικών εισφορών, αναστολή καταβολής καθυστερούμενων εργοδοτικών ασφαλιστικών εισφορών, επιδότηση με ποσοστό 12% επί του συνολικού κόστους μισθοδοσίας του προσωπικού τους.
      Η δεύτερη τροπολογία με γενικό αριθμό 592 και ειδικό146, που κατατέθηκε στις 03/05/2006, αφορά τους ποιοτικούς ελέγχους σε τρόφιμα φυτικής προέλευσης και τις ασφαλιστικές καλύψεις από τον ΕΛ.Γ.Α.. Συγκεκριμένα, για να καλυφθούν οι δαπάνες υπερωριακής απασχόλησης και τα οδοιπορικά έξοδα των γεωπόνων ελεγκτών, επιβάλλεται κάτι που ισχύει ήδη για τους κτηνιάτρους ελεγκτές, ανταποδοτικό τέλος, το οποίο θα πληρώνουν τα ενδιαφερόμενα φυσικά ή νομικά πρόσωπα που εισάγουν ή εξάγουν προϊόντα φυτικής προέλευσης ή φυτά.
      Τέλος, προβλέπεται ο ΕΛ.Γ.Α. να καλύπτει και τις ζημιές που προκαλούνται από μια σειρά ζώων, καθώς επίσης και από τα άγρια κουνέλια, τα οποία πολλαπλασιαζόμενα με εκρηκτικούς ρυθμούς, ειδικότερα στην περιοχή της Λήμνου, δημιουργούν σοβαρά προβλήματα στους γεωργούς.
      Η τρίτη τροπολογία, με γενικό αριθμό 593 και ειδικό 147, που κατατέθηκε στις 03/05/2006, δίνει τη δυνατότητα στο ερευνητικό κέντρο «Αθηνά», ένα ερευνητικό κέντρο καινοτομίας της τεχνολογίας της πληροφορίας, των επικοινωνιών και της γνώσης, νομικό πρόσωπο ιδιωτικού δικαίου που εποπτεύεται από το Υπουργείο Ανάπτυξης, να διαχειριστεί την επιχορήγηση σχηματισμών συνεργασίας σε θεματικές ενότητες, όπου υπάρχει ανταγωνιστικό πλεονέκτημα, οι οποίες συνδυάζουν ένταση γνώσης και υψηλή τεχνολογία, έτσι ώστε οι συνεργαζόμενες επιχειρήσεις να αποκτήσουν διεθνή εμβέλεια και σημαντικό μερίδιο της διεθνούς αγοράς στον τομέα τους.
      Τέλος, η τέταρτη και επίμαχη τροπολογία του Υπουργείου Οικονομίας και Οικονομικών και Απασχόλησης και Κοινωνικής Εργασίας, με γενικό αριθμό 590 και ειδικό 144, που κατατέθηκε στις 26/04/2006, αφορά την αντιμετώπιση ενός οξυμένου κοινωνικού προβλήματος, της ανεργίας, που έχει πάρει εκρηκτικές διαστάσεις στην ευρύτερη περιοχή της Νάουσας και ειδικότερα στον τομέα των εργαζόμενων στην κλωστοϋφαντουργία.
      Τα τελευταία χρόνια όλοι μας γνωρίζουμε ότι ο κλάδος της κλωστοϋφαντουργίας αντιμετώπιζε και αντιμετωπίζει σοβαρά προβλήματα, κυρίως λόγω εισαγωγής ανάλογων προϊόντων από χώρες με πάρα πολύ χαμηλό εργατικό κόστος, με αποτέλεσμα το κλείσιμο ή τη μετεγκατάσταση των επιχειρήσεων σε άλλες χώρες. Συνέπεια η απώλεια θέσεων εργασίας και η αντιμετώπιση του φάσματος της ανεργίας από εργαζόμενους ειδικότερα που δεν έχουν καλλιεργήσει άλλες δεξιότητές τους ή βρίσκονται κοντά στα όρια συνταξιοδότησής τους.
      Η Νάουσα, όπως είναι γνωστό, στήριζε κατά κύριο λόγο την τοπική της οικονομία στον τομέα της κλωστοϋφαντουργίας. Τώρα, όμως, δυστυχώς, μετά το κλείσιμο των επιχειρήσεων αυτών, εκατοντάδες εργαζόμενοι βρέθηκαν χωρίς δουλειά, χωρίς άλλες εναλλακτικές μορφές απασχόλησης, χωρίς άλλες δεξιότητες, σε πολλές περιπτώσεις σε αρκετά μεγάλη ηλικία. Έτσι, έλαχε η μοίρα στη συγκεκριμένη Κυβέρνηση να αντιμετωπίσει το πρόβλημα, αποδεικνύοντας για άλλη μια φορά την κοινωνική της ευαισθησία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δύο λεπτά, αν θέλετε, για να τελειώσω την ομιλία μου. 
      Η συγκεκριμένη, λοιπόν, Κυβέρνηση, η νέα διακυβέρνηση της χώρας, για μια ακόμη φορά δείχνει τη θέλησή της να αντιμετωπίσει ριζικά τα προβλήματα των Ελλήνων πολιτών, που τις περισσότερες φορές η άφρων πολιτική των κυβερνήσεων του ΠΑ.ΣΟ.Κ. είχε δημιουργήσει. 
      Έτσι, ένα συγκεκριμένο οπλοστάσιο άμεσα χρησιμοποιήθηκε για την αντιμετώπιση του προβλήματος, μια σειρά από ενεργητικές πολιτικές αντιμετώπισης της ανεργίας στη συγκεκριμένη περιοχή, στο συγκεκριμένο κλάδο, όπως ενδεικτικά θα αναφέρω, στα πλαίσια ενός ολοκληρωμένου προγράμματος, μιας ολοκληρωμένης παρέμβασης ενίσχυσης της απασχόλησης στο Νομό Ημαθίας με τρεις συγκεκριμένους άξονες:
      Ο πρώτος άξονας που σκοπεύει στη βελτίωση του τοπικού επιχειρηματικού περιβάλλοντος, με στόχο τη δραστηριότητα του ιδιωτικού τομέα, τη δημιουργία νέων παραγωγικών δραστηριοτήτων και θέσεων απασχόλησης, περιλαμβάνει τα εξής μέτρα που επιγραμματικά αναφέρω: Δύο νέες δράσεις ενίσχυσης της νεανικής και γυναικείας επιχειρηματικότητας από το επιχειρησιακό πρόγραμμα «ΑΝΤΑΓΩΝΙΣΤΙΚΟΤΗΤΑ» (Ε.Π.ΑΝ.) ύψους 3.000.000 ευρώ, υλοποίηση δράσεως στο πλαίσιο της κοινοτικής πρωτοβουλίας Leader  στις ορεινές περιοχές της επαρχίας Νάουσας ύψους 3.000.000 ευρώ, ειδικές δράσεις του ταμείου εγγυοδοσίας μικρών και πολύ μικρών επιχειρήσεων του Τ.Ε.Μ.Π.Ε..
      Ο δεύτερος άξονας σκοπεύει στην ενίσχυση του τριτογενούς τομέα και την αξιοποίηση των παραγωγικών πόρων με ιδιαίτερη έμφαση στον τουρισμό. Τα συγκεκριμένα μέτρα είναι η εκπόνηση ειδικού προγράμματος για την ανάπτυξη θεματικού τουρισμού στο Νομό Ημαθίας από το Υπουργείο Τουριστικής Ανάπτυξης, η ενίσχυση των προγραμμάτων κοινωνικού τουρισμού με προορισμό το  Νομό Ημαθίας, η βελτίωση μιας σειράς βασικών και συνοδευτικών υποδομών για την τουριστική αξιοποίηση και εκμετάλλευση του χιονοδρομικού κέντρου 3-5 ΠΗΓΑΔΙΑ και της δασικής έκτασης εβδομήντα δύο χιλιάδων στρεμμάτων Τουμπεϊκλή, η βελτίωση ανάπλασης του δρόμου Νάουσα-Άγιος Νικόλαος με την κατασκευή πεζόδρομου, ποδηλατόδρομου, η ολοκλήρωση του κολυμβητηρίου, η επέκταση του έργου της αστικής ανάπτυξης στον ποταμό Αραπίτσα, η προώθηση των δράσεων τουριστικής προβολής της ευρύτερης περιοχής της Νάουσας, η δημιουργία γραφείου υποστήριξης τουρισμού του Ε.Ο.Τ. στη Νάουσα. 
      Ο τρίτος άξονας αναφέρεται στην υποστήριξη του ανθρώπινου δυναμικού, σε συνδυασμό με δράσεις για την επανένταξη των ανέργων, όπως: η εκπόνηση στοχευμένης μελέτης ποιοτικών χαρακτηριστικών της αγοράς εργασίας στην περιοχή της Νάουσας, η δέσμευση 11.000.000 ευρώ για την υλοποίηση ολοκληρωμένων παρεμβάσεων στη Νάουσα για χίλια άτομα, η άμεση προώθηση νομοθετικής ρύθμισης για την υλοποίηση προγράμματος ειδικής εισοδηματικής ενίσχυσης της ανεργίας –η τροπολογία που συζητάμε σήμερα- η προκήρυξη ογδόντα θέσεων μερικής απασχόλησης στην περιοχή της Νάουσας, η ενίσχυση της τοπικής υπηρεσίας του Ο.Α.Ε.Δ.. Και αυτό που είναι σημαντικό είναι ότι η ολοκληρωμένη αυτή παρέμβαση θα υποστηριχτεί από μία τεχνική γραμματεία με ρόλο συμβουλευτικό, επιτελικό και λειτουργικό και έδρα τη Νάουσα. 
      Φαίνεται, λοιπόν, ξεκάθαρα ότι για την αντιμετώπιση του οξυμένου πραγματικά πάρα πολύ έντονου προβλήματος της ανεργίας στην περιοχή του Νομού Ημαθίας, και στον ειδικότερο τομέα της κλωστοϋφαντουργίας, υπάρχει μία συγκεκριμένη, μια ολοκληρωμένη πολιτική της νέας διακυβέρνησης της χώρας και κάθε άλλο παρά αποσπασματική είναι η συγκεκριμένη τροπολογία, αλλά εντάσσεται στα πλαίσια ενός συνολικότερου σχεδιασμού. 
      Αποσπασματικές λογικές  αντιμετώπισης προβλημάτων υπήρξαν στο παρελθόν και ενδεικτικά μπορώ να αναφέρω μια σειρά τέτοιων αποσπασματικών  πολιτικών που δεν αντιμετώπιζαν επί της ουσίας και με σταθερά κριτήρια τα προβλήματα, όπως για παράδειγμα: η αντιμετώπιση των προβλημάτων των ανέργων των Μεταλλείων Κασσάνδρας, των προβλημάτων στους μακεδονικούς λευκόλιθους, τη «ΜΕΒ Α.Ε.» , τη «ΜΑΡΜΕΤΑΛ», «ΚΟΙΣΕΛΙΚ», την «Πειραϊκή-Πατραϊκή», τα «Συνεταιριστικά Λιπάσματα» κ.λπ., την «ΕΛΕΝΙΤ» και όλα τα υπόλοιπα, προγράμματα τα οποία γίνονταν αποσπασματικά χωρίς κανένα κριτήριο και ανάλογα με την πίεση που υφίσταντο κάθε φορά οι τότε κυβερνήσεις του ΠΑ.ΣΟ.Κ.
      Η Κυβέρνηση της Νέας Δημοκρατίας εφαρμόζει μια ολοκληρωμένη πολιτική για την αντιμετώπιση του προβλήματος αυτού και πολύ σύντομα θα είναι στην ευχάριστη θέση να καταθέσει ένα πλήρες νομοσχέδιο που θα έχει συγκεκριμένους άξονες, συγκεκριμένα μέτρα, έτσι ώστε να εντάσσονται περιοχές που αντιμετωπίζουν το πρόβλημα αυτό στα πλαίσια του μέτρου που θα υπάρξει. 
      Κλείνω, κύριε Πρόεδρε, λέγοντας ότι οι θέσεις της Νέας Δημοκρατίας ήταν, είναι και εξακολουθούν να είναι ξεκάθαρες. Άλλα κόμματα είναι εκείνα τα οποία θα πρέπει να προβληματιστούν, να κάνουν την αυτοκριτική τους και θα πρέπει να δώσουν απαντήσεις στα πολλά προβλήματα και στα πολλά ζητήματα που αντιμετωπίζει η ελληνική κοινωνία και να σταματήσουν οι λογικές, άλλα να λέει ο ένας, άλλα να λέει ο άλλος, ψαρεύοντας στα θολά, είτε αυτό αφορά θέσεις για ανασφάλιστη εργασία νέων είτε αφορά σουηδικά μοντέλα είτε αφορά αύξηση ορίων ηλικίας συνταξιοδότησης που δεν προκύπτει από πουθενά.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Θα διαπιστώσατε μία ανοχή του Προεδρείου στους εισηγητές, η οποία θα ισχύσει για όλους τους εισηγητές.
      Ο κ. Μακρυπίδης έχει το λόγο. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Νομίζω ότι η ανοχή που δείχνετε όσον αφορά το χρόνο των ομιλιών, έχει να κάνει με το ότι θα έπρεπε κατά τη γνώμη μου να συζητηθεί η κάθε τροπολογία ξεχωριστά. Παράκληση λοιπόν να υπάρχει αυτή η ανοχή, μια και αποφασίσατε να συζητήσουμε το σύνολο των τροπολογιών στην αρχή.
      Κυρίες και κύριοι συνάδελφοι, θα ήθελα να πω για μια ακόμα φορά ότι η Κυβέρνηση ήδη δυο χρόνια τώρα μας έχει συνηθίσει να νομοθετεί μέσα από τροπολογίες και μάλιστα με τροπολογίες σε άσχετα νομοσχέδια, όπως είναι και το συγκεκριμένο νομοσχέδιο που είναι μια κοινοτική οδηγία. Ήδη όλοι έχουμε συμφωνήσει ότι οι κοινοτικές οδηγίες ψηφίζονται ως έχουν, αυτοτελώς. 
      Δεν καταλαβαίνουμε τη σπουδή και την εμμονή από την πλευρά της Κυβέρνησης να φέρνει πολλές και άσχετες τροπολογίες σε ψήφιση κοινοτικών οδηγιών που είναι στα πλαίσια εναρμόνισης του ευρωπαϊκού δικαίου με το εθνικό μας δίκαιο. Έχουμε κουραστεί να το λέμε, αλλά εμείς θα συνεχίζουμε να καταγγέλλουμε αυτή την απαράδεκτη νομοθετική πρωτοβουλία της Κυβέρνησης.
      Σχετικά με τις επίμαχες τροπολογίες θέλω να πω τα εξής: Ως προς την τροπολογία που αναφέρεται στο ερευνητικό κέντρο με την επωνυμία «ΑΘΗΝΑ» για τη διαχείριση εθνικών κοινοτικών πόρων, δεν θα είχαμε και δεν έχουμε καμία αντίρρηση, αν δεν είχαμε τις επιφυλάξεις που σας είπαμε και στην αρχή, ότι η συγκεκριμένη τροπολογία δεν σχετίζεται με το συγκεκριμένο νομοσχέδιο. Επί της ουσίας όμως την ψηφίζουμε.
      Σχετικά με την τροπολογία για την επιβολή ανταποδοτικού τέλους στη διενέργεια φυτοϋγειονομικών ελέγχων, με το οποίο θα καλύπτει υπερωρίες και τα οδοιπορικά έξοδα των γεωπόνων ελεγκτών που διενεργούν τους ελέγχους, θα θέλαμε, κύριε Υπουργέ, να κάνουμε σε δυο παρατηρήσεις.
      Δεν καταλαβαίνουμε τη σκοπιμότητα της συγκεκριμένης επιδοματικής πολιτικής και μάλιστα με ένα ποσό των 400 ευρώ που δίδεται σήμερα, όταν ήδη οι εργαζόμενοι στο δημόσιο βρίσκονται αυτή τη στιγμή σε απεργιακές κινητοποιήσεις σχετικά με την αθέτηση της προεκλογικής σας δέσμευσης όσον αφορά την πολιτική μισθών στο δημόσιο. 
      Έχετε, κύριε Υπουργέ, πολιτική μισθών στο δημόσιο; Αν έχετε, φέρτε τη. Είχατε υποσχεθεί στους δημοσίους υπαλλήλους πριν από τις εκλογές ότι έχετε συγκεκριμένη πολιτική. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θέλετε απάντηση τώρα;
      ΑΝΔΡΕΑΣ ΜΑΚΡΥΠΙΔΗΣ: Σήμερα αντί να αντιμετωπίσετε, δυο χρόνια τώρα ως Κυβέρνηση, αυτό το μεγάλο πρόβλημα, αντί να υλοποιήσετε αυτήν τη συγκεκριμένη δέσμευση, έρχεστε αποσπασματικά και προχωράτε σε μια επιδοματική πολιτική, με καταβολή σε συγκεκριμένους εργαζόμενους –τους γεωπόνους ελεγκτές- ενός επιδόματος της τάξεως των 400 ευρώ. Αυτό έρχεται να αποδείξει ότι δεν έχετε συγκεκριμένη πολιτική μισθών στο δημόσιο. 
      Προσπαθείτε να αντιμετωπίσετε τα προβλήματα ευκαιριακά, όπως και σε άλλους τομείς έτσι και στο θέμα των μισθών. Όμως επειδή οι εργαζόμενοι κάτω από τη συγκεκριμένη σκληρή εισοδηματική πολιτική διεκδικούν, εμείς απέναντι σε αυτές τις διεκδικήσεις λέμε «ναι», όσον αφορά τη χορήγηση του συγκεκριμένου επιδόματος.
      Στη τροπολογία με γενικό αριθμό 589 και ειδικό 143 προσπαθείτε, κύριοι της Κυβέρνησης, να αντιμετωπίσετε μια σειρά προβλημάτων που έχουν να κάνουν με τους πτηνοτρόφους. Τα προβλήματα που δημιουργήθηκαν από τη γνωστή ασθένεια, τη γρίπη των πτηνών, είναι προβλήματα που απασχολούν την παγκόσμια κοινότητα όπως και τη χώρα μας. Είχαμε κρούσματα και προβλήματα.
      Νομίζω, κύριε Υπουργέ, ότι το πρόβλημα που παρουσιάσθηκε στη χώρα μας και με λανθασμένους χειρισμούς αρμοδίων Υπουργών οξύνθηκε, διαστρεβλώθηκε, διογκώθηκε πέραν του προβλήματος αυτού καθ΄ αυτού και νομίζω ότι έχετε σοβαρότατη ευθύνη για τη διόγκωση του προβλήματος.
      Δεν θέλω να αναφερθώ στο γνωστό πρόβλημα της γαλοπούλας που ακόμα αναζητείται από τον Υπουργό Αγροτικής Ανάπτυξης. Είναι γνωστό. Θα ήθελα όμως να πω ότι οι συγκεκριμένες διατάξεις που περιλαμβάνονται στην τροπολογία υπολείπονται κατά πολύ αυτών που εσείς είχατε υποσχεθεί αρχικά, αυτών που είχατε συμφωνήσει με τους πτηνοτρόφους και προχωρήσατε σε σοβαρότατες εκπτώσεις, που μπορώ να πω ότι δεν λύνουν ουσιαστικά το μεγάλο πρόβλημα που έχει δημιουργηθεί σε όλους αυτούς και τους εργαζόμενους αλλά και τους επιχειρηματίες πτηνοτρόφους. 
      Όμως, σαν μια μικρή προσπάθεια στήριξης των παρενεργειών που δημιουργήθηκαν από τα προβλήματα, εμείς θα ψηφίσουμε και τη συγκεκριμένη τροπολογία. 
      Θα ήθελα όμως να αναφερθώ, κυρίες και κύριοι συνάδελφοι, και στην τροπολογία που αναφέρεται στους απολυμένους από την «ΚΛΩΝΑΤΕΞ» της Νάουσας. Εδώ μιλάμε για το αποκορύφωμα της προχειρότητας, της ανευθυνότητας και της επιπολαιότητας με την οποία η Κυβέρνηση της Νέας Δημοκρατίας αντιμετωπίζει τα μεγάλα και σοβαρά θέματα. Και αυτό πλέον είναι γνωστό τοις πάσι. Με την ίδια επιπολαιότητα και ανευθυνότητα αντιμετώπισε και το μεγάλο πρόβλημα της οικονομίας, με τη γνωστή δημοσιονομική απογραφή. Έτσι προσπαθεί και σήμερα να αντιμετωπίσει το μεγάλο ασφαλιστικό πρόβλημα της χώρας. Τη στιγμή μάλιστα που σήμερα στις 13.00΄ ώρα, στη κοινή συνεδρίαση των επιτροπών Οικονομικών Υποθέσεων και Κοινωνικών Υποθέσεων της Βουλής  καλεί τα κόμματα της Βουλής, καλεί τους κοινωνικούς εταίρους για έναρξη διαλόγου για το ασφαλιστικό, δύο ώρες πριν ζητάει να ψηφίσουμε αποσπασματικά ένα ζήτημα ασφαλιστικό που έχουν κάποιοι απολυμένοι εργαζόμενοι στην Νάουσα. Κύριοι της Νέας Δημοκρατίας, ήσασταν έντεκα χρόνια Αντιπολίτευση. Έχετε ολοκληρωμένη πρόταση για το ασφαλιστικό-συνταξιοδοτικό σύστημα της χώρας μας; Αν την είχατε επεξεργαστεί, γιατί δύο χρόνια τώρα δεν φέρατε αυτήν που ως Αντιπολίτευση επεξεργαστήκατε; Δύο χρόνια ως Κυβέρνηση σας είχε απασχολήσει το μεγάλο πρόβλημα, το ασφαλιστικό και συνταξιοδοτικό της χώρας μας; Αν ναι, τι είχατε κάνει; Έρχεστε μετά από δύο και πλέον χρόνια και καλείτε σε διάλογο κόμματα, Βουλή και φορείς, για να λύσετε το ασφαλιστικό-συνταξιοδοτικό πρόβλημα της χώρας. Όχι για να το λύσετε, αλλά για να το μεταθέσετε στην επόμενη κυβέρνηση, μετά τις εθνικές εκλογές, όποτε και αν γίνουν. Αυτό, όσον αφορά την πολιτική σας, είναι τουλάχιστον ανευθυνότητα.
      Εμείς πιστεύουμε ότι η συγκεκριμένη νομοθετική πρωτοβουλία της Νέας Δημοκρατίας έχει να κάνει με το ότι τρόμαξε η Κυβέρνηση της Νέας Δημοκρατίας και ο Πρωθυπουργός μπροστά στις αντιδράσεις των απολυμένων της Νάουσας, όταν είχε πάρει απόφαση να τους επισκεφθεί, να επισκεφθεί την Ημαθία. Και θέλουμε να πούμε ότι αν με την συγκεκριμένη τροπολογία έχετε την ψευδαίσθηση ότι λύνεται το πρόβλημα της μελλοντικής επίσκεψης του Πρωθυπουργού, είστε βαθιά νυχτωμένοι, γιατί με τέτοια ημίμετρα δεν λύνεται το μεγάλο πρόβλημα της ανεργίας και της αποβιομηχάνισης της υπαίθρου. Η τροπολογία αυτή δεν είναι η καλύτερη λύση για ένα τόσο οξύ κοινωνικό πρόβλημα. Αντί να δίνει διέξοδο οδηγώντας τους ανέργους σε λύσεις κοινωνικής απασχόλησης, αφήνει ανέγγιχτο και διαιωνίζει το πρόβλημα της ανεργίας. Δημιουργεί στρεβλώσεις και αδικίες στο υφιστάμενο θεσμικό πλαίσιο του ασφαλιστικού μας συστήματος. Λύση, κατά τη γνώμη μας, είναι η ανασυγκρότηση των περιοχών αυτών, ώστε να μπορέσουν οι άνεργοι των προβληματικών κλάδων και περιοχών να βρουν δουλειά σε υγιείς κλάδους και επιχειρήσεις. Λύση είναι η επιδοτούμενη πρόσληψη, η επανακατάρτιση, η κοινωνική απασχόληση και όχι η επιδότηση της ανεργίας.
      Σχετικά με την τροπολογία: Έχουμε ήδη από χθες, μετά από παρέμβαση του αρμόδιου Υπουργού Οικονομίας και Οικονομικών, τροπολογία της τροπολογίας. Αυτό δεν είναι ανευθυνότητα; Δηλαδή πότε σκεφθήκατε, κύριοι της Κυβέρνησης της Νέας Δημοκρατίας, ότι η τροπολογία που καταθέσατε πριν από δέκα  μέρες, στις 26/4, χρειαζόταν μετά από δέκα μέρες ξανά τροποποίηση; Το λιγότερο που μπορούμε να πούμε είναι ότι αυτοαναιρείστε. Άρα, μετά την τροποποίηση της τροπολογίας χθες, μιλάμε για μια καινούρια τροπολογία, η οποία, κατά τη γνώμη μας, και σύμφωνα, κύριε Πρόεδρε, με τον Κανονισμό της Βουλής είναι εκπρόθεσμη, αφού η νέα τροπολογία αλλοιώνει στο σύνολό της την προηγούμενη τροπολογία. 
      Δεύτερον, η συγκεκριμένη τροπολογία περιλαμβάνεται -πέρα από το ότι είναι άσχετη, όπως είπα και προηγουμένως- σε νομοσχέδιο που είναι κοινοτική οδηγία και δεν μπορεί να ψηφιστεί. 
      Τρίτον, αναφέρεται στο μέρος της τροπολογίας που αφορά εργαζόμενους του κλάδου κλωστοϋφαντουργίας, αντί προφανώς για απολυμένους ανέργους. Να θεωρήσουμε ότι αυτό είναι φραστικό λάθος; Σε κάθε περίπτωση επιβεβαιώνει την προχειρότητα με την οποία νομοθετεί και αντιμετωπίζει η Κυβέρνηση τόσο σοβαρά θέματα. Είμαι βέβαιος δε ότι και σήμερα θα προσπαθήσετε κάπου να τροποποιήσετε, έστω και φραστικά, σημεία της τροπολογίας που τροποποιήσατε χθες. 
      Τέταρτον, δεν αναφέρεται ο τρόπος καταβολής των ασφαλιστικών εισφορών, κύριε  Υπουργέ. Δεν αναφέρεται μέσα στην τροπολογία. Πρέπει να απαντήσετε. Δεν ορίζει πλαφόν χρόνου καταβολής της ειδικής εισοδηματικής ενίσχυσης της ανεργίας. Θα είναι εσαεί, θα είναι έως ότου αποκτήσουν οι απολυμένοι άνεργοι το συνταξιοδοτικό δικαίωμα σύμφωνα με την υφιστάμενη νομοθεσία; Δεν το προσδιορίζετε. Είναι ανοικτό. 
      Πέμπτον, επιβαρύνει υπέρμετρα το λογαριασμό απασχόλησης και επαγγελματικής κατάρτισης, στερώντας μ’ αυτόν  τον τρόπο σοβαρότατους πόρους  από την επανακατάρτιση χιλιάδων άλλων ανέργων. 
      Έκτον,  επεκτείνει σε άλλους απολυμένους ανέργους την ειδική εισοδηματική ενίσχυση χωρίς, κύριε Υπουργέ και κύριε Πρόεδρε, –γιατί είναι και ευθύνη σας- να προβλέπεται το κόστος  της επέκτασης από την Έκθεση του Γενικού Λογιστηρίου του Κράτους. Γιατί η Έκθεση του Γενικού Λογιστηρίου του Κράτους αναφέρεται για ένα ποσό της τάξεως των 20.000.000 ευρώ που είναι το 20% καταβολή από την ειδική εισοδηματική ενίσχυση, αλλά μόνο για τους απολυμένους της Νάουσας. Με την τροπολογία που κατέθεσε χθες ο κ. Αλογοσκούφης, επεκτείνεται και σε άλλες περιοχές και σε άλλους νομούς, σε όλη την Ελλάδα. Άρα, προφανώς θα αφορά και άλλες περιοχές. Δεν περιλαμβάνεται μέσα στην Έκθεση του Γενικού Λογιστηρίου του Κράτους. Έχουμε δηλαδή, κύριε Πρόεδρε, ωμή παράβαση του Κανονισμού της Βουλής. Και εδώ, λοιπόν, πέρα από τις ευθύνες της Κυβέρνησης που νομοθετεί ανεύθυνα και επιπόλαια υπάρχουν και σοβαρές ευθύνες στο Προεδρείο της Βουλής που δέχεται τέτοιες άσχετες τροπολογίες και με τον τρόπο που συζητιούνται. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε, και μη με προκαλείτε να αναφερθώ στο παρελθόν. Μην με προκαλείτε μόνο! 
      ΑΝΔΡΕΑΣ ΜΑΚΡΥΠΙΔΗΣ:  Παρακαλώ κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης):  Ειδικά όταν είμαι εγώ στο Προεδρείο παρακαλώ μην προκαλείτε!
      Συνεχίστε, για να ολοκληρώσετε. 
      ΑΝΔΡΕΑΣ ΜΑΚΡΥΠΙΔΗΣ: Θα με αφήσετε να ολοκληρώσω και θα έχετε τη δυνατότητα να απαντήσετε. Νομίζω ότι είστε Πρόεδρος της Βουλής. Δεν θα μου πείτε τι γινόταν στο παρελθόν. Πάντως, αν γινόταν, εσείς τα καταγγέλλατε. Σήμερα τα υιοθετείτε κύριε Πρόεδρε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι σχολιασμός είναι αυτός;
      ΠΡΟΕΔΡΕΥΩΝ (Ιωάννης Τραγάκης): Δεν έγινε κανένας σχολιασμός. Σας παρακαλώ κύριε Γείτονα!
      Ολοκληρώστε, σας παρακαλώ, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ:  Τέλος, κυρίες και κύριοι συνάδελφοι, προτείνουμε και ζητάμε άμεσα να γίνει αποδεκτό το κείμενο πρότασης του ΠΑ.ΣΟ.Κ. για την ανασυγκρότηση φθινουσών περιοχών που καταθέσαμε, την ολοκληρωμένη και επεξεργασμένη πρόταση που δίνει λύσεις ουσιαστικές και βραχυπρόθεσμα, όπως είναι το συγκεκριμένο θέμα αλλά και μεσομακροπρόθεσμα, τόσο στην περιοχή της Νάουσας όσο και σε άλλες περιοχές της χώρας.
      Προτείνουμε να συνδεθεί η καταβολή στους απολυμένους ανέργους, δηλαδή, η ειδική εισοδηματική ενίσχυση με την κοινωνική απασχόληση. Να μην υπάρχουν, δηλαδή, κάποιοι που θα είναι άνεργοι και στο περιθώριο. Θα είναι άνθρωποι οι οποίοι μπορούν και έχουν τη δυνατότητα και την επιθυμία να συνεχίσουν να προσφέρουν στην παραγωγική διαδικασία και στο κοινωνικό σύνολο. 
      Προτείνουμε να αφαιρεθεί….
      ΠΡΟΕΔΡΕΥΩΝ (Ιωάννης Τραγάκης):  Μ’ αυτήν την πρόταση ολοκληρώστε παρακαλώ. 
      ΑΝΔΡΕΑΣ ΜΑΚΡΥΠΙΔΗΣ:  Ένα λεπτό, κύριε Πρόεδρε, τελειώνω με τις προτάσεις.
      ΠΡΟΕΔΡΕΥΩΝ (Ιωάννης Τραγάκης): Τι ένα λεπτό, κύριε συνάδελφε; Έξι λεπτά σας έχω δώσει επιπλέον. 
      ΑΝΔΡΕΑΣ ΜΑΚΡΥΠΙΔΗΣ: Προτείνουμε, λοιπόν, να αφαιρεθεί η δυνατότητα απολύσεων εργαζομένων μέχρι την 31.12.2008 γιατί λύνει τα χέρια των εργοδοτών και τους απελευθερώνει από τους όποιους περιορισμούς για ελεύθερες απολύσεις. 
      Προτείνουμε να γίνει αποδεκτή η πρότασή μας να αφαιρεθεί η αναφορά για τον κλάδο της κλωστοϋφαντουργίας αλλά να αναφέρεται γενικά στο ποσοστό ανεργίας σε κάθε νομό της χώρας που υπερβαίνει για το 2005 το 20%. Δηλαδή του συνόλου του εργατικού δυναμικού να συμπεριλαμβάνεται μέσα και η συζητούμενη ρύθμιση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Αν δεν γίνουν δεκτές οι παραπάνω τροποποιήσεις και διορθώσεις της συζητούμενης τροπολογίας, δηλώνουμε ότι την καταψηφίζουμε.
      ΠΡΟΕΔΡΕΥΩΝ (Ιωάννης Τραγάκης): Την καταψηφίζετε. Ευχαριστούμε πολύ.
      Κύριε Υπουργέ, θέλετε να κάνετε μία παρέμβαση; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μία διευκρίνιση…
      ΑΝΔΡΕΑΣ ΜΑΚΡΥΠΙΔΗΣ: Δεν με αφήσατε να τελειώσω, κύριε Πρόεδρε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι σχολιασμός είναι αυτός, κύριε Πρόεδρε;
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, συγγνώμη. Η επωδός σας δεν ήταν ότι καταψηφίζετε την τροπολογία;
      ΑΝΔΡΕΑΣ ΜΑΚΡΥΠΙΔΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Όχι;
      ΑΝΔΡΕΑΣ ΜΑΚΡΥΠΙΔΗΣ: Όχι, γιατί βιάζεστε.
      ΠΡΟΕΔΡΕΥΩΝ (Ιωάννης Τραγάκης): Τι είπατε;
      ΑΝΔΡΕΑΣ ΜΑΚΡΥΠΙΔΗΣ: Θα με αφήσετε να σας πω.
      ΠΡΟΕΔΡΕΥΩΝ (Ιωάννης Τραγάκης): Όχι, όχι, δεν θα ανεβείτε. Τι είπατε, για να γραφεί;
      (Θόρυβος από την πτέρυγα του ΠΑ.ΣΟ.Κ.)
      ΑΝΔΡΕΑΣ ΜΑΚΡΥΠΙΔΗΣ: Μα, όταν σας λέμε ότι θέλουμε την υπομονή σας για ένα λεπτό…
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ, αυτό το θέλω για να καταγραφεί στα Πρακτικά. Για πείτε μου παρακαλώ, κύριε Μακρυπίδη.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, κυρίες και κύριοι συνάδελφοι…
      ΠΡΟΕΔΡΕΥΩΝ (Ιωάννης Τραγάκης): Παρακαλώ να μου φέρετε τα Πρακτικά αμέσως.
      ΑΝΔΡΕΑΣ ΜΑΚΡΥΠΙΔΗΣ: …καταθέσαμε χθες μία ολοκληρωμένη πρόταση για την ανασυγκρότηση της υπαίθρου και ζητάμε αυτή η πρόταση, αυτό το κείμενο του ΠΑ.ΣΟ.Κ. να γίνει αποδεκτό άμεσα.
      ΠΡΟΕΔΡΕΥΩΝ (Ιωάννης Τραγάκης): Καταθέσατε τροπολογία;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Αλλιώς θα καταψηφίσετε την τροπολογία, για να καταλάβω κι εγώ;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ. 
      Κύριε Μακρυπίδη, καταθέσατε τροπολογία;
      ΑΝΔΡΕΑΣ ΜΑΚΡΥΠΙΔΗΣ: Καταθέσαμε κείμενο…
      ΠΡΟΕΔΡΕΥΩΝ (Ιωάννης Τραγάκης): Κείμενο πρότασης.
      ΑΝΔΡΕΑΣ ΜΑΚΡΥΠΙΔΗΣ: Παρακαλώ, κύριε Πρόεδρε. Κυριολεκτούμε. Γιατί προσπαθείτε να μας ερμηνεύσετε, αφού αναφέρομαι σ’ αυτό; 
      ΑΝΔΡΕΑΣ ΛΥΚΟΥΡΕΝΤΖΟΣ: Να μας πείτε πού το καταθέσατε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό.
      ΑΝΔΡΕΑΣ ΜΑΚΡΥΠΙΔΗΣ: Επαναλαμβάνω: Καταθέσαμε κείμενο πρότασης για την ανασυγκρότηση φθινουσών περιοχών. Το έχει η Βουλή.
      ΠΡΟΕΔΡΕΥΩΝ (Ιωάννης Τραγάκης): Πού κατετέθη; Ένα λεπτό, κύριε συνάδελφε. Ερωτώ για να το αναζητήσω. Ένα λεπτό, απευθύνεστε στο Προεδρείο. Πού κατετέθη;
      (Θόρυβος στην Αίθουσα)
      ΧΡΙΣΤΙΑΝΑ ΚΑΛΟΓΗΡΟΥ: Τώρα το καταθέτουν.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, σας παρακαλώ πολύ. Κατετέθη. Πού κατετέθη; Το καταθέτετε στα Πρακτικά τώρα; 
      (Θόρυβος στην Αίθουσα)
      Κύριοι συνάδελφοι, παρακαλώ. Το καταθέτετε στα Πρακτικά τώρα; 
      ΑΝΔΡΕΑΣ ΜΑΚΡΥΠΙΔΗΣ: Ακριβώς.
      ΠΡΟΕΔΡΕΥΩΝ (Ιωάννης Τραγάκης): Ακριβώς. Πολύ ωραία. Καταθέστε το στα Πρακτικά.
      (Στο σημείο αυτό ο Βουλευτής κ. Ανδρέας Μακρυπίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Συνεχίστε τώρα με την ψήφιση γιατί έμεινα με την εντύπωση ότι είπατε ότι καταψηφίζετε. Συνεχίστε.
      (Θόρυβος στην Αίθουσα)
      Ένα λεπτό. Ορίστε, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, καταθέτουμε στα Πρακτικά της Βουλής ολοκληρωμένη πρόταση του ΠΑ.ΣΟ.Κ. για την ανασυγκρότηση φθινουσών περιοχών.
      (Θόρυβος στην Αίθουσα)
      Βιάζεστε, κύριοι συνάδελφοι.
      ΠΡΟΕΔΡΕΥΩΝ (Ιωάννης Τραγάκης): Μα, γιατί τόσος αναβρασμός; Σας παρακαλώ πολύ, κύριοι συνάδελφοι απ’ όλες τις πτέρυγες. 
      ΑΓΓΕΛΟΣ ΤΖΕΚΗΣ: Όχι απ’ όλες.
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ.
      ΑΝΔΡΕΑΣ ΜΑΚΡΥΠΙΔΗΣ: Βιάζεστε, κύριοι συνάδελφοι. Ο κ. Υπουργός με τροποποίηση που έκανε χθες κατέθεσε δική του πρόταση. 
      ΑΝΔΡΕΑΣ ΛΥΚΟΥΡΕΝΤΖΟΣ: Τώρα το φέρατε.
      ΑΝΔΡΕΑΣ ΜΑΚΡΥΠΙΔΗΣ: Και λέω: Είχε πρόταση για την ανασυγκρότηση φθινουσών περιοχών; Είχε πρόταση για την ύπαιθρο, για την ανάπτυξη, για την αντιμετώπιση των προβλημάτων της υπαίθρου; Δεν είχε, κι όμως προχώρησε σε τροπολογία. Χθες είπε ότι έχει πρόταση και σήμερα εν όψει αυτής της τροπολογίας, καταθέτουμε ολοκληρωμένη πρόταση για την ανασυγκρότηση φθινουσών περιοχών. 
      Κύριε Πρόεδρε, επειδή απ’ ό,τι κατάλαβα –γι’ αυτό με διακόψατε- προφανώς δεν με παρακολουθήσατε, θα σας πω τα σημεία σχετικά με τη θέση μας.
      ΠΡΟΕΔΡΕΥΩΝ (Ιωάννης Τραγάκης): Όχι, όχι, δεν χρειάζεται.
      (Θόρυβος από την πτέρυγα της Νέας Δημοκρατίας)
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, τώρα έφεραν το κείμενο.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, με ενδιαφέρει γιατί πιθανόν να έκανα λάθος εγώ. Δεν θα ήθελα λοιπόν να έχω κάνει λάθος.
      (Θόρυβος από την πτέρυγα της Νέας Δημοκρατίας)
      ΑΝΔΡΕΑΣ ΜΑΚΡΥΠΙΔΗΣ: Μπορώ να έχω την…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, θα σας διακόψω εγώ. 
      Με πληροφορούν τώρα από τα Πρακτικά ότι είπατε ακριβώς και επί λέξει «αν δεν γίνουν δεκτές αυτές οι προτάσεις μας, καταψηφίζουμε…
      (Θόρυβος από όλες τις πτέρυγες)
      Ένα λεπτό: «Καταψηφίζουμε την τροπολογία». Τέρμα. Ωραία, τελειώσατε, ευχαριστώ πολύ.
      ΑΝΔΡΕΑΣ ΜΑΚΡΥΠΙΔΗΣ: Άρα δεν μας παρακολουθήσατε, κύριε Πρόεδρε, και έπρεπε βεβαίως…
      ΠΡΟΕΔΡΕΥΩΝ (Ιωάννης Τραγάκης): Το ίδιο είπα κι εγώ. Τελειώσατε.
      Ορίστε, κύριε Υπουργέ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εγώ θέλω να καταλάβω…
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, με συγχωρείτε, κύριε Υπουργέ.
      Τι λέτε, κύριοι συνάδελφοι; Ακριβώς το ίδιο είπα.
      Ορίστε, κύριε Υπουργέ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, εγώ θέλω να καταλάβω εάν ο κ. Μακρυπίδης, εκφράζων το όλον ΠΑ.ΣΟ.Κ., εννοεί πως οι απολυμένοι της Νάουσας πρέπει να περιμένουν ένα πρόγραμμα ανασυγκρότησης της ελληνικής υπαίθρου για να ψηφίσουν την τροπολογία! Αυτό είναι; 
      (Χειροκροτήματα από την πτέρυγα της Νέας Δημοκρατίας)
      (Διαμαρτυρίες από την πτέρυγα του ΠΑ.ΣΟ.Κ.)
      Μια στιγμή! Πραγματικά οφείλω να καταγγείλω και να επισημάνω ότι επί δεκαοκτώ λεπτά ακούσαμε μια θεωρητική παρουσίαση για το τι δεν έκανε ή τι έκανε επί είκοσι χρόνια το ΠΑ.ΣΟ.Κ. για την ελληνική ύπαιθρο. Και μας λέει τώρα το ΠΑ.ΣΟ.Κ., αν κατάλαβα καλά, ότι θα πρέπει να περιμένουμε το πρόγραμμα ανασυγκρότησης της Νάουσας, αλλιώς δεν ψηφίζουν την τροπολογία. Μάλιστα!
      (Διαμαρτυρίες από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφήστε τα αυτά!
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Η Κυβέρνηση, λοιπόν, λέει ότι στη Νάουσα δεν υπάρχει γενικώς και αορίστως ένα πρόγραμμα ανασυγκρότησης των φθινουσών περιοχών. Υπάρχει ειδικό αναπτυξιακό πρόγραμμα –το κατέθεσε ο κ. Αλογοσκούφης χθες- με τριάντα πέντε μέτρα, με ειδικό γραφείο και μετά τα αποτελέσματα αυτού του ειδικού προγράμματος έχουμε ένα κοινωνικό αδιέξοδο. 
      Ως έσχατο μέσο, με την κοινωνική ευαισθησία που πρέπει να έχουμε όλοι, ερχόμαστε να πάρουμε ένα μέτρο, το οποίο εντάσσεται σε μια ολοκληρωμένη και ορθολογική πολιτική πρόταση. 
      (Διαμαρτυρίες από την πτέρυγα του ΠΑ.ΣΟ.Κ.)
      Μια στιγμή, κυρίες και κύριοι, να  ολοκληρώσω. 
      Η ολοκληρωμένη πολιτική μας πρόταση αφορά σε περιοχές με υψηλό ποσοστό ανεργίας πάνω από το 20%, με κλάδους που φθίνουν, όπως είναι η κλωστοϋφαντουργία και μετά την ολοκλήρωση όλων των άλλων πολιτικών για ανάπτυξη, δημιουργία θέσεων δουλειάς και θετικών πολιτικών για την ανεργία να οδηγηθούμε, αν έχουμε κοινωνικά αδιέξοδα, σε ένα έσχατο μέσο το οποίο θα χρηματοδοτείται με τους όρους και τις προϋποθέσεις τις οποίες θα συζητήσουμε.
      Στο μεταξύ, η Νάουσα δεν μπορεί να περιμένει άλλο. Εισηγούμεθα μια τροπολογία, παίρνουμε μια νομοθετική πρωτοβουλία που λύνει το πρόβλημα της Νάουσας και από εκεί και πέρα θα σας παρουσιάσω στη συνέχεια την πλήρη πρόταση της Κυβέρνησης, την οποία θα συζητήσουμε με τους κοινωνικούς φορείς του τόπου και θα τη φέρουμε στη Βουλή.
      Μέχρι τότε, λοιπόν, η τροπολογία της Νάουσας κατατίθεται προς συζήτηση και ψήφιση σήμερα και απαντώ αμέσως, για να μη δημιουργούνται παρεξηγήσεις, κύριε Μακρυπίδη, ότι το ποσό δεν είναι 430 ευρώ –ή όσο λέτε- αλλά είναι ισοδύναμο με τη σύνταξη. 
      ΑΝΔΡΕΑΣ ΜΑΚΡΥΠΙΔΗΣ: Δεν είναι έτσι.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Με συγχωρείτε. Λέω, λοιπόν, ότι η αποζημίωση την οποία θα παίρνει κάθε απολυμένος στον κλάδο της κλωστοϋφαντουργίας…
      ΑΝΔΡΕΑΣ ΜΑΚΡΥΠΙΔΗΣ: Για την άλλη τροπολογία ήταν το ποσό!
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να απαντήσω! Η αποζημίωση ισούται με το ποσό της σύνταξης το οποίο θα είχε. Οι εργοδοτικές εισφορές καλύπτονται από το λογαριασμό αυτό…
      ΑΝΔΡΕΑΣ ΜΑΚΡΥΠΙΔΗΣ: Αυτό δεν αναφερόταν στην τροπολογία!
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Αφήστε να σας απαντήσω.
      Και το ποσό αυτό θα εισπράττεται, η πλήρης με τη σύνταξη αποζημίωση, έως τη στιγμή που ή θα βρίσκει δουλειά ο απολυμένος από την κλωστοϋφαντουργία και με πρωτοβουλία του κράτους ή θα φτάσει στο χρόνο και την ηλικία της πλήρους συντάξεως. Το διευκρινίζω, για να μην υπάρχουν παρεξηγήσεις. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Τελειώσατε, κύριε Υπουργέ;
      ΑΓΓΕΛΟΣ ΤΖΕΚΗΣ: Αυτά ποιος τα λέει, κύριε Υπουργέ;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Η τροπολογία
      ΑΓΓΕΛΟΣ ΤΖΕΚΗΣ: Δεν τα λέει μέσα!
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Για διαβάστε την!
      (Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Για να κλείσουμε το θέμα αυτό…
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, για να καταλάβω. Αν πιστεύει η Αξιωματική Αντιπολίτευση ότι πρέπει να αντιμετωπίσουμε το πρόβλημα της Νάουσας, …
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν σας είπε κανείς τέτοιο πράγμα!
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Με συγχωρείτε, εντάξει. Ευχαριστώ για την απάντηση. 
      …αφού κάνουμε ένα πρόγραμμα για την ελληνική ύπαιθρο και περιμένουμε τα αποτελέσματά του, τότε άλλα λόγια να αγαπιόμαστε. Δεν είναι αυτή η θέση της Κυβέρνησης. 
      ΕΜΜΑΝΟΥΗΛ ΣΤΡΑΤΑΚΗΣ: Ποιος είπε τέτοιο πράγμα;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό.
      Το Προεδρείο οφείλει μια εξήγηση πάλι στο Σώμα, για να μη δημιουργούνται παρεξηγήσεις και δεν θέλω σε καμία περίπτωση να δημιουργούνται παρεξηγήσεις. 
      Θα διαβάσω πάλι επί λέξει το τι είπε ο κ. Μακρυπίδης, αλλά και το τι κατέθεσε ο κ. Μακρυπίδης. Ο κ. Μακρυπίδης είπε: «Αν δεν γίνουν δεκτές οι…
      ΕΜΜΑΝΟΥΗΛ ΣΤΡΑΤΑΚΗΣ: Το ακούσαμε.
      ΠΡΟΕΔΡΕΥΩΝ (Ιωάννης Τραγάκης): Όχι! Εγώ οφείλω να το πω. Οφείλω να το πω για τα Πρακτικά!
      ΔΗΜΗΤΡΙΟΣ ΚΟΥΣΕΛΑΣ: Εσείς δεν το ακούσατε;
      ΠΡΟΕΔΡΕΥΩΝ (Ιωάννης Τραγάκης): Μα, σας ενοχλεί; Ήρεμα!
      Είπε, λοιπόν, ο κ. Μακρυπίδης: «Αν δεν γίνουν δεκτές οι παραπάνω τροποποιήσεις και διορθώσεις της συζητούμενης τροπολογίας, δηλώνουμε ότι την καταψηφίζουμε.»
      Και θέλω να δω τι κατετέθη στη Βουλή. Κατετέθη τροπολογία; Τι κατετέθη;
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Καστανίδη. Σας παρακαλώ! Εδώ υπήρξαν κρίσεις κατά του Προεδρείου!
      ΜΙΧΑΗΛ ΧΡΥΣΟΧΟΪΔΗΣ: Βιάζεστε πολύ.
      ΠΡΟΕΔΡΕΥΩΝ (Ιωάννης Τραγάκης): Κατετέθη, λοιπόν, ένα κείμενο από δεκατρείς σελίδες –εκ των υστέρων βέβαια- το οποίο λέει πάνω: «Πρόταση Ανασυγκρότησης φθινουσών περιοχών - Αναλυτικό Κείμενο Πολιτικής».
      Αυτό κατετέθη. Εάν αυτό γίνει αποδεκτό ως έχει, δεν αφορά το Προεδρείο...
      ΒΑΣΩ ΠΑΠΑΝΔΡΕΟΥ: Δεν είπε αυτό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Το Προεδρείο οφείλει να διευκρινίσει ότι ούτε τροπολογία κατετέθη, έστω και εμπρόθεσμη που θα μπορούσε να γίνει, ούτε τίποτε απ’ όλα αυτά. Άρα, από πλευράς Προεδρείου είμαστε εντάξει. 
      Κύριε Καστανίδη, έχετε το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ζητώ το λόγο επί της διαδικασίας. 
      ΠΡΟΕΔΡΕΥΩΝ (Ιωάννης Τραγάκης): Κύριε Δραγασάκη, έχω δώσει τον λόγο στον κ. Καστανίδη. 
      Ορίστε, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ας κάνουμε μία προσπάθεια να αποκαταστήσουμε τη λογική τάξη πραγμάτων στην Αίθουσα αυτή. 
      Ο κ. Μακρυπίδης ήταν απολύτως σαφής. Είπε ότι έχουμε συγκροτήσει ως ΠΑ.ΣΟ.Κ. μία συγκεκριμένη και ολοκληρωμένη πρόταση για την ανασυγκρότηση των φθινουσών περιοχών και αυτή προφανώς η πρόταση περιλαμβάνει ιδέες που αφορούν και τη Νάουσα. 
      Είπε, επίσης, ο κ. Μακρυπίδης ότι θα ζητήσουμε συγκεκριμένες βελτιώσεις και υιοθέτηση συγκεκριμένων ιδεών και προτάσεων που αναδεικνύονται από το κείμενο που μόλις πριν καταθέσαμε, όπως επίσης, και από όσα θα ακολουθήσουν με περισσότερο επεξηγηματικό τρόπο στη διάρκεια της συζήτησης. 
      Και είπε ότι εάν αυτά τα οποία θα προτείνουμε και που συγκροτούν μία ενιαία πρόταση ανασυγκρότησης και για τη φθίνουσα περιοχή της Νάουσας και συνολικά ...
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη...
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν σας έχω διακόψει. 
      Αν δεν γίνουν δεκτές οι προτάσεις –όπως πιο συγκεκριμένα θα παρουσιαστούν σε λίγο από το σύνολο των αγορητών του ΠΑ.ΣΟ.Κ.- τότε είναι υποχρεωμένο το ΠΑ.ΣΟ.Κ. να καταψηφίσει τη συγκεκριμένη τροπολογία, η οποία δεν δίνει λύση στο πρόβλημα. 
      Πρώτη παρατήρηση μου, κύριε Πρόεδρε. Δεν έχει κανέναν λόγο «ευγενώς» να κουράζεται το Προεδρείο με το να κάνει ερμηνείες δηλώσεων των Βουλευτών.
      Είπατε, κύριε Πρόεδρε, καθώς έκλεινε την αγόρευσή του ο κ. Μακρυπίδης: «Δηλαδή, καταψηφίζετε». Αυτή είναι μισή πρόταση αποκρύπτουσα την αλήθεια.
      Η πλήρης αλήθεια, την οποία απεκάλυπτε ο κ. Μακρυπίδης –και την οποία επιβεβαιώνω- ήταν ότι το ΠΑ.ΣΟ.Κ. θα επιχειρήσει να μεταπείσει την Κυβέρνηση για τον ορθό προσανατολισμό της λύσης. Εάν δεν ακούσει τις προτάσεις του ΠΑ.ΣΟ.Κ., τότε καταψηφίζουμε. 
      Εσείς, προκαταλάβατε το αποτέλεσμα της συζητήσεως και είπατε: «Δηλαδή, καταψηφίζετε».
      Κι αν, κύριε Πρόεδρε, η Κυβέρνηση, ω του θαύματος, αποφασίσει ότι υιοθετεί  τις λογικές προτάσεις του ΠΑ.ΣΟ.Κ. τι θα γίνει; 
      ΠΡΟΕΔΡΕΥΩΝ (Ιωάννης Τραγάκης): Για ποιες προτάσεις λέτε; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας εξηγήσουμε αμέσως μετά.
      ΠΡΟΕΔΡΕΥΩΝ (Ιωάννης Τραγάκης): Μα, δεν γνωρίζω εγώ τις προτάσεις. Το Προεδρείο δεν γνωρίζει τις προτάσεις. 
      (Θόρυβος από την πτέρυγα του ΠΑ.ΣΟ.Κ.)
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ, κύριε Πρόεδρε, να ολοκληρώσω. 
      Παρακολούθησα, επίσης, να κάνει φιλότιμη προσπάθεια ο κ. Τσιτουρίδης. Ρώτησε: Εκφράζει ο κ. Μακρυπίδης το όλον ΠΑ.ΣΟ.Κ.; 
      Κύριε Υπουργέ της Απασχόλησης, ήθελα να σας θέσω ένα ερώτημα: Εσείς εκφράζετε το όλον της Κυβέρνησης; 
      (Χειροκροτήματα από την πτέρυγα του ΠΑ.ΣΟ.Κ.)
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μάλιστα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας ρωτώ γιατί επί δύο-τρεις βδομάδες σας ακούω να μιλάτε για πρόωρο καθεστώς συνταξιοδότησης και χθες ο Υπουργός της Οικονομίας «αδειάζει» τις δηλώσεις σας, τροποποιώντας την αρχική τροπολογία σας και ορίζοντας πλέον ότι δεν παρέχεται πρόωρο καθεστώς συνταξιοδότησης, αλλά ειδική επιδοματική ενίσχυση. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εισόδημα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Λοιπόν, αναρωτιέμαι: Ποια είναι από τις δύο απόψεις της Κυβέρνησης η ισχύουσα; Αυτή στην οποία σας σέρνει ο κ. Αλογοσκούφης ή αυτή την οποία αρχικώς υποστηρίζατε εσείς; 
      Και εν τέλει, κύριε Πρόεδρε, πότε κατέθεσε την τροπολογία επί της τροπολογίας του ο κ. Αλογοσκούφης; 
      ΠΡΟΕΔΡΕΥΩΝ (Ιωάννης Τραγάκης): Χθες το βράδυ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Χθες με την έναρξη της συζήτησης. 
      Σε τι μέμφεστε το ΠΑ.ΣΟ.Κ.; Με την έναρξη της συζήτησης καταθέτει το ολοκληρωμένο κείμενό του, ώστε να το γνωρίζει η Βουλή των Ελλήνων –κείμενο το οποίο ανακοίνωσε χθες ο Πρόεδρος του ΠΑ.ΣΟ.Κ., δημοσιεύτηκε εν πολλοίς στις εφημερίδες- και θα συνεχίσουμε να κάνουμε συγκεκριμένες προτάσεις, ελπίζοντας ότι το Θείον Πνεύμα θα δώσει την αναγκαία επιφοίτηση στην Κυβέρνηση, ώστε να πορευθούμε  προς την ορθή λύση. 
      Είναι απλά τα πράγματα, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό.
      Μία διευκρίνιση, κύριε Καστανίδη. Η Βουλή δεν νομοθετεί με προτάσεις ...
      ΧΑΡΑΛΑΜΠΟΣ ΚΑΣΤΑΝΙΔΗΣ: Να ακούσετε τη συνέχεια ...
      ΠΡΟΕΔΡΕΥΩΝ (Ιωάννης Τραγάκης): Η Βουλή νομοθετεί με συγκεκριμένες προτάσεις. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα έχετε και τις συγκεκριμένες προτάσεις στη βάση αυτού του κειμένου ... 
      ΠΡΟΕΔΡΕΥΩΝ (Ιωάννης Τραγάκης): Είχατε την ευχέρεια από χθες, που το ανακοινώσατε, να καταθέσετε τροπολογία. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, το λόγο. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ. 
      Κύριοι συνάδελφοι, λάβαμε επιστολή από τον Πρόεδρο του Συνασπισμού Ριζοσπαστικής Αριστεράς ότι ορίζει ως Κοινοβουλευτικό Εκπρόσωπο τον Βουλευτή κ. Ιωάννη Δραγασάκη. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το λόγο για μία φράση επί της διαδικασίας. 
      ΠΡΟΕΔΡΕΥΩΝ (Ιωάννης Τραγάκης): Κύριε Δραγασάκη έχετε το λόγο για μία φράση. 
      Κύριε Υπουργέ, θα απαντήσετε και στον κ. Δραγασάκη, αν χρειαστεί. 
      Ορίστε, κύριε Δραγασάκη, έχετε το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, απ’ ό,τι διαβάζουμε στον Τύπο, είναι προφανές ότι στο ΠΑ.ΣΟ.Κ. υπάρχει εσωκομματικό πρόβλημα. Είναι προφανές ότι και στη Νέα Δημοκρατία υπάρχει εσωκομματικό πρόβλημα. Με αυτό θα ασχολούμαστε εδώ μέσα ή με το πρόβλημα των ανέργων; 
      Και επ’ αυτού έχετε και εσείς μία ευθύνη, κύριε Πρόεδρε. Δώστε το λόγο στην κ. Νικολαϊδου, δώστε το λόγο σ’ εμένα για να ολοκληρώσουμε και μετά ας γίνει οποιοσδήποτε διάλογος με τον κύριο Υπουργό.
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα μπορούσα να κάνω μία παρέμβαση;
       ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, κάντε μία παρέμβαση και κλείστε το το θέμα.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα απαντήσω στην απόπειρα του κ. Καστανίδη να επιχειρεί και αυτός, αλλά και άλλοι στο ΠΑ.ΣΟ.Κ., ανεπιτυχώς να προβάλλουν το δικό τους πρόβλημα, το πρόβλημα της ιδεολογικής και πολιτικής σύγχυσης, σε άλλα κόμματα και στην Κυβέρνηση.
      Η Κυβέρνηση κατέθεσε μία τροπολογία με υπογραφή του κ. Αλογοσκούφη…
      (Διαμαρτυρίες από την πτέρυγα του ΠΑ.ΣΟ.Κ. )
      …και του ομιλούντος. 
      Κυβερνητική πολιτική, κύριε Καστανίδη. 
      Και η Κυβέρνηση έρχεται, με την ευθύνη που έχει, να πει χθες ότι στους απολυμένους της Νάουσας, οι οποίοι βιώνουν κοινωνικά αδιέξοδα, ερχόμαστε να δώσουμε ένα ποσό ισοδύναμο με την πλήρη σύνταξη που δικαιούται ο καθένας…
      ΧΑΡΑΛΑΜΠΟΣ ΚΑΣΤΑΝΙΔΗΣ: Και την αλλάζει!
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): …ένα ποσό ισοδύναμο, λοιπόν, δεν αλλάζουμε τίποτα στην κυβερνητική μας πολιτική και με την πολιτική αυτή διασφαλίζουμε δύο πράγματα.
      (Διαμαρτυρίες από την πτέρυγα του ΠΑ.ΣΟ.Κ. )
       ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, γιατί αυτή η αναστάτωση; Σας παρακαλώ. Μη με αναγκάζετε να αναφέρομαι ονομαστικά.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ακούστε. Δεν δημιουργούμε κοινωνική κουλτούρα συνταξιούχου σε ανθρώπους οι οποίοι μέχρι να φθάσουν στη σύνταξη μπορούν να βρουν δουλειά, αλλά έχουν εισόδημα ίσο με τη σύνταξη στο μεταξύ και απαντούμε και στις όψιμες, υστερόβουλες και υποκριτικές ανησυχίες κάποιων ότι οδηγούμε τον κόσμο στην πρόωρη συνταξιοδότηση και θίγονται τα ασφαλιστικά ταμεία.
      Δίνουμε, λοιπόν, απαντήσεις και καλείστε σήμερα, αφήνοντας την υποκρισία και το διχασμό, να πείτε: Ψηφίζετε, ναι ή όχι, την τροπολογία για τη Νάουσα; 
      Περιμένουμε μία ξεκάθαρη απάντηση. Με υπεκφυγές και με φράσεις του τύπου «να δούμε προγράμματα και αν αποδώσουν, θα ψηφίσουμε» δεν πείθετε κανέναν. Πείτε «ναι» ή «όχι» στη συγκεκριμένη πρωτοβουλία, την οποία καταθέτει και υποστηρίζει η Κυβέρνηση, επιλύοντας πρόβλημα κοινωνικού αδιεξόδου στη Νάουσα. Ναι ή όχι;
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ναι, αλλά με το ερώτημά σας αυτό, ζητάτε απάντηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα μπορούσα να πω μία φράση;
       ΠΡΟΕΔΡΕΥΩΝ (Ιωάννης Τραγάκης): Μία φράση μόνο, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα, κύριε Πρόεδρε. Θα πω μόνο μία φράση.
      Αντιλαμβάνομαι πλήρως το αδιέξοδο του κυρίου Υπουργού.
      Κύριε Υπουργέ, θα καταλάβετε έτι περαιτέρω το αδιέξοδό σας, όταν σε λίγο, κατά τη διάρκεια της συζήτησης, θα δείτε τι σας προτείνει ένα προς ένα το ΠΑ.ΣΟ.Κ. για όλες τις φθίνουσες περιοχές και ειδικά για τη Νάουσα.
       ΠΡΟΕΔΡΕΥΩΝ (Ιωάννης Τραγάκης): Εντάξει, κύριε Καστανίδη.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα ήθελα το λόγο.
       ΠΡΟΕΔΡΕΥΩΝ (Ιωάννης Τραγάκης): Μη βιάζεστε, περιμένετε. Θα έρθουν οι προτάσεις, θα τις δείτε.
      Η κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κυρίες και κύριοι Βουλευτές, σχετικά με το σχέδιο νόμου δεν θα κάνω καμία αναφορά γιατί ήδη στις προηγούμενες συζητήσεις και επί της αρχής και επί των άρθρων, τοποθετηθήκαμε και το καταψηφίσαμε στο σύνολό του.
      Θα ξεκινήσω με την τροπολογία, όπως αυτή κατατέθηκε –και την πρώτη και τη συμπληρωματική χθες- με γενικό αριθμό 590 και ειδικό 144, στις 26-4-2006. Κύριοι Βουλευτές, πιστεύω ότι αυτήν τη στιγμή τους απολυμένους της Νάουσας δεν τους απασχολεί ούτε το πρόβλημα της Κυβέρνησης ούτε το άλλο που εμφανίζεται στο ΠΑ.ΣΟ.Κ. ούτε και το μεταξύ σας.
      Αυτήν τη στιγμή περιμένουν την απόφασή μας και είναι έτοιμοι για κινητοποιήσεις, γιατί έχουν αντιληφθεί ότι παρ’ ότι η πρώτη τροποποίηση, όπως κατατέθηκε, ήταν επιμέρους και ανεπαρκής, σ΄ ένα βαθμό όμως κάλυπτε ορισμένα προβλήματα.
      Και δεν δημιουργούμε, κύριε Υπουργέ, όπως το διατυπώσατε, «κουλτούρα συνταξιούχου», δεν επέλεξαν μόνοι τους να βγουν σε πρόωρη σύνταξη. 
      Η δική σας πολιτική και η προηγούμενη του ΠΑ.ΣΟ.Κ. ήταν οι αιτίες για τις οποίες απολύθηκαν, που κλείνουν τα εργοστάσια, αφού εφαρμόζουν όλες τις αποφάσεις της Ευρωπαϊκής Ένωσης και πετούν τους εργαζόμενους στο δρόμο. Γιατί ξέρετε πολύ καλά ότι δεν είναι μόνο αυτοί της Νάουσας. Ο κλάδος έχει χιλιάδες απολυμένους και όχι μόνο.
      Αυτή, λοιπόν, την ανεπαρκή και ελλιπή τροπολογία, όπως την καταθέσατε στην πρώτη της μορφή, εμείς, παρά τα προβλήματα που είχε, θα την ψηφίζαμε, γιατί ακριβώς πιστεύουμε ότι εξασφάλιζε κάποια πράγματα. Έρχεστε, όμως,  χθες –και δεν έρχεστε στη Βουλή, δεν σας κρύβουμε ότι λίγο αργά αντιληφθήκαμε ότι από το πρωί ο Υπουργός γύρναγε τα κανάλια και ήδη το είχε ανακοινώσει- και καταθέτετε πραγματικά τροπολογία στην τροπολογία. Και δεν είναι τυπικό το θέμα. Δεν θα σταθούμε στον τύπο μόνο. Αυτά τα είπαμε χθες. Το πρόβλημα είναι ότι με τη δεύτερη τροπολογία σας επιδεινώνετε όλο αυτό που είχατε καταθέσει την πρώτη φορά. 
      Φαίνεται ξεκάθαρα ότι από τους αγώνες, από τις κινητοποιήσεις των απολυμένων της Νάουσας και όχι μόνο -γιατί δεν ήταν ένας τοπικός αγώνας, πήρε διαστάσεις πανελλαδικού χαρακτήρα, είχε την συμπαράσταση εργατικών κέντρων, τοπικών παραγόντων, συλλόγων και πολλών κοινωνικών και πολιτικών φορέων- έχοντας αυτήν την πίεση φέρατε την πρώτη τροπολογία. Απ’ ό,τι, όμως, φαίνεται η πίεση που έρχεται από το κεφάλαιο, εγχώριο και διεθνές –γιατί ο κύριος Πρόεδρος του Σ.Ε.Β. δεν συμφωνούσε και ίσως δεν είναι και τυχαίο ότι μόλις γύρισε ο Υπουργός από τις Βρυξέλλες ήρθατε εσπευσμένα και καταθέσατε τη δεύτερη τροπολογία- είναι μεγαλύτερη και έρχεστε και προτείνετε αυτό που προτείνετε, το οποίο πραγματικά μετατρέπει αυτό που λέγαμε όλοι, μία πρόωρη αναγκαστική συνταξιοδότηση, σ΄ ένα επίδομα. Όπως και να το ονομάσετε είναι μία επιδείνωση της αρχικής τροπολογίας, διότι πέραν του ότι δεν απαντήθηκαν τα ερωτήματα που εμείς σαν Κομμουνιστικό Κόμμα Ελλάδος θέσαμε χθες -ούτε και αυτό είναι το βασικό- διαβάζοντάς το πιο προσεκτικά βλέπουμε από τα εδάφια που διαγράφονται ότι χάνονται μία σειρά από δικαιώματα από τους απολυμένους, από τους εργαζόμενους.
      Ποια είναι αυτά; Πρώτα απ΄ όλα χάνουν την επικουρική σύνταξη. Είναι ξεκάθαρο αυτό, το διαγράφετε. Επίσης, χάνουν τη διαδοχική σύνταξη, η οποία επίσης διαγράφεται. Όλες αυτές οι αλλαγές θα είναι κάτω από μία Υπουργική Απόφαση -και δεν είναι τυχαίο που δεν το διευκρινίζετε γραπτά σ’ αυτό που κατατέθηκε- που στο τέλος θα έρθει να ρυθμίσει με τον τρόπο που θέλετε εσείς το ένα ή το άλλο. Δεν υπάρχουν, λοιπόν, ακριβείς προϋποθέσεις, γι’ αυτό ακριβώς οι όροι παροχής είναι αδιευκρίνιστοι. Δεν ξεκαθαρίζετε αν είναι συντάξιμος ο χρόνος παροχής. Το λέτε, αλλά δεν υπάρχει γραπτό. Πώς θα εξασφαλιστεί; Μόνο με τα προφορικά; 
      Φυσικά, υπάρχει και το πρόβλημα -και με την προηγούμενη διάταξη, αλλά και με αυτή που προτείνετε τώρα- ότι όλα αυτά θα τα πληρώσουν πάλι οι εργαζόμενοι. Δεν χρεώνετε τον κρατικό προϋπολογισμό, παρά μόνο σ΄ ένα ποσοστό 20% και το υπόλοιπο 80% το βγάζετε από το λογαριασμό για την απασχόληση και την επαγγελματική κατάρτιση, δηλαδή από χρήματα των ίδιων των εργαζόμενων. 
      Αυτή είναι η πίεση, λοιπόν, που είχατε και έρχεστε και κάνετε τη δεύτερη τροπολογία. Πιστεύουμε ότι οι εργαζόμενοι δεν θα σας ακολουθήσουν. Δεν είναι τυχαίο ότι από χθες το βράδυ βρίσκονται σε εγρήγορση. Η συζήτηση στη Βουλή τους βρήκε σε σύσκεψη στο Εργατικό Κέντρο της Νάουσας. Σήμερα το απόγευμα την επαναλαμβάνουν και είναι έτοιμοι για κινητοποιήσεις, γιατί οπωσδήποτε δεν μπορούν να δεχθούν αυτά που εσείς προτείνετε. 
      Εμείς, λοιπόν, καλούμε τους εργαζόμενους να παλέψουν για το συγκεκριμένο θέμα μαζί με τους υπόλοιπους άνεργους και με όλους τους εργαζόμενους για πλήρη σταθερή δουλειά για όλους, για τριανταπεντάωρο, επτάωρο, πενθήμερο, για πλήρη σύνταξη και όχι για επιδόματα -με όποια μορφή ή με όποιο περιτύλιγμα και αν το παρουσιάζουμε- για κατώτερη σύνταξη 1.050 ευρώ το μήνα. 
      Προτείνουμε για άλλη μία φορά μέτρα ουσιαστικά για την αντιμετώπιση της ανεργίας. Πρώτα απ’ όλα άμεση έκτακτη οικονομική ενίσχυση 1.000 ευρώ. 
      Πρέπει να υπάρξει επέκταση του ν. 2941/2001 για όλους τους ανέργους του κλάδου και επίδομα ανεργίας 1050 ευρώ για όσο χρόνο διαρκεί η ανεργία. Ο χρόνος ανεργίας πρέπει να εξασφαλίζεται και να είναι συντάξιμος, να υπάρχει πλήρης ιατροφαρμακευτική περίθαλψη των ανέργων όσο διαρκεί η ανεργία και μία σειρά από άλλες κοινωνικές παροχές που δεν πρέπει να τις χάσουν οι άνεργοι και, φυσικά, και οι υπόλοιποι εργαζόμενοι.
      Είμαστε αισιόδοξοι ότι οι εργαζόμενοι και οι απολυμένοι όχι μόνο της Νάουσας, του κλάδου, αλλά γενικά από όσες μικρές ή μεγάλες μονάδες έχουν  κλείσει και παρακολουθούν με αγωνία τη συζήτηση στη Βουλή και θα αξιολογήσουν τη στάση του κάθε κόμματος -όχι μόνο το πόσο σαφής είναι, αλλά και το τι ψηφίζετε στο τέλος, πέρα από τις μεταξύ σας αντεγκλήσεις- και είναι έτοιμοι για αγώνες.
      Έρχομαι πολύ σύντομα στις άλλες τροποποιήσεις. Η τροπολογία με γενικό αριθμό 589 και ειδικό αριθμό 143, η οποία κατατέθηκε στις 26/4/2006, αφορά την ασθένεια των πουλερικών. Ένα πράγμα έχω να πω, γιατί καταθέσαμε τη Δευτέρα επίκαιρη ερώτηση. Εγώ νομίζω ότι είναι αποκαλυπτική η δήλωση του Υπουργού, ο οποίος ουσιαστικά ομολογεί ότι αυτά τα μέτρα που προτείνονται, αφορούν μόνο τους μεγάλους. Εμείς το λέμε ξεκάθαρα. Μας ενδιαφέρουν περισσότερο οι μικροί και όχι αυτοί που μετριούνται στα δάκτυλα του ενός χεριού. Και αφορούν τα μέτρα μόνο τους μεγάλους, διότι όλα τα άλλα είναι «θα» που παραπέμπονται στις καλένδες τις Ευρωπαϊκής Ένωσης. «Θα» κάνουμε πρόγραμμα που θα το στείλουμε το Μάιο, «θα» έλθει η απάντηση τον Ιούνιο. Δεν ξέρω αν με αυτά τα «θα» οι μικροί πτηνοτρόφοι και όχι οι μεγάλοι, που ήδη έχουν φροντίσει και έχουν ρίξει τα βάρη στους μικρούς, θα πεισθούν με αυτά που προτείνετε. Εμείς καταψηφίζουμε αυτήν την τροπολογία.
      Υπάρχει άλλη τροπολογία για τις μη κυβερνητικές οργανώσεις. Εδώ θέλω να πω μία κουβέντα, γιατί πραγματικά αυτές οι λεγόμενες μη κυβερνητικές οργανώσεις στην πραγματικότητα –τουλάχιστον στην πλειοψηφία τους- είναι κυβερνητικές οργανώσεις. Και επειδή ακριβώς διαχειρίζονται και χειρίζονται κρατικό χρήμα, καταλαβαίνουμε τον ομφάλιο λώρο που υπάρχει μεταξύ αυτών των οργανώσεων και της κάθε κυβέρνησης. Σαν κόμμα έχουμε επανειλημμένα καταθέσει την πρότασή μας και ζητάμε από παλιότερα, αλλά και τώρα την κατάθεση εγγράφων για το πώς χρηματοδοτούνται αυτές οι οργανώσεις ιδιαίτερα από το Υπουργείο Εξωτερικών. Να υπενθυμίσουμε, βέβαια, ότι είναι ποικίλος ο ρόλος των μη κυβερνητικών οργανώσεων. Για παράδειγμα, στο Ιράκ -και αυτήν τη στιγμή που μιλάμε- δραστηριοποιείται για την εξουδετέρωση τάχα ναρκών, συγκαλύπτοντας έτσι την ελληνική συμμετοχή στην κατοχή του Ιράκ, μη κυβερνητική οργάνωση. Το πιο σοβαρό είναι ότι χρηματοδοτούνται από το Πρόγραμμα Δημοσίων Επενδύσεων. Πιστεύω ότι ο ρόλος τους είναι γνωστός και, φυσικά, δεν συμφωνούμε σε καμία περίπτωση με τη χρηματοδότηση αυτών των οργανώσεων. 
      Η τροπολογία με γενικό αριθμό 593 και ειδικό αριθμό 147, η οποία κατατέθηκε στις 3/5/2006, αφορά το Ερευνητικό Κέντρο με την επωνυμία «ΑΘΗΝΑ». Εμείς καταψηφίζουμε αυτήν την τροπολογία. Εκτός του ότι έχουμε καταψηφίσει και το σχετικό νομοσχέδιο παλαιότερα, δεν μπορούμε να συμφωνήσουμε να ανατεθεί η παρακολούθηση της έρευνας σε νομικό πρόσωπο ιδιωτικού δικαίου, δηλαδή ουσιαστικά να ιδιωτικοποιηθεί η έρευνα. 
      Η τελευταία τροπολογία με γενικό αριθμό 592 και ειδικό αριθμό 146, που κατατέθηκε στις 3/5/2006, αφορά ουσιαστικά το Ταμείο ΕΛ.Γ.Α.. Έχουμε να κάνουμε κάποιες παρατηρήσεις. Έρχεται για άλλη μια φορά μία τροποποίηση ενός αναχρονιστικού κανονισμού. Και λέμε με πλήρη επίγνωση ότι είναι αναχρονιστικός, διότι εδώ και πολλά χρόνια και ύστερα από την πίεση κάποιου προβλήματος έρχεται μια με τη μία τροπολογία μια με την άλλη και δεν γίνεται μία συνολική πρόταση, ώστε να τροποποιηθεί αυτός ο κανονισμός, να γίνει πραγματικά σύγχρονος, να καλύπτει τις σημερινές ανάγκες και κυρίως να καλύπτει όλες τις φυσικές καταστροφές.
      Θα συμφωνήσουμε βέβαια με το να πάρουν το επίδομα που προτείνετε οι γεωπόνοι, αλλά δεν καταλαβαίνουμε το εξής: Προτείνετε νυκτερινή εργασία που είναι μια καταστρατήγηση του ωραρίου. Δεν καταλαβαίνουμε, λοιπόν, εάν υπήρχαν δύο κανονικές βάρδιες πρωί και απόγευμα, δεν θα μπορούσαν να γίνουν αυτοί οι έλεγχοι; Και είναι απαραίτητο ο έλεγχος να γίνεται τη νύκτα και μάλιστα βάζοντας ένα όριο αμοιβής του γεωπόνου, όπου αν το μάθει, πιστεύουμε ότι μπορεί και να μην έρθει να κάνει τον έλεγχο, γιατί δεν θα ξεπερνά τα 8-10 ευρώ με όλες τις παροχές και με την κάλυψη των οδοιπορικών του.
      Να σας πούμε και κάτι άλλο; Εγώ δεν λέω ότι έχετε αυτήν την πρόθεση, αλλά όλα είναι πιθανά. Όταν το ποσό είναι τόσο μικρό, μπορεί να μην πηγαίνει να κάνει τον έλεγχο, να υπογράφει από το σπίτι και μετά να έχουμε Ε.Δ.Ε. στην Ε.Δ.Ε. ή παραπομπή σε δικαστήρια και να μιλάμε πάλι για σκάνδαλα.
      Γιατί, λοιπόν, δεν φέρνετε μία ολοκληρωμένη πρόταση, να τροποποιηθεί ο κανονισμός που διέπει όλη αυτήν την ιστορία, για να μπορεί να καλύπτει όλες τις φυσικές καταστροφές, να το δούμε και να συμφωνήσουμε; 
      Συμφωνούμε τώρα  για το συγκεκριμένο που είναι επιμέρους, αλλά κάνουμε και αυτήν την πρόταση για τη γενική τροποποίηση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης, έχει το λόγο και η ανοχή του Προεδρείου, ως προς το χρόνο, εξαντλείται στον κ. Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το νομοσχέδιο αυτό έχει σοβαρές διατάξεις και πολύ σημαντικές τροπολογίες. Δυστυχώς, όπως τα κάνατε -εννοώ όχι το Προεδρείο, η Κυβέρνηση- είμαστε υποχρεωμένοι να ξεκαθαρίσουμε έστω ένα ζήτημα. Δηλαδή, να αποσαφηνίσουμε τι ψηφίζουμε, τι δεν ψηφίζουμε, σε ό,τι αφορά αυτό το θέμα, όπου έγινε τόση συζήτηση,  για τους απολυμένους της Νάουσας και γενικότερα για τα θύματα των χρεοκοπιών, των μετεγκαταστάσεων επιχειρήσεων κ.λπ..
      Κύριε Υπουργέ, είναι η φύση του θέματος τέτοια -έχει δίκιο, η κ. Νικολαϊδου- που δεν μπορούμε να παραπέμψουμε σε υπουργικές αποφάσεις μία σειρά από κρίσιμα θέματα. Επειδή είπατε ορισμένα πράγματα πριν και επειδή θεωρώ ότι έχει μία θεσμική αξία η διευκρίνιση του Υπουργού να υπάρχει στα Πρακτικά, εγώ θα επαναλάβω ορισμένα ερωτήματα, τα οποία, αν θέλετε, τα αποσαφηνίζετε.
      Το πρώτο είναι ποιο θα είναι περίπου το ύψος της εισοδηματικής ενίσχυσης.  Η διατύπωση αφήνει να εννοηθεί ότι μπορεί να είναι πλήρης σύνταξη, με την προϋπόθεση ότι θα έχει τα εφτάμισι χιλιάδες ένσημα για να μπει. Ένα ερώτημα είναι αυτό.
      Το δεύτερο είναι -το είπατε, επαναλάβετέ το- ότι στο διάστημα που ένας άνεργος είναι σε καθεστώς εισοδηματικής ενίσχυσης, θα καλύπτονται οι ασφαλιστικές του εισφορές και άρα, θα οικοδομεί το συνταξιοδοτικό του δικαίωμα για απεριόριστο χρόνο, εκτός και αν βρει δουλειά.
      Το τρίτο ερώτημα είναι, ποιος θα πληρώνει και τις εισφορές στα ταμεία και την εισοδηματική ενίσχυση; Θα πληρώνει ο Λ.Α.Ε.Κ.; Εδώ υπάρχει πρόβλημα. Κατ’ αρχάς ο Λ.Α.Ε.Κ. δεν έχει ερωτηθεί, δεν έχει συνεδριάσει το Διοικητικό του Συμβούλιο. Άκουσα κάποια δήλωσή σας ή διάβασα για τη σκέψη για κάποιο ταμείο. Εάν η σκέψη είναι ώριμη, διευκρινίστε το σήμερα. Τι ταμείο, από πού οι πόροι του, τι θα κάνει; Τι θα γίνει με τους νεότερους και τι θα γίνει με τους άλλους; Οπωσδήποτε, δηλαδή, πρέπει να μπει ένα όριο. Αλλά εδώ έχουμε περιπτώσεις σαράντα οκτώ χρονών, σαράντα εννιά χρονών, με αρκετά ένσημα. Πρέπει να βρεθεί κάποια διέξοδος. 
      Είπα και χθες στην εισήγησή μου, μιλάμε για κλωστοϋφαντουργία και σωστά μιλάμε, αλλά υπάρχουν και άλλοι κλάδοι, όπως ο ιματισμός, το δέρμα, το μέταλλο ή υπάρχουν περιοχές, όπως η Θεσσαλονίκη, η Εύβοια, Καστοριά, Φλώρινα, όπου μπορεί να μην έχουν το κριτήριο του 20% ανεργία ή μπορεί να μην έχουν το συγκεκριμένο κλάδο, αλλά το πρόβλημα είναι δραματικό.
      Το ένα, λοιπόν, που ήθελα εγώ να πω είναι αν μπορείτε να δώσετε διευκρινίσεις σε όλα αυτά τα θέματα, τα οποία επηρεάζουν και ενδιαφέρουν και τον κόσμο στο κάτω-κάτω. 
      Γίνεται τώρα κάποια συζήτηση για το ποια εκδοχή της τροπολογίας είναι καλύτερη, η πρώτη ή η δεύτερη. Θα ήθελα να πω ότι εμείς δε μπαίνουμε σε αυτήν τη λογική. Ούτε η αρχική, ούτε η τωρινή μας καλύπτει κατ’ αρχήν από άποψη αντίληψης και όχι μόνο αποτελέσματος που έτσι και αλλιώς είναι αποσπασματικό.
       Η δική μας άποψη είναι ότι η απάντηση όχι μόνο στο πρόβλημα της ανεργίας, αλλά γενικά -εδώ έχουμε και το υποκεφάλαιο αυτού του προβλήματος που είναι ανεργία λόγω χρεοκοπιών, ανεργία λόγω μετεγκαταστάσεων, ανεργία ενδεχομένως λόγω συγχωνεύσεων ή εξαγορών- που δημιουργούν αυτές οι εξελίξεις, δεν μπορεί να είναι ούτε η πρόωρη συνταξιοδότηση, ούτε η επιδοματική ενίσχυση. Η απάντηση, η κατεύθυνση, η προσπάθεια, πρέπει να είναι η εξεύρεση παραγωγικής απασχόλησης ή κοινωνικά χρήσιμης εργασίας. Πιστεύω ότι και οι ίδιοι οι άνεργοι, αυτό που πρωτίστως ζητούν είναι δουλειά και εισόδημα. Είναι και στοιχείο της αξιοπρέπειας του κάθε ανθρώπου. 
      Βεβαίως, εδώ βρισκόμαστε σε αντίθεση μ΄ ένα ολόκληρο πλέγμα αντιλήψεων ότι οι αγορές πρέπει να είναι ελεύθερες, ότι το κράτος δεν πρέπει να παρεμβαίνει και όλο αυτό το νεφέλωμα που έχει αναπτυχθεί. Ιδού, όμως, το πρόβλημα! 
      Δεν υπάρχουν στη Νάουσα ή σε άλλους νομούς κοινωνικές ανάγκες που σήμερα δεν καλύπτονται; Δεν υπάρχουν έργα που μπορούν να γίνονται; Δεν υπάρχουν υπηρεσίες που μπορούν να προσφέρονται; Είναι, λοιπόν, ορθότερο να εκταμιεύουμε είτε με τη μορφή επιδομάτων, είτε με τη μορφή πρόωρων συνταξιοδοτήσεων, αντί να διαμορφώσουμε ένα θεσμικό πλαίσιο, το οποίο θα ευνοεί αυτό που ορισμένοι ονομάζουν είτε κοινωνικό τομέα της οικονομίας, είτε τρίτο τομέα της οικονομίας, είτε κοινωνική οικονομία, υπονοώντας πάντως, ανεξάρτητα από τους τίτλους, ότι δημιουργούμε μονάδες παραγωγής αγαθών ή υπηρεσιών, οι οποίες δεν λειτουργούν με βάση το κέρδος; Λειτουργούν με βάση τη βιωσιμότητα, λειτουργούν με βάση την ικανοποίηση υπαρκτών αναγκών και με αυτόν τον τρόπο δεν φιλοδοξούμε να λύσουμε το πρόβλημα της ανταγωνιστικότητας, αλλά φιλοδοξούμε να δημιουργήσουμε απασχόληση, η οποία τουλάχιστον να παράγει εισόδημα επιβίωσης, ασφαλιστικές εισφορές κ.λπ..
      Νομίζω ότι αξίζει τον κόπο να δει κανείς τολμηρά όλο αυτό το θέμα, όχι ως ένα μέτρο βεβαίως, αλλά ως μία αντίληψη, ως μία πολιτική, η οποία θα πρέπει να αρχίσει να εφαρμόζεται. Διαφορετικά, θα οδηγηθείτε, κύριε Υπουργέ, σε πυροσβεστικές παρεμβάσεις, σήμερα στη Νάουσα, αύριο κάπου αλλού κ.λπ..
      (Στο σημείο αυτό χτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Εμείς, λοιπόν, με αυτές τις σκέψεις κάναμε χθες μια πρόταση, η οποία δεν ήταν εν θερμώ και είπαμε, αποσύρετε αυτήν την τροπολογία, αφού και εσείς ταλαντεύεστε τη μία έτσι και την άλλη αλλιώς. Για να μην πάει στις καλένδες, δεσμευτείτε και να δεσμευτούμε εντός του Μαΐου να έρθει κάτι ολοκληρωμένο. Και πολλά από αυτά που είπε ο κ. Μακρυπίδης είναι σωστά, άλλο που δεν τα έκαναν όταν ήταν κυβέρνηση, αλλά αυτήν τη στιγμή είναι σωστά. 
      Είπαμε κάποιες προτάσεις εμείς χθες, το Κ.Κ.Ε. ενδεχομένως έχει και εκείνο κάποιες προτάσεις κ.λπ.. Φέρτε μέσα στον Μάιο μία ρύθμιση που να καλύπτει αυτό το πρόβλημα και με την κλαδική του διάσταση και με την περιφερειακή του διάσταση. 
      Εάν δεν το θέλετε και αν επιμείνετε στο δίλημμα ψηφίζετε ή δεν ψηφίζετε, εμείς θα δούμε και τις απαντήσεις που θα πάρετε, αλλά εν πάση περιπτώσει, εμείς δεν έχουμε πρόβλημα, το έχουμε συζητήσει νηφάλια το όλο θέμα και η θέση μας είναι η εξής: Εάν το φέρετε σε ψηφοφορία, δεν θα αντιταχθούμε, θα το ψηφίσουμε καταγγέλλοντας την ανυπαρξία ουσιαστικής πολιτικής, προειδοποιώντας για το ότι είναι μία ρύθμιση της οποίας σε λίγο θα έχει εξαντληθεί η δυναμική της και διεκδικώντας βεβαίως ταυτόχρονα, αυτά που ήδη σας είπα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ για την κατανόηση του χρόνου, διότι θα ήθελα να γνωστοποιήσω ότι είναι εγγεγραμμένοι σαράντα ένας συνάδελφοι. Αντιλαμβάνεστε, λοιπόν, ότι θα πρέπει να πηγαίνουμε σύμφωνα με το χρόνο.
      Έχω την τιμή να ανακοινώσω στο Σώμα ότι ο Πρωθυπουργός και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημόσιων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τουριστικής Ανάπτυξης, Μακεδονίας-Θράκης, Αιγαίου και Νησιωτικής Πολιτικής και Επικρατείας κατέθεσαν σχέδιο νόμου «Εθνικό Τυπογραφείο, «Εφημερίς της Κυβερνήσεως» και λοιπές διατάξεις». 
      Παραπέμπεται στην αρμόδια Διαρκή Επιτροπή. 
      Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, θα σταθώ στην επίμαχη τροπολογία για τους ανέργους της Νάουσας και άλλων περιοχών του κλάδου κλωστοϋφαντουργίας. Να ξεκαθαρίσω βέβαια από την αρχή ότι εμάς μας ενδιαφέρει πρώτα και κύρια να υπάρχει σταθερή δουλειά για όλους με καλές αμοιβές με πλήρη κοινωνικοασφαλιστικά δικαιώματα και δημοκρατικά δικαιώματα. Γιατί, επαναλαμβάνω, η κουλτούρα της ανεργίας, αφορά αυτούς που δημιουργούν την ανεργία με την πολιτική τους. Και είναι διαφορετική αυτή η πολιτική. Ολόκληρες περιοχές τις μαστίζει η ανεργία. 
      Γιατί μιλάμε σήμερα μόνο για τους ανέργους και αφήνουμε απ’ έξω τους μεγαλοεπιχειρηματίες; Οι μεγαλοεπιχειρηματίες είτε μέσω χρηματιστηριακών συναλλαγών έχουν αποκομίσει τεράστια κέρδη, είτε και μέσω αλλεπάλληλων δανείων που έδιναν οι κυβερνήσεις, όπως και η σημερινή έδωσε στον εν λόγω επιχειρηματία Λαναρά δύο μεγάλα δάνεια περίπου 43.000.000 ευρώ για να κλείνει τα εργοστάσιά του. Άρα, δηλαδή, το πρόβλημα είναι σύμφυτο και η ανεργία δεν είναι τίποτα άλλο παρά παράγωγο αυτού του εκμεταλλευτικού κεφαλαιοκρατικού τρόπου παραγωγής. 
      Έτσι, λοιπόν, ζητάμε να υπάρχουν μέσα σε αυτό το σύστημα και μέτρα ουσιαστικής προστασίας των ανέργων. Προτάσεις βέβαια που έχει αναλύσει η εισηγήτριά μας. Γι’ αυτό στα πλαίσια αυτά βλέπουμε σήμερα όλο αυτόν τον καιρό που κατατέθηκε η τροπολογία να παίζεται ένα άσχημο θέατρο σε βάρος βέβαια και των ανέργων της Νάουσας και των ανέργων της Θεσσαλονίκης, της Αθήνας, της Λάρισας και άλλων περιοχών της χώρας μας. 
      Καταθέσατε, βέβαια, μια τροπολογία ύστερα από πιέσεις είτε της Αξιωματικής Αντιπολίτευσης, είτε της συμβιβασμένης συνδικαλιστικής ηγεσίας της Γ.Σ.Ε.Ε. που τώρα θυμήθηκε τι θα γίνουν τα ασφαλιστικά ταμεία. Αλλά όταν το 1999 με τον ν. 2676 ή το 2002 με τον ν. 2441, που και τότε δίναμε πρόωρες συνταξιοδοτήσεις σε πολλές περιοχές της χώρας επειδή υπήρχαν κλειστά εργοστάσια και μαζική η απόλυση και η ανεργία, δεν ετίθετο ούτε από τη Γ.Σ.Ε.Ε. το πρόβλημα των ταμείων. Άρα, η συμβιβασμένη συνδικαλιστική ηγεσία της Γ.Σ.Ε.Ε. έχει σοβαρές ευθύνες και για το σύνολο των πολιτικών που ακολουθήθηκαν αυτά τα χρόνια. 
      Έτσι λοιπόν πιστεύουμε ότι η αλλαγή που έγινε, έγινε επί της ουσίας. Δεν μιλάμε πλέον για το συνταξιοδοτικό καθεστώς που αν θέλετε είχε και ένα περιεχόμενο ασφάλειας για τους εργαζόμενους που θα έμπαιναν μέσα σε αυτή τη ρύθμιση. Και αυτήν την ώρα τι κάνετε; Έρχεστε, σταματάτε εκείνη την τροπολογία και έχουμε μια νέα τροπολογία που λέει τι; Ότι εγώ θα δώσω ειδική εισοδηματική ενίσχυση ανεργίας στο ύψος της πλήρους σύνταξης του Ι.Κ.Α. και βγάζοντας βέβαια απ’ έξω την επικουρική. 
      Κύριε Υπουργέ, αυτά λένε τα χαρτιά τα οποία καταθέσατε. Αυτά λένε. Βγάζετε έξω από το 3ο μέχρι το 7ο εδάφιο. Και όταν αυτό το βγάζεις απ’ έξω σημαίνει ότι αυτό που δίνεις είναι ίσο με την σύνταξη του Ι.Κ.Α. Ε.Τ.Α.Μ.. Άρα, λοιπόν, το πρόβλημα δεν είναι μόνο ότι μειώνεις προς τα κάτω το ποσό που παίρνει ο άνεργος είναι ότι δεν του εξασφαλίζεις και τους όρους με τους οποίους θα πάρει αυτήν την ειδική εισοδηματική ενίσχυση. 
      Και σας έβαλα πολλά ερωτήματα εχθές που δεν τα απαντήσατε σήμερα. Δεν τα απάντησε τουλάχιστον ο εισηγητής σας. Που σημαίνει ότι δεν υπάρχει καμία εξασφάλιση των ανέργων για αυτήν την εισοδηματική ενίσχυση. Για πόσο χρόνο θα την παίρνει; Με ποιες προϋποθέσεις θα την παίρνει; Αν βρει δουλειά, πως θα την βρει; Και είπατε ότι και φορείς του δημοσίου θα του βρουν δουλειά.
      Που αυτό σημαίνει ότι αν του πουν φύγε από τη Νάουσα και  πήγαινε στην Ορεστιάδα είναι υποχρεωμένος να πάει εκεί ή αν θα πάει σε μια δουλειά που δεν είναι της ειδικότητάς του, ενώ είναι πενηντάρης και έχει προβλήματα υγείας και αρνηθεί, θα χάσει αυτήν την εισοδηματική ενίσχυση; Είναι πολλά που δεν έχετε διευκρινίσει. Επίσης, αν βρει δουλειά μέσα σε δυο ή τρία χρόνια συνταξιοδοτικά θα μετρά αυτό το χρονικό διάστημα ή όχι;
      Άρα, το ζήτημα για μας είναι πολύ σοβαρό για να μας λέτε, όπως λέει το κείμενο, ότι ο τρόπος εφαρμογής των διατάξεων του παρόντος άρθρου καθώς και κάθε αναγκαία λεπτομέρεια θα καθοριστεί από κοινή υπουργική απόφαση των δυο Υπουργείων Οικονομίας και Απασχόλησης. 
      Εμείς δεν έχουμε καμία εμπιστοσύνη, γιατί τη μια στιγμή καταθέτετε μια τροπολογία πρόωρης συνταξιοδότησης και την άλλη στιγμή έρχεστε εδώ πέρα και τα αλλάζετε. Εμείς δεν θα καλέσουμε το λαό, τους εργαζόμενους της Νάουσας αλλά και των άλλων περιοχών να δώσουν εμπιστοσύνη προς την Κυβέρνηση. Γιατί αυτά που θα φέρετε εδώ θα είναι προσαρμοσμένα προς τις κατευθύνσεις που δίνει η Ευρωπαϊκή Ένωση. 
      Αυτό δε που είπε η εισηγήτριά μας δεν είναι τυχαίο, δηλαδή το πώς έγινε εκεί η αλλαγή. Διότι όταν ξεκινάς μια διαδικασία ασφαλιστικού, είναι επόμενο να σου κτυπήσουν και το κουδούνι «τι πας να κάνεις;».
      Πρόωρη συνταξιοδότηση από πολλές πλευρές έχει ακουστεί λες και αυτός που είναι πενηντάρης αν βγει στη σύνταξη θα καταστρέψει την οικονομία της χώρας. Αυτό είναι ψευδές. Από αλλού καταστρέφεται η οικονομία γιατί παράλληλα υπάρχουν και μεγάλα κέρδη και εκεί κανένας δεν μιλά και δεν τα ακουμπά. 
      Άρα, λοιπόν, το πρόβλημα είναι ότι εδώ άλλα σχεδιάζετε. Καλούμε τους εργαζόμενους της Νάουσας αυτήν την ώρα που είναι σε αγωνιστική κατεύθυνση και σε συλλαλητήριο να βγουν στους δρόμους και να διεκδικήσουν αυτό που πρέπει να διεκδικήσουν. Ενδιαφερόμαστε για όλους τους ανέργους. Ναι στα πενήντα του χρόνια κάποιος να μπορεί να παίρνει σύνταξη. Γιατί όχι; 
      Αυτό που έκανε η Κυβέρνηση της Νέας Δημοκρατίας είναι ένας πολιτικός εμπαιγμός προς τους εργαζόμενους. Την ίδια ώρα όμως είναι μια πολιτική συμμόρφωση προς τη συμφωνία της απόφασης της Λισαβόνας. Είναι  καθαρά τα πράγματα σχετικά με το πού θα πάει και το ασφαλιστικό γενικότερα που τώρα ξεκινά ο δήθεν ψευτοδιάλογος στον οποίο το Κομμουνιστικό Κόμμα Ελλάδας δεν θα πάρει θέση. Και αυτή είναι η ωμή αλήθεια. 
      Έρχομαι τώρα στο πρόγραμμα που κατέθεσε το ΠΑ.ΣΟ.Κ.. Επαναφέρει τα ατομικά σύμφωνα απασχόλησης. Επαναφέρει προγράμματα κατάρτισης και επανακατάρτισης και βάζει βέβαια και ορισμένα καινούργια.
      Πείτε μου τώρα, κύριοι της Αξιωματικής Αντιπολίτευσης: Τόσα χρόνια που είχατε προγράμματα τοπικά με τα σύμφωνα απασχόλησης, προγράμματα κατάρτισης και επανακατάρτισης, είδατε την ανεργία να μειώνεται; Είδατε σε περιοχές εκεί που πραγματικά είχαν βυθιστεί στην ανεργία, η ανεργία να αντιμετωπίζεται; Όχι. Είχαμε περισσότερη αύξηση της ανεργίας. Και εδώ είναι το ζήτημα γιατί πολλές φορές προκαλέσαμε μέσα σ’ αυτήν τη Βουλή να γίνει συζήτηση για το πού πήγαν αυτά τα περίφημα ευρωπαϊκά προγράμματα, ποιος τα πήρε και τι απέδωσαν. Ποτέ όμως δεν έγινε μια τέτοια συζήτηση για να πληροφορηθεί και ο κόσμος ότι επιτήδειοι έβαλαν χέρι στα προγράμματα και τα «οικονόμησαν». Μπορεί πρόσκαιρα η ανεργία να μειώθηκε σε μια περιοχή, αλλά μετά τα προγράμματα διογκώθηκε. Ξέρετε γιατί; Γιατί δεν υπήρχε η ανάπτυξη προς όφελος του λαού μέσα από μια πολιτική ανάλογη όπως εμείς λέμε.
      Μέσα σ’ αυτήν την Αίθουσα, κύριε Πρόεδρε, πριν από λίγο είδαμε την Κυβέρνηση και την Αξιωματική Αντιπολίτευση να διαφωνούν. Επί της ουσίας όμως μπορούν να διαφωνήσουν; Όχι. Γιατί όταν αποδέχεσαι τη Συμφωνία της Λισαβόνας, όταν αποδέχεσαι στρατηγικής σημασίας συμφωνίες της Ευρωπαϊκής Ένωσης που προβλέπουν αύξηση του εργάσιμου βίου, που προβλέπουν τη μείωση των συντάξεων, όλα τα άλλα για μας είναι προφάσεις εν αμαρτίαις. Και τελικά επειδή εμείς απαντάμε με πλήρη ειλικρίνεια προς το λαό, όχι μόνο προς τους άνεργους της Νάουσας αλλά και προς τους άνεργους κάθε περιοχής, λέμε ότι είμαστε αντίθετοι με αυτήν την τροπολογία όπως μετασχηματίστηκε και λέμε ότι  πρέπει να αγωνιστούν οι εργαζόμενοι πραγματικά για να έχουν προστασία από την ανεργία, να έχουν πρώτα και κύρια σταθερή δουλειά με όλα τα δικαιώματά τους και βέβαια να υπάρξει αυτό το δίκτυ προστασίας των ανέργων, όπως πολύ σωστά αναφέρθηκε από την εισηγήτριά μας. 
      Η υποκρισία, λοιπόν, δεν πρέπει να περισσεύει μέσα σ’ αυτήν την Αίθουσα και ο καθένας ξάστερα να πει αν είναι υπέρ ή κατά της τροπολογίας όπως την εμφανίζει η Κυβέρνηση. 
      Εμείς την καταψηφίζουμε.  
      ΠΡΟΕΔΡΕΥΩΝ (Ιωάννης Τραγάκης): Κύριε Τασούλα, είσαστε Κοινοβουλευτικός Εκπρόσωπος. Ζητήσατε το λόγο για μια πολύ σύντομη παρέμβαση που δεν την κάνατε χθες, διότι πράγματι χθες δεν πήρατε το λόγο, διότι έλειπε ο Κοινοβουλευτικός Εκπρόσωπος του ΠΑ.ΣΟ.Κ.
      Παρακαλώ έχετε το λόγο για δυο λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα ήθελα να επισημάνω ότι οι τροπολογίες αυτού του νομοσχεδίου δεν είναι μόνο σχετικές με τη Νάουσα, αλλά είναι σχετικές και με μια άλλη κρίσιμη πτυχή της οικονομίας, διότι προτείνονται με την τροπολογία με γενικό αριθμό 589 και ειδικό αριθμό 143 σημαντικά μέτρα για την προστασία ενός εξαιρετικά σημαντικού κλάδου της οικονομίας του πτηνοτροφικού κλάδου που απασχολεί σε όλη την Ελλάδα περί τα δεκαπέντε χιλιάδες άτομα. Και προτείνονται μέτρα προστασίας του πτηνοτροφικού κλάδου, διότι η πτηνοτροφία πλήρωσε πανάκριβα τα επίχειρα του αδικαιολόγητου πανικού που δημιουργήθηκε για τη λεγόμενη νόσο των πτηνών, η οποία οδήγησε σε μείωση πωλήσεων της πτηνοτροφίας που ξεπερνούσε το 80%.
       Για το λόγο αυτό και έπειτα από μία πρόταση την οποία κάνει ο Σύνδεσμος Πτηνοτροφικών Επιχειρήσεων Ελλάδος και η Κεντρική Κλαδική Συνεταιριστική Ένωση Πτηνοτροφικών Προϊόντων και σε συνέχεια του ορθού προσανατολισμού που έχει η τροπολογία για την οποία μίλησα προηγουμένως, θα ήθελα να ζητήσω και να παρακαλέσω από την Κυβέρνηση να λάβει σοβαρά υπ΄όψιν την πρόταση του πτηνοτροφικού κόσμου, ώστε πρώτον, η ρύθμιση κύριε Υπουργέ, των ασφαλιστικών εισφορών, να γίνει όχι σε ογδόντα αλλά σε εκατόν είκοσι  άτοκες δόσεις. Και δεύτερον, η επιδότηση των επιχειρήσεων του πτηνοτροφικού κλάδου της χώρας μας με το 12% επί του συνολικού κόστους μισθοδοσίας του προσωπικού να μην εξαιρεί από το συνολικό κόστος την εργοδοτική εισφορά. Να είναι πληρέστατο δηλαδή και να αφορά την περίοδο από 1.7.05 έως τέλος του τρέχοντος έτους.
      Με αυτήν την επέκταση των μέτρων που λαμβάνονται με την τροπολογία, νομίζω ότι θα είμαστε πολύ πιο αποτελεσματικοί στη βοήθεια που κάνουμε σε έναν κλάδο, ο οποίος αδικαιολόγητα πέρα σε μια μεγάλη δοκιμασία και έχουμε χρέος, τώρα που ξαναστέκεται στα πόδια του, να τον στηρίξουμε αποφασιστικά. 
      ΠΡΟΕΔΡΕΥΩΝ (Ιωάννης Τραγάκης): Το  λόγο έχει ο συνάδελφος κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, θα θυμάστε, φαντάζομαι, όλες και όλοι ότι πριν από λίγες ημέρες ο Πρωθυπουργός αναγκάστηκε να τροποποιήσει το πρόγραμμα της περιοδείας του στη βόρειο Ελλάδα, γιατί δεν μπορούσε να επισκεφθεί το Νομό Ημαθίας. 
      Η αντιφατική στάση της Κυβέρνησης δείχνει πως ο θύτης έρχεται με καθυστέρηση να αντιμετωπίσει ορισμένες από τις συνέπειες και να χαϊδέψει τα θύματα μιας ολόκληρης πολιτικής. Η Κυβέρνηση δεν έχει αντιληφθεί ότι το πρόβλημα που αντιμετωπίζει είναι ο άξονας της οικονομικής της πολιτικής, το γενικό πολιτικό κλίμα, ο μεσαίος χώρος, όπως τον έλεγε προεκλογικά ο κ. Καραμανλής. Θεωρεί ότι με μια-δυο-τρεις στοχευμένες παρεμβάσεις μπορεί να κλείνει μέτωπα και να δημιουργεί την εντύπωση μιας κοινωνικής ευαισθησίας για να μπορεί να βγαίνει δήθεν από τα αριστερά στην Αντιπολίτευση και να ρωτά: Ψηφίζετε την τροπολογία για τη Νάουσα,ναι ή όχι; 
      Θα εδικαιούτο να το ρωτά αυτό η Κυβέρνηση εάν η πολιτική της δεν ήταν μονομερής, ταξική, κοινωνικά άδικη. Εάν δεν είχαν προηγηθεί όσα προηγήθηκαν σε σχέση με τα ασφαλιστικά δικαιώματα των εργαζομένων και τις εργασιακές σχέσεις, εάν δεν είχε έλθει η νομοθεσία για το ασφαλιστικό των τραπεζών, εάν δεν είχαμε τη σκανδαλώδη εθελουσία έξοδο στο ΤΑΠ-Ο.Τ.Ε., εάν δεν είχαμε τις ρυθμίσεις για την αποζημίωση των υπερωριών και τη διευθέτηση του χρόνου εργασίας, αν είχαμε τη συνεπή εφαρμογή ενός εθνικού σχεδίου ανάπτυξης της χώρας στους είκοσι έξι αυτούς  μήνες, θα είχε το δικαίωμα η Κυβέρνηση να θέτει κάποια ερωτήματα.
      Τώρα, μόνο να αναρωτιέται έχει το δικαίωμα ο κ. Καραμανλής, για το από πού ξεκίνησε η Κυβέρνησή του και πού έχει φτάσει μέσα σε δύο και κάτι, χρόνια.
      Επίσης θα αντιλαμβανόμουνα αυτήν την επηρμένη στάση της Κυβέρνησης, εάν υπήρχε εξ αρχής μια ρύθμιση, με αρχή, μέση και τέλος, με συνέπεια, με μια εσωτερική λογική, μ΄ έναν ορίζοντα εφαρμογής. Αλλά εδώ ήρθε ο κ. Αλογοσκούφης με τον κ. Τσιτουρίδη και άλλαξε ριζικά την αρχική ρύθμιση. Τροπολόγησε την τροπολογία. Έφυγε από την λογική της πρόωρης συνταξιοδότησης και μετακινήθηκε στην λογική της εισοδηματικής ενίσχυσης. Άρα ομολόγησε ότι υπάρχει ένα θεμελιώδες σφάλμα, μια βασική αντίφαση στην αρχική τροπολογία. Ήρθε και προβλέπει τώρα την επέκταση της ρύθμισης για την Νάουσα, σε όλους τους νομούς με ανεργία άνω του 20% για τον κλάδο της κλωστοϋφαντουργίας. Αλλά δεν υπάρχει άλλος νομός που να έχει και 20% ανεργία και πρόβλημα εστιασμένο στον κλάδο της κλωστοϋφαντουργίας. Άρα, αγνοεί τα δεδομένα, παραπλανά, πισωγυρίζει; 
      Αντιλαμβάνεται, λοιπόν, ότι δεν έχει ένα ολοκληρωμένο σχέδιο για την αντιμετώπιση των προβλημάτων που υπάρχουν στις φθίνουσες περιοχές, γιατί δεν έχει ένα ολοκληρωμένο σχέδιο ανάπτυξης της χώρας. Και αυτό αποτυπώνεται παντού, στον τρόπο εκτέλεσης του προϋπολογισμού, στο Πρόγραμμα Δημοσίων Επενδύσεων, στο Κοινοτικό Πλαίσιο Στήριξης, στην ανύπαρκτη ουσιαστική προετοιμασία για το Δ΄ Κοινοτικό Πλαίσιο Στήριξης, στην απουσία ενός σχεδίου για την αντιμετώπιση φαινομένου φτώχειας και κοινωνικού αποκλεισμού, για την αδυναμία εφαρμογής ενεργητικών πολιτικών απασχόλησης και ιδίως ολοκληρωμένων πολιτικών ανάπτυξης, απασχόλησης και κοινωνικής συνοχής. 
      Έρχεται το ΠΑ.ΣΟ.Κ με την κυβερνητική του εμπειρία, που περιλαμβάνει πολύ συγκεκριμένους θύλακες επιτυχίας, το Λαύριο, τη Δράμα σε τελευταία φάση και προτείνει ένα σχέδιο ολοκληρωμένο για τις φθίνουσες περιοχές, με μέτρα αναπτυξιακού αναπροσανατολισμού, με ειδικό αναπτυξιακό ταμείο, με μέτρα ενίσχυσης των επιχειρήσεων και με μέτρα ενίσχυσης της απασχόλησης και υποστήριξης των ανέργων. Αλλά πώς; Με ένταξή τους στην τοπική κοινωνία, στην αγορά εργασίας, με απασχόληση και όχι με παθητικοποίηση και περιθωριοποίηση ανθρώπων που είναι ακόμη σε μια ηλικία, στην οποία μπορούν και πρέπει να προσφέρουν, έχοντας και πρόσθετα εισοδήματα, γιατί είναι ενεργά οικονομικά υποκείμενα και δεν πρέπει να αντιμετωπίζονται ιδρυματικά. 
      Αυτό τι σημαίνει; Αυτό σημαίνει ότι εδώ έχουν αντιστραφεί πραγματικά οι ρόλοι. Η Αντιπολίτευση έχει προτάσεις, έχει σχέδιο, έχει ένα ορίζοντα για το μέλλον των φθινουσών περιοχών της χώρας και η Κυβέρνηση μπαλώνει πράγματα, κάνει μερεμέτια, κάνει μπάλωμα πάνω στο αρχικό της μπάλωμα και θέτει και το ερώτημα «θα ψηφίσετε;»
      Κύριε Υπουργέ, το ΠΑ.ΣΟ.Κ να ψηφίσει και μια αποσπασματική σημειακή τροπολογία, αλλά με προϋποθέσεις οι οποίες διασώζουν το κύρος του νομοθετικού οργάνου και στέλνουν σωστά μηνύματα στην κοινωνία, στους εργαζομένους, στους ανέργους όλης της χώρας. Μηνύματα δίκαια, μηνύματα ενσωμάτωσης και συνοχής και όχι μηνύματα διάσπασης του κοινωνικού σώματος και πρόκλησης εσωτερικών δευτερογενών αντιθέσεων μεταξύ των εργαζομένων, μεταξύ των περιοχών, μεταξύ των ανέργων.
      Άρα, πρώτη προϋπόθεση  είναι να αφαιρεθεί η προκλητική πρόβλεψη για ισχύ της ρύθμισης μέχρι το 2008. Είναι σαν να απευθύνετε μια πρόσκληση σε επιχειρήσεις, να κλείσουν, να απολύσουν ομαδικά, να μεταφέρουν το προσωπικό τους στο ειδικό καθεστώς εισοδηματικής ενίσχυσης. 
      Δεύτερο, εισοδηματική ενίσχυση δεν σημαίνει το άκρον άωτον της παθητικής πολιτικής, αλλά ένταξη στην κοινωνική οικονομία, σε μηχανισμούς και θεσμούς κοινωνικής απασχόλησης, κάτι που μπορεί να γίνει εύκολα μέσα από τις δημοτικές επιχειρήσεις, μέσα από νομικά πρόσωπα του ευρύτερου δημόσιου τομέα, μέσα από μη κερδοσκοπικούς  κοινωφελείς φορείς της κοινωνίας των πολιτών στα όρια του νομού. 
      Και υπάρχουν τέτοιες δυνατότητες. Υπάρχει ένας ολόκληρος τρίτος τομέας που σε πολλές χώρες της Ευρώπης, σε πολλά μέρη του κόσμου αναπτύσσεται, ανθίζει, διατηρεί τον εργαζόμενο ενεργό, τον αφήνει μέσα στην τοπική κοινωνία, μέσα στην τοπική οικονομία, μέσα στην αγορά εργασίας και μπορεί να βρει απασχόληση, μπορεί να βρει αυτοαπασχόληση και βέβαια, αυτό με πλήρη ασφαλιστική κάλυψη, ώστε να μην έχουμε επιβάρυνση των ταμείων και να φτάσει ο εργαζόμενος να συνταξιοδοτηθεί με πλήρη δικαιώματα. 
      Επίσης, βεβαίως και πρέπει όλα αυτά να χρηματοδοτούνται από το κράτος, όμως, από ένα ειδικό ταμείο. Εάν πρέπει να υπάρχει και συμμετοχή του Λ.Α.Ε.Κ., αυτό θα κριθεί με την συμφωνία των κοινωνικών εταίρων, αλλά όχι με επιβάρυνση των ασφαλιστικών ταμείων και κυρίως όχι από το Λ.Α.Ε.Κ. με νομοθετική ρύθμιση, χωρίς να γίνεται σεβαστή η αρμοδιότητα και η ευθύνη των κοινωνικών εταίρων.
      Και εν τέλει, σωστά να επεκταθεί η ρύθμιση, να γίνει οριζόντια, αλλά δεν μπορεί να γίνει κλαδική. Πρέπει όλοι οι νομοί σε τοπική βάση, που υπερβαίνουν ένα ποσοστό ανεργίας, εκεί όπου υπάρχει  εστιασμένο ακραίο πρόβλημα, να υπάγονται στη ρύθμιση αυτή. 
      Άρα, λοιπόν, αν, μια που έχετε πάρει το κολάι και τροποποιείτε και ξανατροποποιείτε την τροποποιημένη τροπολογία , ενσωματώσετε αυτά τα βασικά στοιχεία της πρότασης του ΠΑ.ΣΟ.Κ. για τις φθίνουσες περιοχές, εμείς θα την ψηφίσουμε την τροπολογία. Εάν όμως αυτή η τροπολογία μείνει τυφλή, μείνει ατεκμηρίωτη, προκαλεί αντιφάσεις, στέλνει λάθος μηνύματα, εσείς θα έχετε την ευθύνη για την πολιτική σας απόφαση, γιατί πρέπει και ο καθένας εδώ να αναλαμβάνει τις ευθύνες του. 
      Και η Αντιπολίτευση είναι παρά πολύ ευγενική και πάρα πολύ καλή με την Κυβέρνηση, γιατί συναινεί, προτρέπει, προτείνει και κάθε πρόταση έχει κόστος, ενώ η Κυβέρνηση προσπαθεί να κατασκευάσει ένα σκηνικό δήθεν συναινετικής ρύθμισης και συλλογικής ευθύνης. Ε, όχι κυρίες και κύριοι της Κυβέρνησης! Όχι κύριε Υπουργέ! Δεν έχουμε την ίδια ευθύνη, διότι εσείς έχετε την εντολή του ελληνικού λαού, την πήρατε με παραπλανητικούς όρους, οφείλετε να την εκτελέσετε με τους όρους που την πήρατε και θα υποστείτε τις συνέπειες της πολιτικής παλινωδίας και ανεπάρκειας. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κύριος Υπουργός. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ευχαριστώ πολύ. 
      Κυρίες και κύριοι συνάδελφοι, με όσα είπε γενικώς για την οικονομία και την κοινωνία ο προλαλήσας συνάδελφος κ. Βενιζέλος προφανώς αναδεικνύεται ότι ο κ. Βενιζέλος και ορισμένοι στο ΠΑ.ΣΟ.Κ δεν παρακολουθούν επαρκώς ούτε την πορεία της οικονομίας ούτε του κυβερνητικού έργου. Δεν θα απαντήσω όμως σε όλα αυτά, γιατί θα περιοριστώ σ’ αυτό που το ΠΑ.ΣΟ.Κ επιχειρεί ανεπιτυχώς από χθες να μην απαντήσει. 
      Έρχομαι στην υπόθεση της Νάουσας. Ο τρόπος με τον οποίο αντιμετωπίστηκε από κάποιες πλευρές η κυβερνητική πρωτοβουλία για την αντιμετώπιση του προβλήματος των απολυμένων κλωστοϋφαντουργών της Νάουσας, όλων των επιχειρήσεων της Νάουσας δείχνει και το μέγεθος της υποκρισίας κάποιων στο πολιτικό σύστημα αλλά και τις παρελκυστικές πολιτικές στις οποίες επιδίδονται κάποιοι. Θα υπενθυμίσω και στον κ. Βενιζέλο και στους προλαλήσαντες συναδέλφους του ΠΑ.ΣΟ.Κ ότι το 2002 με το ν. 3029 που ψήφισε το ΠΑ.ΣΟ.Κ έδωσε τη δυνατότητα στους εργαζόμενους σ΄ ένα χώρο, των συνεταιριστικών οργανώσεων, σε όλους όσους θα απολυθούν μέχρι το 2007 –είπατε το 2002- με όριο ηλικίας τα σαράντα πέντε χρόνια να βγουν σε καθεστώς πρόωρης συνταξιοδότησης. Και ψηφίσατε και είκοσι άλλες περιπτώσεις στα τελευταία δέκα χρόνια αποσπασματικώς, εφαρμόσατε πολιτικές αποσπασματικώς και όχι μόνο αποσπασματικώς, πολιτικά τυχοδιωκτικώς, για να κρατάτε ομήρους στην Πάτρα, στη Χαλκιδική, στην Εύβοια δεκάδες χιλιάδες ανθρώπους, τους οποίους θυμόσαστε κάθε φορά προ των εκλογών, για να τους βγάζετε στην πρόωρη συνταξιοδότηση. Ε, μαθήματα ορθολογισμού και ανησυχιών για την πορεία του πολιτικού συστήματος και του ασφαλιστικού συστήματος, δεν δεχόμαστε από τους πρωταγωνιστές μιας μακράς περιόδου αποσπασματικών και τυχοδιωκτικών παρεμβάσεων. 
      (Χειροκροτήματα από την πτέρυγα της Νέας Δημοκρατίας)
      Τι κάνουμε εμείς. Θέλετε δεν θέλετε, θα απαντήσετε για τη Νάουσα, γιατί υπάρχει μία συγκεκριμένη κυβερνητική πρωτοβουλία, την οποία θα ψηφίσει σήμερα η κυβερνητική πλειοψηφία. Και βεβαίως η Κυβέρνηση έχει την ευθύνη. Η Νάουσα όμως και όλη η Ελλάδα παρακολουθεί όλους και περιμένει να δει και τι θα ψηφίσει το ΠΑ.ΣΟ.Κ. και τι θα ψηφίσει το Κ.Κ.Ε. και τι θα ψηφίσει ο Συνασπισμός.
      (Χειροκροτήματα από την πτέρυγα της Νέας Δημοκρατίας)
      Απαντώ λοιπόν: Η Κυβέρνηση αναγνωρίζει ότι το πρόβλημα της ανεργίας δεν λύνεται με μέτρα παθητικών πολιτικών. Ποιος τα λέει αυτά; Και αναγνωρίζει η Κυβέρνηση ότι το πρόβλημα δεν πλήττει μόνο τους εργαζόμενους στη Νάουσα, αλλά και σε άλλες περιοχές της χώρας, σε όλη την ελληνική περιφέρεια.
      Προς επίρρωση των ανωτέρω, λοιπόν, σας αναφέρουμε ότι υπάρχει ένα ολόκληρο νομοθετικό και πολιτικό οπλοστάσιο της Κυβέρνησης, της πολιτείας, το οποίο αντιμετωπίζει προβλήματα ανθρώπων οι οποίοι έχουν μία προχωρημένη ηλικία και δεν έχουν τους όρους συνταξιοδότησης ή πλησιάζουν στη συνταξιοδότηση και πρέπει να παρέμβει η πολιτεία και προς κάλυψη ημερών εργασίας και προς κάλυψη άλλων προϋποθέσεων. Δεν θα αναφερθώ σε αυτές. Υπάρχει ένα πλήρες οπλοστάσιο πολιτικό και νομοθετικό.
      Η ρύθμιση που γίνεται για τους απολυμένους της Νάουσας δεν αποτελεί, λοιπόν, τον κανόνα, αλλά εξαίρεση στην προσπάθεια που καταβάλλεται για την επίλυση ανάλογων προβλημάτων και σε άλλες περιοχές της χώρας. Και θα έρθω σε αυτό. Είναι, όπως είχαμε την ευκαιρία να πούμε, μία έσχατη λύση. Το έσχατο μέσο που επιλέγεται με γνώμονα την κοινωνική ευαισθησία και αφού εξαντλούνται –και εξαντλήθηκαν- όλα τα άλλα δυνατά μέσα για την ενίσχυση της απασχόλησης στην περιοχή αυτή. 
      Πρέπει να σας επισημάνω –και κατέθεσε χθες ο κ. Αλογοσκούφης- ότι υπάρχει ένα πλήρες πρόγραμμα. Όχι γενικώς και αορίστως «η ανάπτυξη των μειονεκτικών, των φθινουσών περιοχών στη χώρα». Υπάρχει ένα «πρόγραμμα Νάουσας» με τριάντα πέντε μέτρα, προκειμένου να αντιμετωπιστεί το πρόβλημα με τους απολυμένους από τον κλάδο της κλωστοϋφαντουργίας συνολικώς και όχι από μία επιχείρηση στη Νάουσα.
      Υπάρχει, λοιπόν, στη Νάουσα μία ολοκληρωμένη παρέμβαση ενίσχυσης της απασχόλησης –στο Νομό Ημαθίας γενικά- που είναι ένα χωρικά εντοπισμένο και θεματικά στοχευμένο αναπτυξιακό πρόγραμμα. Το πρόγραμμα αυτό αποσκοπεί στην ενίσχυση του τοπικού παραγωγικού συστήματος, δίνοντας ώθηση σε δράσεις βραχυπρόθεσμης και μακρυπρόθεσμης υλοποίησης και ανταπόδοσης.
      Άρα, λοιπόν, αυτό που κάνει η Κυβέρνηση υπερκαλύπτει αυτό που έρχεστε να καταθέσετε σήμερα γενικώς και αορίστως περί ανάπτυξης φθινουσών περιοχών. Το βρίσκουμε άκρως παρελκυστικό. Υπάρχει ειδικό πρόγραμμα για Νάουσα, το οποίο εξειδικεύει και τις δικές σας ανησυχίες, οι οποίες είναι για όλη την Ελλάδα, όπως είναι και οι δικές μας λοιπόν.
      Μάλιστα, η ολοκληρωμένη αυτή παρέμβαση προβλέπει τη δημιουργία ενός γραφείου –και υπάρχει ένα γραφείο- ανάπτυξης και απασχόλησης στη Νάουσα. 
      Φυσικά, δεν είμαστε ευτυχείς που οι δράσεις, οι οποίες υλοποιήθηκαν και υλοποιούνται στη Νάουσα, δεν έφεραν τα αποτελέσματα που θέλουμε. 
      Επίσης, εφαρμόζεται ένα άλλο ολοκληρωμένο πρόγραμμα παρέμβασης για τετρακόσιους ανέργους στη Νάουσα. Η πρώτη φάση του προγράμματος είχε κάποια αποτελέσματα. Δεν έχουμε, όμως, τα αποτελέσματα που θέλουμε. 
      Σε αυτήν την ολοκληρωμένη παρέμβαση, που κάνουμε για τη Νάουσα, υπήρχαν και υπάρχουν πιο ευνοϊκές προϋποθέσεις από την άλλη Ελλάδα για αυξημένη επιδότηση της απασχόλησης κ.λπ.. Η ανταπόκριση, όμως, δεν ήταν αυτή που θα θέλαμε.
      Σε αυτήν την περίπτωση, λοιπόν, έχουμε ένα κοινωνικό αδιέξοδο ανθρώπων οι οποίοι έφτασαν στο πεντηκοστό έτος της ηλικίας και δεν βρίσκουν δουλειά.
      Η τροπολογία μας, λοιπόν, αφορά ένα κλάδο σε φθίνουσα πορεία σε μία περιοχή με υπερβολικά υψηλή ανεργία και αφορά μία κατηγορία συμπολιτών μας σε μία τέτοια ηλικία που κανείς δεν είναι εύκολα διατεθειμένος να τους προσλάβει. 
      Η νομοθετική, λοιπόν, πρωτοβουλία μας αποβλέπει στην αντιμετώπιση ενός επείγοντος προβλήματος, ενός προβλήματος που δεν μπορεί να περιμένει έως ότου συμφωνήσουν εσωκομματικά στο ΠΑ.ΣΟ.Κ. τι θέλουν να κάνουν και δεν αφήνει περιθώρια μακροπρόθεσμων και ολοκληρωμένων λύσεων.
      Θέλω να πω ότι η στάση της Αντιπολίτευσης και κάποιων κοινωνικών εταίρων, οφείλω να πω, απέναντι στην κυβερνητική πρωτοβουλία, αποκαλύπτει ότι πάρα πολλές φορές, κυρίες και κύριοι συνάδελφοι, οι πραγματικές ανάγκες της κοινωνίας υποτάσσονται με χαρακτηριστική ευκολία σε κάποιες κομματικές ή και εσωκομματικές σκοπιμότητες. Δεν είμαστε, όμως, εδώ για να περιμένουμε να λύσει το ΠΑ.ΣΟ.Κ. το πρόβλημά του, για να αντιμετωπίσουμε τα κοινωνικά αδιέξοδα της Νάουσας.
      (Χειροκροτήματα από την πτέρυγα της Νέας Δημοκρατίας)
      Με αφορμή λοιπόν και την περίπτωση της Νάουσας, αλλά και με δεδομένες πολλές αντίστοιχες πρακτικές που ασκήθηκαν στο παρελθόν σε διάφορες περιοχές της χώρας, η Κυβέρνηση εκτιμά και προτείνει στην Εθνική Αντιπροσωπεία σε τέτοιες περιπτώσεις…
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υπουργού)
      Ολοκληρώνω, κύριε Πρόεδρε.
      …κοινωνικού αδιεξόδου να δημιουργήσουμε ένα αντικειμενικό θεσμικό πλαίσιο, που να προβλέπει τη χρηματοδότηση αντίστοιχων –επαναλαμβάνω- περιπτώσεων.
      Γι’ αυτό θα προτείνουμε –και θα σας πω τη διαδικασία- τη δημιουργία ενός ειδικού ταμείου κοινωνικής αλληλεγγύης για παρεμβάσεις σε περιοχές με εξαιρετικά υψηλά ποσοστά ανεργίας, όπως παραδείγματος χάρη η Νάουσα, και με προβλήματα που δεν οφείλονται απλά στην παύση της δραστηριότητας κάποιων μονάδων, όπως κάνατε επί είκοσι συνεχή χρόνια, κυρίες και κύριοι συνάδελφοι του ΠΑ.ΣΟ.Κ. Αναφέρομαι σε προβλήματα που οφείλονται στη φθίνουσα πορεία κλάδων εξαιτίας της αποβιομηχάνισης ή των συνεπειών των διεθνών οικονομικών εξελίξεων και αφού εξαντληθούν όλα τα άλλα μέσα για ανάπτυξη, δημιουργία θέσεων δουλειάς και θετικών πολιτικών απασχόλησης. 
      Επιγραμματικά, λοιπόν, επισημαίνω ότι τα μέτρα αυτά θα μπορούσαν να εφαρμοστούν: πρώτον, σε περιοχές με υψηλή ανεργία -σωρευτικά βάζω τις προϋποθέσεις- δεύτερον, σε κλάδους όπου καταγράφεται κύμα απολύσεων και οι άνεργοι δεν μπορούν παρά τις όποιες άλλες πολιτικές μας να επανενταχθούν στην αγορά εργασίας και τρίτον, όταν εξαντληθούν όλες οι άλλες δυνατότητες εξεύρεσης εργασίας ύστερα από προγράμματα κατάρτισης, όπως ακριβώς είναι και η περίπτωση της Νάουσας.
      Η παρέμβαση αυτή θα αφορά τη χορήγηση αποζημίωσης, ένα εγγυημένο εισόδημα, μέχρι τη σύνταξη ή μέχρι την εξεύρεση εργασίας. Θα καθορίζεται αυτή η αποζημίωση ως ποσοστό της σύνταξης που θα χορηγείται έως ότου ο άνεργος ή θα επανενταχθεί στην αγορά εργασίας ή θα φθάσει στα όρια της συνταξιοδότησης. Η αποζημίωση αυτή θα καλύπτει επίσης και την κάλυψη των εισφορών προς τα ασφαλιστικά ταμεία, όπως θα γίνει και στη Νάουσα και θα συνοδεύεται από ένα σύστημα ελέγχων για τυχόν εισοδήματα που θα προέρχονται από αδήλωτη εργασία ώστε να επωφεληθούν πραγματικά κατά τον καλύτερο δυνατό τρόπο όσοι έχουν πραγματική ανάγκη και σε μακροχρόνια βάση.
      Η χρηματοδότηση αυτού του ταμείου θα προέρχεται από μία αναδιάταξη των κοινωνικών δαπανών χωρίς να επιβαρύνει έτι περαιτέρω την εργοδοσία ή τους εργαζόμενους. 
      Για τον προσδιορισμό αυτού του θεσμικού πλαισίου για τη χρηματοδότηση του ταμείου και για τις προϋποθέσεις ενεργοποίησής του καθώς και για τα λοιπά κριτήρια, η Κυβέρνηση θα καλέσει στις αμέσως προσεχείς εβδομάδες σε διαβούλευση τους κοινωνικούς εταίρους. Μετά απ’ αυτήν τη διαβούλευση πολύ σύντομα και πριν κλείσει η Βουλή τις εργασίες της για το καλοκαίρι, δεσμευόμαστε να παρουσιάσουμε τις τελικές μας προτάσεις στη Βουλή. Ως τότε αυτονοήτως η Κυβέρνηση ζητά από το Σώμα σήμερα να ψηφίσει την πρόταση για τη Νάουσα, η οποία προοπτικώς θα εντάσσεται στο συνολικό σχεδιασμό μας.
      Εμείς έχουμε την πολιτική ευθύνη, όπως είπε ο κ. Βενιζέλος, αλλά την έχουμε όλοι. Και θα επαναλάβω ότι η Νάουσα περιμένει να δει τι θα ψηφίσουν σήμερα τα κόμματα. 
      Θα απαντήσω και σε ορισμένες ερωτήσεις. Το ύψος της εισοδηματικής ενίσχυσης περιλαμβάνει το ποσό της κύριας σύνταξης και προτείνω, αν δεν είναι σαφές, κύριε Πρόεδρε, να προσθέσουμε μία διάταξη που να λέει ότι στο ποσό αυτό πέρα από την κύρια σύνταξη, περιλαμβάνεται και ποσό ίσο με την επικουρική σύνταξη –άλλωστε υπήρχε στην αιτιολογική μας έκθεση- εφόσον έχουν συμπληρώσει οι εργαζόμενοι ή οι άνεργοι αυτοί τα ίδια όρια ηλικίας και τουλάχιστον τέσσερις χιλιάδες πεντακόσια ένσημα. Άρα, απήντησα στο ερώτημα του κ. Δραγασάκη για την κάλυψη των ασφαλιστικών εισφορών και ποιος πληρώνει. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, αυτό πού προστίθεται;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Προστίθεται στην τροπολογία.
      ΠΡΟΕΔΡΕΥΩΝ (Ιωάννης Τραγάκης): Να μας το δώσετε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Βεβαίως. 
      Εκεί που λέμε «ίσο με την πλήρη σύνταξη» θα προσθέσουμε και την επικουρική, όπως ακριβώς προβλεπόταν στην αιτιολογική έκθεση της τροπολογίας που καταθέσαμε. Δεν εννοούμε να μειώσουμε το ποσό.
      ΠΡΟΕΔΡΕΥΩΝ (Ιωάννης Τραγάκης): Η διατύπωση είναι ακριβώς όπως τη διαβάσατε;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ναι. Θα σας τη δώσω και γραπτώς, κύριε Πρόεδρε.
      Άρα, το ποσό της αποζημίωσης περιλαμβάνει την κύρια σύνταξη όση θα εδικαιούτο ο καθένας συν την επικουρική που θα εδικαιούτο εφόσον έχει τέσσερις χιλιάδες πεντακόσια ημερομίσθια.
      ΗΛΙΑΣ ΦΩΤΙΑΔΗΣ: Και γιατί διαμαρτύρονται, δεν κατάλαβα.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Προχωρώ. Αν βρει δουλειά στο μεταξύ ο άνεργος, αυτός που εντάσσεται σ’ αυτό το σύστημα και αν βρει δουλειά όχι από μόνος του –και το κράτος έχει την ευθύνη μέσα από ένα μηχανισμό να του προτείνει- τότε εκτιμούμε ότι θα πρέπει να επανενταχθεί στην αγορά εργασίας.
      Στο μεταξύ, στο ποσό αυτό, το οποίο προβλέπουμε, θα προστίθεται η κάλυψη των κοινωνικών εισφορών και βεβαίως βελτιώνεται και συνταξιοδοτικά η θέση του κάθε ανέργου, όταν θα μπορέσει να βρει ξανά δουλειά πριν από τα κανονικά όρια ηλικίας. Άρα, λοιπόν, αυτό που προτείνουμε, όχι μόνο κατ’ ελάχιστον ικανοποιεί μια περίπτωση, όπως της Νάουσας, αλλά δίνει και μια προοπτική στο πολιτικό μας σύστημα και στην κοινωνία μας να μην ξαναδεί στο μέλλον αυθαίρετες κυβερνητικές ή άλλες παρεμβάσεις -και αναφέρομαι σε παρεμβάσεις του ΠΑ.ΣΟ.Κ.- οι οποίες κρατούσαν επί χρόνια ομήρους ολόκληρες περιοχές και δεκάδες χιλιάδων ανέργων, οι οποίοι από τους ίδιους ή από άλλους οργανισμούς και από το πρόγραμμα δημοσίων επενδύσεων εμισθοδοτούντο κάθε φορά μέχρι τις εκλογές για να ψηφίζουν ΠΑ.ΣΟ.Κ.. 
      (Χειροκροτήματα από την πτέρυγα της Νέας Δημοκρατίας)
      Αυτές οι πρακτικές, λοιπόν, τελειώνουν. Η Κυβέρνηση με συναίσθηση της ευθύνης για το σήμερα και το αύριο της πορείας του τόπου έρχεται με μια ολοκληρωμένη πρόταση. Και περιμένουμε από τις πολιτικές και κοινωνικές δυνάμεις να ανταποκριθούν στην πρόταση, για να πάμε μαζί, μέσα σε ένα ορθολογικό πλαίσιο, να αντιμετωπίσουμε κοινωνικά αδιέξοδα, τα οποία δεν μπορούν να περιμένουν.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Σας παρακαλώ, να καταθέσετε στα Πρακτικά τη συμπλήρωση για να διανεμηθεί στους κυρίους συναδέλφους.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ο Υπουργός της Κοινωνικής Απασχόλησης, ο κ. Τσιτουρίδης, μας έθεσε ένα ερώτημα: Θα ψηφίσει το ΠΑ.ΣΟ.Κ. την τροπολογία, όπως τροπολογήθηκε από την Κυβέρνηση; Εγώ αντιστρέφω το ερώτημα: Θα ψηφίσει η Νέα Δημοκρατία τις ολοκληρωμένες παρεμβάσεις που ζητάει με συγκεκριμένες προτάσεις το ΠΑ.ΣΟ.Κ.;
      (Χειροκροτήματα από την πτέρυγα του ΠΑ.ΣΟ.Κ.)
      ΑΘΑΝΑΣΙΟΣ ΜΠΟΥΡΑΣ: Στρίβετε διά του αρραβώνος!
      ΧΑΡΑΛΑΜΠΟΣ ΚΑΣΤΑΝΙΔΗΣ: Μην ανησυχείτε, κύριε συνάδελφε. Άλλωστε, θα κληθείτε σε λίγο να απαντήσετε σε σαφείς προτάσεις και ερωτήματα.
      ΑΘΑΝΑΣΙΟΣ ΜΠΟΥΡΑΣ: Δεν είστε κυβέρνηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, ακριβώς αυτή είναι η ευθύνη μας: Ότι εμείς λειτουργούμε ως κυβέρνηση, ενώ εσείς ως η χειρότερη αντιπολίτευση παρ’ ότι Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
      ΑΘΑΝΑΣΙΟΣ ΜΠΟΥΡΑΣ: Στρίβετε διά του αρραβώνος!
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, θα ξεκινήσω με ορισμένες παρατηρήσεις για αποστροφές του Υπουργού. Έχω και είχα την ευκαιρία στο παρελθόν να πω πολλές φορές ότι η ανακρίβεια είναι πολύ εύκολη στα χείλη κυβερνητικών εκπροσώπων. Τι είπε ο κ. Τσιτουρίδης; Είπε ότι και το ΠΑ.ΣΟ.Κ. παλαιότερα έκανε αποσπασματικές ρυθμίσεις και ανέφερε ως παράδειγμα τους γεωργικούς συνεταιρισμούς. Απέκρυψε ο κ. Τσιτουρίδης –εκτός εάν δεν το γνώριζε- ότι η νομοθετική παρέμβαση του 2002 προέβλεπε συγχώνευση στο Νομό Χανίων επτά γεωργικών συνεταιρισμών, με βάση υπάρχον σχέδιο βιωσιμότητας. Μετά τη συγχώνευση, και εάν στο πλαίσιο αυτού του σχεδίου βιωσιμότητας υπήρχε πλεονάζον προσωπικό, τότε αυτό μπορούσε να συνταξιοδοτηθεί πρόωρα, πάντοτε από το Ταμείο τους. Απέκρυψε δε -εκτός εάν δεν το γνώριζε ότι η νομοθεσία που προβλέπει τη δυνατότητα πρόωρης συνταξιοδότησης για τους υπαλλήλους των γεωργικών συνεταιρισμών από το Τ.Α.Υ.Σ.Ο. είναι εικοσιπενταετής.
      Κυρίες και κύριοι συνάδελφοι, έρχομαι τώρα σε μια δεύτερη παρατήρηση: Είπε ο κ. Τσιτουρίδης ότι ο κ. Αλογοσκούφης κατέθεσε ένα πρόγραμμα ολοκληρωμένης παρέμβασης στην περιοχή της Ημαθίας. Πρέπει να σας πω ότι τον άκουσα με έκπληξη, διότι προφανώς ο κ. Τσιτουρίδης δεν έχει διαβάσει τι λέει στο πρόγραμμα ανάπτυξης για την περιοχή Ημαθίας το Υπουργείο Οικονομίας. Και υποθέτω ότι δεν το έχει διαβάσει, διότι αλλιώς δεν θα υπέγραφε την τροπολογία επί της τροπολογίας. Στους επιμελείς αναγνώστες συναδέλφους της κυβερνητικής Πλειοψηφίας επιδεικνύω το έγγραφο που κατέθεσε ο κ. Αλογοσκούφης χθες με ημερομηνία Φεβρουάριος του 2006 και τίτλο: «Ελληνική Δημοκρατία, Υπουργείο Οικονομίας και Οικονομικών, Ολοκληρωμένη Παρέμβαση Ενίσχυσης της Απασχόλησης στο νομό Ημαθίας».
      Διαβάζω από αυτό το πρόγραμμα, του οποίου υπεραμύνεται η Κυβέρνηση. Λέει, λοιπόν, στη σελίδα 4 το πρόγραμμα αυτό, αριθμώντας τα μέτρα: «γ): Η άμεση προώθηση νομοθετικής ρύθμισης για την υλοποίηση προγράμματος συνταξιοδότησης για τους απολυμένους ανέργους από τα Κλωστήρια Ναούσης, οι οποίοι θα δύνανται μέχρι 31-12-2007 να συνταξιοδοτούνται, εφόσον έχουν εφτάμισι χιλιάδες μέρες ασφάλισης και ηλικία τουλάχιστον πενήντα ετών».
      Κυρίες και κύριοι συνάδελφοι, εξ όσων γνωρίζω, αυτό μεν διακηρύσσεται στο πρόγραμμα ολοκληρωμένης παρέμβασης, αλλά ο Υπουργός Οικονομίας καταθέτει άλλη τροπολογία με την οποία καταργεί το πρόγραμμα πρόωρης συνταξιοδότησης, έρχεται σε σύγκρουση με τον εαυτό του και προτείνει ειδική εισοδηματική ενίσχυση. Ποιος καλείται εδώ να κρίνει την Κυβέρνηση; Ερωτώ: Ποιος πολίτης της Ελλάδος δεν θα αναρωτηθεί εάν έχει ενώπιόν του σοβαρή Κυβέρνηση ή Υπουργούς που δεν ξέρουν τι τους γίνεται;
      Κυρίες και κύριοι συνάδελφοι, υπάρχουν πολλές φθίνουσες περιοχές. Μία από αυτές, με δραματικά ποσοστά ανεργίας, είναι η Νάουσα. Πίσω από τα ελλείμματα της ανάπτυξης και τα οικονομικά προβλήματα αυτών των περιοχών κρύβεται πολύς ανθρώπινος πόνος και περιπέτεια. Εγώ ξεκινώ από τη θέση ότι όλοι σκεφτόμαστε πως πρέπει να βοηθήσουμε στην καταπολέμηση των προβλημάτων, στην εξυπηρέτηση των ανθρώπινων αναγκών. 
      Αλλά, δυστυχώς, υπάρχουν διαφορετικοί τρόποι με τους οποίους ο καθένας από εμάς και τα πολιτικά κόμματα αντιλαμβάνονται τις ωφελιμότερες λύσεις. Ένα μεγάλο διαχρονικό πρόβλημα  είναι  ότι σ’ αυτόν τον τόπο δεν αποκτήσαμε ποτέ ολοκληρωμένο σχέδιο για την αναπτυξιακή συγκρότηση της χώρας και στο πλαίσιο αυτού του γενικού σχεδίου ειδικά αναπτυξιακά προγράμματα ανασυγκρότησης των φθινουσών περιοχών, ώστε να κατανέμεται το προϊόν της ανάπτυξης σε ισόρροπη βάση. 
      Κατηγορείται η Κυβέρνηση ότι επιχειρεί αποσπασματική ρύθμιση. Το πρόβλημα είναι ότι η αποσπασματική της ρύθμιση δεν μπορεί να ψηφιστεί ως έχει, διότι δεν επιλύει κανένα πρόβλημα. 
      Προβλέπει η δεύτερη τροπολογία της Κυβέρνησης ότι τα μέτρα τα οποία υποστηρίζει, εφαρμόζονται στον κλωστοϋφαντουργικό κλάδο σε περιοχές που έχουν ποσοστά ανεργίας άνω του 20%. Το πρώτο ερώτημά μου είναι το εξής: Μπορεί να μας διαβεβαιώσει ο Υπουργός Εθνικής Οικονομίας ότι υπάρχει άλλος νομός πλην του Νομού Ημαθίας στον οποίο να συντρέχουν οι δύο προϋποθέσεις, δηλαδή η κρίση στον κλάδο της κλωστοϋφαντουργίας και 20% ανεργία; 
      ΣΤΑΥΡΟΣ ΔΑΪΛΑΚΗΣ: Και άλλοι νομοί είναι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Η απάντηση είναι ότι από τα στοιχεία της Εθνικής Στατιστικής Υπηρεσίας προκύπτει ότι μόνο για το Νομό Ημαθίας πρόκειται. 
      Θα πρέπει να κάνουμε παρέμβαση μόνο για το Νομό Ημαθίας; Η απάντηση είναι ότι οφείλουμε να στηρίξουμε, με όλα τα μέσα, το Νομό Ημαθίας, αλλά δικαίως πρέπει να δράσουμε στα πλαίσια της ισονομίας και για εκείνους τους πολίτες της χώρας που βρίσκονται σε άλλες φθίνουσες περιοχές, απασχολούνται σε άλλους κλάδους της οικονομίας και έχουν τα ίδια ακριβώς προβλήματα, γιατί είναι θύματα ομαδικών απολύσεων. Στο πικρό παράπονο, λοιπόν, άλλων περιοχών και άλλων πολιτών ότι βιώνουν τις ίδιες συνθήκες απαξίωσης της ζωής τους, η ευθύνη μας είναι να απαντήσουμε ότι οφείλουμε να είναι κοινή η στάση, γιατί αλλιώς δεν υλοποιούμε την αρχή της ισονομίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας παρακαλώ, κύριε Πρόεδρε, να μου δώσετε λίγο περισσότερο χρόνο, τον οποίο  άλλωστε είχε και ο κύριος Υπουργός.
      Τι λέει το ΠΑ.ΣΟ.Κ.; Το ΠΑ.ΣΟ.Κ. ισχυρίζεται –και αυτή είναι η πρώτη μας πρόταση- ότι θα πρέπει να αλλάξουμε τις προϋποθέσεις των παρεμβάσεων. Αντί να ορίζουμε ποσοστό ανεργίας πλέον του 20% επί του συνόλου του παραγωγικού δυναμικού της περιοχής και μόνο για τον κλάδο της κλωστοϋφαντουργίας, η πρόταση την οποία καταθέτει το ΠΑ.ΣΟ.Κ. , είναι να προτείνουμε να ισχύει σ’ όλες τις φθίνουσες περιοχές, χωρίς κατονομασία κλάδων, η ενίσχυση των περιοχών αυτών με συγκεκριμένα μέτρα που θα υποδείξω αμέσως μετά, υπό τη μόνη προϋπόθεση ότι οι περιοχές αυτές έχουν ποσοστό ανεργίας πάνω από 20%. 
      Η δεύτερη παρατήρησή μου είναι ότι η Κυβέρνηση μετατρέπει την πρόωρη συνταξιοδότηση, που αρχικώς σκέφθηκε, σε ειδική εισοδηματική ενίσχυση, αλλά η εισοδηματική ενίσχυση είναι μια επιλογή για αδράνεια. Εάν ακούσετε τους κατοίκους της Νάουσας, εάν ακούσετε τους απολυμένους, θα σας πουν ότι σε αυτήν την παραγωγική ηλικία των πενήντα ετών και άνω θέλουν μια γενναία ενίσχυση του κράτους, αλλά για την ένταξή τους στην παραγωγική δραστηριότητα, θέλουν ενεργητικές πολιτικές απασχόλησης. Αυτό λέει και το ΠΑ.ΣΟ.Κ.. 
      Κατ’ αρχάς, το ερώτημα που τίθεται είναι: Η ειδική επιδοματική ενίσχυση που θα δώσετε περιλαμβάνει τις ασφαλιστικές εισφορές, ναι ή όχι; Απάντηση στο κείμενό σας δεν δίδεται. Είναι παντελώς ασαφές.
      ΑΠΟΣΤΟΛΟΣ ΚΩΣΤΟΠΟΥΛΟΣ: ...(Δεν ακούστηκε)
      ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ ευχαρίστως να το ξεκαθαρίσετε και να το κάνετε απολύτως σαφές.
      Πληρώνονται, λοιπόν, οι ασφαλιστικές εισφορές μαζί με την ειδική εισοδηματική ενίσχυση; Το ΠΑ.ΣΟ.Κ. προτείνει, κύριοι της Κυβέρνησης, κύριοι συνάδελφοι, η ειδική εισοδηματική ενίσχυση να δίδεται ως ενεργητική πολιτική υποστήριξης των ανθρώπων για την ένταξή τους στην παραγωγική διαδικασία. Πώς θα γίνει αυτό; Πρώτον, να είναι σαφές, κατ’ επέκταση του ν.3227, ότι το κράτος καταβάλλει τις ασφαλιστικές εισφορές. Δεύτερον, η εισοδηματική ενίσχυση δίδεται σε όλους τους ιδιώτες, τις μη κυβερνητικές οργανώσεις που θα θελήσουν να απασχολήσουν το άνεργο προσωπικό της περιοχής και τους απολυμένους, εισοδηματική ενίσχυση που εμείς προτείνουμε να είναι το 80% του μισθού. Επίσης, προτείνουμε, η εισοδηματική αυτή ενίσχυση να δίδεται σε Οργανισμούς Τοπικής Αυτοδιοίκησης και τις επιχειρήσεις της αυτοδιοίκησης πάλι στο ίδιο ύψος, στο 80% του μισθού,  για την πρόσληψη απολυμένων και ανέργων.
      Ποιος θα τα πληρώνει αυτά, σύμφωνα με την πρόταση του ΠΑ.ΣΟ.Κ.; Προτείνουμε την ίδρυση ειδικού λογαριασμού. Ο ειδικός αυτός λογαριασμός πρέπει να χρηματοδοτείται από τον Κρατικό Προϋπολογισμό, από τον Ο.Α.Ε.Δ. καθώς και από ειδικά ευρωπαϊκά προγράμματα, όπως είναι η ευρωπαϊκή χρηματοδότηση από το υπό σύσταση ταμείο «προσαρμογής στην παγκοσμιοποίηση». Οι πόροι αυτοί θα δίδονται στον ενιαίο ειδικό λογαριασμό, ο οποίος θα τροφοδοτεί τις χρηματοδοτήσεις όχι μόνο των ασφαλιστικών εισφορών αλλά και των εισοδηματικών ενισχύσεων ως μέτρο ένταξης στην παραγωγή των νυν απολυμένων και ανέργων της περιοχής. Αυτή είναι μια ολοκληρωμένη ειδική παρέμβαση απασχόλησης. Βεβαίως, εμείς δεν μένουμε μόνο σε αυτά. Προτείνουμε και ειδικό πρόγραμμα αναπτυξιακής ανασυγκρότησης της περιοχής μέσω χρηματοδοτήσεων από ειδικό αναπτυξιακό ταμείο, πρόταση την οποία περιλαμβάνουμε στο κείμενο που ο εισηγητής μας κατέθεσε πριν από λίγη ώρα στην Ολομέλεια του Σώματος.
      Αυτές, κυρίες και κύριοι συνάδελφοι, είναι οι προτάσεις μας. Είναι προτάσεις σαφείς, συγκεκριμένες. Αποτελούν ολοκληρωμένο πλαίσιο, οδηγούν στην ανάπλαση της περιοχής και είναι προτάσεις ευθύνης από ένα κόμμα που ξέρει να αντιπολιτεύεται, γιατί έχει αίσθηση της κυβερνητικής μελλοντικής του ευθύνης. Αντίθετα, η Κυβέρνηση όχι μόνο δεν επιλύει τα θέματα…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, κύριε Πρόεδρε.
      Η Κυβέρνηση όχι μόνο δεν επιλύει τα προβλήματα, αλλά δημιουργεί περισσότερα με τις τροπολογίες της. Οι απολυμένοι και οι άνεργοι της Νάουσας ακούνε με πολλή προσοχή αυτήν την ώρα τις προτάσεις του ΠΑ.ΣΟ.Κ. για ολοκληρωμένη παρέμβαση. Γι’ αυτό και ξαναθέτω το ερώτημα: Μην μας ρωτάτε εάν εμείς ψηφίζουμε την προβληματική τροπολογία σας. Σας ρωτάμε εμείς εάν τις συγκεκριμένες προτάσεις του ΠΑ.ΣΟ.Κ. τις ψηφίζετε μαζί μας για να δοθεί λύση στην περιοχή. Εάν δεν το κάνετε, είστε υπόλογοι, υπεύθυνοι και αρνούμαστε μια τροπολογία που δεν λύνει κανένα πρόβλημα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για να κάνετε την παρέμβασή σας.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, έχει τοποθετηθεί η Κυβέρνηση γι’ αυτό το θέμα. Είναι σαφές ότι υπάρχει ένα ολοκληρωμένο πρόγραμμα το οποίο έχει και πιλοτικά χαρακτηριστικά για την αντιμετώπιση των προβλημάτων απασχόλησης στο νομό Ημαθίας. Το πρόγραμμα αυτό εξαγγέλθηκε μετά από συνεργασία με τους Βουλευτές όλων των κομμάτων του συγκεκριμένου νομού και με παράγοντες του συγκεκριμένου νομού. Η Κυβέρνηση είναι διατεθειμένη να βελτιώσει τα πράγματα. Γι’ αυτό και ένα ζήτημα που ανέκυψε και συζητήθηκε σε σχέση με τα προβλήματα που έχει ένα οποιοδήποτε πρόγραμμα πρόωρης συνταξιοδότησης, το αντιμετώπισε εδώ στη Βουλή με την ειδική εισοδηματική ενίσχυση ώστε να μην υπάρχουν κίνητρα για να συνταξιοδοτούνται αυτοί οι οποίοι έχουν χάσει τη δουλειά τους, αλλά να έχουν την οικονομική ενίσχυση που χρειάζονται για να μπορούν να ζουν μετά αξιοπρεπώς, όταν έχουν εξαντληθεί όλα τα άλλα περιθώρια που δίνουν τα συστήματα προστασίας του κοινωνικού κράτους.
      Θεωρούμε ότι νομοί που έχουν ειδικά προβλήματα, όπως είναι ποσοστό ανεργίας πάνω από το διπλάσιο του εθνικού μέσου όρου, πρέπει να αντιμετωπιστούν με ειδικές πολιτικές. Όπως ξέρετε, έχουμε εξαγγείλει εδώ και αρκετές εβδομάδες ότι επεξεργαζόμαστε συγκεκριμένο πλαίσιο για ένα συγκεκριμένο ειδικό ταμείο για να αντιμετωπίσουμε παρόμοια προβλήματα στη βάση ενιαίων κανόνων. Νομίζω ότι είναι θετικό το ότι το Κόμμα της Αξιωματικής Αντιπολίτευσης, έστω και μετά από μεγάλους πόνους έφθασε σε κάποιο σχέδιο προτάσεως. Εμείς θα το εξετάσουμε αυτό το σχέδιο προτάσεως διότι είμαστε σε προχωρημένο στάδιο για να προχωρήσουμε στην υλοποίηση ενός ειδικού ταμείου και μιας ειδικής πολιτικής για τις προβληματικές περιοχές της χώρας που έχουν και υψηλά επίπεδα ανεργίας, αλλά και φθίνοντες κλάδους. Ό,τι θετικό υπάρχει σ’ αυτό το σχέδιο, προφανώς θα το αξιοποιήσουμε. Μην έχετε καμία αμφιβολία.
      Θεωρούμε όμως ότι είναι απαράδεκτο να χρησιμοποιείται ως πρόσχημα ένα σχέδιο το οποίο σκεφθήκατε χθες το βράδυ, να το φέρνετε εδώ στη Βουλή και να θέλετε να το υιοθετήσουμε για να μην ψηφίσετε μια συγκεκριμένη τροπολογία.
      (Χειροκροτήματα από την πτέρυγα της Νέας Δημοκρατίας)
      Όποιος δεν θέλει να ζυμώσει είκοσι χρόνια κοσκινίζει. Μπορείτε να συνεχίζετε να κοσκινίζετε στην Αντιπολίτευση.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Ιωάννης Τραγάκης): Πολλά χέρια βλέπω σηκωμένα. 
      Το Προεδρείο θα αποφασίσει.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προτασίας): Εγώ δέκα δευτερόλεπτα θέλω μόνο, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δέκα εσείς, δέκα ο ένας, δέκα ο άλλος μαζεύονται και οι εγγεγραμμένοι είναι σαράντα ένας.
      Ο κ. Καστανίδης έχει ήδη κάνει μια παρέμβαση. Ζήτησε πρώτος το λόγο.
      Ορίστε, έχετε το λόγο για μια φράση και μόνο. Ούτε χρόνο δε βάζω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ της Οικονομίας μας αποδώσατε την εκπληκτική ταχύτητα σε ένα βράδυ να ολοκληρώσουμε πλήρη πρόταση. 
      ΙΩΑΝΝΗΣ ΜΑΝΩΛΗΣ: Σιγά την πρόταση. Ευχολόγιο ήταν.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν αυτή είναι η άποψή σας, τότε μας αποδίδετε ευφυΐα που δεν έχετε εσείς ως Κυβέρνηση. 
      ΠΡΟΕΔΡΕΥΩΝ (Ιωάννης Τραγάκης): Ο κ. Τσιτουρίδης έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, επειδή έγινε μια πρόταση από τους συναδέλφους κ.κ. Κ. Τασούλα, Α. Φούσα και Ε. Αργύρη στην τροπολογία για τους κτηνοτρόφους, το διάστημα των ογδόντα δόσεων να πάει στις εκατόν είκοσι δόσεις, πρέπει να πω ότι αποδεχόμαστε αυτό το αίτημα
      (Χειροκροτήματα από την πτέρυγα της Νέας Δημοκρατίας)
      ‘Αρα η ρύθμιση των οφειλών θα γίνει σε εκατόν είκοσι δόσεις.
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, παρακολουθώντας τη σημερινή συνεδρίαση με πλήθος συναδέλφων της Αξιωματικής Αντιπολίτευσης στην Αίθουσα, σε αντίθεση με την «έρημη χώρα» –για να θυμηθώ τον Έλιοτ- που παρουσίασαν τα έδρανα της Αξιωματικής Αντιπολιτεύσεως χθες, δεχτήκαμε –και δέχτηκα και εγώ- το «βομβαρδισμό» του Κοινοβουλευτικού Εκπροσώπου του ΠΑ.ΣΟ.Κ., ο οποίος ξεκίνησε την αγόρευσή του με μία αυτάρεσκη απονομή ιδιότητος, με την πρόταση ότι το ΠΑ.ΣΟ.Κ. ενεργεί ως κυβέρνηση. Ο Κοινοβουλευτικός Εκπρόσωπος του ΠΑ.ΣΟ.Κ. έκλεισε τη δευτερομιλία του προηγουμένως, λέγοντας ότι αναγνωρίζεται στο ΠΑ.ΣΟ.Κ. μια εξαίρετη ευφυΐα, την οποία δεν συναντά κανείς πουθενά. 
      Παρά την καλοπροαίρετη και φιλάνθρωπη διάθεση που διαθέτω εκ χαρακτήρος για να παραδεχτώ αυτές τις αυτοαπονομές που κάνετε στον εαυτό σας, θα μου επιτρέψετε, χωρίς ίχνος κακεντρέχειας, να πω ότι το μόνο που αξίζει να απονεμηθεί στο ΠΑ.ΣΟ.Κ. αυτές τις δύο ημέρες που όφειλε να χειριστεί ένα σημαντικό και συγκεκριμένο θέμα και αυτό που έδωσε ως εικόνα για τον εαυτό του είναι ότι είναι επιρρεπές στα παιχνίδια της παιδικής ηλικίας. Χθες το ΠΑ.ΣΟ.Κ. έπαιξε κρυφτούλι και σήμερα το ΠΑ.ΣΟ.Κ. έπαιξε την κολοκυθιά! 
      (Χειροκροτήματα από την πτέρυγα της Νέας Δημοκρατίας)
       Και αυτά τα παιχνίδια της παιδικής ηλικίας είναι μεν επαγωγά και ευχάριστα, αλλά δεν έχουν να κάνουν με το ότι ενεργείτε δήθεν ως κυβέρνηση και ότι διαθέτετε μια σπάνια ευφυΐα, η οποία σας επιτρέπει να παρουσιάζετε προτάσεις αντιμετώπισης φθινουσών περιοχών μέσα σε έξι ή επτά ώρες. 
      Η πραγματικότητα είναι ότι το ΠΑ.ΣΟ.Κ. επί είκοσι χρόνια φρόντισε να δημιουργήσει και να κληροδοτήσει στη Νέα Δημοκρατία τις φθίνουσες περιοχές. Σήμερα, που η Νέα Δημοκρατία καταφεύγει υπό τύπον εσχάτου μέσου λύσεως στη λύση της ειδικής εισοδηματικής ενισχύσεως, την αρνείσθε και ζητάτε να κάνουμε μια ολοκληρωμένη αντιμετώπιση του προβλήματος σε μια περιοχή στην οποία έχουν δοκιμαστεί τα πάντα και που δυστυχώς, αυτό είναι το έσχατο καταφύγιο στο οποίο και προσφεύγουμε για να αντιμετωπίσουμε προβλήματα συγκεκριμένου κλάδου, συγκεκριμένων ανθρώπων και συγκεκριμένης περιοχής. 
      Το ΠΑ.ΣΟ.Κ. μού θυμίζει εκείνους, οι οποίοι την ώρα της πυρκαγιάς ζητούν από την Πυροσβεστική Υπηρεσία να παρουσιάσει το σχέδιο αναδιοργανώσεώς της. Πρώτα θα σβήσουμε τις «φωτιές» που μας κληροδοτήσατε και θα έρθουν και τα σχέδια αναδιοργάνωσης, τα οποία αν δεν τα έχετε προσέξει, ήδη αποδίδουν στην οικονομία. Γι’ αυτό και τα ελλείμματα μειώνονται, γι’ αυτό και το δημόσιο χρέος μειώνεται, γι’ αυτό και έχουν εγκριθεί μέχρι σήμερα πάνω από επτακόσια επενδυτικά σχέδια χάρη στο νέο αναπτυξιακό νόμο, γι’ αυτό και η ανεργία έχει μειωθεί, όχι ριζικά ή αισθητά, αλλά έχει πάρει στροφή προς τα κάτω, μετά τη δική σας «ευκλεή» περίοδο  που ανέβαινε συνεχώς την ανηφόρα. Γι’ αυτό, λοιπόν, αυτό το σχέδιο αποδίδει και γι’ αυτό οφείλουμε τις περιοχές οι οποίες αντιμετώπισαν όλες τις ενδεχόμενες λύσεις και δεν απέδωσαν, να τις αντιμετωπίσουμε με σεβασμό, με κοινωνική ευαισθησία και να μην τις στροβιλίσουμε στο συμπαθές εκ πρώτης όψεως, αλλά εντελώς ανεύθυνο, παιχνίδι της κολοκυθιάς. 
      Γιατί, όπως ξέρετε, άμα βάλουμε στον πειρασμό αυτής της ανευθυνοϋπεύθυνης αντιμετωπίσεως κάθε τάξη, κάθε νομό, κάθε κλάδο και κάθε χειμαζόμενη πτυχή της οικονομίας, προκαλούμε την κοινωνική αναταραχή. Αυτό δεν συνιστά άσκηση υπευθυνότητας και άσκηση προσομοίωσης κυβέρνησης, όπως προφανώς θέλετε να είναι η θητεία σας στην Αντιπολίτευση, αλλά είναι άσκηση υπονόμευσης της κοινωνικής συνοχής και κυριολεκτικά είναι άσκηση που, αντί να επιτρέψει στους πυροσβέστες να σβήσουν τη φωτιά που ανάψατε, τη φουντώνει περισσότερο.
      Το δυσάρεστο από όλες αυτές τις ασκήσεις στις οποίες επιδίδεστε είναι ότι ο ελληνικός λαός -και αυτοί που αντιμετωπίζουν ακόμη τα επίχειρα της πολιτικής σας- αντιλαμβάνεται και ότι κάτι έχει αλλάξει τα τελευταία χρόνια και μας έχει τιμήσει με τη διαρκή εμπιστοσύνη του, ώστε αυτά τα προβλήματα που μας κληροδοτήσατε να τα αντιμετωπίσουμε με τη σειρά που η προτεραιότητά τους θέτει.
      Οι σημερινές τροπολογίες -και αυτή για τη Νάουσα, αλλά και αυτή για τον πτηνοτροφικό κλάδο- δεν είναι τροπολογίες με τις οποίες η Κυβέρνηση επιχειρεί να χαϊδέψει τα αυτιά συγκεκριμένων ανθρώπων. Είναι τροπολογίες που υποτάσσονται σε ένα καθεστώς αδήριτης ανάγκης, απηχούν εξέταση των θεμάτων και δίνουν συγκεκριμένες λύσεις. Η μάχη για την οικονομική ανάπτυξη, η μάχη για την εργασία, η μάχη για τη δημιουργία νέων θέσεων εργασίας όχι απλώς συνεχίζεται, αλλά εντείνεται. Η Νάουσα δεν είναι το πρότυπο καμίας οικονομικής πολιτικής. Είναι το ultimum remedium, το έσχατο φάρμακο υπέρ μιας περιοχής που άλλοι την άφησαν να φθάσει σε αυτό το σημείο και άλλοι φροντίζουν να τη βγάλουν από αυτά τα προβλήματα. 
      Επειδή, όμως, το Κόμμα της Αξιωματικής Αντιπολιτεύσεως καμαρώνει -παρά την παντελή απουσία του από την Αίθουσα αυτή χθες, όταν ξεκίνησε αυτός ο διάλογος- για δήθεν ικανότητα και ετοιμότητα συντάξεως προγραμμάτων αντιμετωπίσεως σοβαρών προβλημάτων σε φθίνουσες περιοχές, θα ήθελα να προτείνω -μήπως άξιζε τον κόπο- να επενδύσει αυτήν την ικανότητά του και αυτήν την ταχύρυθμη ανταπόκριση στο να καταρτίσει ένα πρόγραμμα αντιμετωπίσεως της φθίνουσας αξιοπιστίας του όχι μόνο έναντι του λαού της Νάουσας, αλλά έναντι του συνόλου του ελληνικού λαού που σήμερα βλέπει πως, αντί να βοηθάει να λυθούν τα προβλήματα που δημιούργησε, κοιτάει να μην αντιμετωπισθούν και αυτά. 
      Εμείς θα στηρίξουμε αυτήν την πολιτική και θα ζητήσουμε από την Κυβέρνηση να συνεχίσει όχι με μέτρα εσχάτων καταφυγίων, αλλά με μέτρα συνολικά, όπως κάνει. Να μην υπάρξουν πια «Νάουσες», για τις οποίες ξέρετε ποιος ευθύνεται και που η προσπάθεια της Κυβέρνησης είναι να μην έχουμε επαναλήψεις αυτού του φαινομένου!
      (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος. Θα ήθελα να είναι συνεπής στα οκτώ λεπτά, χρόνου ομιλίας, όπως και ο προηγούμενος συνάδελφος.
      ΑΝΤΩΝΗΣ ΣΚΥΛΛΑΚΟΣ: Και η Νέα Δημοκρατία και το ΠΑ.ΣΟ.Κ., την ανάγκη φιλοτιμία ποιούμενοι, εμφανίζονται με κοινωνική ευαισθησία. Το πρόβλημα των απολυμένων και ιδιαίτερα όσων είναι πάνω από πενήντα χρονών είναι πολύχρονο πρόβλημα και δεν αφορά μόνο τη Νάουσα. Αφορά όλη την Ελλάδα. Όταν αντιμετωπίστηκαν ανάλογα προβλήματα και επί ΠΑ.ΣΟ.Κ. και επί Νέας Δημοκρατίας, αντιμετωπίστηκαν κάτω από την κατακραυγή και τον ξεσηκωμό: Στη Δράμα, στη Χαλκιδική και σε άλλες περιοχές επί ΠΑ.ΣΟ.Κ. και τώρα στη Νάουσα και σε γειτονικές περιοχές της Μακεδονίας από τη Νέα Δημοκρατία. 
      Καμία, λοιπόν, κοινωνική ευαισθησία δεν έχετε. Όταν βλέπετε το πολιτικό κόστος, προσπαθείτε να λύσετε τα προβλήματα αποσπασματικά, με όσο το δυνατόν μικρότερο οικονομικό κόστος από τον κρατικό Προϋπολογισμό και με χειροτέρευση των αρχικών υποσχέσεων, τις οποίες δίνετε. Αυτό συνέβη και με την αρχική τροπολογία και όπως εξελίχθηκε η σημερινή τροπολογία από την πλευρά της Κυβέρνησης.
      Θέμα πρώτον: το ύψος της αποζημίωσης της ειδικής ενίσχυσης που θα παίρνουν οι εργαζόμενοι στη Νάουσα και σε κάνα-δυο άλλες περιοχές. Εμείς θεωρούμε ότι είναι μικρότερη, έτσι όπως μπαίνει. Είπατε ότι θα προστεθεί, κύριε Υπουργέ και η επικουρική σύνταξη. Έτσι όπως είναι διατυπωμένη η τροπολογία…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Την έχω εδώ.
      ΑΝΤΩΝΗΣ ΣΚΥΛΛΑΚΟΣ: Ωραία. Αν την έχετε, θα τη διαβάσετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα την διαβάσω, κύριε συνάδελφε.
      ΑΝΤΩΝΗΣ ΣΚΥΛΛΑΚΟΣ: Και υπάρχει ένα ερώτημα τι γίνεται, διότι απαλείψατε και το εδάφιο 3 της προηγούμενης τροπολογίας, που αφορούσε…
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, διακόπτω το χρόνο σας, για να διαβάσει ο κύριος Υπουργός το συγκεκριμένο σημείο.
      ΑΓΓΕΛΟΣ ΤΖΕΚΗΣ: Να το καταθέσει και στα Πρακτικά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα το καταθέσω.
      ΠΡΟΕΔΡΕΥΩΝ (Ιωάννης Τραγάκης): Και θα το καταθέσει στα Πρακτικά και θα διανεμηθεί.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λοιπόν, μετά το τέλος του πρώτου εδαφίου, που λέει για το 50ο έτος της ηλικίας, προστίθεται το δεύτερο εδάφιο, που λέει:
      «Τα πρόσωπα αυτά δικαιούνται και πρόσθετη εισοδηματική ενίσχυση ανεργίας ύψους ίσου προς την αντίστοιχη επικουρική σύνταξη εφόσον έχουν συμπληρώσει ή συμπληρώνουν μέχρι την ημερομηνία αυτή 4.500 ημέρες ασφάλισης και το ίδιο όριο ηλικίας».
      Άρα, προστίθεται και αυτό.
      ΠΡΟΕΔΡΕΥΩΝ (Ιωάννης Τραγάκης): Να κατατεθεί στα Πρακτικά, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ορίστε, κύριε Πρόεδρε.
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά την προαναφερθείσα διόρθωση, η οποία έχει ως εξής:
      να φωτογραφηθεί η σελ. 111
      ΑΝΤΩΝΗΣ ΣΚΥΛΛΑΚΟΣ: Θα την δούμε. Φαίνεται ότι αποδίδει η πίεση στο Κοινοβούλιο και ο ξεσηκωμός που ετοιμάζεται στη Νάουσα, απ’ ό,τι μαθαίνουμε, από τα συνδικάτα. Είναι επί ποδός πολέμου εκεί πέρα για τη χειροτέρευση της αρχικής πρότασης από την πλευρά της Κυβέρνησης.
      Τώρα, έρχομαι επίσης στο ύψος του ποσού. Υπήρχε μια ευνοϊκή ρύθμιση για τη διαδοχική ασφάλιση στο εδάφιο 3. Αυτό το έχετε απαλείψει. Τι γίνεται γι’ αυτές τις περιπτώσεις; Δεν ξέρω πόσοι αριθμητικά είναι, αλλά μπορεί να είναι αρκετοί εργαζόμενοι.
      Δεύτερο ζήτημα…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα λυθεί αυτό με υπουργική απόφαση.
      ΑΝΤΩΝΗΣ ΣΚΥΛΛΑΚΟΣ: Μα, όσον αφορά την υπουργική απόφαση, το ερώτημα είναι αν έχετε σαν Κυβέρνηση τέτοια εξουσιοδότηση, να αντιμετωπίσετε θέματα που τα είχατε στο νόμο. Τότε, γιατί δεν το λύνετε και τώρα; Όπως λύσατε το ζήτημα του επικουρικού, να λύσετε και το ζήτημα της διαδοχικής.
      Μα, αν φτάσουμε να βγει υπουργική απόφαση και να έρχονται τα δικαστήρια και να λένε: «δεν είχε τέτοια εξουσιοδότηση η Κυβέρνηση, άρα δεν ισχύει η δικαστική απόφαση», θα παίζουμε την κολοκυθιά. Εξαιρείτε αυτή τη στιγμή τη διαδοχική ασφάλιση, που ήταν βελτιωτικό το εδάφιο εκείνο για μια σειρά εργαζόμενους. Αυτά όσον αφορά το ύψος.
      Όσον αφορά τώρα το για πόσο καιρό θα το παίρνουν…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας απαντήσω. Υπάρχει νόμος του κράτους που μιλάει για τη διαδοχική ασφάλιση. Άρα, προβλέπεται.
      ΑΝΤΩΝΗΣ ΣΚΥΛΛΑΚΟΣ: Προβλέπεται όταν θα βγεις κανονικά στη σύνταξη.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ε, βεβαίως.
      ΑΝΤΩΝΗΣ ΣΚΥΛΛΑΚΟΣ: Εδώ δεν πρόκειται για σύνταξη. Πρόκειται για ενίσχυση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κύριε συνάδελφε. Ως να ήταν στη σύνταξη. Κανονικά. Αυτός θα παίρνει τις εισφορές του και όταν θα έρθει η ώρα της σύνταξης, θα έχει συνυπολογιστεί και η διαδοχική ασφάλιση.
      ΑΝΤΩΝΗΣ ΣΚΥΛΛΑΚΟΣ: Αν είναι έτσι τα πράγματα…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, έτσι είναι, έτσι είναι.
      ΑΝΤΩΝΗΣ ΣΚΥΛΛΑΚΟΣ: … τότε δεν χρειαζόταν και το εδάφιο…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έτσι είναι από την ισχύουσα νομοθεσία.
      ΑΝΤΩΝΗΣ ΣΚΥΛΛΑΚΟΣ: Ακούστε με. Νομικά έχουμε σπουδάσει κι εμείς.
      Στην προηγούμενη τροπολογία είχατε το εδάφιο 3. Γιατί το χρειαζόσασταν το εδάφιο 3, αφού καλύπτεται από τις γενικές διατάξεις; Τώρα, πολύ περισσότερο που δεν πρόκειται για συνταξιοδότηση, αλλά πρόκειται για ειδική ενίσχυση ανεργίας.
      Όσον αφορά τώρα το διάστημα που θα κρατήσουν αυτή την ενίσχυση: Μας είπατε μέχρι να βρουν δουλειά. Το καταλαβαίνω ότι, αν βρουν οικειοθελώς δουλειά, δεν θα παίρνουν και το επίδομα αυτό. Όμως υπάρχει ένα ζήτημα. Ακούσαμε τον κύριο Υπουργό εδώ, που είπε ότι και το κράτος θα αναλάβει. Τι σημαίνει αυτό; Ότι θα μπουν στη διαδικασία του Ο.Α.Ε.Δ., που θα τους προτείνονται βαριές και απαράδεκτες εργασίας μακριά από το σπίτι τους και όταν αρνηθούν τρεις φορές, θα χάνουν το επίδομα;
      ΑΓΓΕΛΟΣ ΤΖΕΚΗΣ: Όπως έγινε στο δήμο και μετά τους πετάξατε έξω.
      ΑΝΤΩΝΗΣ ΣΚΥΛΛΑΚΟΣ: Διότι, αν είναι έτσι, είναι δώρον άδωρον. Μετά από ένα χρόνο, θα τους βρίσκετε δουλειές...
      ΜΙΧΑΛΗΣ ΧΑΛΚΙΔΗΣ: Δεν είναι έτσι, δεν υπάρχει τέτοιο πράγμα.
      ΑΝΤΩΝΗΣ ΣΚΥΛΛΑΚΟΣ: Πώς είναι; Τι δεν υπάρχει; Ακούσαμε τον κύριο Υπουργό να λέει ότι το κράτος θα τους δώσει δουλειά.
      	ΜΙΧΑΛΗΣ ΧΑΛΚΙΔΗΣ:  Μα, κύριε συνάδελφε….
      ΑΝΤΩΝΗΣ ΣΚΥΛΛΑΚΟΣ: Αν εννοείτε τον Ο.Α.Ε.Δ., που θα τους πει «ελάτε για ορισμένες μέρες το μήνα και σας κόβουμε το επίδομα αν αρνηθείτε», τότε έχει ημερομηνία λήξης που ξεκινάει από τρεις μήνες και μετά. Μπορεί να το δώσετε τρεις μήνες και να το καταργήσετε αύριο, μεθαύριο. 
      Θέλουμε μία σαφή απάντηση ότι δεν εξαρτάται από καμία άλλη προϋπόθεση και ώσπου να φθάσουν στα εξήντα και στα εξήντα πέντε θα παίρνουν το βοήθημα. Κάντε ερμηνευτική δήλωση εδώ στην Αίθουσα ότι ούτε με υπουργικές αποφάσεις ούτε με οποιαδήποτε ερμηνεία θα παίρνουν το ειδικό βοήθημα μέχρι να φθάσουν στην κανονική τους σύνταξη και δεν θα μπει κανένα άλλο εμπόδιο. Γιατί βάλαμε τα ερωτήματα από χθες και δεν μας απαντάτε.
      Έρχομαι τώρα στο ΠΑ.ΣΟ.Κ. Οι προτάσεις του ΠΑ.ΣΟ.Κ. για τις περιοχές που είναι υπό ανάπτυξη κινούνται στην ίδια λογική -την απαράδεκτη- των τοπικών συμφώνων απασχόλησης που ανατρέπουν τις συλλογικές συμβάσεις. Κατά τα άλλα το ΠΑ.ΣΟ.Κ. θυμάται τις συλλογικές συμβάσεις μόνο για τις Δ.Ε.Κ.Ο. και την Ο.Τ.Ο.Ε.. Τα τοπικά σύμφωνα ανατρέπουν. Αυτή είναι η πρόταση «τοπικά σύμφωνα απασχόλησης και προγράμματα κατάρτισης». Ευχαριστούμε πολύ γι’ αυτές τις περιοχές! Είναι δοκιμασμένες μέθοδοι που δεν θα έχει αντίρρηση και η Νέα Δημοκρατία. Δεν αντιμετωπίστηκε κανένα πρόβλημα, ξεχωριστά ότι καταργούνται οι συλλογικές συμβάσεις. 
      Έρχομαι στο τι συγκεκριμένα προτείνει το ΠΑ.ΣΟ.Κ. σ’ αυτήν την τροπολογία. Λέει: «θα δίνεται το 80% του μισθού, αλλά με πλαφόν 800 ευρώ». Η εντύπωση που μας δημιουργείται από τα στοιχεία που έχουμε εμείς είναι ότι αυτό το ποσό που θα παίρνουν με την πρόταση του ΠΑ.ΣΟ.Κ. θα είναι χαμηλότερο από την αρχική τροπολογία που προτεινόταν από τη Νέα Δημοκρατία, που και εμείς ήμασταν έτοιμοι να την ψηφίσουμε αν παρέμενε. Δεν ήταν αυτό που θέλαμε, αλλά ήταν ένα βήμα. Το ένα ζήτημα είναι αυτό.
      	Δεύτερον, με την πρόταση του ΠΑ.ΣΟ.Κ. δεν καταλαβαίνω πώς εξασφαλίζεται ότι θα δεχθούν οι δήμοι ή οι μη κυβερνητικές οργανώσεις ή τα νοσοκομεία να προσλάβουν όλο αυτό το προσωπικό σ’ αυτές τις πόλεις. Ποια είναι η εξασφάλιση ότι θα δεχθούν  όλο αυτό το προσωπικό οι δήμοι και οι άλλες κοινωνικές επιχειρήσεις του δημοσίου; Είδα το πρόγραμμα και τη γραπτή πρόταση του ΠΑ.ΣΟ.Κ., δεν δίνει  καμία εξασφάλιση. 
      	Υπάρχει, λοιπόν, ένα μεγάλο πρόβλημα και όσον αφορά το ύψος του ποσού και όσον αφορά αν θα καλυφθούν όλοι αυτοί οι εργαζόμενοι, βρίσκοντας αλλού κοινωνική, όπως λέγεται εργασία. 
      Γι’ αυτό λέμε ότι η μόνη σωστή πρόταση είναι η δική μας, σύμφωνα με την οποία -κινείται βέβαια σε λογική που τη θεωρείτε μαξιμαλιστική- οι άνω των πενήντα ετών θα έπαιρναν σύνταξη ίση με το 80% των 1300 ευρώ, που θεωρούμε ότι έπρεπε να είναι ο βασικός μισθός. Αυτό ανταποκρίνεται στις σημερινές ανάγκες. 
      Βεβαίως, αν επανερχόσασταν στην αρχική τροπολογία, εμείς θα την ψηφίζαμε, παρότι δεν συμφωνούμε πλήρως. Και δεν συμφωνούμε πρωτίστως και κυρίως  να περιορίζεται στις περιοχές πάνω από 20%. 
      Βεβαίως, εσείς θελήσατε να κάνετε περικοπές. Ακούσατε αυτά που έγραφαν οι εφημερίδες και που εντέχνως το ΠΑ.ΣΟ.Κ. διοχέτευε «τι θα πείτε για τις πρόωρες συντάξεις». Από τη μία θέλετε, με το διάλογο που αρχίζει –η 1η ώρα άρχισε ο κοινωνικός διάλογος- να κόψετε τις πρόωρες συντάξεις και από την άλλη να τις περνάτε με αυτή την τροπολογία. Αυτό σας οδήγησε στη νέα τροπολογία, η οποία είναι πολύ χειρότερη από την προηγούμενη.
      	Εμείς απορρίπτουμε, λοιπόν, και την καινούργια τροπολογία και την αντιπρόταση του ΠΑ.ΣΟ.Κ., διότι δεν ανταποκρίνεται στα πραγματικά συμφέροντα των ανέργων σ’ αυτές τις περιοχές και πολύ περισσότερο δεν δίνεται λύση σε όλες τις περιοχές της χώρας.
      	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      	Ο κ. Τσιόγκας έχει το λόγο.
      	ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Έχει αδειάσει σχεδόν η Αίθουσα γιατί οι Βουλευτές πήγαν στην Αίθουσα της Γερουσίας για τον κοινωνικό διάλογο.
      Άλλο πετσόκομμα εκεί των δικαιωμάτων των εργαζομένων! Από άλλη αίθουσα θα αρχίσουν να περικόπτονται συνταξιοδοτικά και ασφαλιστικά δικαιώματα των εργαζομένων. 
      Στη συγκεκριμένη τροπολογία, με αφορμή την τροπολογία της τροπολογίας που κατέθεσε η Κυβέρνηση σχετικά με τα προβλήματα των απολυμένων κλωστοϋφαντουργών της Νάουσας, τις τελευταίες μέρες ξέσπασε ένα μπαράζ ανακοινώσεων και αντεγκλήσεων ανάμεσα στην Κυβέρνηση και το ΠΑ.ΣΟ.Κ., την πλειοψηφία της Γ.Σ.Ε.Ε. και των συνδικαλιστικών ηγεσιών της ΠΑ.Σ.Κ.Ε., σε ομοσπονδίες και σωματεία που στο στόχαστρό τους έχουν τους χιλιάδες άνεργους και το δικαίωμά τους για ουσιαστική προστασία από το κράτος. 
      Η τεχνητή αντιπαράθεση με τη Νέα Δημοκρατία είναι εκ του πονηρού. Τα κόμματα του κεφαλαίου και οι συνδικαλιστικές τους δυνάμεις επιχειρούν από κοινού να αθωώσουν την κυρίαρχη πολιτική που πετάει στο δρόμο χιλιάδες εργαζόμενους. Στο όνομα της καπιταλιστικής ανάπτυξης και κερδοφορίας των επιχειρήσεων προσπαθούν να φέρουν τους εργαζόμενους αντιμέτωπους.
      Το Κομμουνιστικό Κόμμα Ελλάδος, απέναντι σ’ αυτήν τη δημαγωγία των κομμάτων του δικομματισμού, έχει στην προτεραιότητα του αγώνα του τα δικαιώματα των εργαζομένων στη δουλειά, στον ελεύθερο χρόνο, στην εργασία, με πλήρη εργασιακά και ασφαλιστικά δικαιώματα.  
      Έχει στην προτεραιότητά του την ισοτιμία της γυναίκας, τα δικαιώματα της νεολαίας για μεροκάματα και συντάξεις που να ικανοποιούν τις σύγχρονες ανάγκες, για την προστασία των ανέργων που είναι τα θύματα της κυρίαρχης πολιτικής και των κυβερνήσεων που εναλλάσσονται και της Ευρωπαϊκής Ένωσης, για δημόσια και δωρεάν υγεία, κοινωνική περίθαλψη και πρόνοια, ασφάλιση απαλλαγμένη από κάθε εμπορευματική επιχειρηματική δραστηριότητα.
      Η πολιτική και η λογική του κέρδους είναι ασυμβίβαστες με την κοινωνική πολιτική και πρόνοια, την οποία εμείς υποστηρίζουμε. Οι εξελίξεις για τους εργαζόμενους είναι οδυνηρές. Θα συμπαρασύρουν σε ακόμα μεγαλύτερη δύνη εκατοντάδες χιλιάδες αυτοαπασχολούμενους το επόμενο διάστημα, μικρομεσαίους, φτωχούς αγρότες που ξεκληρίζονται και όλοι αυτοί θα προστεθούν στην στρατιά των πεντακοσίων χιλιάδων ανέργων. 
      Το ζήτημα για εμάς είναι να έχουν όλοι δουλειά. Αυτά που λέτε για τα ψευτοπρογράμματα, την επιμόρφωση και την επιδότηση των εργοδοτών, όλα αυτά έχουν δοκιμαστεί. Στη Λάρισα δώσατε 15.000.000.000 δραχμές για ειδικό πρόγραμμα απασχόλησης και ούτε ένας δεν βρήκε δουλειά. Όλα τα ξεκοκάλισαν οι βιομήχανοι, οι επιχειρηματίες, οι οποίοι δεν άφησαν δραχμή.
      Η αύξηση της ανεργίας –μιλώ για τους απολογητές του συστήματος, οι οποίοι κοροϊδεύουν τους ανέργους ότι θα μειωθεί η ανεργία- για εμάς είναι προβλεπόμενη. Δεν αποτελεί κεραυνό εν αιθρία. Είναι αναπόσπαστο φαινόμενο και συνέπεια της πολιτικής που έχει σκοπό την παραγωγή και αναπαραγωγή του κέρδους. Στηρίζει την κεφαλαιοκρατική παραγωγή και συγκεντροποίηση του  κεφαλαίου. 
      Η αιτία δηλαδή της ανεργίας πρέπει να αναζητηθεί στον πυρήνα του πολιτικού προβλήματος. Έχει άμεση σχέση με το ποιος κάνει κουμάντο σήμερα στη χώρα μας και πρέπει να πούμε ότι βρίσκεται δηλαδή στην εξουσία του κεφαλαίου, στην εξουσία των μονοπωλίων. 
      Οι εργαζόμενοι είναι αντιμέτωποι με την πολιτική που στηρίζει όλο αυτό το πλέγμα των μέτρων της πλουτοκρατίας μαζί με τον κρατικό μηχανισμό, με προνόμια υπέρ των βιομηχάνων. Όσο ο εργάτης και η εργάτρια υποχρεώνεται να παράγει κέρδη για το κεφάλαιο, θα υπάρχει σχετική και απόλυτη εξαθλίωση, θα μεγαλώνει η ψαλίδα σχετικά με τις δυνατότητες του λαού να ζήσει καλύτερα από αυτή τη ζωή που κάνει σήμερα. 
      Οι εργαζόμενοι δεν έχουν να περιμένουν τίποτα ούτε από τη Νέα Δημοκρατία ούτε από το ΠΑ.ΣΟ.Κ.. Το ζήτημα κρίνεται στην αλλαγή του συσχετισμού των δυνάμεων. Αυτό το συμπέρασμα πρέπει να βγάλουν και οι απολυμένοι της Νάουσας και όλοι οι απολυμένοι της χώρας μας, γιατί δεν υπάρχει ανεργία μόνο στην Νάουσα με τη SEX FORM. Έκλεισαν εργοστάσια στη Λάρισα και στη Θεσσαλονίκη και σε όλη τη Βόρεια Ελλάδα. Όλοι οι εργαζόμενοι πρέπει να βγάλουν συμπεράσματα.
      	Το μόνο που ενδιαφέρει τους καπιταλιστές, τους Λαναράδες και τους κάθε Λαναράδες είναι να εκμεταλλευθούν την εργατική τάξη, ρίχνοντας χαμηλότερα τους μισθούς και τα μεροκάματα με τις συμβάσεις που υπογράφουν με τους «ξεπουλημένους» της Γ.Σ.Ε.Ε.. Οι επιχειρήσεις κλείνουν γιατί «το μεγάλο ψάρι τρώει το μικρό». Και βέβαια μεταφέρουν τις επιχειρήσεις τους σε γειτονικές χώρες. Πάνω από τρεισήμισι χιλιάδες επιχειρήσεις έφυγαν από τη χώρα μας. Έκλεισαν, πέταξαν χιλιάδες εργαζόμενους στην ανεργία και φύγανε σε γειτονικές χώρες. Γιατί; Γιατί ο κεφαλαιοκράτης, το κεφάλαιο δεν έχει πατρίδα. Θα πάει εκεί που θα «κονομήσει» περισσότερα. Γι’ αυτό εκδηλώνεται ο ανταγωνισμός ανάμεσα στις επιχειρήσεις, γι’ αυτό κλείνουν οι επιχειρήσεις, γι’ αυτό μεταφέρονται σε άλλες χώρες, γι’ αυτό μεταφέρουν την τεχνολογία: Για να μειώσουν τις εργατικές θέσεις.
       Όλα έχουν ως βάση την Συνθήκη του Μάαστριχτ, την οποία ψήφισαν η Νέα Δημοκρατία, το ΠΑ.ΣΟ.Κ. και ο Συνασπισμός. Και βέβαια όλοι αυτοί δεν μπορούν σήμερα να μιλάνε και να κόπτονται για τα δικαιώματα των εργαζομένων, όταν ψήφισαν την ελεύθερη διακίνηση του κεφαλαίου, άρα υπέγραψαν την καταδίκη και το θάψιμο της εργατικής τάξης. 
      Η πολιτική της Ευρωπαϊκής Ένωσης είναι καθαρή. Στηρίζει τους κεφαλαιοκράτες. Αυτή είναι η προτεραιότητά της. Αναπαράγει την ανεργία, την οξύνει και εξαθλιώνει τους εργαζόμενους.
      Η διεύρυνση της ανεργίας θα είναι το επόμενο διάστημα αυξητική. Οι εργαζόμενοι δεν πρέπει να τρέφουν αυταπάτες για τις κυβερνήσεις που εναλλάσσονται στην εξουσία.  Η απάντηση που δίνουν οι κυβερνήσεις αλλά και τα άλλα κόμματα του ευρωπαϊκού προσανατολισμού στο πρόβλημα της ανεργίας είναι αναποτελεσματική. Προσπαθούν να εκτονώσουν την οργή των ανέργων της Νάουσας, οι οποίοι ετοιμάζουν κινητοποιήσεις. Και όχι μόνο της Νάουσας, αλλά και της Λάρισας και της Θεσσαλονίκης και της Αθήνας και της Πρέβεζας και όλης της χώρας, που βέβαια πρέπει να ξεσηκωθούν.
      Το πραγματικό δίλημμα που τίθεται, επιτακτικά, είναι: Με τα μονοπώλια ή με το λαό; Να πάρουν θέση όλοι. Με το κεφάλαιο και τα κέρδη του ή με την εργατική τάξη και τα δικαιώματά της; Άλλος δρόμος και υπεκφυγές δεν υπάρχουν. Ο αγώνας για το δικαίωμα στη δουλειά, κατά των απολύσεων και της ανεργίας, είναι μονόδρομος για την εργατική τάξη.
      Το Κ.Κ.Ε παίρνει υπ’ όψιν τη σημερινή κατάσταση, τα οξυμένα προβλήματα των εργαζομένων, γι’ αυτό υποστηρίζει…	
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)  
      ΠΡΟΕΔΡΕΥΩΝ (Ιωάννης Τραγάκης): Και με αυτό, παρακαλώ να ολοκληρώσετε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
      Διεκδικεί για τους άνεργους και για τους απολυμένους επιδότηση στο 80% του βασικού μισθού για όλη τη διάρκεια της ανεργίας, δηλαδή 1050 ευρώ το μήνα. Και να αφήσετε αυτά που βάζετε με τις προτάσεις σας, για τα πλαφόν, ότι δεν μπορούν πάνω από 800 ευρώ και θα πάνε σε προγράμματα μερικής απασχόλησης με 300 και 400 ευρώ το μήνα. 
      Υπολογισμό όλου αυτού του χρονικού διαστήματος ως συντάξιμου χρόνου. Να πληρώνεται από το κράτος η ασφάλισή τους.
      Επιδότηση των νέων ανέργων χωρίς καμία προϋπόθεση. Επέκταση… 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
      ΔΗΜΗΤΡΙΟΣ ΤΣΙΟΓΚΑΣ: Δύο κουβέντες ακόμη, κύριε Πρόεδρε.
      Επέκταση της υπαλληλικής αποζημίωσης του ν.2112 στους εργατοτεχνίτες, όπως παίρνουν και οι υπάλληλοι. Και αυτό που λέμε συνταξιοδότηση στα πενήντα χρόνια πρέπει να υπολογιστεί. Γιατί στα πενήντα χρόνια, με τις ασφαλιστικές διατάξεις του Ι.Κ.Α., με εφτάμισι χιλιάδες ένσημα, είναι βαρέα αυτά που έχουν οι κλωστοϋφαντουργοί της Νάουσας και δεν θα την πάρουν ολόκληρη. Τους πάτε στη μειωμένη. Άρα, θα τους δώσετε ψίχουλα. Γι’ αυτό δεν πρέπει να  έχει αυταπάτη κανένας άνεργος και γι’ αυτό πρέπει να ξεσηκωθούν, να βγουν στους δρόμους όλοι, να συνεχίσουν τον αγώνα με το Εργατικό Κέντρο Νάουσας μπροστάρη για την υπεράσπιση των δικαιωμάτων τους. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, αλλά άλλη φορά τις προτάσεις να τις κάνετε από την αρχή, γιατί στο τέλος δεν προλαβαίνετε να κάνετε τις προτάσεις και αυτό είναι σημαντικό. Και μετά όλα τα άλλα, «ξεπουλημένοι» κ.λπ., τα λέτε.
      Κυρία Κόρκα, με συγχωρείτε ένα λεπτό, αλλά θα κάνω μια παρατήρηση. Είναι σαράντα εγγεγραμμένοι ομιλητές ακόμη. Επειδή θα πρέπει σήμερα να ψηφιστεί το νομοσχέδιο, αντιλαμβάνεστε ότι είμαι υποχρεωμένος να ζητήσω τη συναίνεση του Σώματος για να μειώσουμε το χρόνο των ομιλητών στα έξι λεπτά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, κύριε Πρόεδρε. 
      ΔΗΜΗΤΡΙΟΣ ΠΙΠΕΡΓΙΑΣ: Διαφωνούμε, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Ζητάω την κατανόηση της κ. Κόρκα η οποία είναι πρώτη. Για τους παρόντες θα υπάρξει μια μικρή ανοχή. Ας πάρουμε την απόφαση για τα έξι λεπτά…
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, κύριε Πρόεδρε, ο Κανονισμός…
      ΠΡΟΕΔΡΕΥΩΝ (Ιωάννης Τραγάκης): Ο Κανονισμός προβλέπει για το αν  παρθεί απόφαση για τα έξι λεπτά. Ας πάρουμε την απόφαση για τα έξι λεπτά…
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό, κύριε Πρόεδρε, θα μπορούσατε να το πείτε πριν από την προηγούμενη φάση της συζήτησης, για να ισχύσει για όλους τους ομιλητές και δεν εξαιρώ κανέναν από την κατάχρηση λόγου που έγινε.
      ΠΡΟΕΔΡΕΥΩΝ (Ιωάννης Τραγάκης): Έχετε δίκιο, κύριε Γείτονα, σ’ αυτό, διότι πράγματι θα ήθελα να σας γνωστοποιήσω ότι με τις παρεμβάσεις Υπουργών και κοινοβουλευτικών εκπροσώπων, από τον κατάλογο των ομιλητών έχουν μιλήσει μόνο τρεις συνάδελφοι. Πράγματι είναι σωστό αυτό. Θα μειώσουμε τα λεπτά ομιλίας στα έξι και θα το δούμε.
      Κυρίες και κύριοι συνάδελφοι, η Βουλή εγκρίνει την πρόταση για μείωση του χρόνου ομιλίας στα έξι λεπτά;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς, η Βουλή ενέκρινε.
      Ορίστε, κυρία Κόρκα, με σας ξεκινάμε.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε. Θα προσπαθήσω να υπακούσω στην εντολή σας και ίσως να μείνει και λίγο περισσότερος χρόνος για τους συναδέλφους εξ Ημαθίας που μάχονται γι’ αυτό το ζήτημα.
      Συζητάμε για τις σημαντικές τροπολογίες που συμπεριλαμβάνονται στο σχέδιο νόμου αυτών των ημερών. Θα ήθελα κι εγώ να αναφερθώ σ’ αυτές τις τροπολογίες που κατατέθηκαν και με τις οποίες ρυθμίζονται σημαντικά θέματα και προβλήματα που έλκονται από το παρελθόν.
      Θα σταθώ κατ’ αρχάς στην τροπολογία για την ευνοϊκή αποπληρωμή των καθυστερούμενων εισφορών των πτηνοτροφικών επιχειρήσεων. Είναι πολύ σημαντικό το ότι ο κύριος Υπουργός επενέβη και τις ογδόντα δόσεις αποπληρωμής τις κάνει εκατόν είκοσι, γιατί είμαστε όλοι μάρτυρες και γνωρίζουμε την πτώση των αποδόσεων των πτηνοτροφικών επιχειρήσεων εξαιτίας της γρίπης των πουλερικών. Οι πτηνοτροφικές επιχειρήσεις επλήγησαν έντονα, οι πτηνοτρόφοι έχουν έντονα οικονομικά προβλήματα και η Κυβέρνηση κατανοώντας αυτήν την κατάσταση των επιχειρήσεων παίρνει συγκεκριμένα μέτρα, δηλαδή την ευνοϊκή αποπληρωμή των καθυστερούμενων εισφορών των πτηνοτροφικών επιχειρήσεων, καθώς επίσης και την αναστολή των εργοδοτικών ασφαλιστικών εισφορών. Μάλιστα επιδοτούνται οι πτηνοτροφικές επιχειρήσεις με το 12% επί του συνολικού κόστους μισθοδοσίας προσωπικού κ.λπ. για τη διατήρηση των θέσεων εργασίας. 
      Θεωρώ ότι για άλλη μία φορά η Κυβέρνηση Καραμανλή βρίσκεται στο πλευρό του κλάδου των πτηνοτρόφων και τον στηρίζει, διότι κατανοεί τις δυσκολίες που περνά λόγω εξωτερικών κινδύνων και παραγόντων που δεν οφείλονται ούτε στην παραγωγή τους ούτε στην παραγωγική διαδικασία, αλλά ούτε και στους ίδιους τους πτηνοτρόφους.
      Θα ήθελα φυσικά να σταθώ περισσότερο στην τροπολογία για την πρόωρη συνταξιοδότηση των εργαζομένων στα κλωστοϋφαντουργεία της Νάουσας, συγκεκριμένα δηλαδή στην περίπτωση της κλωστοϋφαντουργίας Ναούσης με το οξυμένο και σημαντικό αυτό πρόβλημα. 
      Όλοι γνωρίζουμε ότι η κλωστοϋφαντουργία ανήκει στους κλάδους μεταποίησης που συνεχώς φθίνουν. Βλέπετε, κυρίες και κύριοι συνάδελφοι, η πολιτική των προηγούμενων κυβερνήσεων ήταν πολύ μακριά από τέτοια προβλήματα και από λύσεις προβλημάτων τέτοιων κλάδων. Δεν έγινε η αντίστοιχη προσπάθεια για τόνωση τέτοιων επιχειρήσεων. Το αποτέλεσμα πάντως είναι σήμερα να δημιουργούνται διάφορα κοινωνικά αδιέξοδα σε επιχειρήσεις σε πολλές περιοχές της χώρας μας.
      Σήμερα για να αποφύγουμε τη δημιουργία μεγάλου κοινωνικού κόστους εξαιτίας της απολύσεως πολλών εργαζομένων της εταιρείας, δίνεται η δυνατότητα σ’ αυτούς πλέον που έχουν συμπληρώσει επτάμισι χιλιάδες μέρες εργασίας και το πεντηκοστό έτος της ηλικίας τους ή να αποζημιώνονται με αυτήν την ειδική εποικοδομητική ενίσχυση ή μέχρι να βρουν εργασία ή μέχρι να συνταξιοδοτηθούν. 
      Κύριοι συνάδελφοι, διαπιστώνουμε μία έντονη αντίδραση από συναδέλφους της Αντιπολίτευσης και ειλικρινά προβληματίστηκα γιατί προσωπικά θεωρώ ότι αυτή η κίνηση της Κυβέρνησης και των αντίστοιχων Υπουργών είναι πασιφανέστατα μία σημαντική ένδειξη κοινωνικής ευαισθησίας σ’ αυτούς τους ανθρώπους που έχουν πάρα πολλά προβλήματα. 
      Αν δεν γινόταν αυτό, δηλαδή σε αντίθετη περίπτωση, προσωπικά πιστεύω ότι εσείς, κύριοι συνάδελφοι της Αντιπολίτευσης, θα ήσασταν οι πρώτοι κατήγοροι και θα λέγατε ότι η Κυβέρνηση είναι κοινωνικά ανάλγητη και ότι δεν βοηθάει τους έχοντες μεγάλη ανάγκη. Δεν μπορούμε να ξέρουμε δηλαδή τι από τα δύο θέλετε, όση ώρα παρακολουθώ αυτήν τη συζήτηση και όση ώρα σας άκουσα να μάχεστε. 
      Επίσης, παρακολουθώντας τη συζήτηση, άκουσα συναδέλφους της Αντιπολίτευσης να μιλούν και να μάχονται και για έναν άλλον τομέα, τις επιβαρύνσεις των ταμείων, ότι μ’ αυτόν τον τρόπο θα επιβαρυνθούν ταμεία, δείχνοντας μ’ αυτόν τον τρόπο –θα μου επιτρέψετε- μία όψιμη ευαισθησία μετά από είκοσι χρόνια διακυβέρνησης που οδήγησε σε πάρα πολλά τέτοιου τύπου αδιέξοδα και σε αδιέξοδα των διαφόρων ταμείων. 
      Άλλωστε, μετά τις ολοκληρωμένες παρεμβάσεις ενίσχυσης της απασχόλησης, επισημάνθηκε και από τους κυρίους Υπουργούς ότι η Κυβέρνηση σαν τελευταίο μέτρο, σαν τελευταία λύση δίνει αυτή, εάν δεν αποδώσουν όλα τα προηγούμενα.
      Επίσης, δημιουργείται το Ειδικό Ταμείο Κοινωνικής Αλληλεγγύης που θα υλοποιεί πολιτικές επιδοματικού χαρακτήρα με δαπάνη που θα είναι κατανεμημένη στις πιστώσεις από το Λ.Α.Ε.Κ. αντίστοιχα, του οποίου, όπως επισημάνθηκε, τα αποθεματικά επαρκούν και οι υπόλοιπες πιστώσεις από τον προϋπολογισμό.
      Μιλάμε δηλαδή για μία αποζημίωση ποσού ίσου προς τη σύνταξη, χωρίς φυσικά –και επισημαίνεται αυτό, το επισήμαναν οι κύριοι Υπουργοί- να επέρχονται πρόσθετες επιβαρύνσεις, γιατί ακούστηκε και αυτό μέσα στην Αίθουσα, σε εργαζόμενους και σε εργοδότες. 
      Θα ήθελα να πάρω λίγο χρόνο για να μιλήσω και για το Νομό Κορινθίας που υπάρχει, στο νομό που εκπροσωπώ, ένα παρεμφερούς φύσεως σημαντικό ζήτημα. Ο κύριος Υπουργός το γνωρίζει, έχει ασχοληθεί με αυτό, είναι οι απολυμένοι από τη Σωληνουργία Κορίνθου, επονομαζόμενη «Μετταλουργική» που τον προηγούμενο χρόνο μετά το κλείσιμο των «ΒΕΚΑ» και «ΚΟΡΦΙΛ» προχώρησαν, οι «ΒΕΚΑ» και «ΚΟΡΦΙΛ» σε κάποια προγράμματα επανακατάρτισης. Απολύθηκαν εκατόν πενήντα εργαζόμενοι λόγω μετακόμισης της επιχείρησης σε διπλανούς νομούς, δεν προσελήφθησαν στις νέες περιοχές παρά μόνο πέντε διευθυντικά στελέχη παρά τις υποσχέσεις κατά καιρούς. Αποτέλεσμα, εκατόν πενήντα οικογένειες να έχουν οικονομικό πρόβλημα επιβίωσης και ταυτόχρονα επλήγησαν και παρεμφερή επαγγέλματα, φορτοεκφορτωτές και λιμενεργάτες. Ο κύριος Υπουργός επισκέφθηκε την Κόρινθο, είχε πάρα πολλές συζητήσεις και συναντήσεις με τους αντίστοιχους φορείς και πρότεινε και τα προγράμματα ολοκληρωμένης παρέμβασης. Όμως, αυτήν τη στιγμή υπάρχουν τριάντα άτομα άνω των πενήντα ετών και είκοσι από «ΒΕΚΑ» και «ΚΟΡΦΙΛ», τα οποία έχουν οκτώ και εννιά χιλιάδες ένσημα, αλλά είναι άνεργα γιατί δεν είναι σε προτεραιότητες των επιχειρήσεων,  βλέπετε, παρά τις παροχές. Γιατί για τις επιχειρήσεις κοστίζουν ακριβά γιατί είναι μεγαλύτεροι σε ηλικία και λόγω οικογενειακής κατάστασης, αλλά και γιατί έχουν λίγο χρόνο προς τη συνταξιοδότηση και έτσι προτιμούν νεότερους. 
      Αναμένουμε, λοιπόν, τις εγκρίσεις των προγραμμάτων αυτών που θα βοηθηθούν μέσω της Τοπικής Αυτοδιοίκησης με προτεραιότητα τους απολυμένους της Σωληνουργίας, όπως και το πλήρες νομοσχέδιο, το οποίο θα ακολουθήσει. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Αργύρης έχει το λόγο. 
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, είχε διαπιστωθεί εδώ και πολύ καιρό ότι υπάρχει μεγάλη απόσταση αυτών που υπερασπιζόταν η Κυβέρνηση προεκλογικά και αυτών που εφαρμόζει σήμερα. Βλέπουμε αυτό σήμερα να γίνεται μια καθημερινή πρακτική.  ‘Οταν η Κυβέρνηση πανηγυρίζει για τις τροπολογίες της τροπολογίας, καταλαβαίνετε ότι αυτό που μπορεί να συμπεράνει κανένας είναι ότι όλα γίνονται με μια μεγάλη προχειρότητα. Όμως, όταν αυτό συμβαίνει σε κλάδους βασικούς της οικονομίας, καταλαβαίνετε και καταλαβαίνουμε όλοι μας ότι τα πράγματα είναι πάρα πολύ δύσκολα για εργαζομένους σε περιοχές και επιχειρήσεις που καθημερινά φθίνουν. 
      Πριν από λίγο μετά από παρότρυνση του Κοινοβουλευτικού Εκπροσώπου της Νέας Δημοκρατίας για την τροπολογία που αφορά τις πτηνοτροφικές επιχειρήσεις, η Κυβέρνηση ξανατροποποίησε την εξαγγελθείσα τροπολογία που είχε συμφωνήσει με τις οργανώσεις και είδαμε εδώ να χτυπούν και παλαμάκια οι συνάδελφοι της Νέας Δημοκρατίας για το ότι οι ογδόντα δόσεις γίνονται εκατόν είκοσι. Μα, εκατόν είκοσι δόσεις είχατε εξαγγείλει, κύριε Υπουργέ, όταν συμφωνήσατε με τις πτηνοτροφικές επιχειρήσεις και τους εργαζομένους και στη συμφωνία μάλιστα των επιχειρήσεων ότι δεν θα απολύσουν προσωπικό, οι εργαζόμενοι πληρώνουν το «μάρμαρο» από αυτήν την υπόθεση –σε ορισμένες επιχειρήσεις έφθασαν μάλιστα και σε μία αντεργατική, θα λέγαμε, πράξη να συνεισφέρουν κιόλας μεροκάματο στην επιχείρηση για να υπάρξει ανεργία- και σήμερα εσείς έρχεστε εδώ και πανηγυρίζετε γι’ αυτό που εξαγγείλατε. 
      Όμως, αναφέρετε στην τροπολογία και κάτι άλλο. Λέτε ότι θα κάνετε χρήση της ενίσχυσης του 12% επί του συνόλου του κόστους της εργασίας, αλλά πολύ  κουτοπόνηρα, θα έλεγα, κύριε Υπουργέ –αλλά η κουτοπονηριά έχει κοντά ποδάρια- προσθέτετε εκεί, εκτός των εργοδοτικών εισφορών. Μα, όταν προσθέτετε, εκτός εργοδοτικών εισφορών, πρέπει να τροποποιήσετε το 12%. Δεν είναι 12% η ενίσχυση. Μπορεί να είναι 6%, μπορεί να είναι 7%. Άρα δημιουργείται ένα τεράστιο πρόβλημα. 
      Υπάρχει και κάτι που συμφωνούμε. Συμφωνούμε ότι ο κλάδος αυτός της πτηνοτροφίας είναι ένας σημαντικός κλάδος της οικονομίας. Απασχολεί δεκαπέντε χιλιάδες εργαζόμενους. Είναι ένας τομέας ο οποίος με τις εξαγωγές του δημιουργεί ένα θετικό ισοζύγιο για την ελληνική οικονομία σε σχέση με τις εισαγωγές, γιατί έχει μία αυτάρκεια και επίσης θα πρέπει να πω ότι δραστηριοποιείται αυτός ο κλάδος σε περιοχές οι οποίες έχουν μία φθίνουσα πορεία από θέσεις εργασίας, δηλαδή στην Εύβοια, στην Ήπειρο, στη Θεσσαλονίκη, σε περιοχές που δοκιμάζονται από την ανεργία. 
      Γι’ αυτό πιστεύω ότι σήμερα εδώ, κύριε Υπουργέ, θα πρέπει τουλάχιστον να τηρήσετε αυτά τα οποία εξαγγείλατε. Τα εξαγγείλατε εσείς καθισμένος στο ίδιο πάνελ με τον κύριο Υπουργό Οικονομίας, με τον κύριο Υπουργό Εργασίας, με όλους τους άλλους και όλοι πιστεύουν ότι ακριβώς αυτά που ειπώθηκαν θα  γίνουν.
      Όμως, πρέπει να πω ότι είχαμε μια επίσκεψη την προηγούμενη εβδομάδα στην Ευρωπαϊκή Ένωση. Θέσαμε διάφορα θέματα μέσα στα πλαίσια των συναντήσεων που είχαμε. Συναντηθήκαμε και με τον εκπρόσωπο της Επιτρόπου της Γεωργίας και ρωτήσαμε σχετικά με την απόφαση των Υπουργών Γεωργίας για τη συγχρηματοδότηση του 50% για τη λήψη μέτρων που θα αντιμετωπίσουν τις επιπτώσεις από τη γρίπη των πουλερικών. Και εκεί μας είπε ο εκπρόσωπος της Επιτρόπου ότι αν εσείς φέρετε το εθνικό σχέδιο, άμεση θα είναι η εκταμίευση για τη χρηματοδότηση του 50%. Αν και σ’ αυτό καθυστερήσετε όπως σήμερα που φέρνετε εδώ κάτι που εξαγγείλατε εδώ και επτά μήνες, τι θα πουν οι παραγωγοί;
      Σήμερα, λοιπόν, οι μικροί παραγωγοί δεν έχουν καμία δυνατότητα. Αυτά τα μέτρα αφορούν τις επιχειρήσεις. Όλοι οι παραγωγοί βρίσκονται σε μια δεινή θέση εδώ και έξι μήνες και δεν προχώρησαν σε εκτροφές. Έχουν τεράστιο πρόβλημα γιατί δεν μπορούν να εκπληρώσουν τις υποχρεώσεις τους. Τα χρέη στις τράπεζες τρέχουν. Οι τράπεζες έχουν βάλει στο μαύρο πίνακα την πτηνοτροφία. Δηλαδή, οι επιχειρήσεις πτηνοτροφίας και οι παραγωγοί είναι στη black list και δεν μπορούν να έχουν τη δυνατότητα της χρηματοδότησης και εσείς εδώ τροποποιείτε την τροπολογία σας. Καταλαβαίνετε, λοιπόν, σε πόσο δύσκολη θέση βρισκόμαστε, όταν βλέπουμε τέτοιες ενέργειες.
      Θα επανορθώσετε, κύριε Υπουργέ; Θα επανέλθετε δηλαδή ακριβώς σε αυτό το οποίο είχατε υποσχεθεί; Θα αφαιρέσετε το «εκτός εργοδοτικών εισφορών»; 
      Εγώ λέω και το εξής. Εξαγγείλατε μάλιστα ότι θα ισχύσει αυτό από τον έβδομο του 2005. Γιατί το κάνατε από τον ένατο; Είναι δυνατόν; Υπάρχει μια τροπολογία εδώ την οποία υπογράψατε εσείς, δηλαδή την υπέγραψε ο κ. Τσιτουρίδης. Δεν έχει καμία σχέση η τροπολογία την οποία υπέγραψε ο κ. Τσιτουρίδης με αυτήν την οποία φέρνετε σήμερα εσείς εδώ. Όταν λοιπόν υπάρχει αυτή η ασυνεννοησία στην Κυβέρνηση, καταλαβαίνετε τι ακριβώς επιπτώσεις δημιουργούνται. 
      Θέλω να κάνω και άλλη μία διευκρίνιση. Νομίζω ότι αν δεν είναι άμεσες οι ενέργειες της Κυβέρνησης για το εθνικό σχέδιο το οποίο θα κατατεθεί στην Ευρωπαϊκή Ένωση για τη συγχρηματοδότηση, οι επιπτώσεις θα είναι πάρα πολύ  μεγάλες, θα είναι τραγική η κατάσταση. Δηλαδή, έναν κλάδο ο οποίος πέρασε μια κρίση θα τον οδηγήσετε στη χρεοκοπία και τον αφανισμό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πρέπει να πούμε και κάτι άλλο –και ολοκληρώνω, κύριε Πρόεδρε, αν μου δώσετε ένα λεπτό- ότι υπάρχει και το εξής πρόβλημα. Δεν έχει ξεπεραστεί ο κίνδυνος. Μπορεί να έχουμε μια επανάκαμψη και να έχουμε μια ουσιαστικά ομαλή τροφοδοσία, αλλά ήδη έχει μειωθεί πάνω από 40% η παραγωγή της πτηνοτροφίας. Υπολειπόμεθα, λοιπόν, σήμερα σε παραγωγή σε σχέση με αυτό που είχαμε πριν. Αν σε αυτό δεν υπάρξει ανάκαμψη, δεν χρηματοδοτηθεί ο τομέας, αυτό το 40% θα το καλύψουν κάποιες ξένες επιχειρήσεις, θα έχουμε δηλαδή αρνητική εξέλιξη και στο θετικό ισοζύγιο που υπάρχει με τις εισαγωγές-εξαγωγές.
      Μια τελευταία διευκρίνιση. Με πολύ μεγάλη ευχέρεια ο κύριος Υπουργός της Εργασίας είπε ότι συνταξιοδοτούνταν οι συνεταιριστικοί υπάλληλοι όταν ήταν σαράντα πέντε ετών. Αν διαβάζατε το καταστατικό του Ταμείου, του Τ.Α.Υ.Σ.Ο., θα βλέπατε ότι αυτό ισχύει εδώ και μία εικοσιπενταετία και παραπάνω. Το Ταμείο αυτό λοιπόν έδινε, κατ’ αρχήν τη δυνατότητα, όταν είχες είκοσι χρόνια εργασίας να συνταξιοδοτηθείς. Στη συνέχεια αυξήθηκε αυτό το όριο εργασίας στα είκοσι πέντε χρόνια και σε σχέση με το 2002 αφορούσε μόνο συγχωνευόμενες επιχειρήσεις μετά από σχέδιο δράσης και βιωσιμότητας της επιχείρησης και αφορούσε το πλεονάζον προσωπικό. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
      ΕΥΑΓΓΕΛΟΣ ΑΡΓΥΡΗΣ: Αν δεν πούμε τα πράγματα με το όνομά τους, καταλαβαίνετε ότι δημιουργείται τεράστιο πρόβλημα. Γι’ αυτό, για αποκατάσταση της αλήθειας, θα πρέπει οπωσδήποτε να διορθώσει αυτή την παρέμβασή του ο Υπουργός.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και τρεις συνοδοί δάσκαλοι του 6ου Δημοτικού Σχολείου Αιγίου Αχαΐας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίσης, θα ήθελα να σας ανακοινώσω ότι ο συνάδελφος κ. Στέφανος Μάνος ζητά άδεια ολιγοήμερης απουσίας του στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς, η Βουλή ενέκρινε τη ζητηθείσα άδεια. 
      Ο συνάδελφος κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, έχει γίνει πολύς θόρυβος για τις δύο τροπολογίες που έχει φέρει η Κυβέρνηση στο νομοσχέδιο.
      Έχει γίνει πολύς θόρυβος για μία ρύθμιση αποσπασματική, τοπικής εμβέλειας η οποία αποσκοπεί στο να διευκολύνει κάποιους ανέργους μεγάλης ηλικίας όχι να απασχοληθούν, αλλά να επιδοτηθούν μ’ ένα συγκεκριμένο ποσό και να εκτονωθεί η κοινωνική κρίση που έχει δημιουργηθεί. 
      Έχει γίνει πολύς θόρυβος και ο θόρυβος είναι δικαιολογημένος γιατί αυτή η αποσπασματική διάταξη είναι το ελάχιστο –θα έλεγα, το απειροελάχιστο- μπροστά στα πολλά προβλήματα, τα οποία υπάρχουν σ’ όλη τη χώρα. Υπάρχουν πολλές χιλιάδες άνεργοι που προέρχονται από τη βιομηχανική κρίση και την αποβιομηχάνιση που συντελείται σε πολλές περιοχές της χώρας. 
      Δεν είναι η κρίση μόνο στην κλωστοϋφαντουργία, κύριε Υπουργέ, και το ξέρετε πολύ καλά γιατί διαθέτετε χρόνο, πέρα από τις άλλες υποχρεώσεις σας, με το να βλέπετε και τους ανέργους που κατακλύζουν το Υπουργείο. Είναι άνεργοι από πολλές περιοχές της χώρας και βέβαια είναι άνεργοι και από πολλούς κλάδους. Τα ίδια τα στατιστικά στοιχεία λένε ότι δεν είναι σε κρίση μόνο η κλωστοϋφαντουργία. Είναι και ο τομέας της ένδυσης, ο τομέας του δέρματος, ο τομέας του ξύλου και πολλοί άλλοι τομείς. 
      Η αποβιομηχάνιση αφορά και πολλές περιοχές της χώρας. Στην Εύβοια, κύριε Υπουργέ –και το ξέρετε πολύ καλά, σας έχουμε επισκεφτεί πολλές φορές στο γραφείο σας, έχετε πει πολλές κουβέντες, αλλά τίποτα δεν βλέπουμε- υπάρχει η συρματουργία  «ΔΑΡΙΓΚ» που πτώχευσε κάτω από τις ίδιες συνθήκες της κρίσης. Είναι εκατοντάδες οι εργαζόμενοι μεγάλης ηλικίας που δεν μπορούν να βρουν εργασία, δεν μπορούν να απασχοληθούν.
      Συρρικνώνεται η απασχόληση στην «ΙΩΝΙΑ». Στη «ΣΕΛΜΑΝ» είναι σε εξέλιξη πρόγραμμα μείωσης προσωπικού. Και μιλάμε για την Εύβοια, η οποία πρόσφατα αντιμετώπισε μία εκτεταμένη αποβιομηχάνιση και στις αρχές της δεκαετίας του ’90.
      Υπάρχει ανάγκη ανασυγκρότησης των περιοχών που αντιμετωπίζουν προβλήματα αποβιομηχάνισης. Η κυβέρνηση του ΠΑ.ΣΟ.Κ. έχει μία πλούσια εμπειρία από προσπάθειες τις οποίες κατέβαλε. Παραδείγματος χάρη, στο Λαύριο, στη Θήβα, στην Κοζάνη, στην Εύβοια εφαρμόστηκαν προγράμματα ανασυγκρότησης με θετικά αποτελέσματα. Και βέβαια τα θετικότερα αποτελέσματα υπήρξαν σ’ όσες περιοχές έγιναν συνδυασμένες δράσεις, και με κίνητρα και με επανακατάρτιση και με αναπτυξιακές δράσεις και με δημιουργία νέων υποδομών.
      Το πρόβλημα, όμως, δεν είναι μόνο στους ανέργους μεγάλης ηλικίας άνω των πενήντα. Και δεν υπάρχει πρόβλημα μόνο στους πενηντάρηδες που έχουν επτάμισι χιλιάδες ένσημα. Τι θα γίνει με τους πενηντάρηδες της κλωστοϋφαντουργίας, παραδείγματος χάρη, που δεν έχουν τα επτάμισι χιλιάδες ένσημα, αλλά έχουν επτά χιλιάδες ή εξήμισι χιλιάδες ένσημα, κύριε Υπουργέ; Αυτούς τους πενηντάρηδες κλωστοϋφαντουργούς που αντιμετωπίζουν το ίδιο πρόβλημα πως τους αντιμετωπίζετε; 
      Το πρόβλημα, επίσης, εντοπίζεται και με τη θετική διάσταση της εργασίας. Στην Εύβοια που είχαμε προγράμματα επιδότησης της ανεργίας –ιδιαίτερα στους άνεργους μεγάλης ηλικίας- υπήρχε έρευνα του Κέντρου Ψυχικής Υγείας και έδειξε μεγάλα προβλήματα στην  ψυχική υγεία των ανέργων μεγάλης ηλικίας. Υπάρχει πρόβλημα πρόωρης γήρανσης του πληθυσμού, που περνάει σε ειδικά προγράμματα επιδότησης. 
      Υπάρχει, λοιπόν, η ανάγκη απασχόλησης και γι’ αυτό μιλάμε για προγράμματα ανασυγκρότησης των περιοχών, για θετική απασχόληση: Να βρεθούν θέσεις εργασίας, να βρεθεί δημιουργική απασχόληση. Μιλάμε και για την κοινωνική απασχόληση. 
      Η Κυβέρνηση είναι προφανές ότι δεν έχει συγκροτημένη πολιτική. Μας λέει ότι κάποτε θα φέρει το νομοσχέδιο. Ας ελπίσουμε ότι θα έρθει σύντομα, αν και πολλές φορές τα έχουμε ακούσει αυτά. Εμείς έχουμε ακούσει εδώ και δύο χρόνια που πηγαινοερχόμαστε στο Υπουργείο πολλές υποσχέσεις. Για τη συρματουργία, παραδείγματος χάρη, είχατε υποσχεθεί ότι θα κάνετε κοινωνική απασχόληση, ενώ στην αρχή το είχατε απορρίψει.
      Όσον αφορά στο ζήτημα των υπερηλίκων, μεγάλης ηλικίας, τους παλαιούς επιδοτούμενους των επιχειρήσεων «ΣΚΑΛΙΣΤΗΡH» και «ΚΟΙΣΕΛΙΚ», καμία ευαισθησία. Είναι καμιά σαρανταριά άνθρωποι μεγάλης ηλικίας, είναι πάνω από εξήντα που δεν έχουν συμπληρώσει τα ένσημα για να φύγουν σε σύνταξη. Γι’ αυτούς δεν συνεχίζετε το πρόγραμμα επιδότησης την στιγμή που είναι αναγκαίο Τους αντιμετωπίζετε με περισσή αναλγησία.
      Άλλο λάθος είναι ότι το πρόγραμμα που εισηγείστε, χρηματοδοτείται από το Λ.Α.Ε.Κ.. Μα, κύριε Υπουργέ, αυτός ο λογαριασμός συγκροτήθηκε με συλλογική σύμβαση εργαζομένων και εργοδοτών και αποσκοπεί σε άλλη κατεύθυνση. Με ποιο δικαίωμα εσείς έρχεστε και παρεμβαίνετε, χωρίς τη συνεννόηση, χωρίς τη συναίνεση της Γ.Σ.Ε.Ε., χωρίς τη συναίνεση των συμβαλλόμενων μερών, και αντλείτε πόρους απ’ αυτόν το λογαριασμό;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με την ανοχή σας, κύριε Πρόεδρε, θα πω δύο κουβέντες για τις πτηνοτροφικές επιχειρήσεις. Δυστυχώς, αυτές οι επιχειρήσεις αντιμετώπισαν τεράστια προβλήματα λόγω της γρίπης των πτηνών. Δόθηκε ένας αγώνας και σε ευρωπαϊκό επίπεδο έχει καθιερωθεί ότι τα μέτρα τα οποία θα παρθούν σε εθνικό επίπεδο, θα χρηματοδοτηθούν κατά 50% από την Ευρωπαϊκή Ένωση.
      Αυτά που περιέχονται στην τροπολογία είναι λιγότερα, κύριε Υπουργέ, απ’ ό,τι είχατε συμφωνήσει για χρηματοδότηση μόνο από το εθνικό επίπεδο. Τώρα δηλαδή που έρχεται η Κοινότητα και λέει ότι θα δώσουμε το 50% της δαπάνης, εσείς κάνετε εκπτώσεις. Και κάνατε την έκπτωση και στις δόσεις –το διορθώσατε βέβαια, αλλά η διόρθωση είναι στη λογική της γνωστής ιστορίας του Χότζα- αλλά και στην επιδότηση του κόστους εργασίας. Την περιορίζετε κατά τρεις μήνες και από το κόστος εργασίας αφαιρείτε τις εργοδοτικές εισφορές. 
      Ουσιαστικά δηλαδή απ’ αυτά που είχατε συμφωνήσει και που είχαν εξαγγείλει βαρύγδουπα στη Βουλή οι αρμόδιοι Υπουργοί, υποχωρήσατε. Σε ερωτήσεις που κάναμε μας λέγατε «ναι, τα συμφωνήσαμε, θα γίνουν». Μετά από πολύ καιρό και χωρίς τη βοήθεια σε κεφάλαια κίνησης κάνετε κουτσουρεμένες ρυθμίσεις.
      Ξέρετε, κύριε Υπουργέ, τι έγινε και τι γίνεται;
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΠΙΠΕΡΓΙΑΣ: Ολοκληρώνω, κύριε Πρόεδρε.
      Πολλές επιχειρήσεις είχαν άτοκα δάνεια από τους εργαζόμενους, γιατί οι εργαζόμενοι έχουν ευαισθησία και  κοινωνική ευθύνη. Αυτήν την κοινωνική ευθύνη, όμως, δεν την έχετε εσείς. Παρ’ ότι έχετε δυνατότητα να προχωρήσετε παραπέρα σε μέτρα υπέρ των πτηνοτρόφων και της πτηνοτροφίας, για να αντιμετωπίζουν αυτήν την κρίση, εσείς περιορίζετε και τα συμφωνημένα.
      Είναι απαράδεκτες οι ρυθμίσεις που φέρνετε ακόμα και σ’ αυτόν τον τομέα.
      Ευχαριστώ.
      ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, θα μπορούσα να κάνω μία ερώτηση;
      ΠΡΟΕΔΡΕΥΩΝ (Ιωάννης Τραγάκης): Μόνο μία ερώτηση, κύριε Σκυλλάκο. Δεν σας υπολογίζω καν το χρόνο.
      ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, εγώ δεν ήμουν στην Αίθουσα όταν μιλούσε ο κ. Τσιτουρίδης. Απ’ αυτά που είπε, οι συνάδελφοί μου κατάλαβαν ότι αλλάζει και η δεύτερη τροπολογία. Εάν κάνουμε λάθος, να μας το διευκρινίσετε. Με τη δεύτερη τροπολογία δηλαδή λέτε ότι θα δίνετε ειδική εισοδηματική ενίσχυση ανεργίας ύψους ίσου προς την πλήρη σύνταξη. Έρχομαι και στο κείμενο της παλαιάς τροπολογίας. Λένε οι συνάδελφοι ότι ο κ. Τσιτουρίδης έκανε αναφορά όχι στην πλήρη σύνταξη, αλλά είπε ότι ως βάση θα είναι η σύνταξη που θα έπαιρνε κάποιος εάν έπαιρνε σύνταξη στα πενήντα από το Ι.Κ.Α. με επτάμισι χιλιάδες ένσημα.
      Σ’ αυτήν την περίπτωση, είναι πολύ χαμηλότερη η σύνταξη από την πλήρη σύνταξη, οπότε η βάση κατεβαίνει, άρα και τα ποσά θα είναι μικρότερα.
      Θα ήθελα μία διευκρίνιση εδώ, κύριε Πρόεδρε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα μπορούσα να απαντήσω στον κύριο συνάδελφο;
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σκυλλάκο, η τροπολογία είναι πεντακάθαρη και λέει ξεκάθαρα ότι αυτή η ειδική εισοδηματική ενίσχυση είναι ίση προς την πλήρη σύνταξη.
      ΑΝΤΩΝΗΣ ΣΚΥΛΛΑΚΟΣ: Δεν αλλάζει αυτό.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εάν, όμως, κάποιος ο οποίος είναι πενήντα ετών, έχει επτάμισι χιλιάδες ένσημα και έχει ασφαλιστική βάση, θέλει για άλλους λόγους να πάρει σύνταξη και να φύγει από μόνος του, αυτό είναι άλλο πράγμα.
      ΑΝΤΩΝΗΣ ΣΚΥΛΛΑΚΟΣ: Δεν χρειαζόταν να το πει αυτό ο κ. Τσιτουρίδης.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, αυτό είπε ο κ. Τσιτουρίδης.
      ΠΡΟΕΔΡΕΥΩΝ (Ιωάννης Τραγάκης): Εντάξει, λοιπόν, εδόθη η διευκρίνιση.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, θα μπορούσα να πω κάτι πάνω σ’ αυτό;
      ΠΡΟΕΔΡΕΥΩΝ (Ιωάννης Τραγάκης): Όχι, όχι. Θα το ρωτήσει σίγουρα ο κ. Γείτονας μετά.
      Ορίστε, κύριε Μανώλη, έχετε το λόγο.
      ΙΩΑΝΝΗΣ ΜΑΝΩΛΗΣ: Αγαπητοί συνάδελφοι, με έκπληξη είδα σήμερα ότι ήρθε εδώ το ΠΑ.ΣΟ.Κ. να διαψεύσει όλα τα δημοσιεύματα του Τύπου και κυρίως του φιλικού προς αυτό Τύπου. Διαβάσαμε ότι χθες έγινε σφαγή, ότι άλλα αποφάσισε το όργανο των συντονιστών, καθώς η πρόταση του Βενιζέλου ήταν να ψηφιστεί η τροπολογία και ήρθε αυτή η απόφαση και ανατράπηκε –λέει- στο Κ.Τ.Ε. δεν ξέρω τι όργανα έχετε. 
      Και βέβαια, ο κ. Βενιζέλος ο οποίος έκανε την πρόταση υπερψήφισης της τροπολογίας, ήλθε σήμερα και καταψηφίζει την τροπολογία. Δεν είμαι απ’ αυτούς που αλλάζουν τόσο εύκολα θέση. Είμαι από αυτούς που αυτά που λέω στο εσωτερικό καμιά φορά όταν διαφωνώ, τα λέω και στη Βουλή. Πάντως, μου προξενεί εντύπωση.
      Και βεβαίως ως εκ θαύματος χθες βράδυ και σήμερα το πρωί φέρατε λέτε, μια πρόταση που λύνει το πρόβλημα! Έτσι λέτε. Βέβαια, αυτό είναι μία έκθεση ιδεών. Είναι αποσπάσματα από οδηγίες και κείμενα της Ευρωπαϊκής Ένωσης, από κείμενα της Γ.Σ.Ε.Ε., μια συρραφή κάποιων θέσεων και καταλήγετε με μια πρόταση την οποία μας λέτε να ψηφίσουμε. Μάλιστα ο κ. Καστανίδης, μας είπε ότι μέσα σε μια ώρα να κάνατε κάτι που εμείς δεν το κάναμε με την πρόταση.
      Αν, αγαπητοί φίλοι, μπορούσατε σε μια ώρα ως κόμμα να βρείτε μια πρόταση που λύνει το πρόβλημα που υπάρχει σήμερα, αναρωτιέμαι, όταν ήσασταν στην κυβέρνηση και είχαμε τέτοια προβλήματα δεν σας έφθαναν είκοσι χρόνια και σας φθάνει τώρα μία ώρα για να λύσετε τα προβλήματα; Μήπως γεννάτε στην Αντιπολίτευση; Μήπως έχετε ιδέες που δεν τις είχατε ως κυβέρνηση; Αναρωτιέμαι δηλαδή, τι άλλαξε και έρχεσθε σήμερα με μια πρόταση;
      Είπατε εκπληκτικά πράγματα. Άκουσα και τον προηγούμενο ομιλητή να μας κατηγορεί γιατί χρησιμοποιούμε και πόρους του Λ.Α.Ε.Κ.. Ξεχάσατε τι έχετε κάνει; Πόσες φορές έχετε παρέμβει στον Λ.Α.Ε.Κ., το ξεχάσατε; Εκατοντάδες φορές έχετε παρέμβει. Ερχόσασταν και ασκούσατε κοινωνική πολιτική με τον Λ.Α.Ε.Κ. και όχι μόνο με τον Λ.Α.Ε.Κ..
      (Στο σημείο αυτό την Προεδρική Εδρα  καταλαμβάνει ο  Β Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Να σας θυμίσω ότι παρόμοιες παρεμβάσεις με αυτές που κάνει σήμερα η Κυβέρνηση, έχετε κάνει πολλές φορές. Κάνατε στα λιπάσματα. Να σας θυμίσω ποιος πλήρωσε το κόστος στα λιπάσματα; Ο Λ.Α.Φ.Κ.Α.. Ο λογαριασμός Λ.Α.Φ.Κ.Α. ερχόταν και κάλυπτε τα ελλείμματα. Δείτε πού πήγαν οι πόροι του Λ.Α.Φ.Κ.Α.. Δηλαδή, παίρνατε μια απόφαση και βγάζατε κάποιους με πρόωρη συνταξιοδότηση και ερχόσασταν και τα φορτώνατε στο φουκαρά το συνταξιούχο που παίρνει μια σύνταξη 600 ευρώ, για να πληρώνει με το ταμείο τα σπασμένα της δικής σας πολιτικής.
      Προσέξτε τι κάνατε στην «TVX». Βάλατε το σωματείο που δεν ήταν στις υπόγειες στοές, γιατί ήταν προσκείμενο στην ΠΑ.Σ.Κ.Ε. και αφήσατε έξω το σωματείο των υπόγειων στοών, των μεταλλωρύχων, γιατί ελεγχόταν από τη Δ.Α.Κ.Ε.! Αυτές ήταν οι πολιτικές σας, των διαχωρισμών, των διακρίσεων, του ρουσφετιού. Και ήλθαμε εμείς πρόσφατα να αποκαταστήσουμε αυτήν την αδικία βάζοντας τους μεταλλωρύχους μέσα σε αυτήν τη διάταξη που φέραμε πρόσφατα εμείς.
      Αγαπητοί φίλοι, τα πράγματα είναι απλά. Το ερώτημα είναι απλό. Υπάρχουν άνθρωποι πάνω από πενήντα χρονών που χάνουν τη δουλειά τους, που δεν θα βρουν δουλειά παρά τα όσα λέτε σ’ αυτό εδώ το κείμενο ιδεών. Αξιοποίηση, κίνητρα, παραμύθια κ.λπ.. Ποιος σας είπε ότι θα βρουν δουλειά αυτοί οι άνθρωποι; Έστω ότι αύριο το πρωί δημιουργούνται εκατόν πενήντα χιλιάδες θέσεις εργασίας. Έχει κανείς την εντύπωση, στον ιδιωτικό τομέα, ότι θα βρει κανείς από αυτούς δουλειά; Δηλαδή, θα βρεθεί εργοδότης που θα πει ότι προτιμώ έναν πενηνταπεντάρη, που μου στοιχίζει δυο φορές περισσότερο, από έναν εικοσιπεντάρη που βρίσκω εύκολα  στην αγορά εργασίας; Είστε γελασμένοι.
      Το ερώτημα λοιπόν που τίθεται για όλους μας είναι απλό. Τι κάνουμε γι’ αυτόν τον κόσμο; Βεβαίως να υπάρξουν αναπτυξιακοί νόμοι, ανάπτυξη, επιδοτήσεις, κίνητρα σε επιχειρήσεις. Βέβαια, από την άλλη μεριά μόλις δίνουμε κανένα κίνητρο στην επιχείρηση, είμαστε με τους επιχειρηματίες. Μόλις λύνουμε προβλήματα αυτών των ανθρώπων, μας λέτε ότι είναι αποσπασματικές ρυθμίσεις. Αποφασίστε τι θέλετε.
      Οι νέες θέσεις εργασίας δημιουργούνται και πρέπει να δημιουργούνται με νόμους και παρεμβάσεις του κράτους, αλλά δημιουργούνται για τους νέους ανέργους, τους νέους ανθρώπους. Αυτοί οι άνθρωποι θα μείνουν το περιθώριο. Και σας ρωτάω: Ποια είναι η άποψή σας; Τη συγκεκριμένη στιγμή μιλάμε για τη Νάουσα. Μέχρι χθες λέγατε ότι δεν το ψηφίζετε. Σήμερα κρυφτήκατε πίσω από μια πρόταση, που ουσιαστικά δεν λέει τίποτα. Αποφασίστε τι θέλετε.
      Κύριε Υπουργέ, χαίρομαι γιατί ο κ. Τσιτουρίδης, προχώρησε παραπέρα. Δεν μπορώ να δεχθώ -πράγματι το συζητήσαμε και χαίρομαι που και η Κυβέρνηση το είδε έτσι- ότι αυτό το μέτρο περιορίζεται μόνο για τη Νάουσα, το οποίο βεβαίως και ψηφίζουμε και που αφορά έναν κόσμο που δεν μπορεί να μείνει στο δρόμο. Τέτοιες αντίστοιχες περιπτώσεις είχαμε και στο παρελθόν. Και αναρωτιέμαι γιατί όταν κάποιοι τα εφάρμοζαν, τώρα διαφωνούν.
      Πέρα από αυτό δεν μπορεί να μπει κριτήριο το 20% της ανεργίας σε όλη την Ελλάδα. Και χαίρομαι που ο Υπουργός κ. Τσιτουρίδης μίλησε για μια πρόταση- που εγώ τη διευρύνω- η οποία λέει ότι αυτοί οι άνεργοι πέρα από τα μέτρα που μπορεί να βρουν δουλειά, όσοι μπορούν να βρουν, οι υπόλοιποι  πάνω από πενήντα χρονών, θα μπορέσουμε να τους εντάξουμε σε ένα ειδικό πρόγραμμα επιδότησης. Είναι η επέκταση του προγράμματος του Λ.Α.Ε.Κ. που πλήρωνε κανείς μέχρι σήμερα επί πέντε χρόνια μετά τα πενήντα πέντε, τις εισφορές.
       Μπορούμε λοιπόν τα χρήματα αυτά που υπάρχουν από εκεί συν τα χρήματα από τον προϋπολογισμό και άλλες πηγές να τα χρησιμοποιήσουμε για όλους τους ανέργους πάνω από πενήντα χρονών, που δεν μπορούν να βρουν δουλειά, που δεν μπορούν με άλλον τρόπο να ενταχθούν στην αγορά εργασίας, να τους πληρώνουμε τα ένσημα συν ένα επίδομα ανεργίας προσαυξανόμενο ανάλογα με τις ανάγκες του καθενός, αν έχει παιδιά κ.λπ.. 
      Θεωρώ λοιπόν, ότι αυτή η πρόταση που θα έλθει το επόμενο δίμηνο πρέπει να μας απασχολήσει όλους και να δείξουμε την ευαισθησία μας απέναντι σε αυτό το κομμάτι της κοινωνίας μας, που έτσι και αλλιώς δεν μπορεί να βρει δουλειά και αφήστε τα παραμύθια. Αφήστε την αντιπολίτευση για την αντιπολίτευση. Αποδείξτε ότι είστε κοινωνικά ευαίσθητοι και δεν διαχωρίζετε τους εργαζόμενους με τους ανέργους ανάλογα με ποια παράταξη ψήφιζαν, ανάλογα με τις δικές σας απόψεις και ιδέες. Δεν μπορείτε να πατήσετε σε δύο βάρκες. Αποφασίστε. Και απ’ ό,τι φαίνεται πρέπει να μείνετε πολύ στην Αντιπολίτευση για να βάλετε μυαλό. Χαίρομαι γιατί μέσα σε μια ώρα βγάλατε μία θέση, ενώ επί είκοσι χρόνια δεν είχατε καμία θέση. Καθίστε δέκα χρόνια ακόμα στην Αντιπολίτευση και είναι σίγουρο ότι το μυαλό σας θα γεννά καλύτερα, θα ωριμάσει και θα λέτε καλύτερες προτάσεις.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και η αντιπολίτευση στις δημοκρατίες είναι αποδεκτός ρόλος, αλλά πολύ φοβάμαι, κύριε συνάδελφε, ότι με αυτά που λέτε εσείς και οι συνάδελφοί σας και με αυτά που κάνει η Κυβέρνησή σας πολύ γρήγορα θα είμαστε στα έδρανα της κυβέρνησης.
      Κύριε Πρόεδρε, είπα και χθες στην ομιλία μου επί της αρχής, ορισμένες παρατηρήσεις στα άρθρα του νομοσχεδίου. Το ξεχάσαμε το νομοσχέδιο και σήμερα συζητάμε μόνο για τις τροπολογίες. Εγώ δεν έχω να προσθέσω τίποτα άλλο στα άρθρα, γι’ αυτό θα αναφερθώ και εγώ στις τροπολογίες και ιδιαίτερα για την επίμαχη.
      Θέλω όμως, κύριε Πρόεδρε, να επισημάνω για μια ακόμη φορά ότι και με αυτήν την τροπολογία –και είδαμε πώς εξελίχθηκε και η συζήτηση σήμερα- η Κυβέρνηση επιβεβαιώνει τον κοινοβουλευτικό και πολιτικό της κατήφορο.
      Είναι πρωτοφανή αυτά τα πράγματα που συμβαίνουν και μας ζητάτε και τα ρέστα.
      Σήμερα πρέπει να γίνει κατανοητό ότι συζητούμε την τροπολογία παραβιάζοντας τον κανονισμό και το σύνταγμα. Κατατέθηκε τροπολογία σε νομοσχέδιο ενσωμάτωσης οδηγιών, παρά τα όσα έλεγε η Κυβέρνηση ότι τα νομοσχέδια αυτά θα πρέπει να είναι αυτούσια. Είναι μια σοβαρή τροπολογία για ένα μείζον θέμα και απεδείχθη ότι η Κυβέρνηση και σε αυτήν την τροπολογία έδειξε όλη την προχειρότητα και επιπολαιότητα με την οποία νομοθετεί. Και είχαμε χθες μέσα εδώ τροπολογία στην τροπολογία. Και δεν είναι ισοδύναμο το αποτέλεσμα που επιτρέπει τη συζήτηση της τροπολογίας. Ο Κανονισμός και το Σύνταγμα είναι σαφείς. Έχουμε αλλαγή του περιεχομένου της τροπολογίας. Η «πλήρης σύνταξη» έγινε επίδομα εισοδηματικό και όχι μόνο αυτό. Επεξετάθη η τροπολογία και για άλλες περιοχές όπου υπάρχει κλωστοϋφαντουργία.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πού το είδατε αυτό;
      ΚΩΝΣΤΑΝΤΙΝΟΣ ΓΕΙΤΟΝΑΣ: Στο εδάφιο 3. Δεν την έχετε διαβάσει; Μα έτσι όπως έρχονται οι Υπουργοί και φεύγουν, περαστικοί σε αυτά τα έδρανα, δεν προλαβαίνετε να αλληλοενημερωθείτε. Σας δικαιολογώ πραγματικά. Έχετε χάσει τον μπούσουλα. Είναι στο εδάφιο που προσέθεσε ο κύριος Υπουργός Οικονομίας.
      Και ερωτώ το εξής: Τι ισοδύναμο αποτέλεσμα; Υπάρχει νέα έκθεση του Λογιστηρίου. Το Σύνταγμα και ο Κανονισμός επιβάλλουν έκθεση του Λογιστηρίου. Υπάρχει έκθεση Λογιστηρίου μετά την τροποποίηση; Όχι. Έπρεπε να αποσυρθεί η τροπολογία και να επανακατατεθεί νομίμως. Διότι η κοινοβουλευτική διαδικασία, κύριε Υφυπουργέ –και δεν έχω προσωπικά μαζί σας και το ξέρετε- δεν είναι απλά μια τυπική διαδικασία. Προσδιορίζει την πολιτική διαδικασία και τη λειτουργία και αξιοπιστία της πολιτικής. Και είμαστε υποχρεωμένοι εμείς εδώ να σεβόμαστε το Σύνταγμα και τον Κανονισμό και πρώτη από όλους η Κυβέρνηση. 
      Έρχομαι στην ουσία της τροπολογίας. Είναι το αποκορύφωμα προχειρότητας και ανευθυνότητας. Είναι ο πλήρης ευτελισμός της πολιτικής. Υπάρχει αυτό το μείζον θέμα της αποβιομηχάνισης, και των απολύσεων. Η Κυβέρνηση σφύριζε αδιάφορα, παρά τις προειδοποιήσεις μας. Υπό την πίεση των πραγμάτων και ενώ είναι σε εξέλιξη το ασφαλιστικό, έρχεται και καταθέτει τροπολογία που είναι κατ’ αρχήν σε πλήρη αντίθεση με τις αρχές που διακηρρύσει για το ασφαλιστικό. Δίνει ουσιαστικά πρόωρη συνταξιοδότηση. Μετά τη γενική κατακραυγή έρχεται -αποσπασματικά για ένα τέτοιο μείζον θέμα- και μετατρέπει τη σύνταξη σε εισοδηματική ενίσχυση. Με ποιες αρχές και κριτήρια πραγματικά νομοθείτε; 
      Μας καταθέσατε δε χθες –ειπώθηκε μάλιστα ότι εμείς καταθέσαμε μιας ώρας επεξεργασίας πρόταση, κάνω αυτή την παρένθεση γιατί όλα αυτά είναι φληναφήματα, είπαμε τι προτείναμε και θα εξηγήσω και εγώ παρακάτω- όπως λέτε ολοκληρωμένο σχέδιο παρέμβασης. Και τι απεδείχθη. Στη σελίδα 4 προέβλεπε συνταξιοδότηση, την οποία ανατρέψατε χθες. Θαυμάστε συνέπεια και ειλικρίνεια! 
      Τι σας λέμε, λοιπόν; Μην κάνετε πως δεν καταλαβαίνετε. Καταλαβαίνουν οι πολίτες. Σας λέμε δύο πράγματα. Κατ’ αρχήν, δεν έχετε πολιτική για την ανάπτυξη, για τα θέματα της ανεργίας, για τα θέματα της αποβιομηχάνισης. Δεν έχετε σχέδιο, δεν έχετε πυξίδα. Και δεν είναι το δικό μας σχέδιο έκθεση ιδεών. Αλλά είναι αυτό που εσείς καταθέσατε καθυστερημένα και το ανατρέψατε πριν αλέκτωρ λαλήσαι... Άρα δεν έχετε συγκεκριμένη πολιτική και εδώ. Και δεν έχετε, γιατί δεν είναι μόνο απλά πολιτικό το ζήτημα, αλλά είναι και ιδεολογικό. Εσείς ήσασταν που λέγατε: «Τι να κάνουμε; Στον καπιταλισμό εταιρείες γεννιούνται και εταιρείες πεθαίνουν». Ναι, αλλά τι γίνονται οι εργαζόμενοι; Δεν σας απασχολούσε. Μην κόπτεσθε τώρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς, λοιπόν –για να καταλάβετε τι είπαμε- σας δώσαμε μια ολοκληρωμένη πρόταση για την ανασυγκρότηση φθινουσών περιοχών και μέσα στο σχέδιο ανασυγκρότησης των περιοχών –δεν έχω χρόνο, μας περιόρισε το Προεδρείο, αν είχα περισσότερο χρόνο θα μπορούσα να το αναλύσω- προβλέπουμε και ολοκληρωμένη παρέμβαση, όσον αφορά τη στήριξη των απολυμένων, των ανέργων των περιοχών αυτών. Αυτή είναι η πρόταση για την οποία αναφερθήκατε. Είναι μια επεξεργασμένη πρόταση, κοστολογημένη και πλήρης και είναι σε αχνάρια προγραμμάτων που εφαρμόστηκαν επιτυχώς –δεν πέτυχαν όλα- από το ΠΑ.ΣΟ.Κ.. Εμπεριέχει και την εμπειρία στα νέα δεδομένα. 
      Τι άλλο λέμε; Γιατί ούτε αυτό δείχνετε να καταλαβαίνετε. Και μάλιστα είναι εδώ και προεδρεύει ο κ. Σούρλας. Δεν θα αναφερθώ στον κ. Τραγάκη που προήδρευε προηγουμένως για να μη δημιουργήσω θέμα. Προσπαθήσατε σήμερα και με τη βοήθεια του Προεδρείου να διαστρεβλώσετε τις καθαρές θέσεις του εισηγητή μας κ. Μακρυπίδη. Και παρακαλώ άλλη φορά τους Προεδρεύοντες, επειδή έχω κάτσει σ’ αυτήν την καρέκλα, όταν θέλουν να διαβάσουν Πρακτικά, να τα διαβάζουν όλα. Τι έκανε ο κ. Τραγάκης; Διάβασε τη σελίδα 27 από τα Πρακτικά της ομιλίας του κ. Μακρυπίδη, αλλά δεν διάβασε τη σελίδα 26, όπου εξηγούσε τι είπε. 
      Εμείς, λοιπόν, από την αρχή με τον εισηγητή μας και στη συνέχεια, σας εξηγήσαμε ότι σε σχέση μ’ αυτήν την τροπολογία που είναι αποσπασματική κ.λπ., με βάση τις αρχές μας βάζουμε τέσσερις προϋποθέσεις. Να μην τις αναλύσω τώρα. Βάζουμε αρχές και προϋποθέσεις που έχουν σχέση με την ισονομία, με την επιλογή ότι πρέπει να στηρίζουμε την εργασία και όχι να επιδοτούμε την ανεργία. Αρχές και προϋποθέσεις που έχουν σχέση όχι με την προώθηση κινήτρων σε συγκεκριμένους κλάδους, αλλά με το κριτήριο της φθίνουσας περιοχής και το κριτήριο συγκεκριμένου ποσοστού ανεργίας.
      Επειδή μας προκαλείτε για τη Νάουσα και παριστάνετε τους ευαίσθητους, επειδή ακριβώς υπάρχει αυτό το μείζον κοινωνικό πρόβλημα, σας κάναμε τέσσερις συγκεκριμένες αντιπροτάσεις πάνω στη δική σας τροπολογία και σας λέμε: Ιδού η Ρόδος, λοιπόν. Δεχθείτε τις και πάμε όλοι μαζί. Αλλιώς, η ευθύνη είναι αποκλειστικά δική σας. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο κ. Κουσελάς, με την παράκληση πάντα να κινείστε στο εξάλεπτο, γιατί θα πάμε μέχρι τις 18.00΄ το απόγευμα. Όσοι από εσάς μιλάτε τώρα δεν έχετε πρόβλημα, αλλά εκείνοι που έπονται όμως; 
      Ορίστε, κύριε Κουσελά, έχετε το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η Κυβέρνηση, ακολουθώντας τη λαϊκή ρήση «στου κωφού την πόρτα όσο θέλεις βρόντα», έρχεται ακόμη και σήμερα να αντιμετωπίσει μεγάλα, πελώρια ζητήματα, όπως αυτό της ανεργίας, και στην Ημαθία, αλλά και στο σύνολο της χώρας, μέσα από την κατάθεση τροπολογιών. Δείχνει έτσι στην πράξη πόσο σέβεται τον κοινωνικό διάλογο και τους κοινωνικούς συνομιλητές που, κατά τα άλλα, στο ασφαλιστικό τους επικαλείται. 
      Ο κύριος Υπουργός είπε ότι θα κάνει διάλογο με τους κοινωνικούς συνομιλητές για το Ταμείο Αλληλεγγύης, αλλά δεν θα κάνει διάλογο για ολόκληρο το πλαίσιο που αφορά την ανεργία και τις φθίνουσες περιοχές. Τι δείχνει αυτό; Δείχνει ότι υπάρχει μια επιλεκτική πολιτική σε ό,τι αφορά το διάλογο και τη συνεννόηση, μια πολιτική που δείχνει ότι η Κυβέρνηση δεν θέλει κοινωνικούς συνομιλητές, αλλά πολιτικούς συνενόχους σε ό,τι αφορά τη δική της στρατηγική. 
      Τα προβλήματα της ανεργίας, αγαπητοί συνάδελφοι, είναι πολλά και μεγάλα στη χώρα μας, παρά τις προσπάθειες που έκανε και κάνει η Κυβέρνηση, για να τα αποκρύψει. Είναι ακόμα μεγαλύτερα στο συγκεκριμένο νομό, στο Νομό Ημαθίας. Δεν είμαι από εκείνους που θα ισχυριστούν ότι τα προβλήματα αυτά δημιουργήθηκαν από τη μια στιγμή στην άλλη ή στους τελευταίους είκοσι πέντε μήνες. Αυτό, όμως, που θέλω να παρατηρήσω, είναι ότι με την πολιτική που ακολουθεί σήμερα η Κυβέρνηση τα προβλήματα αυτά οξύνονται και εντείνονται τόσο στο συγκεκριμένο νομό όσο και στο σύνολο της χώρας. 
      Αντί, λοιπόν, η Κυβέρνηση, όπως όφειλε, να έρθει εδώ, στο Εθνικό Κοινοβούλιο, και να ανοίξει έναν ουσιαστικό διάλογο και με τα πολιτικά κόμματα και με τους κοινωνικούς φορείς για την αντιμετώπιση του πελώριου αυτού προβλήματος της ανεργίας, αντί να ανοίξει ένα διάλογο για την ανάπτυξη, για την οικονομική και κοινωνική ανασυγκρότηση της περιφέρειας, η οποία πλήττεται ιδιαίτερα από αυτήν την κατάσταση, έρχεται και φέρνει εμβαλωματικές και αποσπασματικές λύσεις. 
      Είναι χαρακτηριστικό, κύριε Υπουργέ, ότι ακόμα και σήμερα κάνατε όχι απλά τροπολογία, αλλά τροπολογία της τροπολογίας της τροπολογίας. Υπάρχει, δηλαδή, μια συνεχής τροπολογία σε σχέση με τη συζήτηση που έχουμε μπροστά μας. Και βέβαια, ούτε λέξη δεν αναφέρατε στο αναθεωρημένο πρόγραμμα της ανταγωνιστικότητας για την αποβιομηχάνιση της χώρας -και ιδιαίτερα της ελληνικής υπαίθρου- και αυτό είναι χαρακτηριστικό σχετικά με την πολιτική σας. 
      Το ΠΑ.ΣΟ.Κ., κυρίες και κύριοι συνάδελφοι, έχει σήμερα να παρουσιάσει ένα σοβαρό και ολοκληρωμένο πλαίσιο για την αντιμετώπιση του προβλήματος, ένα πλαίσιο το οποίο στοχεύει στον αναπτυξιακό αναπροσανατολισμό και στην τόνωση της απασχόλησης και στην περιφέρεια και στο σύνολο της χώρας, ένα πλαίσιο το οποίο έχει συγκεκριμένα μέτρα ενίσχυσης των ανέργων και των επιχειρήσεων. Στα μέτρα, τα οποία πρότεινε χθες το ΠΑ.ΣΟ.Κ. και ο Πρόεδρός του, ο Γιώργος Παπανδρέου, υπάρχει ειδική πρόβλεψη για τους απολυόμενους πάνω από πενήντα ετών. Για αυτούς προβλέπεται, αφού θα εξαντληθούν τα μέτρα ενεργής πολιτικής, τα μέτρα που στοχεύουν στην επανένταξή τους στην αγορά εργασίας, να μπορούν να ενταχθούν αυτοί οι άνεργοι σε ένα πρόγραμμα εισοδηματικής στήριξης και παράλληλα σε ένα πρόγραμμα κοινωνικής εργασίας σε συνεργασία είτε με τα σχολεία ως σχολικοί φύλακες είτε με τους Οργανισμούς Τοπικής Αυτοδιοίκησης είτε με άλλους φορείς. Όλη αυτή η διαδικασία δεν θα βαρύνει σε καμία περίπτωση τα ασφαλιστικά ταμεία, αλλά θα βαρύνει –και πρέπει να βαρύνει- έναν ειδικό λογαριασμό που πρέπει να συγκροτηθεί προς αυτήν την κατεύθυνση, ένα λογαριασμό ο οποίος θα καλύπτει και την ειδική αυτή εισφορά ανεργίας για τους ανέργους, αλλά και τις ασφαλιστικές εισφορές των ανθρώπων που θα έχουν απολυθεί.
      Ένα λογαριασμό, ο οποίος θα καλύπτει και την ειδική αυτή εισφορά ανεργίας, για τους ανέργους, αλλά και τις ασφαλιστικές εισφορές των ανθρώπων που θα έχουν απολυθεί. 
      Τι ζητάμε εμείς σήμερα; Γιατί έγινε πολλή προσπάθεια προκειμένου να εμφανιστεί το ΠΑ.ΣΟ.Κ. ότι δεν έχει καθαρή θέση σε ό,τι αφορά τη συγκεκριμένη τροπολογία. Ζητάμε κατ’ αρχήν να γίνει μία ουσιαστική κουβέντα πάνω στο συνολικό πλαίσιο το οποίο θέσαμε, που δεν είναι βέβαια μόνο του παρόντος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ειδικότερα, σε ό,τι αφορά την τροπολογία που έχετε καταθέσει, προτείναμε τέσσερις πολύ συγκεκριμένες αλλαγές. Η πρώτη αφορά στη δημιουργία ειδικού λογαριασμού για την αντιμετώπιση του προβλήματος. Ο ειδικός λογαριασμός θα καταβάλει την ειδική οικονομική ενίσχυση, καθώς και τις ασφαλιστικές εισφορές. Δεν μπορείτε, κύριε Υπουργέ, να έρχεστε σε ένα λογαριασμό, όπως είναι ο Λ.Α.Ε.Κ., που είναι ένας λογαριασμός εργαζόμενων-εργοδοτών και όχι δικός σας, του κράτους δηλαδή, να παρεμβαίνετε μονομερώς και αυθαίρετα. Είναι λάθος αυτό που είπε ένας συνάδελφος πριν, ο οποίος λείπει αυτήν τη στιγμή από την Αίθουσα ότι το ίδιο έκανε και το ΠΑ.ΣΟ.Κ.. Ποτέ το ΠΑ.ΣΟ.Κ. δεν παρενέβη χωρίς τη θέληση των δύο κοινωνικών συνομιλητών στο συγκεκριμένο λογαριασμό. Εσείς έρχεστε αυθαίρετα, χωρίς να τους ενημερώσετε, χωρίς να ζητήσετε τη συγκατάθεση και την άδειά τους να παρέμβετε και να πάρετε χρήματα από το συγκεκριμένο λογαριασμό ή τα χρήματα του συγκεκριμένου λογαριασμού, που δεν αντέχει στο κάτω-κάτω της γραφής να σηκώσει το βάρος αυτής της ρύθμισης. 
      Άρα, λοιπόν, το πρώτο είναι αυτό. Το δεύτερο είναι ότι θα πρέπει να καλυφθούν οι ασφαλιστικές εισφορές που δεν προβλέπετε μέσα από την τροπολογία και από τις τροπολογίες πουθενά. Ενώ σας έχουμε προκαλέσει, δεν το ξεκαθαρίζετε με μία δήλωσή σας σήμερα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έγινε αυτό σήμερα. 
      ΔΗΜΗΤΡΙΟΣ ΚΟΥΣΕΛΑΣ: Δεύτερον, να δοθεί η δυνατότητα επανένταξης των ανέργων αυτών για τους οποίους μιλάμε σε θέσεις που αφορούν την κοινωνική εργασία που ανέφερα πριν. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Να φύγει η καταληκτική ημερομηνία που δίνει τη δυνατότητα στους εργοδότες απλόχερα να απολύουν και, τέλος, να φύγει η αναφορά στην κλωστοϋφαντουργία και να ισχύει για όλες τις περιοχές, γιατί και η Μεσσηνία μπορεί να μην έχει κλωστοϋφαντουργία, αλλά τα ποσοστά ανεργίας είναι πάρα πολύ υψηλά.
      Αυτές είναι οι πολύ συγκεκριμένες τέσσερις προϋποθέσεις τις οποίες βάζουμε, τις λέω για άλλη μία φορά προκειμένου να γίνει αυτό καθαρό, με βάση τις οποίες θα μπορούσαμε να ψηφίσουμε αυτήν την τροπολογία.
      Κλείνω, κύριε Πρόεδρε, λέγοντας στην Κυβέρνηση ότι η Κυβέρνηση δεν δίνει εξετάσεις σήμερα απέναντι στο ΠΑ.ΣΟ.Κ. για ό,τι λέει και κάνει. Δίνει εξετάσεις απέναντι στον ελληνικό λαό και ιδιαίτερα απέναντι στη νεολαία, την ψήφο της οποίας υφήρπαξε στις προηγούμενες εκλογές. Και στις εξετάσεις αυτές, κύριε Υπουργέ, να είστε σίγουροι ότι δεν θα μείνετε ανεξεταστέοι, θα μείνετε στάσιμοι και θα χάσετε. Θα χάσετε όποτε και αν γίνουν οι εκλογές. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Για να μην υπάρχουν εντάσεις στα έξι λεπτά σταματάμε. Δεν γίνεται διαφορετικά. Είναι ακόμη τριάντα εγγεγραμμένοι. Ξέρετε ότι και εμείς εδώ που προεδρεύουμε έχουμε κάποια όρια αντοχής. Παραπάνω από τέσσερις ώρες δεν μπορεί να είμαστε στο Προεδρείο. Εσείς μιλάτε έξι ή οκτώ λεπτά και φεύγετε. Ο Προεδρεύων, όπως είμαι εγώ τώρα, πρέπει να παραμείνει ακόμα τρεισήμισι ώρες. Υπάρχουν όρια αντοχής, ανοχής και παρακαλώ πάρα πολύ να κινείστε στο εξάλεπτο. Πεπειραμένοι είστε, πείτε αυτά που θέλετε και να μην αφήνετε τα σπουδαία για το τέλος. Νομίζω ότι στο εξάλεπτο μπορείτε να τα πείτε όλα και να αποδώσετε το καλύτερο. Παράκληση θερμή. 
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, θα προσπαθήσω να τηρήσω ακριβώς το εξάλεπτο. 
      ΠΡΟΕΔΡΕΥΩΝ (Γεώργιος Σούρλας): Εσείς ξεκινάτε με καινούργια προοπτική.
      ΕΚΤΟΡΑΣ ΝΑΣΙΩΚΑΣ: Θα μείνω και εγώ να μιλήσω μόνο για την τροπολογία της τροπολογίας όπως τροποποιήθηκε και σήμερα. Βέβαια με αυτό η Κυβέρνηση δεν έδειξε μόνο την προχειρότητά της, αλλά έδειξε κάτι πολύ πιο σημαντικό, κάτι που ανησυχεί τον ελληνικό λαό και το Κοινοβούλιο, ότι δεν έχει σχέδιο ανάπτυξης για τη χώρα, δεν έχει δυνατότητες και σχέδιο αντιμετώπισης τέτοιων προβλημάτων στις φθίνουσες περιοχές. Γι’ αυτό δεν μιλάει για δικό της πρόγραμμα, μιλάει για το παρελθόν, αλλά δεν λέει και εκεί την αλήθεια, γιατί ξέρει ότι ολοκληρωμένα προγράμματα σε δύσκολες περιοχές τα προηγούμενα χρόνια αντιμετώπισαν αλλού με μεγάλη επιτυχία και αλλού με λιγότερη την κρίση. Να σας θυμίσω το Λαύριο, το Βόλο, τη Δράμα και πάρα πολλά τέτοια ολοκληρωμένα προγράμματα που προχώρησαν.
      Η Κυβέρνηση με την επιχειρηματολογία της δυστυχώς ψάχνει να βρει το χαμένο της κοινωνικό πρόσωπο. Αλλά δεν το βρίσκει γιατί το έχει χάσει στην κυβερνητική πολιτική των είκοσι έξι μηνών, στην κατάργηση του οκταώρου, στη μείωση των εισοδημάτων, στην απελευθέρωση του ωραρίου των καταστημάτων, στη διεύρυνση του διευθυντικού δικαιώματος, στην ακρίβεια, στη φορολογική της πολιτική. 
      Και έρχεται με αυτήν την επιχειρηματολογία και παίζει ένα επικοινωνιακό παιχνίδι στις πλάτες ενός πραγματικά υπαρκτού και μεγάλου προβλήματος για το οποίο και εγώ θα μιλήσω: Για τους ανέργους, απολυόμενους της Νάουσας, για τους οποίους αξίζει να πούμε περισσότερα πράγματα. Έχω ιδιαίτερη σχέση μαζί τους. Έτυχε να δουλέψω μαζί τους παλαιότερα. Ανέδειξαν το πρόβλημα οι ίδιοι. Ανάγκασαν τον κύριο Πρωθυπουργό, τον κ. Καραμανλή, να μην επισκεφθεί την Νάουσα και διεκδικούν λύση των προβλημάτων τους. Τι διεκδικούν; Δικαίωμα στην εργασία. Να ζήσουν στον τόπο τους, στο νομό τους, να δουλεύουν γι’ αυτούς και για τα παιδιά τους. Έχουν μια τεράστια ιστορία, μια πολιτιστική κληρονομιά, ένα τεράστιο παρελθόν και θέλουν να έχουν και παρόν και μέλλον. 
      Η Κυβέρνηση ήρθε στην αρχή, τους έταξε συνταξιοδότηση στα πενήντα και μετά σκέφθηκε και σύρθηκε. Δυστυχώς, κύριε Πρόεδρε, κυρίες και κύριοι συνάδελφοι, επειδή αυτήν την ώρα συζητείται σε μια άλλη αίθουσα το ασφαλιστικό, σκέφθηκε πώς θα συζητιόταν την ίδια ώρα μια πρόωρη συνταξιοδότηση μιας περιοχής ενώ και άλλες περιοχές της Ελλάδος έχουν πρόβλημα; 
      Και πήγε από τη συνταξιοδότηση στο «μια ειδική εισοδηματική ενίσχυση». Και έφερε αυτή με πολλά σημεία που δεν διευκρινίστηκαν -διευκρινίστηκαν κάποια σήμερα- για να μιλήσει, αφού βεβαίως για το ασφαλιστικό δεν έκανε τίποτα αυτά τα δύο χρόνια. Ή μάλλον έκανε ό,τι ήταν δυνατόν για να έρθει σε πλήρη ανισορροπία. Ένα μεγάλο θέμα που ούτως ή άλλως είχε πρόβλημα. Δεν υλοποίησε τον ν. 3029, αυτό είναι βέβαιο. Έγραψε στον προϋπολογισμό φέτος λιγότερα -1,8 δισεκατομμύριο ευρώ- από την κοινωνική ασφάλεια, έκανε τις λεγόμενες μεταρρυθμίσεις στο επικουρικό των ειδικών τραπεζών και βεβαίως την εθελούσια έξοδο στον Ο.Τ.Ε.. Φυσικά δεν έκανε τίποτα για την εισφοροδιαφυγή, ένα τεράστιο πρόβλημα. Και τώρα το συζητάει, αφού σύρθηκε βεβαίως να μη μιλάει για πρόωρη συνταξιοδότηση για τη Νάουσα. 
      Έρχεται και λέει ποια είναι η θέση σας για το πρόβλημα γιατί το πρόβλημα τρέχει. «Καλά τα λέτε εσείς». «Καταθέσατε μια μεγάλη πρόταση» λέει στο ΠΑ.ΣΟ.Κ.. Σας είπα τι εφαρμόστηκε τα προηγούμενα χρόνια. Και μέχρι να λυθεί αυτή η πρόταση δεν θα λύσουμε της Νάουσας; Φυσικά να λύσουμε της Νάουσας. Η πρότασή μας είναι σαφής. 
      Μέχρι να συζητηθεί μια ολοκληρωμένη πρόταση εμείς θέλουμε να περάσει από το Κοινοβούλιο και να στηριχθεί και από ευρύτερες δυνάμεις μια πραγματική θέση που στηρίζει τους απολυόμενους της Νάουσας αλλά και διευρύνει τη δυνατότητα στήριξης αυτών που έχουν πολύ μεγάλη ανάγκη σε όλη την Ελλάδα. Η δική σας πρόταση είναι σε λάθος κατεύθυνση. Η δική μας πρόταση δίνει διέξοδο. Πέρα από την ολοκληρωμένη πρόταση, θέλω να αναπτύξω τα τέσσερα σημεία ένα προς ένα για να γίνουν κατανοητά, τα οποία αποτελούν προϋπόθεση για να ψηφίσουμε την τροπολογία. 
      Ένα: Ειδικός λογαριασμός. Είπε ο κύριος Υπουργός ότι θα κάνει. Να το κάνει να μας πει πως είναι. Είναι ένα από τα τέσσερα σημεία. Είναι θετικό που το κάνει. Αν το κάνει, όπως το εξήγγειλε. Γιατί scripta manent. Τα λόγια είναι στον αέρα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Νασιώκα…
      ΕΚΤΟΡΑΣ ΝΑΣΙΩΚΑΣ: Δεν σας διέκοψα, κύριε Υφυπουργέ, όπως δεν σας διακόπτω και στις τηλεοπτικές εκπομπές όταν καθυβρίζετε και συκοφαντείτε ανθρώπους μερικές φορές. Δεν σας διέκοψα και δεν θέλω καμία  κουβέντα μαζί σας. 
      Δύο: Η επιδοματική αυτή ενίσχυση την οποία κάνετε, αυτή που βάζετε, το κάνετε για να τους στέλνετε στο σπίτι; Γιατί δεν τη συνδέετε με την κοινωνική εργασία; Κάτι που γίνεται σε όλον τον κόσμο. Κάτι που δίνει μια δυνατότητα, δείχνει ένα ενδιαφέρον. Πολύ σημαντικό. Δεν επιδοτείτε ανεργία, επιδοτείτε εργασία. Και επιδοτείτε σε κοινωνικό τομέα πάρα πολύ ευαίσθητο. Παραδείγματος χάριν, ο χώρος της υγείας, ο χώρος της πρόνοιας, Τοπική Αυτοδιοίκηση. Χιλιάδες άλλες δυνατότητες.
      Τρίτον, γιατί βάζετε το 2008; Γιατί προκαλείτε να απολυθούν και άλλοι για να δημιουργηθεί θέμα; Γιατί το βάζετε και δεν το απαλείφετε; 
      Και, τέταρτον –κατά την άποψή μας πιο σημαντικό- δεν μπορεί να μιλάτε για κλάδους. Πρέπει να μιλήσετε για περιοχές. Απλό πράγμα. Θα ψηφίσετε μια διάταξη. Πρέπει να ψηφίσετε μια διάταξη, πρέπει να φέρετε μια διάταξη που θα μιλάει για περιοχές, φθίνουσες περιοχές με μεγάλο ποσοστό, πέρα από κλάδους. Και αφού θεωρήσουν πιο είναι αυτό το ποσοστό ανεργίας –εσείς βάζετε το 20%- θα δούμε τα μέτρα που θα εφαρμόζονται με ίδιους κανόνες για όλους. Διαφορετικά, κύριε Πρόεδρε, αυτό που κάνει η Κυβέρνηση είναι μια προσπάθεια να διασκεδάσει το χαμένο της κοινωνικό πρόσωπο, αλλά δεν θα το βρει στη ρητορική γιατί τα προβλήματα, η πραγματικότητα, είναι πάρα πολύ σκληρή και ο κόσμος θα αντιδράσει.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα.
      Η συνάδελφος κ. Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Σήμερα συζητούμε τέσσερις τροπολογίες, από τις οποίες οι τρεις είναι τροπολογίες με τις οποίες η Κυβέρνηση έρχεται να συμπαρασταθεί, έρχεται αρωγός, έρχεται βοηθός –γιατί όχι;- νομοθετεί για τα δύσκολα. 
      Θα ξεκινήσω από μια τροπολογία, κύριοι συνάδελφοι, στην οποία δεν έχει αναφερθεί μέχρι στιγμής κανένας συνάδελφος. Είναι η τροπολογία με γενικό αριθμό 592 και ειδικό αριθμό 146 και αφορά τις ασφαλιστικές καλύψεις του ΕΛ.ΓΑ.. 
      Με αυτήν την τροπολογία προβλέπεται ποιές ζημιές που προκαλούνται στη φυτική παραγωγή, αποζημιώνονται από τον ΕΛ.ΓΑ.. Νομοθετούμε για τα δύσκολα, για τις στιγμές όπου οι αγρότες υφίστανται μεγάλες καταστροφές στη φυτική τους παραγωγή. Και εδώ υπάρχει μια συγκεκριμένη πρόβλεψη και είναι η παράγραφος 3, η οποία αναφέρει ότι στην ασφαλιστική κάλυψη του ΕΛ.ΓΑ. υπάγονται και οι ζημιές που προκαλούνται στη φυτική παραγωγή από τα άγρια κουνέλια. 
      Νομίζω ότι όλοι εμείς εδώ στην Αίθουσα, αλλά και οι Έλληνες πολίτες, έχουν γίνει γνώστες τον τελευταίο καιρό της πολύ μεγάλης καταστροφής που έχουν προκαλέσει τα άγρια κουνέλια στη φυτική παραγωγή και ιδιαίτερα στην παραγωγή των σιτηρών στην απομακρυσμένη Λήμνο. Είναι μια καταστροφή πραγματικά μοναδική όπου οι αγρότες σπέρνουν χωρίς να θερίζουν. Και έρχεται τώρα το κράτος, η Κυβέρνηση, έρχεται το Υπουργείο Αγροτικής Ανάπτυξης αρωγός και εντάσσει, για πρώτη φορά στην ιστορία, αυτές τις καταστροφές, στις ασφαλιστικές καλύψεις του ΕΛ.ΓΑ.. 
      Από αυτό το Βήμα θα ήθελα ιδιαιτέρως να ευχαριστήσω τον Υφυπουργό κ. Αλέκο Κοντό, ο οποίος και μετά από πρόσφατη επίσκεψή του στο νομό έδειξε έμπρακτα ότι πραγματικά κατανόησε πλήρως το πρόβλημα. Είναι πραγματικά πάρα πολύ μεγάλο και κανένας δεν μπορεί να το αναλογιστεί παρά μόνον εάν το δει από κοντά. Στρέμματα απεριόριστα σπέρνονται και δεν θερίζονται ποτέ, διότι καταστρέφονται από τα άγρια κουνέλια.
      Αποζημιώνονται, λοιπόν, οι αγρότες μας, η Κυβέρνηση στέκεται δίπλα στους ‘Ελληνες αγρότες.
      Και θα προχωρήσω στη δεύτερη τροπολογία είναι αυτή με γενικό αριθμό 589 και ειδικό 143 και αφορά τον πτηνοτροφικό κλάδο, εκεί όπου απασχολούνται περίπου δεκαπέντε χιλιάδες άτομα. Αυτός ο κλάδος επλήγη, θα έλεγα καθοριστικά, τους τελευταίους μήνες λόγω της ασθένειας των πτηνών η οποία κτύπησε γειτονικές χώρες. Μείωση της κατανάλωσης των πουλερικών και από εκεί και πέρα τεράστια προβλήματα στον κλάδο. Τεράστια προβλήματα, τα οποία σαφώς δεν ξεπερνιούνται με ευχολόγια, παρά μόνο με συγκεκριμένες νομοθετικές ρυθμίσεις. Και αυτό ακριβώς κάνει η συγκεκριμένη τροπολογία: Ευνοϊκή αποπληρωμή των καθυστερημένων εισφορών, αναστολή καταβολής των εργοδοτικών εισφορών και επιδότηση ποσοστού 12% επί του συνόλου της μισθοδοσίας πλην εργοδοτικών εισφορών, για τη χρονική περίοδο από 1.9.2005 έως 31.12.2006. Μέτρα ανακούφισης για τον πληγέντα κλάδο της πτηνοτροφίας. 
      ‘Ερχομαι, τέλος, στην τροπολογία για την οποία τόσα πολλά ακούστηκαν σ’ αυτήν την Αίθουσα, που αφορά την κυβερνητική πρωτοβουλία για τους απολυμένους της Νάουσας. 
      Αποσπασματικές παρεμβάσεις χαρακτηρίστηκαν. Γιατί αποσπασματικές παρεμβάσεις; Εγώ δεν το καταλαβαίνω. ‘Εχει κατατεθεί από το Φεβρουάριο του 2006 και βρίσκεται ήδη σε εξέλιξη μια ολοκληρωμένη παρέμβαση για την  ενίσχυση της απασχόλησης στο Νομό Ημαθίας. Υπουργείο Οικονομίας και Οικονομικών, Φεβρουάριος 2006.
      Μέσα από αυτές τις παρεμβάσεις αναλύεται μια συγκεκριμένη και στοχευμένη πολιτική, για να αντιμετωπιστεί το θέμα. Όμως, έχουμε ανθρώπους απολυμένους σε μεγάλη ηλικία σ’ ένα νομό που ήδη έχει υψηλό βαθμό ανεργίας, οι οποίοι απασχολούνταν σε έναν κλάδο, που βρίσκεται σε φθίνουσα πορεία. Είναι τέσσερις παράμετροι, τις οποίες, αν καθίσουμε και τις βάλουμε κάτω αθροιστικά, μας φτάνουν σε αδιέξοδο. Τι θα κάνουμε γι’ αυτούς τους ανθρώπους; Θα τους αφήσουμε έτσι σε μια ηλικία, όπου τα πράγματα είναι εξαιρετικά δύσκολα; Και νομίζω ότι κανένας δεν αμφισβητεί ότι ένας άνεργος πάνω από πενήντα ετών και δεδομένων μάλιστα των άλλων προβλημάτων, που περιέγραψα πριν, αντιμετωπίζει αδιέξοδο. Τι θα κάνουμε λοιπόν;
      Ήρθε η Αξιωματική Αντιπολίτευση σήμερα και κατέθεσε στα Πρακτικά μια πρόταση ανασυγκρότησης των φθινουσών περιοχών. Αυτήν την πρόταση τη διάβασα με πολλή προσοχή από το πρωί μέχρι τώρα. Αφού, λοιπόν, πέντε σελίδες τις αφιερώνει για την αποτύπωση της παρούσας κατάστασης, δύο σελίδες για να αποτυπωθεί η ευρωπαϊκή πραγματικότητα, φθάνουμε στις σελίδες 8 έως 11, που είναι η νέα πολιτική του νέου ΠΑ.ΣΟ.Κ., και τελικά στη σελίδα 12 με τα μέτρα στήριξης βιομηχανικών κλάδων σε κρίση. Και διαβάζω επτά bullet points: «Θα διευκολύνει την προσέλκυση ποιοτικών πλεονεκτημάτων... Θα ενισχύσει την έρευνα... Θα αναπτύξει τις ειδικές υποδομές… Θα αναπτύξει ισχυρότερους δεσμούς... Θα αξιοποιήσει καλύτερους συνδέσμους... Θα αναβαθμίζει τις υπηρεσίες οικονομικού συμβούλου… Θα ενισχύσει τους αμυντικούς μηχανισμούς…»  Μα, κύριοι συνάδελφοι, με τα «θα» δεν αντιμετωπίζεται το πρόβλημα των ανέργων. Είναι επείγον, είναι σημαντικό, είναι κοινωνικό θέμα και η Κυβέρνηση με συνέπεια, με ευθύνη, με κοινωνική ευαισθησία καταθέτει αυτήν την τροπολογία και ζητάμε από όλους, από όλες τις πτέρυγες της Βουλής με την ίδια ευθύνη και την ίδια ευαισθησία να ψηφίσουν την παρούσα τροπολογία, όπως και όλες τις υπόλοιπες.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλογήρου.
      Το λόγο έχει η συνάδελφος κ. Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, εκλέγομαι σ’ ένα νομό που, δυστυχώς, πλήττεται από την ανεργία. Άρχισε η αποβιομηχάνιση στο νομό την τριετία 1990-1993 και συνεχίζεται σήμερα. Και βέβαια, θέλω να σταθώ λίγο στην τροπολογία, κύριε Υπουργέ -επειδή με κοιτάτε έτσι περίεργα- που καταθέσατε για τις κτηνοτροφικές επιχειρήσεις. Και ήσασταν και τότε Υφυπουργός, όταν κάνατε τη συμφωνία. Πριν από επτά μήνες ο κ. Παναγιωτόπουλος και εσείς κάνατε τη συμφωνία με το Σύνδεσμο Κτηνοτροφικών Επιχειρήσεων για ρυθμίσεις που θα έδιναν μια ανάσα στον κλάδο, ο οποίος βέβαια αυτήν τη στιγμή διέρχεται πάρα πολύ μεγάλη κρίση και λόγω της γρίπης των πτηνών, αλλά και λόγω των χειρισμών της Κυβέρνησης, που ήταν πολύ ατυχείς, τουλάχιστον όταν προέκυψε στην αρχή το πρόβλημα με τη γρίπη των πτηνών. Κάνατε λοιπόν μια συμφωνία και εξαγγείλατε εκατόν είκοσι μηνιαίες δόσεις προς το ΙΚΑ και είκοσι εξαμηνιαίες δόσεις αντίστοιχα προς τον Ο.Γ.Α. και για το διάστημα από 1/7/2005 μέχρι 31/12/2006.
      Έρχεστε με μια τροπολογία και εδώ θέλω να δω πού είναι η υπευθυνότητα και η σοβαρότητα τελικά της Κυβέρνησης. Μετά από επτά μήνες χωρίς να έχετε κάνει τίποτα –απλά εξαγγείλατε όλα αυτά- φέρνετε μια τροπολογία που ακυρώνει την προηγούμενη συμφωνία και μειώνετε τις δόσεις στις ογδόντα και στις δεκατέσσερις αντίστοιχα. Καταθέσατε αυτήν την τροπολογία. Έρχεστε σήμερα, ξαναπαίρνετε πίσω το ογδόντα και μιλάτε πάλι για εκατόν είκοσι και εγώ θα ήθελα να ξέρω με πόση σοβαρότητα έχετε ασχοληθεί με αυτό το θέμα και πώς θα λύσετε το πρόβλημα και τι μέτρα θα πάρετε, για να στηρίξετε τον κλάδο.
      Και βέβαια, δεν είναι μόνο αυτό. Είναι και το δεύτερο κομμάτι της συμφωνίας που είχατε κάνει, το οποίο ακυρώνετε στην πράξη, για το 12% επί του κόστους μισθοδοσίας. Από τη μία, συμφωνήθηκε και εξαγγέλθηκε η ενίσχυση να περιλαμβάνει το διάστημα από 1/7/2005 μέχρι 31/12/2006, υπαναχωρείτε σ’ αυτό και το φέρνετε δυο μήνες πίσω.
      Από την άλλη, ενώ είχε συμφωνηθεί η ενίσχυση ν’ αφορά όλο το κόστος μισθοδοσίας, έρχεστε σήμερα και αφαιρείτε τις εργοδοτικές εισφορές, που σημαίνει ότι το ποσοστό αυτό πέφτει κατακόρυφα.
      Κύριε Υπουργέ, για να μην απολυθούν οι εργαζόμενοι σ’ αυτές τις επιχειρήσεις, οι οποίες και σήμερα διέρχονται πάρα πολύ μεγάλη κρίση, γιατί, δυστυχώς, η κατανάλωση δεν έχει αρχίσει ακόμα να αυξάνεται, όπως θα έπρεπε, για να μπορέσουν να επιβιώσουν, θα πρέπει να πάρετε πίσω αυτήν την τροπολογία και να υλοποιήσετε τις ρυθμίσεις, που εσείς οι ίδιοι, πριν από επτά μήνες, εξαγγείλατε και δεσμευτήκατε. Δεν κατάλαβα τι άλλαξε σ’ αυτούς τους επτά μήνες και έρχεστε και ανατρέπετε όλη την προηγούμενη συμφωνία. Πού είναι η σοβαρότητα της Κυβέρνησης; Άλλα υπόσχεται, άλλα κάνει, πέρα και έξω από κάθε δεοντολογία και βέβαια, τα θύματα σ’ αυτήν την περίπτωση είναι όπως πάντα οι εργαζόμενοι. 
      Το δεύτερο κομμάτι που θέλω να σταθώ για λίγο αφορά τους απολυμένους -εδώ και χρόνια βέβαια- από τις μεταλλευτικές επιχειρήσεις, από την «ΚΟΙΣΕΛΙΤ» και τη «ΜΑΡΜΕΤΑΛ». Αυτούς τους είκοσι μήνες, από το Σεπτέμβρη του 2004, που έχει λήξει η επιδότηση αυτών των απολυμένων, οι οποίοι πλέον είναι πολύ λίγοι, γιατί οι περισσότεροι έχουν συνταξιοδοτηθεί -είναι πολύ λιγότεροι από πενήντα στο σύνολο- είχα κάνει πάρα πολλές συναντήσεις με τον κ. Παναγιωτόπουλο. Μου υποσχόταν κάθε φορά ότι θα κάνει τη ρύθμιση για να μπορέσουν οι άνθρωποι να πάρουν την επιδότηση μέχρι να συνταξιοδοτηθούν, σ’ ένα- δύο χρόνια που απομένει γι’ αυτούς τους λίγους πλέον μη συνταξιούχους. Ερχόμαστε είκοσι μήνες μετά και δεν έχει γίνει καμία ρύθμιση. 
      Βέβαια, εδώ πάει γάντι αυτό που λένε ότι ο χορτάτος τον πεινασμένο δεν τον καταλαβαίνει. Είναι λογικό αυτό. Πώς να καταλάβετε ότι αυτήν τη στιγμή κάποιοι δεν έχουν ούτε μισό ευρώ στην τσέπη τους;
      Ενώ, λοιπόν, υποσχεθήκατε ότι θα λύσετε το πρόβλημα, είκοσι μήνες μετά δεν έχετε δώσει καμία λύση. Θα μπορούσατε να είχατε κάνει μία νομοθετική ρύθμιση και να έπαιρναν τα 600 ευρώ, τα οποία έπαιρναν όλα αυτά τα χρόνια, που ήταν απολυμένοι και να λυθεί το πρόβλημα στο νομό για άλλη μία κατηγορία, η οποία είναι πλέον πολύ μικρή.
      Φαίνεται, λοιπόν, ότι τα μέτρα που παίρνετε είναι καθαρά αποσπασματικά. Δεν λύνεται το πρόβλημα της ανεργίας. Και δυστυχώς, στο νομό που είμαι εγώ, το πρόβλημα είναι πολύ μεγάλο και διογκώνεται. Διότι, όπως ξέρετε, έχουμε και τη «ΔΑΡΙΓΚ», που έκλεισε, έχουμε και τη «SHELMAN», που αντιμετωπίζει πρόβλημα με τους επτακόσιους ογδόντα εργαζόμενους, που έχει και θέλει να τους μειώσει στους τετρακόσιους πενήντα –που αυτό σημαίνει ότι θα χαθούν και άλλες θέσεις εργασίας- πέρα από αυτούς που μπορεί να απολυθούν με κίνητρα. Θα χαθούν, λοιπόν, άλλες τριακόσιες θέσεις εργασίας στο νομό. 
      Βλέπετε, λοιπόν, ότι υπάρχει πάρα πολύ μεγάλο πρόβλημα. Και αντί να το δείτε με σοβαρότητα και να δώσετε λύσεις, αποσπασματικά φέρνετε κάποιες ρυθμίσεις, τις οποίες βέβαια στην πορεία αλλάζετε κιόλας, όπως αποδείχθηκε με τη ρύθμιση που κάνατε για τις πτηνοτροφικές επιχειρήσεις. 
      Λίγη περισσότερη σοβαρότητα δεν θα έβλαπτε, κύριε Υπουργέ. Και οι εξαγγελίες προηγουμένως από τη συνάδελφο περί σοβαρότητας της Κυβέρνησης και περί κοινωνικής ευαισθησίας, θεωρώ ότι δεν πείθουν κανέναν.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Σηφουνάκη-Περλεπέ.
      Το λόγο έχει η κ. Βάσω Παπανδρέου.
      ΒΑΣΩ ΠΑΠΑΝΔΡΕΟΥ: Κύριε Πρόεδρε, θέλω να αναφέρω ένα θέμα, που επανειλημμένως το έχουμε θέσει. Και δεν περιμέναμε η Κυβέρνηση να έχει διαφορετική αντιμετώπιση. Περιμέναμε, όμως, το Προεδρείο της Βουλής να λειτουργεί διαφορετικά, πιο αποτελεσματικά, υπέρ του Κοινοβουλίου και όχι απλώς να εξυπηρετεί τις διάφορες σκοπιμότητες της Κυβέρνησης.
      Δεν είναι δυνατόν να συζητάμε αυτήν τη στιγμή εδώ, σε μία άδεια Αίθουσα, μία τόσο πολύ σημαντική τροπολογία, που αφορά τις φθίνουσες περιοχές ή σημαντικά προβλήματα ανεργίας σε μία περιοχή και ταυτόχρονα να υπάρχει συνεδρίαση της Επιτροπής Οικονομικών και Κοινωνικών Υποθέσεων για το άλλο τεράστιο θέμα, το ασφαλιστικό και να συζητείται το απόγευμα άλλο νομοσχέδιο στην Επιτροπή Οικονομικών. Αυτό δείχνει ότι όλη αυτή η ρύθμιση γίνεται ακριβώς για να υποβαθμιστεί το Κοινοβούλιο, ο διάλογος στο Κοινοβούλιο, για να υποβαθμιστεί η αποτελεσματικότητα του Κοινοβουλίου, διότι η Κυβέρνηση ντρέπεται για τις προτάσεις τις οποίες φέρνει, να τις φέρει στο φως της δημοσιότητας σε πλήρη διαφάνεια και με ουσιαστικό διάλογο.
      Κατατίθενται συνεχώς τις Παρασκευές το απόγευμα άσχετες τροπολογίες σε οδηγίες και μετά γίνεται μία ρύθμιση όλων αυτών, ώστε να μην υπάρχει δυνατότητα ούτε ουσιαστικός διάλογος να γίνει ούτε οι Βουλευτές να ασκήσουν αποτελεσματικά τα καθήκοντά τους. Και αυτό είναι δική σας ευθύνη, κύριε Πρόεδρε, και όχι της Κυβέρνησης.
      Έρχομαι στο συγκεκριμένο νομοσχέδιο και στη συγκεκριμένη τροπολογία. Ήρθε σήμερα μια τροπολογία, μετά από άλλες αλλαγές, για το θέμα του υπαρκτού προβλήματος στη Νάουσα. Αποτελεί αυτή η τροπολογία ένα μνημείο ανευθυνότητας, προχειρότητας, σκοπιμότητας της Νέας Δημοκρατίας. Αν δεν γινόταν η επίσκεψη του κ. Καραμανλή εκείνη την εποχή στη Νάουσα, δεν θα υπήρχε και η τροπολογία αυτή. Είπε ο κύριος Υπουργός Οικονομικών ότι έχουν μία ολοκληρωμένη πρόταση για την ανάπτυξη της Ημαθίας από το Φεβρουάριο. Σήμερα μας την έδωσε. Γιατί δεν μπορούσε αυτήν την πρόταση να την έχει φέρει από το Φεβρουάριο ή από το Μάρτιο ή από τον Απρίλιο να τη συζητήσουμε στη Βουλή και να δώσουμε μία ουσιαστική και αποτελεσματική λύση στο πρόβλημα της ανεργίας; 
      Αλλά βέβαια, αφού αλλάξατε την ανεργία, αλλάζοντας τα στοιχεία -και αυτό είδατε ότι ήταν βραχυπρόθεσμο, γιατί όλα τα ψέματα έχουν κοντά ποδάρια- και πλέον δεν μπορεί να κρυφτεί το πρόβλημα της ανεργίας και τα ειδικά προβλήματα που δημιουργούνται σε ορισμένες περιοχές, τώρα βρήκατε έναν άλλο τρόπο: Φέρνετε μία τροπολογία που διχάζει τους εργαζόμενους, που διογκώνει το πρόβλημα, το διευρύνει και βάζετε μία πολύ μικρή μειοψηφία εργαζομένων, που τους διασφαλίζετε με πρόωρη συνταξιοδότηση -σήμερα ειδική εισοδηματική ενίσχυση- και αφήνετε όλους τους άλλους, που είναι απολυμένοι και άνεργοι, στην τύχη τους. 
      Αντί να έχετε μία ολοκληρωμένη πρόταση, έρχεστε με αποσπασματικές προτάσεις. Αυτό δείχνει τη σκοπιμότητα, την προχειρότητα, αλλά και την καινούργια πλέον τακτική της Κυβέρνησης, που προσπαθεί να δημιουργήσει ένα κλίμα αισιοδοξίας ότι η οικονομία πάει καλά. Και εκεί που είχαμε τις ψεύτικες υποσχέσεις προεκλογικά, τώρα έχουμε τις πλαστές επιταγές για την επόμενη τετραετία.
      Κυρίες και κύριοι συνάδελφοι, είπαμε ότι εμείς δεν θα ψηφίσουμε αυτήν την τροπολογία εάν δεν υπάρξουν βελτιώσεις. Και οι βελτιώσεις είναι σαφείς. Εμείς έχουμε μία ολοκληρωμένη πρόταση για την αντιμετώπιση των αναπτυξιακών, των κοινωνικών, των οικονομικών προβλημάτωντων φθινουσών περιοχών. Γιατί σε μία φθίνουσα περιοχή δεν είναι το πρόβλημα μόνο με τους απολυμένους και μάλιστα με μία μικρή κατηγορία των απολυμένων, είναι με όλους τους εργαζομένους, οι οποίοι δεν μπορούν να βρουν δουλειά. Και αν δεν τους δώσουμε προοπτικές για εργασία, τότε δεν λύνουμε κανένα πρόβλημα. 
      Είπαμε να υπάρξει εισοδηματική ενίσχυση για τους πάνω από πενήντα ετών, αλλά αυτό να συνδεθεί με κοινωνική εργασία. Εσείς, όσοι είστε πενήντα χρονών εδώ στη Βουλή, αισθάνεστε πολύ ωραία να είστε στο περιθώριο της οικονομικής και κοινωνικής ζωής; Δεν θέλετε να έχετε το αίσθημα ότι συμμετέχετε στο κοινωνικό και το οικονομικό γίγνεσθαι; Δεν υπάρχουν ανάγκες σε πάρα πολλούς φορείς σε τοπικό επίπεδο, σε νομαρχιακό επίπεδο, που θα μπορούσαν αυτοί οι άνθρωποι να απασχοληθούν για να μην αισθάνονται ότι τους πετάμε; Δεν είναι μόνο να έχουν τα απαραίτητα ή τα στοιχειώδη προς το ζην, είναι να υπάρχει και το αίσθημα της αξιοπρέπειας του ανθρώπου. Και γιατί δεν μπορείτε να το συνδέσετε αυτό; Και είπαμε να συνδεθεί με κοινωνική εργασία σε επιχειρήσεις Ο.Τ.Α., είτε σε ιδιωτικές επιχειρήσεις είτε σε μη κυβερνητικές οργανώσεις, που θα τους προσλάβουν, να τους δίνουμε το 80% των συνολικών αποδοχών και των εισφορών στα ταμεία και αυτά να τα δίνει ο ειδικός λογαριασμός που συμμετέχει το κράτος, ο Ο.Α.Ε.Δ. και πιθανόν και άλλες πηγές.
      Το πρόβλημα της ανεργίας και στη Νάουσα και παντού δεν είναι μόνο γι’ αυτούς που είναι πάνω από 50 ετών είναι και γι’ αυτούς που είναι κάτω από 50. Θα πρέπει να τους έχουμε ειδικά προγράμματα κατάρτισης, επιδότησης του συνόλου των εργοδοτικών εισφορών, επιδότησης επιχειρηματικών πρωτοβουλιών και αυτοαπασχόλησης. Χρειάζεται ένα συνολικό πρόγραμμα για να βρουν και δουλειά.
      Τελικά εάν μία περιοχή είναι φθίνουσα, μόνο οι απολυμένοι από την κλωστοϋφαντουργία έχουν πρόβλημα; Δηλαδή εάν δίπλα σ’ εκείνο το νομό υπάρχει μία σιδηρουργία και απολυθούν, οι άνθρωποι αυτοί δεν έχουν δικαίωμα βάσει της δικής σας τροπολογίας, που την πάτε κλαδικά, μόνο για τον τομέα της κλωστοϋφαντουργίας; Εάν κάνετε αυτές τις τρεις τροποποιήσεις, τότε, παρ’ όλο που δεν συμφωνούμε και θέλουμε μία συνολική πρόταση –θα προτείνουμε μία συνολική πρόταση για την αντιμετώπιση των φθινουσών περιοχών- θα στηρίξουμε τη δική σας τροπολογία.
      Ο στόχος σας δεν είναι ούτε να λύσετε το πρόβλημα της ανεργίας ούτε να λύσετε το κοινωνικό πρόβλημα των εργαζομένων. Ο στόχος σας είναι να δημιουργήσετε ένα κλίμα προσδοκιών σε ορισμένους, γιατί, όπως φαίνεται, προϊδεάζετε τους πάντες για πρόωρες εκλογικές επιλογές. Όμως, ο κόσμος πλέον σας έμαθε. Υποσχεθήκατε πολλά, προεκλογικά, και ήδη βλέπει ότι δεν τα υλοποιείτε. Ό,τι πλαστές επιταγές και να δώσετε τώρα για την επόμενη τετραετία, δεν πρόκειται να σας πιστέψουν.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κυρία Παπανδρέου, αδικείτε το Προεδρείο όταν το κατηγορείτε για μεροληψία. 
      ΒΑΣΩ ΠΑΠΑΝΔΡΕΟΥ: Δεν αδικώ το Προεδρείο.
      ΠΡΟΕΔΡΕΥΩΝ (Γεώργιος Σούρλας): Παρακαλώ ακούστε λίγο. 
      Το γεγονός ότι έχουν εγγραφεί σαράντα δύο Βουλευτές, το γεγονός ότι η συζήτηση για την επίμαχη τροπολογία θα διαρκέσει περίπου επτά ώρες και παρέχεται άνεση χρόνου -δικαίωμά σας είναι, που το δικαιούστε, δεν σας το χαρίζει κάποιος- καταδεικνύει ότι μπορεί να εκφραστούν με άνεση χρόνου οι θέσεις και οι απόψεις, παρ’ ότι συνεδριάζουν οι άλλες επιτροπές.
      Θέλω να σας πω, εν κατακλείδι, ότι το Προεδρείο προσπαθεί με τον καλύτερο δυνατό τρόπο να ανταποκριθεί στα καθήκοντά του. Το κάνει αυτό και πρέπει να το δεχθείτε. 
      ΒΑΣΩ ΠΑΠΑΝΔΡΕΟΥ: Κύριε Πρόεδρε, θα ήθελα το λόγο για ένα λεπτό.
      ΠΡΟΕΔΡΕΥΩΝ (Γεώργιος Σούρλας): Ορίστε, κυρία Παπανδρέου.
      ΒΑΣΩ ΠΑΠΑΝΔΡΕΟΥ: Κύριε Πρόεδρε, νομίζω ότι πρέπει να υπάρξει άλλος προγραμματισμός. Μ’ αυτόν τον προγραμματισμό εγώ και οι σαράντα δύο συνάδελφοι πρέπει ταυτόχρονα να είμαστε εδώ και στη Γερουσία και να συζητάμε δύο πολύ σοβαρά θέματα. Αυτός δεν είναι σωστός προγραμματισμός. Μπορεί να έχουν γραφτεί σαράντα δύο Βουλευτές, αλλά πόσοι είναι μέσα στην Αίθουσα, αφού στη Γερουσία υπάρχει η κοινή Επιτροπή Οικονομικών και Κοινωνικών Υποθέσεων για ένα πολύ μεγάλο θέμα, που αφορά το ασφαλιστικό; Το απόγευμα έχουμε άλλη επιτροπή για άλλο νομοσχέδιο. 
      Το ερώτημα είναι το εξής: Οι Βουλευτές δεν χρειάζονται μία προεργασία, μια προετοιμασία, για να έχουν το χρόνο τουλάχιστον να διαβάσουν; Οι τροπολογίες έρχονται πάντα Παρασκευή απόγευμα. 
      ΠΡΟΕΔΡΕΥΩΝ (Γεώργιος Σούρλας): Σεβαστή η άποψή σας.
      ΒΑΣΩ ΠΑΠΑΝΔΡΕΟΥ: Με συγχωρείτε, κύριε Πρόεδρε, αλλά είναι θέμα του Προεδρείου να αρνηθεί να συνεχιστεί αυτή η λειτουργία από την πλευρά της Κυβέρνησης.
      ΠΡΟΕΔΡΕΥΩΝ (Γεώργιος Σούρλας): Όσον αφορά στην παρουσία των Βουλευτών, επειδή προήδρευα χθες, θέλω να σας πω ότι παρόντες στην Αίθουσα ήταν το Προεδρείο και τρεις Βουλευτές και δεν συνεδρίαζαν άλλες επιτροπές. Χθες, λοιπόν, εδώ στο Κοινοβούλιο φτάσαμε να παρακολουθούν τη συνεδρίαση τρεις-τέσσερις Βουλευτές, χωρίς να συνεδριάζει καμία άλλη επιτροπή και να μη γίνεται συζήτηση επί του νομοσχεδίου, αλλά η όλη κουβέντα να περιστρέφεται –ο κ. Μακρυπίδης ήταν παρών σε όλη τη διάρκεια και το γνωρίζει καλά- επί της τροπολογίας. Δεν είδα να υπάρχει κανένα ενδιαφέρον.
      ΒΑΣΩ ΠΑΠΑΝΔΡΕΟΥ: Υπάρχει το ενδιαφέρον.
      ΠΡΟΕΔΡΕΥΩΝ (Γεώργιος Σούρλας): Γι’ αυτό σας λέω ότι μας αδικείτε. Για τον καλύτερο συντονισμό υπάρχει και η Διάσκεψη των Προέδρων, όπου ο Κοινοβουλευτικός σας Εκπρόσωπος κ. Καστανίδης και οι άλλοι συζητάνε και προγραμματίζουν. Καλό είναι να προσπαθήσουμε να μην υπάρχουν ταυτόχρονα αυτές οι συνεδριάσεις και θα το επιδιώξουμε.
      Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα και στην κ. Βάσω Παπανδρέου, αλλά και στους άλλους Βουλευτές, που έχουν θέσει το θέμα για την κοινωνική εργασία, να δώσω μία απάντηση. Δεν πειράζει που η κ. Παπανδρέου μάς αδικεί κατάφωρα, αρκεί που μας δικαιώνει η κοινωνία και ο λαός. Αυτό το ζούμε και το βλέπουμε καθημερινά. Το είδαμε το Μάρτιο του 2004, θα το δούμε και το 2008.
      Όμως, κυρία Παπανδρέου, με το ν.3250, περί μερικής απασχόλησης, και όπως αυτός τροποποιήθηκε με το ν.3448, που είναι η τροπολογία για ομαδικές απολύσεις, μπορεί όχι με 7.000 ευρώ, που έδινε και πριν ο κρατικός προϋπολογισμός για τη μερική απασχόληση με το ν.3250, αλλά, μπορεί με το νόμο η Νομαρχιακή Αυτοδιοίκηση με 9.000 ευρώ να προσλάβει απολυμένο ή ομαδικά απολυμένο, ούτως ώστε να μπορέσει να πάρει τη σύνταξή του και να έχει και ένα αξιοπρεπές ελάχιστο εισόδημα.
      Αυτό υπάρχει. Το έχουμε κάνει πράξη και το βάζετε σήμερα ως όρο για να ψηφίσετε την τροπολογία. Αυτά είναι: «Όποιος δεν θέλει να ζυμώσει, είκοσι χρόνια κοσκινάει»! Εσείς ακόμα κοσκινάτε!
      ΡΟΔΟΥΛΑ ΖΗΣΗ: Η Κυβέρνηση δύο χρόνια κοσκινάει και δεν έχει κάνει τίποτα! 
      ΠΡΟΕΔΡΕΥΩΝ (Γεώργιος Σούρλας): Παρακαλώ, λίγη ηρεμία.
      Το λόγο έχει ο συνάδελφος κ. Μπούγας.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, θα είμαι σύντομος. 
      Είναι γνωστό, κύριε Πρόεδρε, κυρίες και κύριοι συνάδελφοι, ότι τόσο στη χώρα μας όσο και διεθνώς υπάρχουν περιοχές, οι οποίες μαστίζονται από υψηλή ανεργία. Είναι γεγονός ότι η πολιτεία πρέπει να παρεμβαίνει σε τέτοια κοινωνικά φαινόμενα. Ποιες είναι οι παρεμβάσεις, τις οποίες μπορεί να κάνει μια ευνομούμενη πολιτεία; Αρχικά και πρώτιστα θα πρέπει να εφαρμόζει πολιτικές, οι οποίες δεν θα οδηγήσουν στις απολύσεις. Σε δεύτερη φάση θα πρέπει να διαθέτει μηχανισμούς άμεσης στήριξης των απολυομένων. Σε τρίτη φάση θα πρέπει να διαθέτει την ικανότητα απορρόφησης των απολυμένων, με εφαρμογή πολιτικών ενεργητικής απασχόλησης, έτσι ώστε να απορροφηθούν οι άνθρωποι αυτοί στο σύστημα προσφοράς εργασίας. 
      Εάν αποτύχουν αυτά τα μέτρα, θα πρέπει να έχουμε και εξαιρετικές παρεμβάσεις, έτσι ώστε να εξασφαλίζεται η επιβίωση των απολυομένων και των οικογενειών τους και να διασφαλίζονται οι προϋποθέσεις για τη συνταξιοδότησή τους. Μία τέτοια χαρακτηριστική περίπτωση είναι αυτή την οποία καλούμεθα σήμερα να αντιμετωπίσουμε, η περίπτωση των απολυμένων που εργάζονταν στα κλωστήρια της Ναούσης.
      Φαίνεται, κύριε Πρόεδρε, κυρίες και κύριοι συνάδελφοι, ότι δεν απέδωσαν οι άλλες πολιτικές, οι οποίες περιλαμβάνονται στο πολιτικό και στο νομικό οπλοστάσιο του ισχύοντος θεσμικού πλαισίου, γι' αυτό η Κυβέρνηση καταφεύγει στην έσχατη λύση, στην κατάθεση της τροπολογίας, την οποία συζητάμε σήμερα, με σκοπό να αντιμετωπίσει το πρόβλημα. Επιτρέψτε μου να πω ότι ο τρόπος με τον οποίο αντέδρασε η Κυβέρνηση δείχνει και υψηλό αίσθημα ευθύνης αλλά και διάθεση να αντιμετωπίσει το μείζον αυτό κοινωνικό πρόβλημα, το οποίο ανέκυψε σ’ ένα νομό με ιδιαίτερα και σημαντικά προβλήματα. Με τη σημερινή τροπολογία θεσμοθετείται για τους εργαζόμενους στις κλωστοϋφαντουργικές επιχειρήσεις, που απολύθηκαν ειδική εισοδηματική ενίσχυση ανεργίας υπό τις προϋποθέσεις, οι οποίες περιγράφονται σε αυτή. 
      Πρέπει να πω εδώ, κύριε Υπουργέ και κύριε Πρόεδρε, ότι είναι πολύ εύστοχη η αλλαγή της διατύπωσης της τροπολογίας, η οποία είχε ήδη κατατεθεί, από «θεμελίωση δικαιώματος σύνταξης», σε «ειδική εισοδηματική ενίσχυση ανεργίας», για δύο κυρίως λόγους: Ο πρώτος λόγος είναι επειδή οι επιδοτούμενοι άνεργοι οφείλουν να αναζητούν θέσεις εργασίας, μέσω του Ο.Α.Ε.Δ. -εφόσον βέβαια τους προσφερθεί κατάλληλη εργασία- και ο δεύτερος λόγος για τον οποίο είναι πολύ εύστοχη και ιδιαίτερα σημαντική η τροποποίηση είναι διότι οφείλουν να πληρώνουν -με χρήματα βέβαια τα οποία θα τους καταβάλλονται από το κράτος- τις ασφαλιστικές εισφορές, έως ότου αυτοί οι άνθρωποι θεμελιώσουν πλήρες δικαίωμα σύνταξης. 
      Επομένως, με την τροπολογία, την οποία συζητάμε σήμερα έχω την πεποίθηση ότι η Κυβέρνηση αντιμετωπίζει κατά τον καλύτερο δυνατό τρόπο το πρόβλημα το οποίο έχει ανακύψει. Ταυτόχρονα, όμως, δόθηκε η δυνατότητα με τη σημερινή συζήτηση, να συζητήσουμε τρόπους θεσμοθέτησης ενός γενικότερου θεσμικού πλαισίου, που θα δίνει τη δυνατότητα άμεσης αντιμετώπισης παρόμοιων περιπτώσεων σαν αυτήν της Νάουσας. 
      Ο Υπουργός Απασχόλησης περιέγραψε τι θα περιλαμβάνει σε γενικές γραμμές το υπό θέσπιση νομοθετικό πλαίσιο. Επιτρέψτε μου, όμως, να πω ότι κατά την άποψή μου, για να μπορέσει να είναι λειτουργικό το θεσμικό πλαίσιο, το οποίο εξήγγειλε σήμερα ο Υπουργός και σύντομα θα υλοποιήσει η Κυβέρνηση, θα πρέπει να περιλαμβάνονται συγκεκριμένοι όροι υπαγωγής μιας περιοχής στις εξαιρετικού χαρακτήρα ρυθμίσεις, καθώς επίσης και οργάνωση ενός συστήματος εποπτείας και ελέγχου των προϋποθέσεων εφαρμογής του σχεδίου νόμου, το οποίο θα έρθει, όπως –επαναλαμβάνω- εξήγγειλε ο Υπουργός, προς συζήτηση και ψήφιση στη Βουλή. 
      Αυτά έκανε, αυτά κάνει, αυτά μπορεί να κάνει η Κυβέρνηση, στα πλαίσια των αντικειμενικών δεδομένων, τα οποία όλοι γνωρίζουμε. Ας δούμε, όμως, τι έκανε το ΠΑ.ΣΟ.Κ. διότι διέλαθε της προσοχής μας η πρόσφατη συμπεριφορά του ΠΑ.ΣΟ.Κ. κατά τη συζήτηση σ’ αυτήν εδώ την Αίθουσα σήμερα.
      Πρόσφατα επτά Βουλευτές του ΠΑ.ΣΟ.Κ ο κ. Χρυσοχοίδης, ο κ. Σιδηρόπουλος, ο κ. Νασιώκας, η κ. Αντωνίου, ο κ. Σκουλάκης, η κ. Χριστοφιλοπούλου και ο κ. Βενιζέλος κατέθεσαν στο πλαίσιο συζήτησης νομοσχεδίου του Υπουργείου Υγείας με ημερομηνία 13-3-2006 τροπολογία, η οποία αφορούσε στην αντιμετώπιση του προβλήματος των απολυμένων στη Νάουσα. Αν κάποιος αναγνώσει αυτήν την τροπολογία με επιμέλεια θα δει στη συνέχεια ότι η σημερινή τροπολογία είναι μια βελτιωμένη έκδοση αυτών που είχαν προτείνει  με την κατάθεση εκείνης της τροπολογίας τους οι Βουλευτές του ΠΑ.ΣΟ.Κ..
      Τίθεται το ερώτημα: Εάν εσείς σήμερα, κυρίες και κύριοι συνάδελφοι του ΠΑ.ΣΟ.Κ., εγκαλείτε την Κυβέρνηση και δεν ψηφίζετε την τροπολογία, διότι δεν συμπεριλαμβάνει τις θέσεις σας, οι οποίες αναφέρονται στην πρότασή σας, για την ανασυγκρότηση των φθινουσών περιοχών, γιατί δεν είχατε φροντίσει να συμπεριλάβετε αυτές τις θέσεις στην τροπολογία, που καταθέσατε πριν ένα περίπου μήνα, όταν θέλατε να αντιμετωπίσετε το ίδιο πρόβλημα; Τότε δεν είχαμε τα ίδια δεδομένα; Πώς έρχεστε σήμερα, με ποια ηθική δικαιολογία απέναντι στους απολυμένους από την κλωστοϋφαντουργία, να τους διαβεβαιώσετε ότι  θέλετε να δείτε το πρόβλημά τους με συμπάθεια, όταν εσείς οι ίδιοι είχατε φέρει παρόμοιες ρυθμίσεις πριν από ένα μήνα; Ζητούσατε τότε επίμονα από την Κυβέρνηση να τις ψηφίσει, ενώ σήμερα βελτιωμένες ρυθμίσεις, που αντιμετωπίζουν πληρέστερα το πρόβλημα, αρνείστε με έωλες αιτιολογίες να τις υπερψηφίσετε.
      Ακόμη μια φορά κυρίες και κύριοι συνάδελφοι του ΠΑ.ΣΟ.Κ., κάνετε αντιπολίτευση για την Αντιπολίτευση. Διολισθαίνετε μετατρέποντας ένα μείζον  κοινωνικό πρόβλημα σε θέμα κομματικής αντιπαράθεσης. Εμείς προσπαθούμε να αντιμετωπίσουμε τα προβλήματα, ενώ εσείς προσπαθείτε να αναβάλετε την αντιμετώπισή τους, διότι δεν θέλετε ούτε να βοηθήσετε ούτε να συνδράμετε στην επίλυση ενός μείζονος για την περιοχή της Νάουσας προβλήματος. 
      Ευχαριστώ κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Χαλκίδης,  έχει το λόγο. 
      Θα μπορείτε για την οικονομία του χρόνου να μιλάτε και από τη θέση σας. Άλλωστε ο Κανονισμός αυτό λέει. 
      ΜΙΧΑΛΗΣ ΧΑΛΚΙΔΗΣ: Εμείς, κύριε Πρόεδρε, είμαστε από την Ημαθία. Γι’ αυτό και επιτρέψτε μας να μιλήσουμε από του Βήματος. 
      ΠΡΟΕΔΡΕΥΩΝ (Γεώργιος Σούρλας): Εσείς και ο κ. Φωτιάδης δικαιούστε να μιλάτε από του Βήματος .
      ΑΝΔΡΕΑΣ ΜΑΚΡΥΠΙΔΗΣ: Και ο κ. Σιδηρόπουλος. 
      ΠΡΟΕΔΡΕΥΩΝ (Γεώργιος Σούρλας): Βεβαίως και ο κ. Σιδηρόπουλος. 
      ΗΛΙΑΣ ΦΩΤΙΑΔΗΣ: Εμείς δεν κάνουμε διακρίσεις. Όλους τους θεωρούμε πατριώτες.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Φωτιάδη! 
      Ορίστε, κύριε Χαλκίδη, έχετε το λόγο. 
      ΜΙΧΑΛΗΣ ΧΑΛΚΙΔΗΣ: Κύριε Πρόεδρε, πριν πάω στην κύρια τοποθέτησή μου, θα ήθελα σύντομα να δώσω δύο απαντήσεις στη συνάδελφο κ. Παπανδρέου, η οποία στην τοποθέτησή της έμεμψε τη μη επίσκεψη του Πρωθυπουργού στην Ημαθία συνδυάζοντάς την με την τροπολογία, που κατέθεσε η Κυβέρνηση. 
      Πρώτον, δεν υπήρχε πρόγραμμα επίσκεψης του κυρίου Καραμανλή στην Ημαθία και δη στη Νάουσα. 
      Δεύτερον, καμιά σχέση δεν έχει η τροπολογία που κατατέθηκε, διότι το θέμα της Νάουσας συζητείται στο Υπουργείο Εργασίας εδώ και ένα χρόνο. 
      Τρίτον, καλό θα είναι να είναι ενημερωμένοι οι συνάδελφοι του ΠΑ.ΣΟ.Κ., σε ό,τι αφορά το ποια ποσοστά απολυμένων καλύπτει η συγκεκριμένη τροπολογία, γιατί η κ. Παπανδρέου στην τοποθέτησή της ανέφερε  ότι καλύπτει μια πολύ μικρή μειοψηφία των απολυμένων. Όχι κυρία Παπανδρέου. Καλύπτει πάνω από το 50% των απολυμένων. Όσον αφορά το λοιπό εργατικό δυναμικό με ανακατανομή μπορεί να βρει εργασία σε όλα τα  υπάρχοντα εργοστάσια, όχι μόνο του ομίλου «ΛΑΝΑΡΑ», αλλά και στα λοιπά κλωστήρια. 
      Η τροπολογία που συζητάμε σήμερα, που αφορά τους πρώην εργαζόμενους σε κλωστοϋφαντουργικές επιχειρήσεις της Νάουσας, αλλά και τους νυν είναι ένα ιδιαίτερα σοβαρό θέμα για μια ολόκληρη περιοχή, που κυριολεκτικά καταρρέει οικονομικά και κοινωνικά, εξαιτίας της ανεργίας. Έχουμε  υποχρέωση να σταθούμε εδώ στο  πλευρό τους, όχι με λόγια και ευχολόγια, αλλά με έργα. Η Κυβέρνηση της Νέας Δημοκρατίας, με την τροπολογία που κατέθεσε γι’ αυτό το πρόβλημα, κάνει πράξη την προεκλογική δέσμευσή της και στέκεται έμπρακτα στο πλευρό των ανέργων κλωστοϋφαντουργών της Νάουσας, που σε οικογένειες αντιστοιχούν στο μισό της τοπικής κοινωνίας. Αποδεικνύει ταυτόχρονα η Κυβέρνηση για μια ακόμα φορά το κοινωνικό της πρόσωπο.
      Οφείλω να τονίσω από το Βήμα αυτό και προς κάθε κατεύθυνση ότι προσωπικά αισθάνομαι μια μεγάλη δικαίωση, διότι επανειλημμένα, ως Κοινοβουλευτικός Εκπρόσωπος της περιοχής, είχαμε μεταφέρει στο κόμμα μας, τη Νέα Δημοκρατία -τόσο εγώ όσο και ο συνάδελφος κ. Ηλίας Φωτιάδης- το πρόβλημα. Πρώτα ως αντιπολίτευση και μετά ως Κυβέρνηση, είχαμε υπογραμμίσει το μέγεθος και την κοινωνική ιδιαιτερότητά του και τελικά σήμερα, αποδεικνύεται περίτρανα ότι η Κυβέρνηση της Νέας Δημοκρατίας άκουσε, κύριε Υπουργέ, την απεγνωσμένη φωνή της Νάουσας. 
      Η Κυβέρνηση της Νέας Δημοκρατίας δεν προσπέρασε το πρόβλημα, αλλά το αντιμετώπισε δίνοντας λύσεις πρώτα απ’ όλα στους ανθρώπους, που έχασαν τη δουλειά τους, τους άνεργους κλωστοϋφαντουργούς. Αυτή την ουσιαστική και άμεση ανταπόκριση της Κυβέρνησης της Νέας Δημοκρατίας σ’ ένα φλέγον κοινωνικό και οικονομικό πρόβλημα μιας ολόκληρης περιοχής οφείλουμε να το επισημάνουμε και να το αναγνωρίσουμε. 
      Βέβαια, με την ίδια συνέπεια η Κυβέρνηση της Νέας Δημοκρατίας δίνει λύση συνολικότερα στο μεγάλο οικονομικό πρόβλημα που αντιμετωπίζει η Νάουσα και γενικότερα η Ημαθία εξαιτίας της αποβιομηχάνισης του νομού. 
      Σήμερα, όμως, με την τροπολογία που καταθέτουμε, κάνουμε ένα μεγάλο βήμα λύνοντας το τεράστιο πρόβλημα των εργαζομένων στις κλωστοϋφαντουργικές επιχειρήσεις της Νάουσας, που έχουν απολυθεί, καθώς και σ’ όσους θα απολυθούν μέχρι την 31η Δεκεμβρίου 2008. Δίνουμε λύση, διότι το πρόβλημα αυτό είναι τεράστιο και βρίσκεται σε συνεχή εξέλιξη και η λύση είναι συγκεκριμένη. 
      Επειδή ακούστηκαν διάφορα όσον αφορά το γιατί πήρε η Κυβέρνηση την πρώτη πρόταση σχετικά με τη σύνταξη στα πενήντα και έκανε την τροποποιητική της παρέμβαση, θα ήθελα να πω ότι ήταν ξεκάθαρη η τοποθέτηση του Υπουργού Απασχόλησης: Πλήρης σύνταξη σ’ αυτούς με τα πενήντα χρόνια -για να το ακούσουν όλοι οι φίλοι της Νάουσας- και με τα επτάμισι χιλιάδες ένσημα με διαδοχική ασφάλιση. Όσοι, λοιπόν, τηρούν και πληρούν τις προϋποθέσεις, θα πάρουν την πλήρη σύνταξη, την επικουρική και είναι καλυμμένα και τα ασφαλιστικά ταμεία. 
      Έτσι δεν είναι, κύριε Υπουργέ;
      ΑΝΔΡΕΑΣ ΜΑΚΡΥΠΙΔΗΣ: Όχι, σύνταξη!
      ΜΙΧΑΛΗΣ ΧΑΛΚΙΔΗΣ: Όχι, δεν θα πάρουν σύνταξη, αλλά θα πάρουν αποδοχές ίσες με το ποσό, που θα έπαιρναν για σύνταξη. Αυτό σημαίνει ότι είτε σύνταξη το χαρακτηρίσουμε είτε αποδοχές, τα χρήματα θα είναι συγκεκριμένα για όλο αυτό το χρονικό διάστημα. Επειδή, όμως, αιωρείται στη Νάουσα το τι θα γίνει, ξεκαθαρίζουμε ότι το ποσό αυτό θα καλύπτει το ποσό της πλήρους σύνταξης, της επικουρικής και θα είναι πληρωμένα και τα ασφαλιστικά ταμεία. 
      Βέβαια, υπάρχουν μερικές περιπτώσεις απολυμένων, κύριε Υπουργέ, οι οποίοι έχουν επτά χιλιάδες ένσημα και είναι πάνω από πενήντα πέντε. Θέλουμε, λοιπόν, να προσέξετε και αυτές τις περιπτώσεις, οι οποίες είναι ελάχιστες. 
      Κυρίες και κύριοι συνάδελφοι, είναι αλήθεια ότι η κλωστοϋφαντουργία προσέφερε πάρα πολλά στη Νάουσα. Είναι, όμως, εξίσου αλήθεια ότι οι Ναουσαίοι ως εργαζόμενοι, έδωσαν το «είναι» τους, έδωσαν τα πάντα για να φτάσουν τον κλάδο στην κορυφή. Και εάν ο κλάδος της εκ Ναούσης κλωστοϋφαντουργίας κατόρθωσε να φτάσει κάποτε στην κορυφή, αυτή η επιτυχία οφείλει σημαντικό μερίδιο στο ανθρώπινο δυναμικό της πόλης, που μόχθησε και εργάστηκε ακούραστα γι’ αυτόν το σκοπό. Αυτή είναι μια πραγματικότητα, την οποία δεν μπορούμε να παραλείψουμε. 
      Αυτοί οι δύο τομείς της κλωστοϋφαντουργίας, η επιχείρηση και το εργατικό δυναμικό, πορεύτηκαν μαζί στη Νάουσα όλα αυτά τα χρόνια, συνεργάστηκαν, ωφελήθηκαν, αναπτύχθηκαν και προόδευσαν. Και με θεμέλιο αυτήν την επιτυχία, αναπτύχθηκε σιγά-σιγά όλο το οικοδόμημα της τοπικής κοινωνίας, της τοπικής οικονομίας και του τοπικού κοινωνικού ιστού. 
      Όλα αυτά τα χρόνια, ο κλάδος ξεπέρασε πολλές δύσκολες καταστάσεις. Ξεπέρασε ακόμη και την τεράστια οικονομική και κοινωνική κρίση, που προκλήθηκε από το Β΄ Παγκόσμιο Πόλεμο. Όμως, δεν άντεξε την παντελώς αδιάφορη στάση των κυβερνήσεων του ΠΑ.ΣΟ.Κ. στα προβλήματα που δημιουργήθηκαν στον κλάδο κατά τα τελευταία χρόνια και είναι πολιτικό θράσος, από πλευράς των συναδέλφων του ΠΑ.ΣΟ.Κ., να μιλάνε για παρεμβάσεις για τη Νάουσα σήμερα, όταν επί είκοσι χρόνια και μάλιστα τα τελευταία δέκα χρόνια, που η Νάουσα μαστίζεται και τα εργοστάσια πηγαίνουν για κλείσιμο το ένα μετά το άλλο, ούτε οι συνάδελφοι Βουλευτές του ΠΑ.ΣΟ.Κ. τότε ήταν παρόντες και εμείς ήμασταν αντιπολίτευση ούτε ποτέ έγινε καμία παρέμβαση από την πλευρά της κυβέρνησης του ΠΑ.ΣΟ.Κ.. 
      Πρέπει κάποτε να μάθουμε να λέμε τα πράγματα με το όνομά τους! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μπορώ να έχω λίγο την ανοχή σας, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Μπορείτε να συνεχίσετε για ένα λεπτό ακόμα. 
      ΜΙΧΑΛΗΣ ΧΑΛΚΙΔΗΣ: Η κρίση που μαστίζει σήμερα τη Νάουσα εξαιτίας των απολύσεων και της αποβιομηχάνισης του κλάδου της κλωστοϋφαντουργίας και όχι μόνο, δεν είναι πρόβλημα σημερινό. Είναι ένα πρόβλημα που άρχισε να εμφανίζεται από τα τέλη του 1980 και άρχισε να εξελίσσεται ραγδαία τα τελευταία επτά-οκτώ χρόνια. Δεν ήταν κυβέρνηση η Νέα Δημοκρατία πριν από δύο χρόνια! 
      Οι πολίτες και οι φορείς της Νάουσας, που αμέσως με αγωνία κινητοποιήθηκαν μπροστά στο πρόβλημα, είδαν την κυβέρνηση του ΠΑ.ΣΟ.Κ. αντί να δίνει λύση στο πρόβλημα, να εντάσσει την πόλη στις φθίνουσες βιομηχανικά περιοχές, επιβεβαιώνοντας ουσιαστικά τις ευθύνες της και την αδιέξοδη πολιτική της. 
      Με λύπη βλέπουμε και τη σημερινή πρότασή σας και την τοποθέτηση του Προέδρου του ΠΑ.ΣΟ.Κ. κ. Παπανδρέου, που καθαρά μιλάει για παρέμβαση. Τη διαβάζω ακριβώς, όπως είναι. Λέει: «Θα προχωρήσουμε σε φθίνουσες περιοχές.» 
      Ο Πρόεδρος του ΠΑ.ΣΟ.Κ. χαρακτήρισε μείζον το θέμα και επεσήμανε ότι το ΠΑ.ΣΟ.Κ. έχει καταρτίσει ολοκληρωμένη πρόταση για την ανασυγκρότηση των φθινουσών περιοχών. Μα, αν η παρέμβασή σας τότε, που χαρακτηρίσατε τη Νάουσα «φθίνουσα περιοχή»,  είχε θετικά αποτελέσματα στον τομέα της ανεργίας και της εργασίας, τι θέλατε τις άλλες παρεμβάσεις και τι κάνετε τώρα νέες προτάσεις;  
      Δεν μπαίνω στις προτάσεις σας, γιατί είναι όλο «θα» και «θα». Τα είπε η συνάδελφος. Όμως, εγώ θα σας πω μόνο τα εξής για τις προτάσεις:
      Ενεργητικά μέτρα που περιλαμβάνει το πρόγραμμά σας –αυτό που καταθέσατε ως πρόταση- είναι η κατάρτιση και η επανακατάρτιση των ανέργων κ.λπ., η επιδότηση πρόσληψης σε παλιές και νέες επιχειρήσεις, η επιδότηση επιχειρηματικών πρωτοβουλιών. Πηγαίνετε να τα πείτε αυτά στη Νάουσα. 
      Όλα αυτά έχουν κατατεθεί. Έχουν γίνει παρεμβάσεις από το Υπουργείο, αλλά δεν υπάρχει ανταπόκριση ούτε από τις επιχειρήσεις της Νάουσας, διότι δεν υπάρχει φως στον ορίζοντα. 
      Παράλληλα, με τον τρόπο αυτό επιβεβαιώθηκε, πέρα από την πρωτοφανή κυβερνητική αδιαφορία του ΠΑ.ΣΟ.Κ,…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
      ΜΙΧΑΛΗΣ ΧΑΛΚΙΔΗΣ: Τελειώνω, κύριε Πρόεδρε. 
      …και η ανεπανάληπτη κοινωνική αναλγησία των τότε  εκπροσώπων της απέναντι στο πρόβλημα. 
      Κυρίες και κύριοι συνάδελφοι, το πρόβλημα της Νάουσας δεν είναι συνηθισμένο πρόβλημα. Άκουσα τις μέρες αυτές να διατυπώνονται -από την πλευρά του ΠΑ.ΣΟ.Κ., κυρίως- απόψεις που μιλούσαν για ευνοϊκή μεταχείριση πριν από λίγες μέρες. Σήμερα ήρθατε εδώ και φωνάζετε και μέμφεσθε την Κυβέρνηση, γιατί έκανε αυτήν την αλλαγή. 
      Όμως, όπως πολύ σωστά τόνισαν και οι δύο Υπουργοί –και ο Υπουργός Οικονομίας και ο Υπουργός Απασχόλησης- που από την πρώτη στιγμή αντιλήφθηκαν το μέγεθος και τη σημασία του προβλήματος, η Νάουσα είναι μια περιοχή με έντονο πρόβλημα ανεργίας και δημιουργήθηκαν αδιέξοδα, που κάθε κυβέρνηση έχει την ευθύνη να αντιμετωπίζει. Το αδιέξοδο της Νάουσας έφθασε στο απροχώρητο. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Μπορεί η Νέα Δημοκρατία να μην ευθύνεται, ως Κυβέρνηση, για τη δημιουργία αυτής της κατάστασης, αλλά αυτό που κάνουμε σήμερα για τη Νάουσα δείχνει την κοινωνική ευαισθησία, που πρέπει να έχει η Κυβέρνηση και η πολιτεία, όταν σε ορισμένες περιοχές δημιουργούνται τέτοια οικονομικά αδιέξοδα. Αυτό είναι λυπηρό, ενώ κάποιοι κατά βάθος αναγνωρίζουν τη χρησιμότητα και την ωφέλεια της τροπολογίας. 
      Και εσείς, συνάδελφοι του ΠΑΣΟΚ, την αναγνωρίζετε. Απλώς έχετε μια άλλη αντίληψη. Έχετε μια άλλη πρόταση. Αυτή καθεαυτή η τροπολογία που κατέθεσε η Κυβέρνηση της Νέας Δημοκρατίας σας βρίσκει σύμφωνους. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτού)
      Είναι λυπηρό, λοιπόν, να επιλέγετε την οδό της στείρας άρνησης στο πρόβλημα των ανέργων κλωστοϋφαντουργών, μόνο και μόνο για λόγους αντιπολιτευτικούς. 
      Τελειώνω, κύριε Πρόεδρε. 
      Την πρόταση που κατατέθηκε από όλους τους φορείς της Νάουσας θα την καταθέσω στα Πρακτικά, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Καταθέστε την και τελειώστε, κύριε Χαλκίδη! 
      ΜΙΧΑΛΗΣ ΧΑΛΚΙΔΗΣ: Η πρόταση που κατατέθηκε με τη σύμφωνη γνώμη όλων των Βουλευτών της Ημαθίας και των συναδέλφων του ΠΑ.ΣΟ.Κ., του κ. Χρυσοχοΐδη και του κ. Σιδηρόπουλου, στο γραφείο του νομάρχη, του εργατικού κέντρου και των λοιπών σωματείων έλεγε να βγουν απευθείας στη σύνταξη όσοι βρίσκονται στην τελευταία πενταετία, έχουν συμπληρωμένο αριθμό ενσήμων και είναι πενήντα πέντε ετών οι άνδρες και πενήντα ετών οι γυναίκες. Η πρόταση του Υπουργείου και της Κυβέρνησης είναι ακόμη πιο προχωρημένη. Μιλάει για οκτώ χιλιάδες ένσημα. Εμείς στην τροπολογία λέμε για επτάμισι χιλιάδες. 
      Και όχι μόνο αυτό. Εστάλη από το Εργατικό Κέντρο Νάουσας, το Σωματείο Εργαζομένων Εργατοϋπαλληλικού Εργοστασίου Κλωστήρια Β΄ Νάουσας και το Σωματείο Εργαζομένων «ΤΡΙΚΟΛΑΝ» (FANCO) προς τους Υπουργούς της Κυβέρνησης και όλους τους Βουλευτές του ελληνικού Κοινοβουλίου –όλοι οι συνάδελφοι το πήραν- μία πρόταση νόμου, που προτείνει ακριβώς αυτά, για να τα καταθέσουμε. Έρχεται, λοιπόν, η πρόταση της Κυβέρνησης, πολύ πιο βελτιωτική και με καλύτερους όρους απ’ αυτούς. 
      Και όχι μόνο. Τα κροκοδείλια δάκρυα των συναδέλφων του ΠΑ.ΣΟ.Κ. κάποτε πρέπει να σταματήσουν! Αυτήν την πρόταση τη συζητήσαμε στο γραφείο του Υπουργού Οικονομικών οι τέσσερις Βουλευτές Ημαθίας, παρόντος του κ. Χρυσοχοΐδη, του κ. Σιδηρόπουλου και του κ. Φωτιάδη. Δεν υπήρξε αντίδραση από κανέναν και σήμερα βλέπουμε να γίνονται όλα αυτά που γίνονται. 
      Από τους Βουλευτές τους ΠΑ.ΣΟ.Κ. εμείς, ως Νέα Δημοκρατία και ως Βουλευτές Ημαθίας, περιμένουμε να τοποθετηθούν ξεκάθαρα επί της τροπολογίας αυτής και να μας πουν, ιδιαίτερα οι Βουλευτές Ημαθίας, πέραν από το τι θα πει το κόμμα τους, αν τελικά θέλουν ή όχι την επίλυση του συγκεκριμένου προβλήματος. 
      ΠΡΟΕΔΡΕΥΩΝ (Γεώργιος Σούρλας): Κύριε Χαλκίδη, ολοκληρώστε, παρακαλώ!
      ΜΙΧΑΛΗΣ ΧΑΛΚΙΔΗΣ: Και επειδή η απήχηση της συγκεκριμένης τροπολογίας στην κοινωνία, στους εργαζόμενους και στον Τύπο είναι πολύ μεγάλη στο νομό, καταθέτω τις εφημερίδες όλων των πολιτικών αποχρώσεων στα Πρακτικά της Βουλής, για να τις δείτε. Η «ΦΩΝΗ ΤΗΣ ΝΑΟΥΣΑΣ» γράφει: «Επιτέλους λύσεις σε προβλήματά μας». Δεν ξανάγινε ποτέ αυτό! 
      Τα πολιτικά παιχνίδια στις πλάτες των ανέργων της Νάουσας πρέπει επιτέλους να σταματήσουν.
      ΠΡΟΕΔΡΕΥΩΝ (Γεώργιος Σούρλας): Κύριε Χαλκίδη, σας παρακαλώ! Σταματήστε εδώ! 
      ΜΙΧΑΛΗΣ ΧΑΛΚΙΔΗΣ: Ευχαριστώ, κύριε Πρόεδρε. 
      (Στο σημείο αυτό ο Βουλευτής Ημαθίας κ. Μιχαήλ Χαλκίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Νομίζω πως τα έχετε πει όλα! Άλλωστε με το πάθος που έχετε για την Ημαθία και για τη Νάουσα η ομιλία σας μπορεί να διαρκέσει πάρα πολύ! Είμαστε και «λίγο» συντοπίτες και, επομένως, καλά κατέχω τα της Ημαθίας.  
      ΗΛΙΑΣ ΦΩΤΙΑΔΗΣ: Μην ξεχνάτε ότι και εσείς, κύριε Πρόεδρε, έχετε σχέση με αυτό το μέρος: Γεννηθήκατε και μεγαλώσατε εκεί. 
      ΡΟΔΟΥΛΑ ΖΗΣΗ: Εσείς κάνατε τις ολυμπιακές πόλεις φθίνουσες!
      ΠΡΟΕΔΡΕΥΩΝ (Γεώργιος Σούρλας): Για τον κ. Φωτιάδη και για τον κ. Σιδηρόπουλο θα υπάρχει εξαίρεση υπέρβασης χρόνου, όχι γιατί έχουμε ιδιαίτερη αδυναμία στην Ημαθία, όπου μεγάλωσα, αλλά γιατί έχουν τα αιτήματά τους.
      Το λόγο έχει ο κ. Γεώργιος Παπαγεωργίου, Βουλευτής Ευβοίας.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Ευχαριστώ, κύριε Πρόεδρε.
      Και βεβαίως, κύριε Πρόεδρε, οφείλει το ελληνικό Κοινοβούλιο, οφείλει η πολιτεία και κανείς δεν το αρνείται αυτό –παίρνοντας αφορμή από τα λόγια του εκλεκτού συναδέλφου, που μόλις απεχώρησε από το Βήμα- να είναι κοινωνικά ευαίσθητο και σ’ αυτό το πρόβλημα, το οποίο έχουν αυτοί οι άνθρωποι, που είναι απολυμένοι από αυτές τις επιχειρήσεις.
      Νομίζω, όμως, ότι δεν ακούγεται πολύ ευχάριστο και δεν ακούγεται και καθόλου πειστικό. Και δράττομαι της ευκαιρίας να απαντήσω και στον κύριο Υπουργό για το ότι δήθεν για όλη αυτήν την κατάσταση πάντοτε φταίει το ΠΑ.ΣΟ.Κ. και ότι η Νέα Δημοκρατία παίρνει εκείνα τα ευαίσθητα κοινωνικά μέτρα και έχει την επιδοκιμασία του ελληνικού λαού. Μάλιστα ο κύριος Υπουργός αναφέρθηκε ειδικά και στις 7 Μαρτίου του 2004.
      Σας διαβεβαιώ και πιστέψτε με –και φαίνεται και από την «Πειραιώς», αν και ίσως να μην μπορείτε να το αντιληφθείτε πολύ καλά- ότι ο Μάρτης του 2004 είναι πολύ μακριά, κύριε Υπουργέ. Καλό θα είναι να σκέφτεστε τον επόμενο Μάρτη, όποτε δηλαδή γίνουν –το λέω μεταφορικά- οι εκλογές. Και ίσως είναι προτιμότερο να αλλάξετε αυτό το λογότυπο και να μη λέτε ότι για όλα φταίει η προηγούμενη κυβέρνηση, αλλά η επόμενη, γιατί σίγουρα με όλες αυτές τις ενέργειες που κάνετε η επόμενη κυβέρνηση θα είναι του ΠΑ.ΣΟ.Κ.
      Βεβαίως οφείλουμε να είμαστε ευαίσθητοι για τα προβλήματα της Νάουσα και κανείς εν πάση περιπτώσει δεν μπορεί να το αρνηθεί αυτό. Αλλά για τις υπόλοιπες περιοχές της Ελλάδος, ποια είναι η ευαισθησία σας;
      ΑΝΤΩΝΙΟΣ ΦΟΥΣΑΣ: Κύριε συνάδελφε…
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Σας παρακαλώ, κύριε συνάδελφε. Σας παρακαλώ πολύ!
      Πόσες φορές έχουμε έρθει στο γραφείο σας, κύριε Υπουργέ; Άκουσα ότι χρειάστηκε –κι εγώ τους συγχαίρω- ένας χρόνος για τους συνάδελφους της Ημαθίας. Εμείς πόσα χρόνια ερχόμαστε για τη «ΜΑΡΜΕΤΑΛ», για την «ΚΟΙΣΕΛΙΤ», για τη «ΔΑΡΙΓΚ»; Πόσες υποσχέσεις μας δώσατε, κύριε Υπουργέ; Μάλιστα κατά την τελευταία συνάντηση, που είχαμε στο γραφείο σας, μας είπατε ότι τουλάχιστον θα κάνατε το έλασσον.
      Τι γίνεται μ’ εκείνη την περιβόητη επιδότηση των πενήντα ανέργων, στη «ΜΑΡΜΕΛΑΤ» και την «ΚΟΙΣΕΛΙΤ» που απομένουν απ’ αυτούς που η κυβέρνηση του ΠΑ.ΣΟ.Κ., κάνοντας το ίδιο, επιδοτούσε; Και μάλιστα βιάστηκα να το πω, όπως και άλλοι συνάδελφοί μου, γιατί οπωσδήποτε τα θετικά πάντα λέγονται. Σήμερα, όμως, βλέπουμε ότι πάλι την Εύβοια την έχετε ξεχάσει και αυτή ήταν η αιτία περισσότερο που παίρνω το λόγο.
      Διότι πραγματικά νομίζω ότι το δικαίωμα στην εργασία είναι ιερό, αφορά όλους τους ανθρώπους και νομίζω ότι δεν έχει ούτε σύνορα νομών ούτε σύνορα χωρών ούτε σύνορα ηπείρων. Είναι ένα παγκόσμιο ζήτημα, το χρειάζονται όλοι οι άνθρωποι και νομίζω, αγαπητέ κύριε συνάδελφε –και κατανοώ το πρόβλημά σας, γιατί κι εμείς από νομό της ανεργίας είμαστε- ότι κάνετε πολύ άσχημα να λέτε ότι ευθύνονται οι κυβερνήσεις του ΠΑ.ΣΟ.Κ. κ.ο.κ..
      Εσείς ήρθατε στην Κυβέρνηση και είπατε ότι με την ανταγωνιστικότητα και με τη μεταρρύθμιση και όλα αυτά θα αναζωογονήσετε την ύπαιθρο, θα δώσετε εργασίες, θα ανοίξουν τα εργοστάσια κ.λπ.. Όμως πλανάστε, πλανόμαστε όλοι, για να είμαι δίκαιος. Γιατί ίσως δεν έχουμε καταλάβει –για να μιλήσουμε αντικειμενικά και όχι πάντοτε με αντιπαραθέσεις- σε ποια εποχή ζούμε. Ζούμε στην εποχή του κέρδους, ζούμε στην εποχή της παγκοσμιοποίησης, οι οικονομικά ισχυροί διαφεντεύουν όλο το παιχνίδι, η οικονομία και η δύναμη της οικονομίας έρχονται όλο και πιο πολύ στην πολιτική.
      Και εγώ σας ρωτάω, απαντώντας και σ’ ένα άλλο συνάδελφο, που είπε πριν ότι μετακομίζουν χιλιάδες επιχειρήσεις στα Βαλκάνια και στη Βουλγαρία και αλλαχού, εν πάση περιπτώσει, εσείς γιατί δεν τους σταματάτε, αγαπητοί συνάδελφοι της Νέας Δημοκρατίας, τους επιχειρηματίες; Και άραγε τι μέσα έχετε που δεν τα είχαμε εμείς;
      Αντιλαμβάνεστε, λοιπόν, ότι δεν είναι τόσο πολύ απλά τα πράγματα και μη σας ενοχλεί, κύριε Υπουργέ και κύριοι συνάδελφοι της Νέας Δημοκρατίας, να λέμε ότι το μέτρο σας είναι αποσπασματικό. Γιατί πράγματι αφορά μεμονωμένα μια περιοχή, θέτει σε ανισότητα όλους τους υπόλοιπους εργαζόμενους και δεν ξέρω αν εθίζει, ως ένα βαθμό. Διότι, εν πάση περιπτώσει, εδώ έχουμε το εξής: παρατηρούμε ένα δεδομένο φαινόμενο, ότι οι άνθρωποι που είναι γύρω στα σαράντα πέντε, στα πενήντα, στα πενήντα πέντε απολύονται διαρκώς από τις εργασίες τους. Όλοι προτιμούν να μην τους έχουν, διότι είναι ίσως και βεβαρημένοι μισθολογικά.
      Από την άλλη μεριά το πρόβλημα της ανεργίας δεν θα μεγαλώνει μόνο απ’ αυτήν την αιτία, παρά την ευαισθησία που έχουμε γι’ αυτούς τους ανθρώπους, αλλά θα μεγαλώνει γιατί και στην είσοδο υπάρχει στενωπός. Όλο και λιγότεροι άνθρωποι βρίσκουν σήμερα περιθώριο και ευκαιρίες για εργασία. Οι νέοι παραμένουν άνεργοι. Η πίεση θα μεγαλώνει. Και αν λέτε εσείς ότι λύσατε το πρόβλημα και ότι, εν πάση περιπτώσει, τα κάνατε όλα και ότι αυτή ήταν η αναπτυξιακή προοπτική, που είχατε υποσχεθεί για την Ελλάδα, ότι τάχατες θα επιδοτούσατε μερικούς ανέργους στη Νάουσα και ότι θα αλλάξει η ζωή των Ναουσαίων μ’ αυτό το ζήτημα, εγώ δεν μπορώ να το αντιληφθώ. Εγώ θα το αντιλαμβανόμουν αν αυτή η Κυβέρνηση πραγματικά και με τα δεδομένα της φθίνουσας περιοχής…
      ΜΙΧΑΛΗΣ ΧΑΛΚΙΔΗΣ: Όχι, κύριε συνάδελφε…
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Γιατί να σας ενοχλεί κύριε συνάδελφε; Όταν μία περιοχή δεν  έχει οικονομική δύναμη, δεν είναι σε ακμή, εν πάση περιπτώσει με τα απλά ελληνικά –και νομίζω ότι είσθε φιλόλογος και τα γνωρίζετε καλύτερα- φθίνουσα θα την πούμε και πρέπει να λάβουμε τέτοια μέτρα, ώστε να δημιουργηθούν θέσεις εργασίες, όχι για να μη χάσουν την εργασία αυτοί που φεύγουν, αλλά για να βρίσκουν εργασία όχι μόνο οι Ναουσάιοι, που μας αφορά εδώ εν προκειμένω, αλλά και όλοι οι Έλληνες.
      Αυτά είναι τα προβλήματα. 
      Εν πάση περιπτώσει, κύριε Υπουργέ -λυπάμαι και εγώ που δεν βλέπω τους συναδέλφους της Νέας Δημοκρατίας να μάχονται για το νομό μας, γιατί πραγματικά έχουμε επιχειρήσεις, και να πουν και για τους δικούς μας εργαζόμενους- σας λέω απ’ αυτό το Βήμα γι’ αυτά που τόσες φορές μας έχετε πει στο Υπουργείο σας όπου ερχόμαστε και ξαναερχόμαστε και ότι η Εύβοια είναι μέρος της ελληνικής επικράτειας.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Παπαγεωργίου έχετε δίκιο. Η κοινωνική ευαισθησία δεν μπορεί να είναι λίγο ή να είναι κατά νομό ή κατά κλάδο. Ή υπάρχει ή δεν υπάρχει. Και αυτό είναι για όλη την Ελλάδα. 
      Ειδικά για την Εύβοια, για τις θέσεις απασχόλησης που είπατε, την κοινωνική εργασία, η τροπολογία έγινε πριν ένα μήνα και εντός του Μαϊου  -όχι πενήντα, ογδόντα θέσεις είναι γι’ αυτούς, καλά το είπατε, δεν θα διαψευσθείτε-  θα έχει λήξει. Έχετε πάρει και άλλες πενήντα. 
      Άρα, λοιπόν, πρώτον, δεν σας είπε κανείς ψέματα. Και δεύτερον, το ταμείο αλληλοβοηθείας, που λέμε -οσονούπω θα έλθει στη Βουλή μετά από διαβούλευση φορέων και κομμάτων- θα καλύπτει και το Νομό Ευβοίας και τους άλλους κλάδους και τα πάντα. Άρα, λοιπόν, η Κυβέρνηση σκέπτεται εθνικά, σκέπτεται συλλογικά, δεν σκέπτεται τουλάχιστον κομματικά, όπως στο παρελθόν. 
      ΠΡΟΕΔΡΕΥΩΝ (Γεώργιος Σούρλας): Εγώ κρατάω την αναφορά σας ό,τι θα έχει σχέση –κυρία Ζήση, το ακούσατε- και με το Νομό Μαγνησίας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακριβώς.
      ΠΡΟΕΔΡΕΥΩΝ (Γεώργιος Σούρλας): Οπότε θα περιμένουμε. 
      ΡΟΔΟΥΛΑ ΖΗΣΗ: Εσείς τώρα, κύριε Πρόεδρε, πιστέψατε ότι θα λυθούν τα προβλήματα;
      ΠΡΟΕΔΡΕΥΩΝ (Γεώργιος Σούρλας): Εκτιμώ και πιστεύω τον κ. Γιακουμάτο.
      ΡΟΔΟΥΛΑ ΖΗΣΗ: Μία ακόμη υπόσχεση.
      ΠΡΟΕΔΡΕΥΩΝ (Γεώργιος Σούρλας): Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, θέλω να εκφράσω τη λύπη μου για ορισμένους συναδέλφους της Αξιωματικής Αντιπολίτευσης, τους οποίους εκτιμώ και σέβομαι, που προσπαθούν, με αντιπολιτευτικές κορώνες, να ακυρώσουν την κοινωνική ευαισθησία της Κυβέρνησης και ζητάνε από μία Κυβέρνηση σ’ αυτό το μικρό χρονικό διάστημα να λύσει προβλήματα, τα οποία δεν έχουν λυθεί εδώ και πολλές δεκαετίες και ξέρουν οι συνάδελφοι αυτοί ότι στην πολιτική θαύματα δεν γίνονται. Δεν υπάρχουν, δηλαδή, μαγικά ραβδιά για να αντιμετωπίσεις προβλήματα, τα οποία έχουν συσσωρευτεί εδώ και δεκαετίες από λανθασμένες και αδιέξοδες πολιτικές. Υπάρχει, όμως, η πρόθεση, υπάρχει η ικανότητα, υπάρχει η αποφασιστικότητα να κάνεις πράξεις τις δεσμεύσεις σου και αυτό ακριβώς κάνει η Κυβέρνηση. Και το λέω εγώ, διότι είμαι Βουλευτής του Νομού Πέλλας, που έχει βιώσει και βιώνει, όπως και οι συνάδελφοι της Ημαθίας, τη μάστιγα της ανεργίας και το κλείσιμο των εργοστασίων κλωστοϋφαντουργίας. Πριν από μερικά χρόνια έκλεισαν εργοστάσια κλωστοϋφαντουργίας στην Πέλλα και χάσαμε πάνω από πεντακόσιες θέσεις εργασίας. 
      Χαρακτηριστικό είναι το υπόμνημα, που κατέθεσα πριν από λίγες μέρες στην ηγεσία του Υπουργείου Απασχόλησης, με το οποίο παρουσιάζεται η πραγματική κατάσταση της οικονομίας και της ανεργίας στο Νομό Πέλλας. 
      Θα διαβάσω λίγες γραμμές από το υπόμνημα των απολυομένων από τα  «Κλωστήρια Νάουσας» στην Πέλλα -γιατί εργοστάσιο «Κλωστήρια Νάουσας» κύριοι συνάδελφοι υπάρχει και στην Πέλλα, δυστυχώς, που έκλεισε.
      Τι λένε, λοιπόν, αυτοί οι εργαζόμενοι; «Σταδιακά από το καλοκαίρι του 2002 μέχρι τις αρχές του 2003 και μετά από μία σειρά παλινωδιών με αποφάσεις του τύπου το εργοστάσιο κλείνει, δεν κλείνει, θα ειδικευτεί στην παραγωγή ορισμένου τύπου νημάτων κ.λπ., το εργοστάσιο έκλεισε οριστικά, με αποτέλεσμα να μείνουν άνεργοι οι εργαζόμενοι στις αρχές του 2003», «Κλωστήρια Ναούσης». 
      Συνεχίζουν: «Δυστυχώς παρά τις παρεμβάσεις μας σε τοπικούς και μη φορείς καθώς και στους τότε Υπουργούς» -αναφέρουν τα ονόματά τους, δεν είναι Βουλευτές αυτή τη στιγμή οι κύριοι αυτοί και δεν θέλω να αναφέρω τα ονόματά τους για να μην θεωρηθεί ότι κάνω αντιπολίτευση για να τους θίξω- «δεν ευρέθη κανένα μέτρο». Αυτό λένε οι απολυόμενοι, εργαζόμενοι στα «Κλωστήρια Ναούσης» στην Πέλλα. 
      Συνεχίζουν πιο κάτω «σήμερα, τρία χρόνια μετά, θα θέλαμε να ξέρουμε γιατί όταν πλήττεται ένας κλάδος –κλωστοϋφαντουργία- αυτό πρέπει να περιορίζεται σε στενά νομαρχιακά πλαίσια και να μην καλύπτει και το Νομό Πέλλας ο οποίος έχει το πρόσθετο μειονέκτημα να είναι νομός παραμεθόριος».
      Ευτυχώς, ήρθε η Κυβέρνηση, ήρθαν οι ηγεσίες των Υπουργείων Οικονομίας και Οικονομικών και Κοινωνικής Απασχόλησης και κατέθεσαν αυτή την τροπολογία με την οποία λύνεται το πρόβλημα των ανέργων των «Κλωστηρίων Ναούσης» και γενικότερα των εργαζομένων στην κλωστοϋφαντουργία στη Νάουσα και επεκτείνεται και στους εργαζόμενους, που έχουν απολυθεί τα προηγούμενα χρόνια με τις ίδιες προϋποθέσεις στον κλάδο κλωστοϋφαντουργίας, σε νομούς δηλαδή της χώρας στους οποίους -όπως λέει- το ποσοστό ανεργίας, σύμφωνα με τα στοιχεία της Εθνικής Στατιστικής Υπηρεσίας της Ελλάδας, για το έτος 2005 είναι μεγαλύτερο του 20% επί του συνόλου του εργατικού δυναμικού. Καλύπτει δηλαδή όλους τους εργαζόμενους, οι οποίοι έχουν απολυθεί τα προηγούμενα χρόνια.
      Είναι γεγονός ότι το πρόβλημα της ανεργίας είναι σοβαρό και ειδικότερα γι’ αυτούς που βρίσκονται στην παραγωγική ηλικία των είκοσι, των τριάντα ετών και ακόμα χειρότερα γι’ αυτούς που έχουν ξεπεράσει το πεντηκοστό έτος της ηλικίας τους. Πρέπει, λοιπόν, να υπάρξει ένα σχέδιο αντιμετώπισης του προβλήματος αυτού, γιατί η ελληνική κοινωνία είναι και ώριμη και ευαίσθητη και είναι έτοιμη να δεχθεί οποιαδήποτε διαφανέστατη επιβάρυνση για την καταπολέμησή της. 
      Οι καλοί λογαριασμοί, κύριε Πρόεδρε, κάνουν τους καλούς φίλους, αλλά κάνουν και τις καλές κοινωνικές πολιτικές. Ακριβώς αυτό κάνει η Κυβέρνηση. Έκανε τους καλούς λογαριασμούς και εφαρμόζει πραγματικά κοινωνική πολιτική στο συγκεκριμένο θέμα. 
      Θέλω πραγματικά να συγχαρώ τις ηγεσίες των δύο αρμοδίων Υπουργείων για τη δέσμευσή τους στην εφαρμογή ενός ειδικού αναπτυξιακού προγράμματος, που μπορεί να λειτουργήσει πιλοτικά και για άλλες περιοχές, που βρίσκονται σε κατάσταση αποβιομηχάνισης και στις οποίες απαιτείται ταχεία ανταπόκριση του τοπικού, περιφερειακού και κεντρικού κράτους.
      Κύριε Υπουργέ, θα ήθελα να σας πω ότι έχω καταθέσει ένα υπόμνημα, το οποίο έχω εκπονήσει σε συνεργασία με τους τοπικούς φορείς του νομού. Αναφέρομαι σε μία ολοκληρωμένη παρέμβαση για το Νομό Πέλλας, γιατί -όπως είπαμε- πλήττεται από τη μεγάλη ανεργία, η οποία ξεπερνά το 30% και κρατάει τα σκήπτρα της φτώχειας.
      Το υπόμνημα αυτό το έχω καταθέσει από τις 28 Νοεμβρίου του 2005. Έχει φθάσει και στον Ο.Α.Ε.Δ. και περιμένουμε απαντήσεις. Το υπόμνημα αυτό αναφέρεται στο κορυφαίο πρόβλημα της ανεργίας, στην αποβιομηχάνιση της περιοχής, στην απουσία συνολικού αναπτυξιακού σχεδιασμού, στο άθλιο και απαρχαιωμένο οδικό δίκτυο και ζητάει την έγκριση για την εφαρμογή μιας ολοκληρωμένης παρέμβασης για τους ανέργους του Νομού Πέλλας, με συγκεκριμένα μέτρα ενίσχυσης και επιχορήγησης των επιχειρήσεων για απασχόληση νέων ανέργων, καθώς επίσης και νέων επαγγελματιών. Δεν έχω το χρόνο να αναφερθώ στις λεπτομέρειες.
      Κύριε Υπουργέ, περιμένω να δω την ευαισθησία της και σ’ αυτήν ακριβώς την πρόταση ολοκληρωμένης παρέμβασης για το Νομό Πέλλας, την οποία έχουμε εκπονήσει σε συνεργασία με το Νομάρχη Πέλλας, με τους έντεκα δημάρχους της Πέλλας, με τον πρόεδρο του επιμελητηρίου, με τους προέδρους των εμποροβιοτεχνών, με τους προέδρους των Εργατικών Κέντρων και με τους εμπορικούς συλλόγους. Θα σας παρακαλούσα πάρα πολύ να επιδείξετε και σ’ αυτό το σημείο την ευαισθησία σας. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρασμάνη.
      	Ο συνάδελφος κ. Ηλίας Φωτιάδης, ο εξ Ημαθίας και εκ Ναούσης ορμώμενος Βουλευτής, έχει το λόγο. 
      	ΗΛΙΑΣ ΦΩΤΙΑΔΗΣ: Εκ Ναούσης ιδιαίτερα, κύριε Πρόεδρε. Γιατί στα ορεινά της Νάουσας ανεβαίνατε, όταν ήσασταν πιτσιρικάς, για να μορφωθείτε.
      	ΜΙΧΑΛΗΣ ΧΑΛΚΙΔΗΣ: Ο πιο τυχερός είναι ο κ. Καράογλου, γιατί ήρθε την ώρα που άρχισε να ομιλεί ο κ. Φωτιάδης.
      	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Φωτιάδη.
      	ΗΛΙΑΣ ΦΩΤΙΑΔΗΣ: Δεν θα ήθελα, ξεκινώντας, να κάνω κατάχρηση της αντοχής σας στη συγκίνησή μου, κύριε Πρόεδρε, αλλά εξαρχής θα έλεγα: Ένα λεπτό ακόμα περιθώριο αν θα μπορούσατε να μου δώσετε, με την έγκριση των συναδέλφων,…
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ήδη πήρατε την έγκριση της Ολομέλειας. Τώρα το Προεδρείο είναι δέσμιο.
      	ΗΛΙΑΣ ΦΩΤΙΑΔΗΣ: Αυτό δεν σημαίνει ότι σας καταργήσαμε. Για όνομα του Θεού!
      ΠΡΟΕΔΡΕΥΩΝ (Γεώργιος Σούρλας): Όχι. Το Προεδρείο είναι δέσμιο πλέον της απόφασης. 
      ΑΘΑΝΑΣΙΟΣ ΜΠΟΥΡΑΣ: Να μηδενιστεί ο χρόνος του, κύριε Πρόεδρε.
      ΗΛΙΑΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, θα ξεκινήσω την ομιλία μου με κάτι επίκαιρο από τις άγιες ημέρες που πέρασαν. Στον κατηχητικό του λόγο, που μνημονεύεται την Κυριακή του Πάσχα,  που πριν από λίγες ημέρες γιόρτασε με λαμπρότητα η Ορθοδοξία μας, ο Άγιος Ιωάννης ο Χρυσόστομος αναφέρει: «Νηστεύσαντες και μη νηστεύσαντες ευφράνθητε». 
      ΚΩΝΣΤΑΝΤΙΝΟΣ ΤΑΣΟΥΛΑΣ: Πες τα, χρυσόστομε!
      	ΗΛΙΑΣ ΦΩΤΙΑΔΗΣ: Μπορεί το μήνυμα της εξαιρετικής αυτής ευχής να αντανακλά την ελπίδα για ένα καλύτερο αύριο για όλη την ανθρωπότητα, αλλά για τους πολίτες της Νάουσας έπρεπε να έρθει η σημερινή ημέρα για να πάψουν πια να παραμένουν για χρόνια νηστεύσαντες και για να μπορέσουν να γιορτάσουν, έστω και ετεροχρονισμένα, τη δική τους «ανάσταση».
      (Χειροκροτήματα από την πτέρυγα της Νέας Δημοκρατίας)
      Έπρεπε να γίνει επιτέλους η σημερινή συζήτηση στη Βουλή για να βρουν πλήρη δικαίωση οι θυσίες ενός περήφανου και εργατικού λαού, που μέσα στο πέρασμα του χρόνου βίωσε σε όλο του το μεγαλείο την απόλυτη αντίθεση. Έζησε την πλήρη καταστροφή μιας ανθούσας μέχρι τότε πόλης, της Νάουσας, από τις στρατιές των Οθωμανών  κατά το Ολοκαύτωμα του 1822. Κατάφερε, όμως, να αναγεννηθεί ριζικά και ολοκληρωτικά -και μην ξεχνάμε ότι τις ημέρες αυτές γιορτάσαμε και το Ολοκαύτωμα με τις ηρωίδες της Νάουσας που έπεσαν μέσα στην Αράπιτσα, αψηφώντας τη ζωή τους για την ελευθερία και για την τιμή της περιοχής, του κράτους, της Ελλάδος μας, της πατρίδας μας- και πέτυχε στις αρχές του 20ου αιώνα μια τεράστια βιομηχανική άνθηση και ένα οικονομικό θαύμα, που της χάρισε εξάλλου και το προσωνύμιο «Μάντσεστερ των Βαλκανίων», για να νιώσει και πάλι στο πετσί της, δυστυχώς, από τη δεκαετία του ’80 και μετά, την απόλυτη παρακμή, τη ραγδαία αποβιομηχάνιση, την καλπάζουσα ανεργία και όλα αυτά τα επακόλουθα, τα οποία δυστυχώς ζούμε μέχρι των ημερών μας. 
      Η φθίνουσα πορεία της Νάουσας, όμως, δεν μείωσε ούτε την αγωνιστικότητα ούτε την εργατικότητα ούτε την αξιοπρέπεια των κατοίκων της. Γιατί η εγκατάλειψη αυτής της πόλης τα τελευταία είκοσι χρόνια δεν ήταν δικό της λάθος. Και αν η πάλαι ποτέ εργατούπολη των έξι χιλιάδων και πλέον εργατών μετετράπη σε «Μέκκα» της ανεργίας και της αποβιομηχάνισης, με 42% επίσημη και σχεδόν 50% ανεπίσημη ανεργία, υπεύθυνη είναι η τραγικά ελλειμματική πολιτική των κυβερνητικών παραγόντων και των κυβερνήσεων του ΠΑ.ΣΟ.Κ..
      Γελάτε, κύριε συνάδελφε, διότι κι εσείς συμφωνείτε. Διότι κι εσείς ήσασταν μαζί με τον κ. Χρυσοχοϊδη μέσα στο  γραφείο του κ. Αλογοσκούφη, όταν πήραμε την απόφαση και λέγατε: «Τέτοια μέτρα δεν έχουν ληφθεί ούτε στα πενήντα χρόνια της ελληνικής διακυβέρνησης». 
      (Χειροκροτήματα από την πτέρυγα της Νέας Δημοκρατίας)
      Δεν υπάρχει καμία μομφή, ίσα- ίσα που είναι προς τιμήν σας αυτό που λέω. 
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ:…(Δεν ακούστηκε)
      	ΗΛΙΑΣ ΦΩΤΙΑΔΗΣ: Εσείς δεν έχετε καμία ευθύνη, γιατί κατ’ αρχάς είστε νέος Βουλευτής. 
      Για χρόνια δεν άκουσαν -δυστυχώς- και δεν είδαν τίποτα για το διογκούμενο μαρασμό της πόλης, που εσείς τον ζείτε γιατί έρχεστε τακτικά επάνω. Παρά τις συνεχείς κινητοποιήσεις ολόκληρου του εργατικού δυναμικού και του κοινωνικού της ιστού, αυτοί έμειναν σε πλήρη απραξία. Και το μόνο που ήλπιζε αυτή η πόλη πλέον ήταν ένα θαύμα. Αυτό το θαύμα σήμερα έρχεται η Κυβέρνηση της Νέας Δημοκρατίας να πραγματοποιήσει με την κατάθεση προς ψήφιση μιας τροπολογίας, με την οποία επιλύονται οριστικά τα οικονομικά προβλήματα των ήδη απολυθέντων αλλά και όσων στα επόμενα δύο χρόνια πρόκειται να απολυθούν από τη ραγδαίως παρακμάζουσα κλωστοϋφαντουργία στην ευρύτατη περιοχή. 
      Οι δικοί τους αγώνες δικαιώνονται σήμερα και οι δικοί μας ακόμα, όλων των συναδέλφων οι οποίοι κατ’ επανάληψη…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, αρχίζω να νιώθω πολύ άσχημα.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Φωτιάδη.
      ΗΛΙΑΣ ΦΩΤΙΑΔΗΣ: Οι δικοί τους αγώνες δικαιώνονται σήμερα, γιατί η μεγάλη πλειοψηφία των ανθρώπων αυτών έμεινε ουσιαστικά στο δρόμο όλα αυτά τα χρόνια χωρίς καμία απολύτως προοπτική για εργασία και συνταξιοδότηση. 
      Εδώ θα ήθελα να κάνω μία εκ βάθους εξομολόγηση. Δεν θα ήθελα να κάνω κατάχρηση της αγάπης σας και της αντοχής σας, αλλά σημειώστε ότι σήμερα ο Ηλίας ο Φωτιάδης, ο Μιχάλης ο Χαλκίδης, ο Αναστάσιος Σιδηρόπουλος και ο Χρυσοχοϊδης μιλούν εξ ονόματος ενός νομού, ανεξάρτητα αν υπάρχουν ορισμένες αντιθέσεις. 
      Εμένα θα μου επιτρέψετε να μιλήσω λόγω και της καταγωγής μου, γιατί μην ξεχνάτε ότι αυτή είναι η πόλη όπου μεγάλωσα και ανδρώθηκα. Παράλληλα όμως, ως Βουλευτής που κατάγομαι από την περιοχή της Νάουσας και έζησα σε όλο το εύρος και την άνθιση και το μαρασμό της, αισθάνομαι βαθιά συγκινημένος, όταν συνειδητοποιώ ότι είχαν αποτέλεσμα οι δικές μου πολύχρονες προσπάθειες, όπως και όλων των συναδέλφων μου, όπως του κ. Χαλκίδη με τον οποίο νύχτα-μέρα τρέχαμε στα Υπουργεία. Είναι γνωστό ότι κάποια μέρα σ’ ένα Υπουργείο δάκρυσα και μου είπε ο Υπουργός: «Εσείς, ένας χαρούμενος, χαμογελαστός άνθρωπος, κλαίτε, κύριε συνάδελφε, κύριε Βουλευτά, κύριε Ηλία;». Του είπα ότι ο κόσμος πριν από δύο μήνες έτρεχε στους δρόμους διασκεδάζοντας τις Απόκριες και αυτές τις ημέρες δεν βγαίνει ούτε για έναν καφέ. Είναι γνωστό, το ομολογήσατε κι εσείς σε μία ομήγυρη στη Νάουσα. Είναι πράγματα που τα ζήσαμε. 
      Εν πάση περιπτώσει, τώρα ήλθε η ώρα. Μπορώ κι εγώ τώρα, όπως και ο συνάδελφος, ο κ. Χαλκίδης, να κοιτάξω μέσα στα μάτια τον περήφανο και φιλόξενο αυτό λαό αυτής της πόλης, βέβαιος ότι έπραξα κι εγώ το καθήκον μου, όπως πάντοτε θα το πράττω. 
      Η Κυβέρνηση της Νέας Δημοκρατίας συνειδητοποίησε ότι η Νάουσα αποτελεί ειδική, αν όχι μοναδική περίπτωση, που δικαιολογεί τολμηρά και πρωτοπόρα μέτρα, γιατί σε κανένα άλλο μέρος της χώρας η οικονομική δραστηριότητα και η επιβίωση ολόκληρου του παραγωγικού ιστού δεν είναι τόσο άρρηκτα συνυφασμένες με τη λειτουργία ή όχι συγκεκριμένων εργοστασιακών μονάδων, γιατί σε καμία άλλη περιοχή της χώρας δεν ήταν τόσο μακροχρόνιο και τόσο έντονο το φαινόμενο των αλλεπάλληλων λουκέτων και των συνεχών απολύσεων, γιατί σε καμία άλλη περιοχή δεν εντοπίζεται τόσο έντονα η απουσία οποιασδήποτε εναλλακτικής δυνατότητας απορρόφησης των ανέργων, αφού η μαζική αποβιομηχάνιση έχει πλήξει σε μεγάλο βαθμό τόσο την εμπορική όσο και τη βιοτεχνική δραστηριότητα και την τουριστική ανάπτυξη του τόπου. 
      Είναι ακριβώς αυτοί οι λόγοι που οδήγησαν την Κυβέρνηση να προχωρήσει ακόμα περισσότερο σε μία ολοκληρωμένη παρέμβαση για την παραγωγική και κοινωνική ανασυγκρότηση του Νομού Ημαθίας που στοχεύει όχι μόνο στη βελτίωση του τοπικού επιχειρηματικού περιβάλλοντος και στην υιοθέτηση μιας σειράς ελκυστικών επενδυτικών κινήτρων, αλλά ταυτόχρονα ενισχύει τόσο την αξιοποίηση των τεράστιων τουριστικών δυνατοτήτων του νομού όσο και τις ευκαιρίες απασχόλησης του ανθρώπινου δυναμικού του τόπου.
      Εδώ είναι η ολοκληρωμένη παρέμβαση ενίσχυσης με τρεις άξονες δραστηριοποίησης. Δεν θέλω να τους διαβάσω, γιατί νομίζω ότι ο συνάδελφος κ. Χαλκίδης τους διάβασε προηγουμένως και δεν θέλω να σας κλέψω το χρόνο. Είναι στη διάθεση όλων των συναδέλφων, όλης της Ελλάδος. Είναι στη διάθεση όλων των κατοίκων του Νομού Ημαθίας, της πόλης της Νάουσας. Σύσσωμοι όλοι, όχι μόνο τα δέχθηκαν αυτά με χαρά και με συγκίνηση, αλλά γιορτάζουν σήμερα την ημέρα του Πάσχα και όλες οι εφημερίδες και οι τοπικές και του νομού και όλοι οι παράγοντες –δεν ξέρω, ένας, δύο, τρεις, πέντε άνθρωποι, δεν ξέρω για ποιον πολιτικό λόγο ή για οποιονδήποτε άλλο λόγο- αντιδρούν. Αυτό είναι δικό τους θέμα. Ο λαός της Νάουσας είναι ευεργέτης και κάποια στιγμή θα ευεργετήσει αυτούς που τον ευεργέτησαν. 
      Παράλληλα, όμως, η Κυβέρνηση έβαλε στο περιθώριο όλες τις μικροκομματικές σκοπιμότητες όλων όσοι με βιασύνη εναντιώθηκαν στη συγκεκριμένη τροπολογία διότι αυτοί που έρχονται σήμερα να κατηγορήσουν εμάς για την παρούσα τροπολογία, δηλαδή εσείς, κύριοι συνάδελφοι, ήσασταν οι πρώτοι που θα μας κατηγορούσατε με την ίδια ευκολία για την έλλειψη κοινωνικής ευαισθησίας απέναντι στον εργατικό κόσμο, αν δεν κρατούσαμε αυτήν την αποφασιστική στάση.
      Και μην ξεχνάμε ότι η Νέα Δημοκρατία είχε το θάρρος μέσω του ΕΛ.Γ.Α. να βοηθήσει τους αγρότες της Βορείου Ελλάδος, τους ροδακινοπαραγωγούς για την ακαρπία και για το κλαδοσπόριο. Επ’ ευκαιρία, σαν γεωπόνος να σας πω ότι το κλαδοσπόριο είναι μια ασθένεια μυκητολογική στις ροδακινιές και στις βερυκοκιές, στα πυρηνόκαρπα, που προκαλεί καταστροφή και δεν τρώγεται το ροδάκινο. Σε εσάς βέβαια, κυρία Διαμαντοπούλου, τα ροδάκινα που στέλνουμε, είναι τα ωραιότερα της περιοχής μας, τα έχουμε και στη Βέροια και στη Νάουσα. 
      ΑΝΝΑ ΔΙΑΜΑΝΤΟΠΟΥΛΟΥ: Του Βελβεντού είναι καλύτερα!
      ΗΛΙΑΣ ΦΩΤΙΑΔΗΣ: Και ο Βελβεντός έχει πάρα πολύ καλά. 
      ΠΡΟΕΔΡΕΥΩΝ (Γεώργιος Σούρλας): Κυρία Διαμαντοπούλου, εσείς ξέρετε την Κοζάνη.
      Ολοκληρώστε, κύριε Φωτιάδη. 
      ΗΛΙΑΣ ΦΩΤΙΑΔΗΣ: Κυρίες και κύριοι συνάδελφοι, η παρούσα τροπολογία αποτελεί τεράστια ανάσα για την ευρύτερη περιοχή της Νάουσας και το Νομό Ημαθίας. Αισθάνομαι, λοιπόν, την υποχρέωση να εκφράσω τις θερμότερες ευχαριστίες μου τόσο στην Κυβέρνηση της Νέας Δημοκρατίας όσο και στον άξιο Πρωθυπουργό μας, τον Κώστα Καραμανλή, που εφαρμόζει ρητά τις δεσμεύσεις που έχει αναλάβει απέναντι στην ξεχασμένη ελληνική περιφέρεια!
      Για το λόγο αυτό, με αίσθημα ιδιαίτερης περηφάνιας αλλά και ευθύνης, ψηφίζω ανεπιφύλακτα την παρούσα τροπολογία! Και σας διαβεβαιώνω ότι αυτή η στιγμή αποτελεί πραγματικά για μένα έναν κορυφαίο σταθμό στη μακρόχρονη πολιτική μου σταδιοδρομία. Ο Θεός ξέρει πόσα χρόνια θα μας δώσει ζωή και εμένα και εσάς και για πόσα χρόνια ο λαός μας, ιδιαίτερα ο λαός του Νομού Ημαθίας, θα μας στέλνει ακόμα στο Κοινοβούλιο.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε Φωτιάδη.
      ΗΛΙΑΣ ΦΩΤΙΑΔΗΣ: Γιατί, όμως, νοιώθω αυτήν τη συγκίνηση; Γιατί σήμερα, κύριε Πρόεδρε –και τελειώνω- δεν μιλάω μόνο εγώ από το Βήμα αυτό της Βουλής, αλλά μαζί μου μιλά ολόκληρη η Νάουσα, μιλά ολόκληρη η περιοχή της Νάουσας, ολόκληρη η επαρχία, ολόκληρος ο Νομός Ημαθίας!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε.
      ΗΛΙΑΣ ΦΩΤΙΑΔΗΣ: Επιτρέψτε μου, κύριε Πρόεδρε και κύριοι Υπουργοί και αγαπητοί συνάδελφοι –που σας εκτιμώ ιδιαίτερα και σας ευχαριστώ για την αγάπη σας- να σας θυμίσω τα λόγια του μεγάλου πολιτικού φιλοσόφου Γκαίτε που έλεγε: «Υπάρχουν ορισμένες στιγμές στη ζωή του ανθρώπου, που ζυγίζουν πράγματι μια ολόκληρη αιωνιότητα.». Αυτό νοιώθω σήμερα και γι’ αυτό σας είμαι ευγνώμων, κύριε Υπουργέ, γι’ αυτό που κάνετε για την πόλη μας, για το νομό μας.
      Σας ευχαριστώ πολύ!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Δεν ξέρω μόνο, κύριε Φωτιάδη, ότι αν ο Γκαίτε είχε υπάρξει άνεργος, θα τα γνώριζε καλύτερα.
      Θα ήθελα να προσπαθήσετε εσείς οι υπόλοιποι συνάδελφοι που θα πάρετε το λόγο και δεν κατάγεστε εξ Ημαθίας να περιορίσετε το χρόνο, για να αναπληρώσουμε αυτόν που δώσαμε ή θα δώσουμε, παραδείγματος χάρη, στον κ. Σιδηρόπουλο στη συνέχεια ως επιπλέον χρόνο. 
      Ο κ. Δαϊλάκης έχει το λόγο.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, ένα έχω να πω στον εκλεκτό φίλο και συνάδελφο, τον Ηλία Φωτιάδη, ότι είμαστε από τις ίδιες περιπτώσεις. Πέρα από τους κανονικούς πολέμους, υπάρχουν και οι οικονομικοί πόλεμοι. Άλλοι, παραδείγματος χάρη, γίνονται γιατί δεχόμαστε μια επίθεση έξωθεν. Εδώ στην Ελλάδα, δυστυχώς είχαμε μια εκ των ένδον επίθεση από την προηγούμενη κυβέρνηση, η οποία κατάφερε να μετατρέψει περιοχές σε κάτι ανάλογο με τη Βαγδάτη, τη Βασόρα. Ακούσαμε για τη Νάουσα. Πάμε λίγο πιο πάνω, στη Δράμα. 
      Στη Δράμα πριν από μερικά χρόνια, είχε στηθεί ένα ιδανικό οικονομικό μοντέλο, το οποίο αφορούσε την κλωστοϋφαντουργία. Και εδώ είναι ευκαιρία, κύριε Υπουργέ, να διευκρινίσουμε ότι με τον όρο «κλωστοϋφαντουργία» εννοούμε την παραγωγή υφάσματος, τη μεταποίηση, δηλαδή τη ραφή και όλη αυτήν τη διαδικασία, που είναι υποκλάδοι. Το αναφέρω για τυχόν αντιρρήσεις.
      Η Δράμα, λοιπόν, ανέπτυξε ένα δικό της οικονομικό μοντέλο, όπου απασχολούνταν δώδεκα χιλιάδες εργαζόμενοι και εργαζόμενες. Η οικονομία μας ήταν τόσο δυνατή, που όταν μοιράζονταν πανεπιστημιακές σχολές, δεν μας ενδιέφερε να πάρουμε. Όταν έφευγε κάποιος για το Στρατό, επίσης δεν υπήρχε αντίδραση, γιατί είχαμε μια πανίσχυρη οικονομία. 
      Ξαφνικά, όμως, έχουμε τη μεγάλη φυγή των επιχειρήσεων λόγω του ανοίγματος των αγορών του πρώην ανατολικού μπλοκ.
      Και εκεί πέρα είχαμε την ατυχία ταυτόχρονα να είναι κυβέρνηση το ΠΑ.ΣΟ.Κ., μία κυβέρνηση η οποία δεν πήρε τότε τα κατάλληλα μέτρα για να σώσει περιοχές όπως είναι η Δράμα, η Ημαθία, αλλά και άλλες περιοχές, κύρια ακριτικές. Ξαφνικά βλέπουμε τις επιχειρήσεις, τη μία μετά την άλλη, να κλείνουν και να φεύγουν σε διπλανές περιοχές, όπως Βουλγαρία, Σκόπια, Ρουμανία και να έχουμε έτσι μία έκρηξη της ανεργίας, η οποία βέβαια σήμερα αντιμετωπίζεται  θετικά με την ευαισθησία που δείχνει η Κυβέρνηση. Γιατί τι λέει η Κυβέρνηση; Λέει ότι «Παίρνω τους τελευταίους νομούς για να τους σηκώσω όρθιους». Και αυτοί οι τελευταίοι νομοί έχουν υψηλή ανεργία, όπως είναι η Δράμα που έχει επίσημο ποσοστό, κατά τη Στατιστική Υπηρεσία, 22,3%, δηλαδή διπλάσιο και από το μέσο εθνικό όρο.
      Σίγουρα, κύριε Υπουργέ, με την τελευταία επίσκεψή σας έχετε την «αύρα» ότι είναι πολύ πιο πάνω. Ήταν εκεί πρόσφατα ο Υπουργός και, προς τιμήν του, έδωσε πολλές λύσεις στο νομό, γιατί τις έχουμε ανάγκη. Ήμασταν ξεχασμένοι. Ήμασταν ο νομός που μας έβλεπαν οι προηγούμενες κυβερνήσεις του ΠΑ.ΣΟ.Κ. μόνιμα ως ποδοσφαιρικό σκορ, 2-1 και «Άρα, δεν δίνω σ’ αυτούς». 
      Έρχεται, λοιπόν, αυτή η Κυβέρνηση, με την ευαισθησία που διακρίνει τον Πρωθυπουργό και τα μέλη της Κυβέρνησης και σκύβει πάνω στο πρόβλημα των περιοχών που έχουν το ειδικό  πρόβλημα. 
      Σ’ εμάς, αν θα χαρακτηρίσουμε τα σπίτια απ’ έξω –ποιοι, δηλαδή, έχουν εργασία και ποιοι τη στερούνται- τότε το «α» θα είναι σε ποσοστό 90%. Πολλά στερητικά έβαλε το ΠΑ.ΣΟ.Κ. σ’ αυτόν το νομό. 
      Και σήμερα, μαζί μ’ αυτήν την τροπολογία, τη με γενικό αριθμό 590 που φέρνει η Κυβέρνηση, δίνει τη δυνατότητα σε κάποιους νομούς να ανοίξουν τα σπίτια, γιατί κάποιες γυναίκες και άνδρες δούλευαν στο έτοιμο ένδυμα, στην κλωστοϋφαντουργία γενικότερα και έχουν τα απαραίτητα ένσημα για να πάρουν σύνταξη ή το ειδικό επίδομα, όπως θέλετε πείτε το, γιατί εσείς του ΠΑ.ΣΟ.Κ. έχετε ένα πρόβλημα: Το πώς θα το πει η Νέα Δημοκρατία. 
      Σήμερα είδαμε τη γύμνια  σας, που ήταν ποια; Ότι ξεκίνησε ο εισηγητής σας, τελείωσε και ακόμα δεν είχατε προλάβει να του δώσετε ποια μέτρα, δήθεν, θα καταθέσει το κόμμα σας, γιατί ξαφνικά σας ενδιαφέρει η Ημαθία και η Δράμα. Δεν είναι έτσι, όμως. Εσείς βομβαρδίσατε εκεί και ακούω σήμερα τον όρο «ανασυγκρότηση». Ποια ανασυγκρότηση; Των Βαλκανίων; 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. 
      Γιατί γι’ αυτούς κάνατε ειδικό πρόγραμμα από εθνικούς πόρους ... 
      ΑΝΝΑ ΔΙΑΜΑΝΤΟΠΟΥΛΟΥ: Στη Δράμα δεν κάναμε; 
      ΣΤΑΥΡΟΣ ΔΑΪΛΑΚΗΣ: Είπα τι κάνατε εσείς και μάλιστα εκεί κάνατε ένα τρικ: Για να το καλύψουμε από τον προϋπολογισμό –το πρόγραμμα της ανασυγκρότησης των Βαλκανίων ήταν ύψους 500.000.000- βάλατε  5.000 ευρώ. 
      Για τη Δράμα τι κάνατε, μια και το αναφέρετε, κυρία Διαμαντοπούλου; Τέτοια ρύθμιση –κι αν μπορείτε μην την ψηφίσετε, γιατί την κάνατε και εσείς- είναι της «SOFTEX» και της «TVX». Την κάνατε, αλλά απλά δεν βάλατε και εκεί τα χρήματα. 
      Η δική μας Κυβέρνηση ήρθε και κατέβασε τους απολυόμενους της     «SOFTEX» από την πλατεία της Δράμας. Εσείς τους βάλατε στη θεωρία, αλλά η πράξη τι λέει; Λέει ότι όταν βάζω κάποιον μέσα σ’ ένα πρόγραμμα, ταυτόχρονα κάνω αυτό που λέμε εμείς σήμερα: Ότι κατά 80% από το Λ.Α.Ε.Κ. και 20% από το ελληνικό δημόσιο θα πληρωθούν αυτοί που θα ενταχθούν στα προγράμματα. Εσείς είπατε ότι. Ναι, σας εντάσσουμε, αλλά πάτε στην πλατεία να διαμαρτυρηθείτε. Έτσι ήρθε η Νέα Δημοκρατία, που και εκεί από την πρώτη στιγμή έδειξε την κοινωνική ευαισθησία της, την οποία δεν είχατε εσείς. 
      Κύριε Υπουργέ, ευχαριστούμε που παίρνετε αυτούς τους νομούς, που ήταν τραυματισμένοι και τους σηκώνετε. Κάνετε, δηλαδή, μία επούλωση των τραυμάτων τους. Ένας απ’ αυτούς τους νομούς τους τραυματισμένους είναι και ο δικός μου. Μαζί με το συνάδελφό μου, τον κ. Μαργαρίτη Τζίμα, κάνουμε καθημερινά αγώνες ταχύτητας. Κάνουμε ράλι για να προλάβουμε την επίλυση των προβλημάτων. Έτσι μας κατάντησαν. Πάντως τώρα, ποιος θα γίνει Σουμάχερ και ποιος θα γίνει Αλόνσο, αυτό είναι άλλο θέμα. 
      Απλά θέλω να σας πω ότι η Κυβέρνηση αυτή θα πρέπει στο τέλος-τέλος να καρπούται αυτήν τη μεγάλη κοινωνική προσφορά που κάνει. Και εμείς, ως νομός είμαστε αναγκασμένοι να πούμε ένα γενναίο «ευχαριστώ» σήμερα, γιατί μας δίνετε τη δυνατότητα να πάρουμε το οξυγόνο και να ξαναπάμε εκεί που ήμασταν, γιατί δεν φταίμε εμείς που είμαστε στους τέσσερις τελευταίους νομούς. 
      Είμαστε αυτοί που ήμασταν στους πρώτους. Δεν υπήρξε οικονομική άμυνα να πάρετε πρώτα τα μέτρα για την ανασυγκρότηση των ελληνικών επιχειρήσεων. Απεναντίας, δίνετε κίνητρα μέσα απ’ αυτό το πρόγραμμα για να φύγουν και όσες επιχειρήσεις έμειναν. 
      Είναι τα οικονομικά μοντέλα του ΠΑ.ΣΟ.Κ. που έφεραν σ’ αυτήν την τραγική μοίρα αυτήν τη χώρα. Το να λέμε σήμερα ότι πρώτα πρέπει να πάρεις σύνταξη…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ, κύριε συνάδελφε.
      ΣΤΑΥΡΟΣ ΔΑΪΛΑΚΗΣ: Θα πω αυτό, κύριε Πρόεδρε και θα ολοκληρώσω. 
      Σ’ αυτήν τη χώρα, μας αναγκάσατε ώστε αυτός που γεννιέται, πρώτα να παίρνει σύνταξη και μετά να βρίσκει δουλειά. Αυτά είναι τα οικονομικά σας εγχειρήματα. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κ. Δαϊλάκη.
      Επαναλαμβάνεται η παράκληση για την τήρηση του εξαλέπτου, γιατί η συνεδρίαση θα τελειώσει μετά τις 18.00΄.
      Το λόγο έχει ο κ. Φούσας.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
      Κατ’ αρχήν, θέλω να ευχαριστήσω την Κυβέρνηση, διότι και εγώ με έγγραφο σημείωμά μου και ο συνάδελφος κ. Τασούλας –υποθέτω και ο κ. Καλογιάννης- ζητήσαμε μία ειδική μεταχείριση για την πτηνοτροφία όλης της χώρας, αλλά ιδιαίτερα γι’ αυτήν των Ιωαννίνων, που -όπως ξέρετε- καλύπτει το 30% της παραγωγής όλης της χώρας.
      Πέραν του γεγονότος ότι αυτή καθαυτή η τροπολογία είναι ιδιαίτερα θετική, χαιρετίζω ιδίως το γεγονός, ότι τις ογδόντα δόσεις που είχατε προβλέψει να καταβάλουν για εισφορές αυτές οι επιχειρήσεις, δεχτήκατε, αφού το ζητήσαμε, να γίνουν πλέον εκατόν είκοσι. Είναι πολύ θετικό και σας ευχαριστούμε ιδιαίτερα, αλλά αυτό αποδεικνύει, ότι έχετε, πέραν των άλλων, ευαισθησία για τα προβλήματα αυτής της τάξεως. 
      Ζητήσαμε επιπλέον, αν είναι δυνατόν, οι επιδοτήσεις του 12% που προβλέπετε με την τροπολογία σας –εννοώ την Κυβέρνηση γενικότερα- να ισχύουν από 1ης Ιουλίου 2005 και επίσης θέσαμε και μερικά άλλα σχετικά θέματα αναφορικά με το ζήτημα αυτό. 
      Πράγματι, ο Υπουργός Οικονομίας είπε ότι υπάρχουν οικονομικά προβλήματα και δεν είναι εύκολο τόσο πρόχειρα να μας απαντήσει, αλλά θα το δει στην πορεία. Σε κάθε περίπτωση, όμως, πρέπει να εκφράσω και από τη θέση αυτή τις ευχαριστίες μου και εγώ και άλλοι συνάδελφοί μου, που τις έχουμε διατυπώσει και εγγράφως στον αρμόδιο Υπουργό. 
      Κυρίες και κύριοι συνάδελφοι, πρέπει να σας πω ότι όλοι μας, άλλοι περισσότερο άλλοι λιγότερο, έχουμε μερικά χρόνια στην Αίθουσα αυτή και έχουμε νιώσει και χαρές και λύπες και ικανοποιήσεις. Η σημερινή ημέρα –πιστέψτε με- είναι μία από τις πλέον ευχάριστες για τους Βουλευτές. Είναι από τις πλέον ευχάριστες, διότι βλέπουμε ότι η ελληνική πολιτική, η ελληνική πολιτεία, η συγκεκριμένη Κυβέρνηση δείχνει μία ευαισθησία για τόσο λεπτά και τόσο κρίσιμα θέματα της Ελληνικής Κοινωνίας. Δεν λέω ότι οι προηγούμενες κυβερνήσεις δεν έκαναν οποιεσδήποτε προσπάθειες. Λέω, όμως, ότι αυτή η Κυβέρνηση, η συγκεκριμένη Κυβέρνηση, για δύο πολύ σοβαρά θέματα, έδειξε το ανθρώπινο πρόσωπο και την ευαισθησία της. 
      Έχουμε πολλές τροπολογίες, αλλά θα αναφερθώ μόνο σε δύο. Η πρώτη τροπολογία αφορά, όπως είναι γνωστό, στο θέμα της Νάουσας. Οι συνάδελφοι, οι καταγόμενοι από τη Νάουσα, εξέθεσαν πόσο σοβαρό είναι το θέμα και πόση σημασία έχει και βεβαίως συμφωνώ με τις παρατηρήσεις αυτές. Υπάρχει, όμως, και ένα ζήτημα ακόμα ευρύτερο και σπουδαιότερο, δηλαδή το γεγονός ότι η Κυβέρνηση δεσμεύτηκε, ότι αυτή η περίπτωση της Νάουσας λειτουργεί πιλοτικά και ότι θα εφαρμοστεί για όλη τη χώρα το ίδιο πρόγραμμα, δηλαδή και σε άλλες περιοχές που έχουν τις ίδιες προϋποθέσεις, ανεργία άνω του 20%, όπως ήδη είπαν οι αρμόδιοι Υπουργοί, αλλά βεβαίως και στα θέματα της κλωστοϋφαντουργίας.
      Είναι πολύ θετικό που αντιμετωπίζονται πολύ σοβαρά θέματα με κοινωνική διάσταση. Θα ήθελα, όμως, να ευχηθώ και να παρακαλέσω στην πορεία και εφόσον το επιτρέπουν τα οικονομικά της χώρας μας, το ίδιο μέτρο να εφαρμοστεί και σε άλλες περιοχές, ιδίως όμως και σε άλλους κλάδους. Αίφνης, στο Νομό Ιωαννίνων έχουμε το μεγάλο πρόβλημα των Χυτηρίων της Ηπείρου, όπου πράγματι εκεί οι άνεργοι είναι περισσότεροι από ογδόντα εκ του προβλήματος ότι έκλεισε αυτή η επιχείρηση και αντιμετωπίζουν τα ίδια προβλήματα.
      Θέλω, λοιπόν, να σας παρακαλέσω, στα πλαίσια που επιτρέπει η οικονομία μας, να δείτε και αυτές τις περιπτώσεις, που ναι μεν δεν είναι κλωστοϋφαντουργία, αλλά είναι άλλοι κλάδοι που έχουν τα ίδια προβλήματα. Είμαι βέβαιος πως θα το δείτε με προσοχή και στα πλαίσια των δυνατοτήτων σας, των δυνατοτήτων της οικονομίας μας, θα το αντιμετωπίσετε. 
      Ένα άλλο θέμα, με το οποίο θέλω να ασχοληθώ ιδιαίτερα, είναι το θέμα της πτηνοτροφίας. Είναι γνωστό ότι η ελληνική πτηνοτροφία, όπως και όλης της Ευρώπης, αντιμετώπισε μεγάλα προβλήματα εκ της γνωστής ασθένειας των πτηνών. Είπα στην αρχή ότι το 30% με 35% του συνόλου της παραγωγής πτηνών στη χώρα μας είναι στα Ιωάννινα. Η καταστροφή που υπέστησαν αυτές οι επιχειρήσεις, πραγματικά ήταν πολύ μεγάλη, δηλαδή έφθασε στα όρια της πλήρους διάλυσης αυτών των επιχειρήσεων. Έφθασαν στο σημείο να μειωθεί η παραγωγή και κατά 85% με 90%. Κράτησαν, όμως, οι άνθρωποι διότι ήταν νοικοκυραίοι, Ηπειρώτες, όπως γνωρίζετε όλοι σας, αλλά και όλοι οι Έλληνες άντεξαν και το κλίμα αρχίζει να βελτιώνεται. Το κλίμα, όμως, βελτιώθηκε, γιατί η Κυβέρνηση -και η Ευρωπαϊκή Ένωση- έσπευσε και πήρε συγκεκριμένα μέτρα. Αυτά τα μέτρα τα γνωρίζαμε μέχρι τώρα, αλλά μ’ αυτήν την τροπολογία που τώρα φέρνετε, κύριε Υπουργέ, δίνετε μια ακόμη ανάσα στους πτηνοτρόφους όλης της χώρας, αλλά και της περιοχής μου. 
      Η πτηνοτροφία για το Νομό Ιωαννίνων, για την Ήπειρο και για πολλά μέρη της χώρας μας, είναι η βάση της οικονομίας αυτών των περιοχών. Ήδη βρίσκομαι στην ευχάριστη θέση να σας πω ότι έχει ανακάμψει το πρόβλημα της κατανάλωσης πουλερικών στη χώρα μας. Φτάσαμε να έχει καλυφθεί περίπου το 70%, σε σχέση μ’ αυτά που συνέβαιναν πριν και ήδη βρισκόμαστε σε μια ανοδική πορεία. 
      Πέρα, όμως, από τα μέτρα αυτά που ήδη πήρατε και παίρνετε, πρέπει να στείλουμε και ένα μήνυμα από την Ελληνική Βουλή, ότι πράγματι ο φόβος που είχε ο λαός μέχρι τώρα, δεν υπάρχει. Και πρέπει να στείλουμε ένα ακόμη μήνυμα, ότι πράγματι το κοτόπουλο είναι εκείνο που πρέπει να στηριχθεί. Στηρίχθηκε ασφαλώς και στηρίζεται από την Κυβέρνηση, αλλά πρέπει να στηριχθεί και από τον ελληνικό λαό. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκαοκτώ μαθητές και μαθήτριες και δυο συνοδοί-καθηγητές από το Δημοτικό Σχολείο Δρεπάνου Αχαΐας. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις  πτέρυγες της Βουλής)
      Το λόγο έχει ο συνάδελφος κ. Αθανάσιος Μπούρας.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Πήρα το λόγο περισσότερο για να εκφράσω τις ευχαριστίες μου στην Κυβέρνηση, γιατί όπως είπε και ο προλαλήσας συνάδελφός μου κ. Φούσας, αλλά και ο Κοινοβουλευτικός μας Εκπρόσωπος κ. Τασούλας, η τροπολογία με γενικό αριθμό 589 και ειδικό 143 ρυθμίζει ένα ακόμα θέμα –το τονίζω αυτό- προκειμένου να διευκολύνει ένα σημαντικό κλάδο στην ελληνική κοινωνία και οικονομία, την πτηνοτροφία. 
      Όλος ο ελληνικός λαός και όχι μόνο, όλη η παγκόσμια κοινότητα ή τουλάχιστον η ευρωπαϊκή ήπειρος έχει πολύ πρόσφατες τις εμπειρίες γύρω από το φόβο της γρίπης των πουλερικών. Η Κυβέρνηση της Νέας Δημοκρατίας, από την πρώτη κιόλας στιγμή, αντιμετώπισε με όλα τα συναρμόδια Υπουργεία αυτό το  πολύ μεγάλο θέμα με σύνεση, με ψυχραιμία, με αποφασιστικότητα και με αποτελέσματα. Ό,τι ήταν δυνατόν από την πλευρά της να πάρει από την πρώτη στιγμή ως μέτρο, το πήρε. Ήταν η πρώτη χώρα –το λέω για να ακούει ο ελληνικός λαός- που έθεσε το θέμα στην Ευρωπαϊκή Ένωση και μετά από τις συνεδριάσεις των αρμοδίων οργάνων, με απόφαση των Υπουργών Γεωργίας του Συμβουλίου Κορυφής, ήδη καλύπτεται και η ενίσχυση αυτών των παραγωγών που ασχολούνται με την πτηνοτροφία με 50% επιχορήγηση από τον κρατικό προϋπολογισμό και 50% επιδότηση από την Ευρωπαϊκή Ένωση.
      Εγώ, κύριε Υπουργέ, θέλω να ευχαριστήσω την Κυβέρνηση, γιατί πράγματι διευκολύνει και σ’ ένα ακόμη μέτρο αυτούς τους ανθρώπους, οι οποίοι μάλιστα σε μια ειδική γεωγραφική ενότητα της περιοχής μου, στην περιοχή των Μεγάρων, συντηρούν την τοπική κοινωνία. Είναι  πάνω από τριακόσιες οικογένειες στα Μέγαρα που ασχολούνται με την πτηνοτροφία όλων των τύπων ως κύριά τους απασχόληση. Αυτοί οι άνθρωποι αισθάνονται ανακούφιση, αισθάνονται ότι η πολιτεία βρίσκεται κοντά τους και σας ευχαριστούν ιδιαιτέρως.
      Και εγώ, ως εκπρόσωπός τους, εκφράζω και την ευαρέσκειά μου και τις ευχαριστίες μου, γιατί και σήμερα ακόμη ο Υπουργός κ. Τσιτουρίδης, ενώ στην αρχική ρύθμιση για τις ασφαλιστικές εισφορές είχε ογδόντα δόσεις, ήδη δέχθηκε οι δόσεις προς τα ασφαλιστικά ταμεία να πάνε στις εκατόν είκοσι.
      Επίσης, θέλω να συγχαρώ την Κυβέρνηση, γιατί έκανε δεκτό ένα χρόνιο αίτημα του γεωτεχνικού κλάδου για καθιέρωση ανταποδοτικού τέλους στους ελέγχους που πραγματοποιούν σε αγροτικά προϊόντα φυτικής προέλευσης και σε τρόφιμα. Με  τον τρόπο αυτό, η Κυβέρνηση αναγνωρίζει και δικαιώνει επιτέλους το ιδιαίτερα σημαντικό έργο που προσφέρουν οι γεωτεχνικοί, οι οποίοι με αυταπάρνηση εργάζονται όλο το εικοσιτετράωρο, πραγματοποιώντας συστηματικούς ελέγχους, προκειμένου να διασφαλιστεί η υγιεινή διατροφή και να προστατευτεί στο ακέραιο ο Έλληνας καταναλωτής. 
      Και έρχομαι, στα δύο λεπτά που μου υπολείπονται, στην άλλη τροπολογία που αναφέρεται στη ρύθμιση του θέματος των ανέργων της Νάουσας. Άκουσα, λοιπόν, τους συναδέλφους της Αξιωματικής Αντιπολίτευσης και όλος ο ελληνικός λαός έζησε τις προηγούμενες μέρες τις παλινωδίες του κόμματος της Αξιωματικής Αντιπολίτευσης. Τις παρακολουθήσαμε όλοι στην τηλεόραση. Κατήγγειλαν την αρχική ρύθμιση, κινδυνολογούσαν για το ποιος θα πληρώσει τα ασφαλιστικά ταμεία, έβαλαν όσους ήλεγχαν μέσα από συνδικαλιστικούς φορείς -και εννοείτε τι εννοώ- να κτυπήσουν αυτήν τη ρύθμιση και όταν είδαν την αντίδραση της κοινωνίας, άλλοι προσαρμόστηκαν και άλλοι δεν ήξεραν τι να κάνουν. Ζήσαμε –και δεν το λέω εγώ, διαβάστε τις εφημερίδες σήμερα, ακούστε τα ραδιόφωνα, τις τηλεοράσεις, όχι όποτε σας βολεύει- το χθεσινό αλαλούμ του κόμματος της Αξιωματικής Αντιπολίτευσης και βέβαια σήμερα πάλι δεν ξέρουν τι λένε. Άλλα λένε, άλλα εννοούν και δεν ξέρω τι θα ψηφίσουν. 
      Κατηγόρησαν τη λύση ως αποσπασματική, όταν η Κυβέρνηση καταθέτει μια ολοκληρωμένη και διαρκή παρέμβαση για όλες αυτές τις περιπτώσεις που αφορούν φθίνουσες περιοχές, με τρομακτικά μεγάλο -θα τολμούσα να πω εγώ- ποσοστό ανεργίας. Η ρύθμιση αυτή δεν είναι αποσπασματική. Φαίνεται ότι οι συνάδελφοι του ΠΑ.ΣΟ.Κ. έχουν και επιλεκτική μνήμη και διακρίνονται –εγώ τουλάχιστον αυτό καταλαβαίνω- για υποκρισία -γιατί φαίνεται ότι δεν καταλαβαίνουν- και για έναν έντονο φαρισαϊσμό. Είκοσι χρόνια δεν βρήκαν τη λύση, είκοσι χρόνια άφησαν τις περιοχές, ιδιαίτερα της Βορείου Ελλάδος, να φτάσουν σ’ αυτό το σημείο που έφτασε η περιοχή της Νάουσας και όχι μόνο. Είδαμε και τη Δράμα και άλλες περιοχές, για τις οποίες μας εξέθεσαν οι συνάδελφοί μας τα προβλήματα και τα γνωρίζουμε. 
      Ζήσαμε όλοι και ζούμε όλα τα προηγούμενα χρόνια αυτήν τη φυγή των επιχειρήσεων, μιας και στα περασμένα είκοσι χρόνια δεν υπήρξε καμία αποτελεσματική, αναπτυξιακή πολιτική, η οποία να στηρίζει την εργασία. Δεν είχε εφαρμόσει η κυβέρνηση τότε ενεργητικές πολιτικές απασχόλησης, ενώ η Κυβέρνηση σήμερα έχει ένα γενικότερο πρόγραμμα παρέμβασης.
      Αυτό το πρόγραμμα παρέμβασης το υλοποιεί με πρώτη και κυρίαρχη περίπτωση, την περίπτωση της Νάουσας. Όπου χρειαστεί, εδώ είμαστε, ο διάλογος είναι ανοιχτός, η Κυβέρνηση παρακολουθεί, εξαντλεί όλα τα μέσα και οδηγείται πλέον σε μία λύση, η οποία ευνοεί την ενίσχυση της απασχόλησης και την πάταξη της ανεργίας. 
      Για όλα αυτά, εγώ υπερψηφίζω αυτές τις τροπολογίες και πιστεύω ότι αποτελούν μία πολύ σημαντική παρέμβαση για κάποιους ανθρώπους, οι οποίοι μας παρακολουθούν με πάρα πολύ μεγάλη αγωνία. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Τζίμας.
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πριν από λίγες ώρες παρουσιάστηκε σ’ αυτόν το χώρο επίσημα η πρόταση του ΠΑ.ΣΟ.Κ. για την ανασυγκρότηση της υπαίθρου. Και μόνο η κίνηση αυτή και μόνο η εμφάνιση μίας πρότασης από το κόμμα της Αξιωματικής Αντιπολίτευσης για την ανασυγκρότηση της υπαίθρου, αποτελεί με τον καλύτερο δυνατό τρόπο, με τον πλέον διαυγή τρόπο, την ένδειξη για την αποτυχημένη πολιτική που άσκησε το ΠΑ.ΣΟ.Κ. για την ελληνική περιφέρεια τα προηγούμενα είκοσι χρόνια που κυβέρνησε την Ελλάδα, διότι κανένας σοβαρός παρατηρητής, είτε βρίσκεται σ’ αυτήν την Αίθουσα είτε έξω από το Κοινοβούλιο, δεν μπορεί να παραδεχθεί πως το θέμα της ανεργίας διογκώθηκε στα δύο χρόνια που Κυβέρνηση είναι η Νέα Δημοκρατία . 
      Θέλω, λοιπόν, να αναπτύξω μερικούς προβληματισμούς. Πώς είναι δυνατόν ένα κόμμα που κυβέρνησε την Ελλάδα σχεδόν ένα τέταρτο του αιώνα, ένα κόμμα το οποίο διαχειρίστηκε πάνω από είκοσι εθνικούς προϋπολογισμούς, ένα κόμμα το οποίο σχεδόν διαχειρίστηκε τρία Κοινοτικά Πλαίσια Στήριξης μαζί με τα Μεσογειακά Ολοκληρωμένα Προγράμματα, να μην κατορθώσει να ανατάξει την περιφέρεια; Και αντί εδώ η Βουλή να συζητά σήμερα μέτρα και πολιτικές, οι οποίες θα απογειώσουν την περιφέρεια και θα λειτουργούν συμπληρωματικά με τα μέτρα που πήρε αυτή η Κυβέρνηση για να αντιμετωπίσει το πρόβλημα της ανεργίας, καθόμαστε και συζητούμε, για να μπαλώσουμε και να βουλώσουμε τις τρύπες που μας κληροδότησε το ΠΑ.ΣΟ.Κ. στον τομέα της απασχόλησης. 
      Από το 1994 έως το 2004 στο Νομό Δράμας έκλεισαν εβδομήντα επιχειρήσεις που ασχολούνταν γενικότερα με την κλωστοϋφαντουργία, με το έτοιμο ένδυμα. Περίπου εξήμισι χιλιάδες γυναίκες το ΠΑ.ΣΟ.Κ. τις έστειλε στην ανεργία. Και ξέρετε γιατί; Διότι ο προηγούμενος αναπτυξιακός νόμος, που ήταν σε ισχύ επί των ημερών του ΠΑ.ΣΟ.Κ., πριμοδοτούσε τις επιχειρήσεις, οι οποίες έκλειναν στην Ελλάδα και πήγαιναν στη γειτονική χώρα της Βουλγαρίας. Ήρθαμε εμείς με το νέο αναπτυξιακό νόμο και καταργήσαμε αυτήν τη διάταξη. Αυτή ήταν η πολιτική σας για την ελληνική περιφέρεια, με αποτέλεσμα να γεμίσουν η Βουλγαρία και τα Σκόπια δραμινές -και όχι μόνο- επιχειρήσεις και οι Έλληνες να είναι άνεργοι. Θυμάμαι ότι τα πρώτα χρόνια, όταν ήμουν Δήμαρχος στις αρχές της δεκαετίας του ‘90, η πλατεία της Δράμας στις πέντε το πρωί που κατέβαινα για το γραφείο, ήταν γεμάτη από γυναίκες που περίμεναν να πάρουν τα πούλμαν, για να πάνε στις βιοτεχνίες ετοίμου ενδύματος. Και τώρα βλέπουμε αυτές τις βιοτεχνίες να είναι κλειστές. 
      Από το 1994 μέχρι το 2004, κύριοι συνάδελφοι του ΠΑ.ΣΟ.Κ., το ΠΑ.ΣΟ.Κ. έκλεισε την «Αθηναϊκή Χαρτοποιία». Η «SOFTEX» είχε χίλιους διακόσιους εργαζόμενους το 1993 και σήμερα είναι κλειστό το εργοστάσιο. Έκλεισε τον Αύγουστο του 2003. Επί των ημερών σας, ποια ήταν η πολιτική ανασυγκρότησης του Νομού Δράμας από την πλευρά του ΠΑ.ΣΟ.Κ., όταν και το φασόν το διώξατε και στην «Αθηναϊκή Χαρτοποιία», που αποτελούσε το μεγαλύτερο οικονομικό πνεύμονα του νομού μας και της ευρύτερης περιοχής, βάλατε λουκέτο; 
      Δεν έκλεισε το εργοστάσιο της «SOFTEX» η Νέα Δημοκρατία. Το ΠΑ.ΣΟ.Κ. ενέταξε τη «SOFTEX» το 1983 στον Οργανισμό Ανασυγκρότησης Επιχειρήσεων με την προοπτική να ανασυγκροτηθεί και αντί να ανασυγκροτηθεί, το κλείσατε το 2003.
      Επί των ημερών σας, την τελευταία δεκαετία, από το 1994 έως το 2004, κλείσατε έναν άλλον οικονομικό πνεύμονα της Δράμας, την «PORSEL», μία μεγάλη βιομηχανία. Στο Δήμο Παρανεστίου, κοντά στο Νέστο, λειτουργούσε με πεντακόσιους και επτακόσιους εργαζόμενους. Τους στείλατε και αυτούς στην ανεργία. 
      Έρχεται τώρα αυτή η Κυβέρνηση και με την προσθήκη-διόρθωση που έγινε, καλύπτει σήμερα κλάδους της κλωστοϋφαντουργίας, όπου υπάγεται η Δράμα, που εσείς την καταδικάσατε και λέει: «Νομοί. Στις διατάξεις του παρόντος άρθρου μπορούν να ενταχθούν με τις ίδιες προϋποθέσεις και νομοί που έχουν ποσοστό ανεργίας πάνω από 20%». Λύνουμε ένα πρόβλημα που μας κληροδοτήσατε. Δεν είμαστε ικανοποιημένοι, αλλά εν πάση περιπτώσει, μία σύνταξη στον άνεργο των πενήντα ετών και πάνω, στο ύψος της συντάξεως που θα έπαιρνε εάν εσυνταξιοδοτείτο κανονικά, θα μπαίνει στο σπίτι του.
      ΑΠΟΣΤΟΛΟΣ ΦΩΤΙΑΔΗΣ: Πόσες μονάδες… 
      ΜΑΡΓΑΡΙΤΗΣ ΤΖΙΜΑΣ: Έχω τη δήλωση, κύριε Φωτιάδη, του Υπουργού, που λέει ότι μιλάμε για πλήρη συντάξιμη αποζημίωση. 
      ΑΠΟΣΤΟΛΟΣ ΦΩΤΙΑΔΗΣ: Πόσες μονάδες κλωστοϋφαντουργίας έχετε στη Δράμα;
      ΜΑΡΓΑΡΙΤΗΣ ΤΖΙΜΑΣ: Στην κλωστοϋφαντουργία, ξέρετε πάρα πολύ καλά ότι υπάγεται και το έτοιμο ένδυμα. Δεν κρούω ανοικτές πόρτες.
      ΓΕΩΡΓΙΟΣ ΝΤΟΛΙΟΣ: Δεν σας αφορά η ρύθμιση, κύριε συνάδελφε. Δεν το καταλάβατε.
      ΑΠΟΣΤΟΛΟΣ ΦΩΤΙΑΔΗΣ: Δεν το καταλάβατε. 
      ΜΑΡΓΑΡΙΤΗΣ ΤΖΙΜΑΣ: Κατάλαβα πολύ καλά. Και γι’ αυτό που λέτε να ισχύει, θα πρέπει να είσθε οι πρώτοι οι οποίοι θα βοηθήσετε στην επίλυση του προβλήματος.
      ΠΡΟΕΔΡΕΥΩΝ (Γεώργιος Σούρλας): Κύριε Ντόλιο, κύριε Φωτιάδη, είσθε εγγεγραμμένοι. Σε λίγο θα μιλήσετε και θα απαντήσετε.
      ΜΑΡΓΑΡΙΤΗΣ ΤΖΙΜΑΣ: Όμως, θα πρέπει να αντιληφθούν οι κυρίες και οι κύριοι συνάδελφοι του ΠΑ.ΣΟ.Κ., πως η Κυβέρνηση, σύμφωνα με σημερινή δήλωση του Υπουργού, λέει: «Επειδή η Νάουσα δεν μπορεί να περιμένει άλλο, από εκεί και πέρα θα σας παρουσιάσω στη συνέχεια την πλήρη πρόταση της Κυβέρνησης, την οποία θα συζητήσουμε με τους κοινωνικούς φορείς του τόπου και θα τη φέρουμε στη Βουλή για ψήφιση για την αντιμετώπιση όλων των κλάδων που φθίνουν σε νομούς που έχουν ποσοστά ανεργίας πάνω από 20%».
      Υπάρχει, λοιπόν, ολοκληρωμένη παρέμβαση από τη σημερινή Κυβέρνηση, όσο και αν σας πειράζει αυτό, όσο και αν νομίζετε ότι πρόκειται για ένα προεκλογικό τρικ. Το βέβαιο είναι ότι στο σπίτι του ανέργου θα μπαίνει μισθός και θα μπαίνει μισθός από αυτήν την Κυβέρνηση, κυρίες και κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, μνημείο προχειρότητας αποτελεί η συζητούμενη τροπολογία. Πριν μία βδομάδα περίπου ήρθε στη Βουλή η συγκεκριμένη πρόταση, αφού επί δύο χρόνια η Κυβέρνηση οδήγησε όλη τη χώρα σε πλήρη αποβιομηχάνιση, απερήμωσε την ύπαιθρο και οδήγησε σε εξαθλίωση όλη την περιφέρεια. Δύο χρόνια πλήρους αδιαφορίας. Από το Φεβρουάριο, που κατέληξε η Κυβέρνηση σε συγκεκριμένες προτάσεις, έρχεται τώρα η τροπολογία. Πριν περάσει ένα εικοσιτετράωρο, χθες, ο Υπουργός  Εθνικής Οικονομίας τροποποιεί την τροπολογία. Μετά από λίγες ώρες, σήμερα το πρωί, ο Υπουργός  Εργασίας τροποποιεί την τροποποίηση της τροπολογίας. Και ερχόμαστε σήμερα, ενώ μιλούσαμε αρχικά για πρόωρη συνταξιοδότηση, να μιλήσουμε για επιδοματική ενίσχυση των ανέργων.
      Κύριε Υπουργέ, το ΠΑ.ΣΟ.Κ. έδωσε την πρότασή του, με την οποία συμφωνώ απόλυτα και δεν θα επεκταθώ σ’ αυτό το συγκεκριμένο ζήτημα. Συμφωνούμε απόλυτα με τη συγκεκριμένη πρόταση για την ενίσχυση όλων των φθινουσών περιοχών, γιατί αποσπασματικά δεν λύνονται τα προβλήματα της ανεργίας και των φθινουσών περιοχών. 
      Όμως, κύριε Πρόεδρε και κύριε Υπουργέ, σήμερα έρχεσθε να λύσετε ένα πρόβλημα μεμονωμένα -ούτε καν το πρόβλημα της ανεργίας σ’ ένα νομό- απλώς το πρόβλημα της ανεργίας σ’ έναν κλάδο, σ’ ένα συγκεκριμένο μόνο νομό, κάτω από την πίεση, την κατακραυγή και τους αγώνες των εργαζομένων.
      Όμως, δεν κάνατε την ίδια ρύθμιση για πολλές επιχειρήσεις, οι οποίες κάθε μέρα κλείνουν σε όλη την Ελλάδα εξαιτίας της αλλοπρόσαλλης και αναποτελεσματικής οικονομικής σας πολιτικής. Δεν πήρατε κανένα απολύτως μέτρο για τις επιχειρήσεις που κλείνουν στη Θράκη. Με πολύ μεγάλη έκπληξη παρακολούθησα τις ομιλίες των συναδέλφων Βουλευτών της Νέας Δημοκρατίας από τη Δράμα οι οποίοι -αγνοώντας ότι η συγκεκριμένη ρύθμιση δεν αφορά τις εταιρείες φασόν, επειδή ασχολούνταν μεν με το ύφασμα, αλλά έκλεισαν πριν από δέκα, δεκαπέντε χρόνια λόγω των φθηνών εργατικών ημερομισθίων στη γειτονική Βουλγαρία- πιστεύουν ότι αφορά και αυτούς. 
      Ξέχασαν οι συνάδελφοι ότι έχουμε στα χέρια μας δηλώσεις των ιδίων προσωπικά και όλων των κοινωνικών φορέων της Δράμας, οι οποίοι με ευγνωμοσύνη αναφέρονταν στην προηγούμενη κυβέρνηση του ΠΑ.ΣΟ.Κ. σχετικά με τις ρυθμίσεις που είχε κάνει για την περιοχή της Δράμας. Οι ίδιοι συνάδέλφοι ονομαστικά έκαναν δηλώσεις στα Μέσα Μαζικής Ενημέρωσης για τα μέτρα τα οποία πήρε για την αντιμετώπιση των προβλημάτων της Δράμας. 
      Όμως, κύριε Υπουργέ, πάτε να λύσετε ένα πρόβλημα. Ουσιαστικά πάτε να λύσετε το πρόβλημα της επιχείρησης «ΛΑΝΑΡΑ», των «Κλωστηρίων Ναούσης» και καλά κάνετε θα έλεγα. Δεν συμφωνώ για τα μεμονωμένα μέτρα, αλλά καλά κάνατε. Τα «Κλωστήρια Ναούσης», όμως, έχουν εντελώς τυχαία και μια επιχείρηση –το ξέρετε καλύτερα από μένα- η οποία εδρεύει στην Αλεξανδρούπολη, την παλιά «ΟΤΤΟ ΕΒΡΟΣ». Η επωνυμία τώρα είναι «Κλωστήρια Ναούσης». Εργαζόμενοι, δηλαδή, που θα απολυθούν ή απολύθηκαν από τα «Κλωστήρια Ναούσης» στη Νάουσα θα υπαχθούν στη ρύθμιση. Εργαζόμενοι που θα απολυθούν από τα «Κλωστήρια Ναούσης», αλλά κατά τύχη το εργοστάσιό τους είναι σε άλλο νομό, όπως στο Νομό Έβρου, αυτοί δεν υπάγονται στη ρύθμιση. Το ξανατονίζω, είναι κάτω από την ίδια επωνυμία. Όλοι οι φορείς -νομαρχία, δήμοι, Βουλευτές όλων των κομμάτων- αγωνισθήκαμε να στηρίξουμε την επιχείρηση. Πολλές φορές αισθανόμαστε και ένοχοι, γιατί από το άγχος μας να μην απολυθεί κανένας εργαζόμενος, λέμε: «Βοηθήστε τον κ. Λαναρά, τον καημένο, ο οποίος δεν έχει να πληρώσει τους εργαζόμενους, χρηματοδοτήστε τον». 
      Και, ω του παραδόξου, οι πιέσεις των εργαζομένων και όλων των φορέων -μεταξύ αυτών και ημών των Βουλευτών και των δύο μεγάλων κομμάτων- απέφεραν αποτέλεσμα. Χρηματοδοτήθηκε ο κ. Λαναράς. Αλλά μια από τις προϋποθέσεις χρηματοδότησης είναι η απόλυση διακοσίων πενήντα εργαζομένων. Αυτό δυστυχώς πετύχαμε. Και αυτό κάνατε με τη δική σας συναίνεση, αυτό έκανε η Εθνική Τράπεζα. Αγωνιζόμαστε εμείς οι Βουλευτές να μην απολυθεί κανένας και να πάρει δάνειο η επιχείρηση για να μην απολυθούν εργαζόμενοι. Εγκρίθηκε το δάνειο από την Εθνική Τράπεζα, αλλά ως απαραίτητη προϋπόθεση για τη χορήγηση του δανείου είκοσι τόσο δισεκατομμυρίων δραχμών τέθηκε το να απολυθούν διακόσιοι πενήντα εργαζόμενοι. 
      Κύριε Υπουργέ, το θέμα το ξέρετε πάρα πολύ καλά. Η πρώην «ΟΤΤΟ ΕΒΡΟΣ», νυν «Κλωστήρια Ναούσης», στην Αλεξανδρούπολη, ήταν και εξακολουθεί να είναι μια βιώσιμη επιχείρηση, παρά τα προβλήματα που αντιμετωπίζει –και τα γνωρίζουμε- η κλωστοϋφαντουργία σε όλη την Ευρώπη και στην Ελλάδα. Λόγω του σύγχρονου χαρακτήρα της επιχείρησης, αν λειτουργούσε, έστω στα πλαίσια του Ομίλου Λαναρά, αλλά αυτοτελώς λογιστικά και οικονομικά θα είχε και έχει κέρδη. Δεν μπορεί σε μια τέτοια ρύθμιση που κάνατε αποσπασματικά να λέτε «Κάποιοι μόνο εργαζόμενοι του ομίλου Λαναρά ικανοποιούνται…». Και το τονίζω αυτό, γιατί στην Ημαθία -ρώτησα πριν από λίγο- το 95% των εργαζομένων που θα ευνοηθούν απ’ αυτήν τη ρύθμιση, είναι εργαζόμενοι της εταιρείας «ΚΛΩΣΤΗΡΙΑ ΝΑΟΥΣΗΣ Α.Ε.». Δηλαδή, του ομίλου του κ. Λαναρά. 
      Έτσι λοιπόν, παρά την κατ’ αρχήν διαφωνία μου για τον αποσπασματικό χαρακτήρα της ρύθμισης, παρά τη θέση του κόμματός μου, η οποία λέει συγκεκριμένα ότι αν δεν αποδεχθείτε τους τέσσερις όρους που τίθεται με την πρότασή μας δεν θα το ψηφίσουμε, εμείς δηλώνουμε σαν Βουλευτές του Έβρου «Κάντε δεκτή την πρότασή μας, υπάγετε στη ρύθμιση και τη συγκεκριμένη επιχείρηση και εμείς, παρά τις αντιρρήσεις μας, θα ψηφίσουμε τη συγκεκριμένη τροπολογία». 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο για ένα λεπτό.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Φωτιάδη, σας εκτιμώ ιδιαίτερα. Ξέρετε πάρα πολύ καλά ότι έχετε απόλυτο δίκιο. Η «ΟΤΤΟ ΕΒΡΟΣ» είναι θυγατρική του Λαναρά. Είναι απόλυτο. Θέλω να σας πω, όμως, ότι η Κυβέρνηση, ειδικά για την «ΟΤΤΟ ΕΒΡΟΣ», έχει δείξει τόσο πολύ ενδιαφέρον -και εγώ προσωπικά- και δεν έχει γίνει καμία απόλυση μέχρι τώρα. 
      Δεν μπορούσαμε να κάνουμε μία διάταξη και ανταπάντηση σ’ αυτήν την τροπολογία ότι θα απολυθούν…
      ΑΠΟΣΤΟΛΟΣ ΦΩΤΙΑΔΗΣ: Τριάντα οκτώ απολύσεις εξαγγέλθηκαν. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μισό λεπτό, κύριε Φωτιάδη. Υπάρχει μία εθελουσία έξοδος είκοσι οκτώ ατόμων, η οποία λήγει στις 29 Μαΐου. Παρακολουθούμε από κοντά, είμαστε σε συνεχή επαφή με το σωματείο των εργαζομένων και δεν θα επιτρέψουμε καμία απόλυση.
      Άρα, λοιπόν, θα πάει η Κυβέρνηση να νομοθετήσει για κάτι που «θα» και «εάν»; Εδώ είμαστε εμείς. Όμως, θα σας πω κάτι. Ειδικά εμείς δεν θέλουμε να σας φέρουμε σε δύσκολη θέση, να μην έχετε και καμιά διαγραφή από το ΠΑ.ΣΟ.Κ.. Καλά θα κάνετε να ακολουθήσετε την κομματική γραμμή. Όμως, το ειδικό ταμείο αλληλοβοηθείας θα περιλάβει, εάν υπάρξει πρόβλημα, που εγώ απεύχομαι και δεν θα υπάρξει σε όλο το εύρος. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, ουσιαστικά η τροπολογία που συζητούμε σήμερα, άπτεται της μεγάλης αποβιομηχάνισης της χώρας, της ερήμωσης, θα έλεγε κανείς, από παραγωγικές επενδύσεις και βεβαίως από την εξαθλίωση, το καθεστώς, δηλαδή, στο οποίο περιέρχονται οι εργαζόμενοι. 
      Και διερωτάται κανείς: Μέχρι σήμερα από την Κυβέρνηση της Νέας Δημοκρατίας, παρά τη διαμορφωμένη αυτή αρνητική κατάσταση, υπήρξε κάποια πρωτοβουλία για την ανασυγκρότηση της οικονομίας αυτών των περιοχών που πλήττονται από το φαινόμενο της αποβιομηχάνισης; Υπήρξε μία συνολική, ολοκληρωμένη πρόταση για μια οποιαδήποτε από αυτές τις περιοχές που πλήττονται.
      Υπάρχει άραγε, επίσης, κανένα πρόγραμμα, κανένα κείμενο προγραμματισμού είτε εθνικού είτε συγχρηματοδοτούμενου, σε επίπεδο κεντρικής ή περιφερειακής διοίκησης, όπου να υπάρχουν σχετικές προβλέψεις για τέτοιου είδους παρεμβάσεις; Όπως, επίσης, δεν υπάρχει στήριξη των κλάδων που έχουν σοβαρά προβλήματα, που έχουν προκληθεί σ’ αυτούς τους κλάδους από τη μεγάλη βιομηχανική κρίση. Όλα, κατά την Κυβέρνηση, επαφίενται στη βελτίωση των μακροοικονομικών μεγεθών και στη βελτίωση της εθνικής ανταγωνιστικότητας. Όλα αυτά βέβαια είναι σημαντικά, οι προθέσεις, λέω, της Κυβέρνησης, αλλά ασφαλώς ανεπαρκή για την ανασυγκρότηση των περιοχών που υφίστανται αυτές τις αρνητικές συνέπειες, της διακοπής δηλαδή της λειτουργίας των μεγάλων επιχειρήσεων. Χαρακτηριστικό παράδειγμα είναι η «ΚΟΡΦΙΛ». Έχετε ακούσει για την «ΚΟΡΦΙΛ»; Χαρακτηριστικό παράδειγμα είναι η «ΒΕΚΚΑ». Έχετε ακούσει για τη βιομηχανία της «ΒΕΚΚΑ»; Χαρακτηριστικό παράδειγμα είναι τα «Σωληνουργεία Κορίνθου», όπου πριν κάποιο διάστημα ο κύριος Υπουργός, που βρίσκεται εδώ, έταξε και υποσχέθηκε πολλά. 
      Αλλά, θα ήταν ενδιαφέρον να είχαμε εδώ και τις απόψεις των ίδιων, των οποίων το πρόβλημα κυριαρχεί και σήμερα και τα μετράμε τα οποία αντιμετωπίζουν το πρόβλημα, είναι πλημμελέστατα και ασφαλώς δεν είναι σε θέση αυτοί οι άνθρωποι να επιβιώσουν σήμερα και κυρίως έχουν χάσει την ελπίδα τους. Μιλάω για τους εργαζόμενους κυρίως των Σωληνουργείων, αλλά και των άλλων επιχειρήσεων. 
      Είναι μία προσέγγιση που θέλει να δείξει ότι το πρόβλημα είναι πανελλαδικό και απέναντι σ’ αυτήν την αρνητική εικόνα που υπάρχει στη χώρα μας, οι απαντήσεις δεν μπορεί να είναι μονομερείς, δεν μπορεί να είναι αποσπασματικές. Πρέπει ασφαλώς εμείς εδώ να καταθέσουμε το θετικό προβληματισμό μας, προκειμένου να ενισχύσουμε τους ανέργους της Νάουσας και του συγκεκριμένου κλάδου. Αλλά αυτό τι σχέση έχει με την απάντηση που θα έπρεπε, επί δύο χρόνια τώρα να έχει βρει η Κυβέρνηση, για να λύσει το συνολικό πρόβλημα της χώρας, το μεγάλο πρόβλημα της αποβιομηχάνισης; 
      Έτσι, λοιπόν, οι μοναδικές πολιτικές που φαίνεται ότι επιλέγει η Κυβέρνηση, είναι αυτές οι πολιτικές της πρόσκαιρης αντιμετώπισης των προβλημάτων των ανέργων, με επιδόματα ασφαλώς και χωρίς κανένα άλλο σχεδιασμό για την αντιμετώπιση των γενικότερων επιπτώσεων στην οικονομική και κοινωνική ζωή των περιοχών αυτών και για τη διασφάλιση του μέλλοντός τους.
      Είναι χαρακτηριστικό, επίσης, ότι η πολιτική ηγεσία του Υπουργείου Ανάπτυξης δεν έχει συμπεριλάβει ούτε λέξη στο αναθεωρημένο επιχειρησιακό πρόγραμμα ανταγωνιστικότητας για την αντιμετώπιση του φαινομένου της αποβιομηχάνισης.
      Μόλις πρόσφατα και υπό συνθήκες διαρκούς πίεσης από την κοινή γνώμη και τις κινητοποιήσεις των ανέργων και των κατοίκων των φθινουσών αυτών περιοχών, των προβληματικών αυτών περιοχών η Κυβέρνηση άρχισε να ασχολείται με τα προβλήματα αυτά και πάλι όμως με σαφώς αποσπασματικό, πρόχειρο και υστερόβουλο τρόπο περιοριζόμενη και πάλι σε μέτρα του Υπουργείου Απασχόλησης. Έτσι, λοιπόν, όταν σήμερα συζητούμε και μας καλείτε να ψηφίσουμε την τροπολογία την οποία κατέθεσε μετά από αλλεπάλληλα επεισόδια η ηγεσία της Κυβέρνησης, ο Υπουργός Εθνικής Οικονομίας σε συνεργασία με τον Υπουργό Απασχόλησης, εκείνο το οποίο προκύπτει δεν είναι αν εμείς στηρίζουμε τους ανέργους της Νάουσας. Εκείνο που προκύπτει ως σημαντικό και ουσιαστικό ερώτημα για την ίδια την Κυβέρνηση είναι αν η Κυβέρνηση ψηφίζει πραγματικά αυτήν τη διάταξη, για να δώσει απάντηση στο συνολικό πρόβλημα της ανεργίας και της απασχόλησης της χώρας μας. Αυτό είναι το ερώτημα το οποίο θέτουμε στην Κυβέρνηση και απέναντι στο οποίο λέμε ότι αν υπάρξουν βελτιώσεις, ασφαλώς με την ευαισθησία που πρέπει να διακρίνει όλους μας στηρίζουμε τα επί μέρους μέτρα. Κυρίως όμως, είναι η απάντηση στο συνολικό πρόβλημα της ανεργίας στη χώρα μας. 
      Επιπλέον, πρέπει να εκπέμψουμε και ένα μήνυμα, ότι ασφαλώς δεν κάνουμε νομοθετικές ρυθμίσεις του ποδαριού, ότι δεν δίνουμε ένα μήνυμα για την έκρηξη των απολύσεων, προκειμένου να υπάρξουν τα οφέλη στους εργαζόμενους. Γιατί εκείνο που ενδιαφέρει είναι να οδηγήσουμε  τους εργαζόμενους σε ενισχύσεις, αλλά με κύριο στόχο την ενεργό ένταξή τους στην εργασία, γιατί ο εργαζόμενος δεν μπορεί να αντιμετωπίζεται με ιδρυματικό τρόπο. Ο εργαζόμενος θέλει την ενίσχυση, αλλά ασφαλώς και την αξιοπρέπειά του, την οποία βρίσκει, όταν πραγματικά βρίσκει αντικείμενο εργασίας. Έτσι μόνο η πολιτεία και ο πολιτικός κόσμος θα έχει το θάρρος να τον δει στα μάτια, γιατί θα είναι ενεργό υποκείμενο της κοινωνίας και όχι ο επαίτης που ζητά, χάνοντας την αξιοπρέπειά του, το ελάχιστο εκείνο επίδομα, για να επιζήσει. Η εργασία, η κοινωνική εργασία, η ένταξη σε τομείς και φορείς που μπορούν πράγματι να δώσουν απάντηση είναι, όπως σας είπαμε, η Τοπική Αυτοδιοίκηση, μη κυβερνητικές οργανώσεις και ασφαλώς υπάρχει και ο κοινωνικός χώρος που έχει τόσο μεγάλα κενά και τόσο μεγάλες ελλείψεις που θα μπορούσατε εκεί να απορροφήσετε τους ανέργους. 
      Σας κάναμε πρόταση για την Κόρινθο να υπάρξει ένα καράβι που να πηγαίνει τους εργαζόμενους στην καινούργια σωληνουργία απέναντι, έναν τρόπο δηλαδή απλό, για να βρείτε μία λύση. Αυτό ασφαλώς μέσα στη γενικότερη απαξίωση των προτάσεών μας απερρίφθη. Έτσι, λοιπόν, και εμείς αυτήν τη στιγμή σας εγκαλούμε, προκειμένου να υπάρξει ουσιαστική αντιμετώπιση στο ζήτημα της ανεργίας, να λάβετε σοβαρά υπ’ όψιν τις προτάσεις μας και ασφαλώς να μην καλλιεργείτε ένα κλίμα προσδοκιών στοχεύοντας στις εκλογικές σας διαθέσεις και στοχεύσεις. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο Βουλευτής Ημαθίας κ. Σιδηρόπουλος, ο  οποίος, όπως και οι δύο συνάδελφοί του, ο κ. Χαλκίδης και ο κ. Φωτιάδης, έκαναν υπέρβαση του χρόνου. Εάν χρειαστεί, μπορείτε να το κάνετε. 
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Ευχαριστώ, κύριε Πρόεδρε. 
      Θα ξεκινήσω, επειδή πραγματικά μέσα σ΄ αυτήν την Αίθουσα γυρνάμε συνεχώς στο παρελθόν και επιχειρούμε να μεταφέρουμε τις σημερινές κυβερνητικές ευθύνες στο χθες και στο ΠΑ.ΣΟ.Κ., να αναφέρω δύο συγκεκριμένα στοιχεία, δύο συγκεκριμένους αριθμούς που ενδεχομένως θα βοηθήσουν, για να κάνουμε έναν πιο νηφάλιο και καθαρό διάλογο. Την περίοδο ’90-’93 η Νάουσα χάνει πάνω από χίλιες θέσεις εργασίας. Την περίοδο ’94-’95 και ’96 τώρα χάνει τριακόσιες πενήντα νέες θέσεις εργασίας. Έχουμε, δηλαδή, στη Νάουσα κατά διαβολική σύμπτωση σε δυο περιόδους που κυβερνά η Νέα Δημοκρατία λουκέτο, μαζικές απολύσεις και εργαζόμενους στο δρόμο. 
      Εγώ θα δεχτώ τη διαβολική σύμπτωση, γιατί πραγματικά θα πρέπει να δούμε τι παρεμβάσεις έκανε από εκεί και πέρα το Υπουργείο στην κατεύθυνση να αντιστρέψει αυτήν την κατάσταση. Στα δύο αυτά χρόνια σε κάθε δάνειο που έπαιρνε ο Λαναράς και η συγκεκριμένη επιχείρηση –μιλάμε για ύψος πάνω από 8.000.000.000 κάθε φορά- είχαμε και εκατόν πενήντα νέους ανέργους.
      Δηλαδή, χρησιμοποιήθηκαν οι εργαζόμενοι, χρησιμοποιήθηκε ο πολιτικός κόσμος της περιοχής, να παίρνει τα δάνεια ο Λαναράς και η Κυβέρνηση να μη διασφαλίζει τις θέσεις εργασίας, να μην έχει καμία πρόνοια για τους εργαζόμενους, οι οποίοι σήμερα βρίσκονται στο δρόμο και στα πρόθυρα της απόγνωσης. Διότι πραγματικά έχουν φτάσει σε μία εξαθλίωση κοινωνική και οικονομική. 
      Τι έκανε, λοιπόν, τα δύο χρόνια η Κυβέρνηση; 
      Οι εργαζόμενοι μέσα από έναν πολύμηνο αγώνα, μέσα από μία σκληρή παρουσία τους τόσο στο Υπουργείο, αλλά και σε τοπικό επίπεδο, προσπάθησαν να αναδείξουν το πρόβλημα. Διότι μη μου πείτε, κύριε Υπουργέ, ότι οι εργαζόμενοι με εννέα, δέκα και έντεκα χιλιάδες ένσημα στην ηλικία των πενήντα χρόνων, ευθύνονται αυτοί για το κλείσιμο του εργοστασίου και όχι η δική σας ανεπάρκεια, που ενώ αφειδώς μοίραζε το χρήμα στους μεγαλοβιομήχανους, την ίδια ώρα δεν είχε καμία προβλεψιμότητα και καμία πρόνοια για τους εργαζόμενους.
      Δύο χρόνια τώρα πάνε και έρχονται οι εργαζόμενοι στο Υπουργείο και σε πολλές των περιπτώσεων εισέπρατταν τα «θα», «τον επόμενο μήνα», «το μεθεπόμενο μήνα», για να περάσουμε και να φτάσουμε σε αυτή την επίμαχη στιγμή, όπου επιτέλους κάνατε μία τροπολογία, που πραγματικά θα έδινε λύση -όχι απόλυτη λύση- στο πρόβλημα σε ένα ποσοστό 50%. Και τελικά έρχεστε με μία διορθωτική, όπως λέτε, τροπολογία επί της τροπολογίας για να ανατρέψετε αυτό το πρώτο θετικό βήμα που κάνατε. 
      Αυτό δεν το λέω εγώ. Το λένε, δυστυχώς, οι εργαζόμενοι στη Νάουσα, που και σήμερα –παρ’ όλο που εδώ πραγματικά υπάρχει μία ευφορία από την πτέρυγα της Νέας Δημοκρατίας- είναι σε κινητοποιήσεις. Πώς γίνεται, δηλαδή, εδώ να υπάρχει ευφορία, να πιστεύουμε ότι πραγματικά έχουμε οδηγηθεί σε μία ουσιαστική και πλήρη δικαίωση και λύση του προβλήματος και οι εργαζόμενοι να έχουν βρεθεί στο πόδι;
      Εάν, λοιπόν, είναι προϊόν παρανόησης, κύριε Υπουργέ, δεν ευθύνονται πάλι οι εργαζόμενοι, αλλά εσείς με την προχειρότητα με την οποία νομοθετείτε. Τι να πιστέψει, δηλαδή, ο εργαζόμενος όταν στην ολοκληρωμένη παρέμβαση ενίσχυσης της απασχόλησης στο Νομό Ημαθίας, στη σελίδα 4, μιλάτε για άμεση προώθηση νομοθετικής ρύθμισης, για την υλοποίηση προγράμματος συνταξιοδότησης; 
      Φέρνετε, λοιπόν, την τροπολογία και σε μία εβδομάδα αλλάζετε και αντί για πρόωρη συνταξιοδότηση μιλάτε για ειδικό επίδομα στους απολυμένους. Τι να πιστέψουν οι εργαζόμενοι όταν αυτό το ολοκληρωμένο –υποτίθεται- σχέδιο παρέμβασης μέσα σε λίγα δευτερόλεπτα εσείς ο ίδιος ως Υπουργός, αλλά και γενικότερα η Κυβέρνηση, το ανατρέπετε; Για εμένα το μόνο που γράφει εδώ είναι κάτι κράσπεδα που θα γίνουν, κάτι ποδηλατοδρόμια, ένα κολυμβητήριο, το οποίο ήδη είναι σε εξέλιξη. Γενικότερα είναι ένα «γράμμα στο Θεό» -για να είμαι και συνολικότερα στο πνεύμα της ημέρας- το οποίο δεν έχει μία ουσιαστική απήχηση στην αναπτυξιακή προσπάθεια που πρέπει να κάνει η Νάουσα, η οποία έχει προοδευτικούς ανθρώπους, έχει εργατικούς ανθρώπους, που δημιούργησαν αυτό το πραγματικά αναπτυξιακό μοντέλο στην περιοχή. Θα περίμενε, όμως, κανείς να τους δώσετε μία διαφορετική προοπτική. 
      Τίποτα δυστυχώς απ’ όλα αυτά. Κι έρχεστε μ΄ αυτή την προσθήκη να επιτείνετε τη σύγχυση, τη θολούρα, χωρίς να ξεκαθαρίζετε τελικά ποιο θα είναι το ύψος της αποζημίωσης, όταν λέτε «για πόσα χρόνια και εφόσον βρουν δουλειά». Επιτείνετε, δηλαδή, την ανασφάλεια σ΄ αυτούς τους ανθρώπους και δεν τους δίνετε μία σταθερή, σίγουρη προοπτική μετά απ΄ όλα αυτά τα λάθη, τις ανεπάρκειες στις πολιτικές σας.
      Τα είπα αυτά, κύριε Υπουργέ, γιατί είναι εύκολο να μεταθέτουμε τα προβλήματα στο χθες, αλλά είναι δύσκολο να δώσουμε μία ουσιαστική απάντηση. Και επειδή δύο χρόνια μαζί με τους εργαζόμενους κινηθήκαμε και είχαμε επανειλημμένες επισκέψεις και στο Υπουργείο, σε πολλές των περιπτώσεων λοιδορήσαμε τους εργαζόμενους, απαξιώσαμε τους εργαζόμενους. 
      Νομίζω, κύριε Υπουργέ, ότι οφείλετε να πάρετε πίσω αυτή την τροπολογία, να την επεξεργαστούμε όλοι με μεγαλύτερη σοβαρότητα και να είναι και ένα προϊόν το οποίο θα στηρίξουν οι εργαζόμενοι. Διότι αναφέρθηκε προηγουμένως στην Αίθουσα ότι πριν λίγο καιρό η πλευρά του ΠΑ.ΣΟ.Κ. πήρε μία πρωτοβουλία και κατέθεσε μία τροπολογία. Τι θέλατε να κάνει η πλευρά του ΠΑ.ΣΟ.Κ., κύριε Υπουργέ; Δύο χρόνια τώρα εμπαιγμός. Εμπαιγμός στους εργαζόμενους, εμπαιγμός στον πολιτικό κόσμο του νομού. 
      Δεν έπρεπε να πάρει μία πρωτοβουλία να τους στηρίξει στην απόγνωση που εσείς τους οδηγήσατε; 
      Οφείλετε, λοιπόν, έστω και τώρα, να συνταυτιστείτε με τις ανάγκες και την προοπτική των εργαζομένων. Εμείς αυτό θα συνεχίσουμε να κάνουμε, στηρίζοντας τον αγώνα για μια πλήρη και ουσιαστική δικαίωση της προσπάθειάς τους.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σιδηρόπουλο.
      Ο Υφυπουργός κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής 	Προστασίας): Θα ήθελα να δώσω μία σύντομη απάντηση στον κ. Σιδηρόπουλο, ο οποίος τα δύο τελευταία χρόνια, μαζί με τους άλλους Βουλευτές του νομού, έχει έρθει επανειλημμένα στο Υπουργείο γι’ αυτά τα μεγάλα θέματα.
      Κύριε Σιδηρόπουλε, έχετε λάθος. Και καλό θα ήταν, επειδή είστε νέος Βουλευτής, να δείτε και λίγο το ιστορικό, να δείτε και λίγο τα βιβλία και τα κιτάπια του ΠΑ.ΣΟ.Κ. τα τελευταία χρόνια για τα θαλασσοδάνεια και τις φούσκες του Χρηματιστηρίου σε ανάλογες περιπτώσεις του «ΛΑΝΑΡΑ» της Νάουσας. Το μόνο δάνειο που πήρε από εμάς, ήταν για αποπληρωμή του προηγούμενου δανείου. Ό,τι χρήματα πήρε, δηλαδή 25.000.000 ευρώ, ήταν για πρώτη ύλη και για πληρωμή εργαζομένων με εκπρόσωπο της τράπεζας στο Διοικητικό Συμβούλιο του κ. Λαναρά για να γίνει αυτή η δέσμευση πραγματικότητα. Άρα, λοιπόν, καλά θα κάνετε να μας επισκεφτείτε μία μέρα για να σας δώσω όλα τα θαλασσοδάνεια και τις φούσκες του Χρηματιστηρίου, που αφειδώς χρηματοδοτούσε τόσα πολλά χρόνια το ΠΑ.ΣΟ.Κ..
      Όμως, αυτό που έχει σημασία, είναι τι κάναμε εμείς –αφήστε το ΠΑ.ΣΟ.Κ.- αυτά τα δύο χρόνια. Ενενήντα οκτώ άτομα από την «ΤΡΙΚΟΛΑΝ» απολύθηκαν και εκατόν δέκα έξι από τα Κλωστοϋφαντουργεία Λαρίσης. Και αυτές οι απολύσεις ήταν προϊόν της προηγούμενης Κυβέρνησης. Αυτά έγιναν το 1994, η «ΤΡΙΚΟΛΑΝ» είχε κλείσει ένα, δύο χρόνια και είχε καθηλωθεί πέντε χρόνια. 
      Τι κάναμε; Δώσαμε 1.500 ευρώ για την ενίσχυση σ’ όλους, όπως ξέρετε πολύ καλά. Δεν λέγαμε «θα και θα». Τα δώσαμε. Βάλαμε εβδομήντα οκτώ θέσεις μερικής απασχόλησης, σαράντα στη νομαρχία και άλλες τριάντα οκτώ για τους απολυμένους της «ΤΡΙΚΟΛΑΝ». Δώσαμε τετρακόσιες θέσεις ολοκληρωμένης παρέμβασης. Τα κάναμε αυτά. Και μάλιστα δώσαμε εκατόν ενενήντα επτά νέες θέσεις επιχειρηματιών επιπλέον των τετρακοσίων, πενήντα έξι νέες θέσεις για επιχειρήσεις και διακόσια «STAGE». Πείτε μου μία διετία –βρείτε τη εσείς του ΠΑ.ΣΟ.Κ.- που να υπήρξε στη Νάουσα το 1/10 απ’ αυτές τις πολιτικές απασχόλησης. Ποτέ!
      Και εν πάση περιπτώσει, πέρα απ’ αυτό δεν είχατε την ευαισθησία στη Νάουσα, στο Νομό Ημαθίας, σ’ αυτόν τον τρομερό νομό που είναι ο ωραιότερος της Ελλάδος να κάνετε κοινωνικό τουρισμό. Εμείς στείλαμε τώρα από τη Θεσσαλονίκη κοινωνικό τουρισμό, για να μπορέσουμε να βοηθήσουμε την οικονομία της Νάουσας.
      Άρα, λοιπόν, μη μας λέτε τι κάναμε. Κάναμε πολλά. Θα έπρεπε να κάνουμε ακόμα περισσότερα. Μπορούμε να τα κάνουμε και θα τα κάνουμε. Αυτό κάνουμε και σήμερα.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Δηλαδή άδαρτοι κλαίνε στη Νάουσα, κύριε Υπουργέ; Αυτό καταλάβατε;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο κ. Ντόλιος.
      ΓΕΩΡΓΙΟΣ ΝΤΟΛΙΟΣ: Κύριε Πρόεδρε, κύριοι συνάδελφοι, σκέφτομαι τις ελληνικές οικογένειες, έστω υποθετικά, να παρακολουθούν αυτή τη συζήτησή μας αυτό το διήμερο, μια συζήτηση για την ανεργία. Είναι το δραματικότερο πρόβλημα που υπάρχει στη χώρα –σ’ αυτό πιστεύω συμφωνούμε όλοι- και το οποίο απασχολεί όλα τα ελληνικά νοικοκυριά. Όλα τα ελληνικά νοικοκυριά έχουν από έναν άνεργο ή τουλάχιστον έναν υποαπασχολούμενο και φοβάμαι ότι εμείς έχουμε μετατρέψει τη συζήτηση για ένα τόσο δραματικό πρόβλημα σε μία φτηνή κομματική αντιπαράθεση. Πιστέψτε με, θα είχα δεκάδες ή και εκατοντάδες επιχειρήματα για να υποστηρίξω ότι η προηγούμενη κυβέρνηση έφταιγε λιγότερο απ’ αυτή για την ανεργία η οποία υπάρχει σήμερα. Θεωρώ, όμως, ότι δεν θα έκανα καλή εντύπωση και δεν θα με άκουγαν με ενδιαφέρον οι πολίτες του νομού μας και οι πολίτες όλης της χώρας. 
      Ένα πράγμα, λοιπόν, που οφείλει ο πολιτικός κόσμος της χώρας να κάνει απέναντι στην ελληνική κοινωνία, είναι να προσεγγίσουμε το πρόβλημα της ανεργίας μ’ έναν τρόπο διαφορετικό. Μπορεί να υπάρξει ένας κοινός τόπος, τουλάχιστον όσον αφορά στις διαπιστώσεις. Από εκεί και πέρα, θα υπάρξει η κατάθεση προτάσεων για την αντιμετώπιση του προβλήματος. Οι προτάσεις αυτές θα έχουν τη διαφορετικότητά τους και επ’ αυτών θα υπάρξει αντιπαράθεση. 
      Θεωρώ ότι αυτή η επισήμανση αποτελεί ένα μείζον πολιτικό ζήτημα για τη σημερινή συζήτηση και αν την επεκτείνουμε ίσως αποτελεί ένα μείζον πολιτικό ζήτημα για τον τρόπο που διεξάγεται ο πολιτικός διάλογος σ’ αυτή τη χώρα τα τελευταία χρόνια.
      Δεν νομίζω ότι θα κομίσω «γλαύκα εις Αθήνας» εάν πω ότι η συγκεκριμένη παρέμβαση, κύριε Υπουργέ, είναι αποσπασματική, λαϊκίστικη και ατελέσφορη ακόμη και για τη Νάουσα. 
      Πόσοι είναι οι άνεργοι στη Νάουσα; Όλοι οι Έλληνες μάθαμε ότι οι άνεργοι στη Νάουσα είναι κάποιες χιλιάδες, δύο, τρεις χιλιάδες. Πόσοι είναι οι άνεργοι, τους οποίους αφορά αυτή η τροπολογία; Θα είναι εκατόν, εκατόν πενήντα τώρα και ίσως άλλοι εκατόν, εκατόν πενήντα στα επόμενα χρόνια. Τι γίνεται με τους άλλους ανέργους της Νάουσας; Δεν είναι μόνο αποσπασματική και λαϊκίστικη η παρέμβαση, είναι και εντελώς ατελέσφορη και για την ίδια τη Νάουσα. 
      Γιατί μάθαμε όλοι για τη Νάουσα, κύριε Υπουργέ; Πώς προέκυψε αυτό; Δεν υπάρχουν άλλες περιοχές με την ίδια τραγικότητα όσον αφορά το θέμα της ανεργίας; Γιατί οι εργαζόμενοι, οι επαγγελματίες, οι άνεργοι, οι πολιτικοί κινητοποιήθηκαν σε εκείνη την περιοχή. Δεν υπάρχουν άλλες περιοχές; Δεν θα έπρεπε να τις βρούμε; Αν μ’ αυτόν τον τρόπο επιλέγουμε να αντιμετωπίζουμε τα προβλήματα κατά διάφορες περιοχές, τότε το μήνυμα που εκπέμπουμε είναι: «Κινητοποιηθείτε καθ’ οιονδήποτε τρόπο και όταν είστε λιγότεροι, βρείτε άλλους πιο ακραίους τρόπους να κινητοποιηθείτε και να κάνετε αισθητό το πρόβλημά σας. Κατασκηνώστε παραδείγματος χάρη έξω από τα Υπουργεία.» Αυτό λέτε, κύριε Υπουργέ, στο Δήμο Φερών, όπου απολύθηκαν την τελευταία περίοδο, πέρυσι, εκατόν ογδόντα άνθρωποι από μία μονάδα που έκλεισε, απολύθηκαν άλλοι εκατόν τριάντα άνθρωποι από τη Θράκη και έμειναν να απασχολούνται στο δευτερογενή τομέα εκατόν είκοσι άνθρωποι. 
      Πόση είναι η ανεργία, κύριε Υπουργέ, σ’ αυτό το δήμο; Μπορούμε να την υπολογίσουμε σε ποσοστά; Πώς καθορίζουμε τις περιοχές οι οποίες έχουν ανεργία; Αυθαίρετο δεν είναι το επίπεδο του νομού;
      Επειδή ως ΠΑ.ΣΟ.Κ. μιλήσαμε και για ολοκληρωμένες παρεμβάσεις, θέλω να σας πω το εξής: Αυτή την περίοδο, που έχουμε αυτό το τεράστιο πρόβλημα ανεργίας στο συγκεκριμένο δήμο, συμβαίνει και το εξής: Υπήρχαν οι γνωστές πλημμύρες, καθορίζονται τα δικαιώματα των αγροτών, λαμβάνεται υπόψη ως χρονιά αναφοράς για τα τεύτλα και το 2006 και δεν θα μπορέσουν να σπείρουν οι αγρότες της συγκεκριμένης περιοχής και όλου του νομού βεβαίως και θα χάσουν δικαιώματα. Την ίδια περίοδο στη συγκεκριμένη περιοχή καθορίζονται και τα δικαιώματα των κτηνοτρόφων. Στην ίδια περίοδο στην ίδια περιοχή οι κτηνοτρόφοι χάνουν δικαιώματα γιατί τα χρόνια αναφοράς με βάση τα οποία καθορίζονται τα δικαιώματα, η περιοχή είχε τον αφθώδη πυρετό. Φαντάζομαι ότι το παράδειγμα είναι χαρακτηριστικό για να σας δείξει τι σημαίνει ολοκληρωμένη λογική για την αντιμετώπιση τέτοιου είδους προβλημάτων. 
      Αυτό ήταν το πολιτικό περιεχόμενο της δικής μας πρότασης. Και με μία τέτοια προσέγγιση πιστεύω ότι πρέπει να σκύβουμε στο πρόβλημα που υπάρχει πανελλαδικά. Να το μετρήσουμε κατ’ αρχάς πόσο μας κοστίζει οικονομικά, να βάλουμε τους στόχους τους οποίους θέτουμε και να δούμε πώς μπορούμε να το αντιμετωπίσουμε.
      Να πω και δύο λόγια για την Αλεξανδρούπολη. Ήρθε προχθές η διοίκηση της εταιρείας Κλωστήρια Ναούσης και λέει: «Είκοσι οκτώ άτομα με εθελούσια έξοδο θα πάρετε δώρο 3.000 ευρώ. Εάν δεν θέλετε, θα υπάρξει απόλυση είκοσι οκτώ ατόμων». Θα υπάρξει απόλυση με βάση το ποσοστό του 2% το οποίο μετράει επί του συνόλου των εργαζομένων των Κλωστηρίων Ναούσης. Δύο μέτρα και δύο σταθμά λοιπόν. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό λήγει 29 του μηνός, κύριε Βουλευτά. Μέχρι τις 29 του μηνός θα είμαι στον Έβρο.
      ΓΕΩΡΓΙΟΣ ΝΤΟΛΙΟΣ: Θέλω να σας πω το εξής: Μόνο διά εκβιασμού γίνεται ότι αν δεν φύγετε εθελοντικά θα χάσετε και τα 3.000 ευρώ. 
      Εμείς, λοιπόν, δεν λέμε ως πρώτη μας πρόταση την ένταξη της εταιρείας στην τροπολογία της Νάουσας κατά την πρόταση των συναδέλφων και του κ. Φωτιάδη. Ως πρώτη μας πρόταση είναι η μη απόλυση κανενός εργαζομένου. Και μπορεί να στηριχθεί –το ξέρετε πολύ καλά- όταν η ίδια η εταιρεία με συναίνεση των εργαζομένων τα τελευταία τρία, τέσσερα χρόνια απέλυσε πάνω από το 50% των εργαζομένων της, από τους εκατόν ογδόντα, διακόσιους φθάσαμε στους ενενήντα.
      Θα σας πω και κάτι άλλο, πώς θα αποτρέψετε, κύριε Υπουργέ, το εξής φαινόμενο, η εταιρεία η ίδια να τους μεταθέτει από την Αλεξανδρούπολη στη Νάουσα, να τους απολύει από εκεί και να τους εντάσσει κατ’ αυτόν τον τρόπο στην τροπολογία. Πώς θα αποτρέψετε την εταιρεία από το να μεταθέτει -που δεν θα το κάνει βεβαίως γιατί δεν τη συμφέρει- κάποιους εργαζόμενους από τη Νάουσα στην Αλεξανδρούπολη ή στην Κατερίνη -νομίζω ότι και εκεί έχει μια εταιρεία- και να μην τυχαίνουν αυτής της ευνοϊκής ρύθμισης. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν μπορεί να το κάνει. 
      ΓΕΩΡΓΙΟΣ ΝΤΟΛΙΟΣ: Βάζω, λοιπόν, δύο ζητήματα. Ένα είναι το θέμα των κλωστηρίων -δεν μπορεί να μιλάμε μόνο για κλωστήρια, μιλάμε για όλους τους κλάδους, μιλάμε για φθίνουσες περιοχές- και το δεύτερον και κυριότερο ζήτημα είναι πώς καθορίζουμε τα όρια των περιοχών αυτών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Ντόλιο.
      ΓΕΩΡΓΙΟΣ ΝΤΟΛΙΟΣ: Να σας πω ένα άλλο παράδειγμα στον Έβρο και τελειώνω, κύριε Πρόεδρε, και ζητώ συγγνώμη. 
      Στην Ορεστιάδα ο δευτερογενής τομέας αφορά ένα εργοστάσιο, τη ζάχαρη. Εάν κλείσει, που η πιθανότητα να κλείσει είναι πολύ μεγάλη, τότε θα μιλάμε για τεράστια ποσοστά ανεργίας. Εάν αυτά τα ποσοστά τα ανάγουμε στο επίπεδο του νομού, τότε μειώνονται. Δεν θα ενταχθεί σε ρύθμιση; 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ. 
      ΓΕΩΡΓΙΟΣ ΝΤΟΛΙΟΣ: Τέλειωσα, κύριε Πρόεδρε.
      Το θέμα, λοιπόν, του καθορισμού των περιοχών είναι εντελώς αυθαίρετο στα διοικητικά όρια των νομών. Δεν μπορεί να ψηφιστεί αυτή η τροπολογία, έχει λαϊκίστικα χαρακτηριστικά, δεν έχει ολοκληρωμένη λογική, δεν επέτρεψε το διάλογο σ’ αυτήν την Αίθουσα. Αυτό είναι το πολιτικό ζήτημα, το οποίο θέτω, κύριε Πρόεδρε. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ. 
      Το λόγο έχει η κ. Ροδούλα Ζήση. 
      Καλά κάνετε και μιλάτε από τη θέση σας, γιατί αυτό είναι το σωστό από τον Κανονισμό και αυτό σημαίνει και οικονομία χρόνου. Παράκληση υποβάλλεται για το εξάλεπτο σε όλους σας. 
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε. 
      Κύριε Πρόεδρε, όση ώρα γινόταν η συζήτηση -και την παρακολουθώ από το πρωί- σκεπτόμουν αλήθεια ότι αν οι διεργασίες στην Ολομέλεια, στο νομοθετικό έργο και στον κοινοβουλευτικό έλεγχο, γίνονταν ουσιαστικά, θα είχαμε μία δυναμική και πολλές αλλαγές πορισμάτων και συμπερασμάτων αλλά και αποφάσεων, γιατί ακριβώς θα άκουγε ο ένας τον άλλον με σεβασμό προς τους συναδέλφους. Και βεβαίως με την τεκμηρίωση που ο καθένας θα έδινε θα μπορούσε να πείσει όλους εμάς και κυρίως εδώ την Κυβέρνηση για αλλαγές.
      Εδώ έχουμε σήμερα μία τροπολογία που τροποποιείται, μία κυβερνητική αδυναμία που αποτυπώνεται, μία κυβερνητική ανεπάρκεια που αναδεικνύεται και μία επίφαση κοινωνικής ευαισθησίας, η οποία δεν μπορεί, όμως, να αναδυθεί μέσα απ’ αυτόν τον ξύλινο, αποσπασματικό τρόπο, με τον οποίο η Κυβέρνηση προσπαθεί να λύσει το πρόβλημα της φθίνουσας περιοχής της Νάουσας και το ειδικό πρόβλημα των απολυμένων της κλωστοϋφαντουργίας. 
      Άρα, εδώ σήμερα βλέπουμε τελικά την Κυβέρνηση -η οποία δύο χρόνια μας λέει συνεχώς ότι το ΠΑ.ΣΟ.Κ. δεν φέρνει προτάσεις, ότι το ΠΑ.ΣΟ.Κ. είναι μία Αντιπολίτευση χωρίς λόγο και σχέδιο- να είναι μία Κυβέρνηση αμήχανη γιατί το ΠΑ.ΣΟ.Κ έχει και σχέδιο και συγκεκριμένες προτάσεις, να είναι αμήχανη και ίσως μικρή και ανίκανη να δεχθεί να ενσωματώσει αυτές τις τρείς-τέσσερις συγκεκριμένες προτάσεις που με σαφήνεια και ο εισηγητής μας και ο Κοινοβουλευτικός Εκπρόσωπος ανέπτυξαν εδώ, έτσι ώστε τελικά να μπορέσει η Ολομέλεια, όλο το Σώμα, να στηρίξει μια ουσιαστική παρέμβαση για τους εργαζόμενους, για τους απολυμένους, για την απασχόληση, για τα θέματα ανεργίας που ταλανίζουν όλη την Ελλάδα, την ελληνική περιφέρεια. 
      Βεβαίως, κύριε Πρόεδρε, πιστεύω ότι δεν πεισθήκατε, γιατί είστε ένας πολύ καλός κοινοβουλευτικός άνδρας πολλά χρόνια και υπηρετείτε και τη  Βουλή και τον ελληνικό λαό αλλά και τη Μαγνησία από θέσεις κυβέρνησης. Ξέρετε, λοιπόν, πολύ καλά ότι τον καιρό που υπήρχε αποβιομηχάνιση, με τα μέτρα που πήραν οι κυβερνήσεις του ΠΑ.ΣΟ.Κ. υπήρξε μεγάλη ανάκαμψη και σήμερα ερχόμαστε πάλι επί θητείας Νέας Δημοκρατίας να έχουμε τις απολύσεις των δεκαπέντε, είκοσι ή τριάντα πέντε κάθε φορά από βιομηχανίες της περιοχής χωρίς συγκεκριμένη παρέμβαση. 
      Ο Υπουργός Οικονομίας είπε ότι όποιος δεν θέλει να ζυμώσει, είκοσι χρόνια κοσκινίζει. Γνωστή η παροιμία αυτή. Κύριε Υπουργέ, με όλο το σεβασμό που σας έχω, εσείς αναλάβατε πρόσφατα αυτό το Υπουργείο, αλλά γνωρίζω ότι έχετε μία ουσιαστική κουλτούρα ευαισθησίας εσείς και δεν χρησιμοποιείτε την επίφαση και το λόγο μόνο. 
      Γιατί, λοιπόν, το αναπτυξιακό πρόγραμμα της Νάουσας έγινε τόσο γρήγορα, το Φεβρουάριο; Έγινε η διαβούλευση; Έγινε η επιστημονική, κοινωνική συνεργασία με τους φορείς κ.λπ.; Και αν έγινε έτσι και είναι αυτό το σχέδιο, γιατί δεν το υλοποιείτε ή γιατί δεν το ακολουθείτε με αυτή την τροπολογία; 
      Και μη νομίσετε ότι εδώ σήμερα –επειδή ακούστηκαν πολλά και από τους συναδέλφους της Νέας Δημοκρατίας- τελικά συμπυκνώνεται μόνο από τη Νέα Δημοκρατία σ’ αυτή την τροπολογία όλη η κοινωνική ευαισθησία. 
      Αν είναι έτσι λυπάμαι, γιατί αυτή η τροπολογία απαξιώθηκε σήμερα εδώ με πάρα πολύ ισχυρά επιχειρήματα από όλους τους συναδέλφους. Είναι μια τροπολογία που δείχνει τελικά ότι προσπαθείτε όχι μόνο αποσπασματικά, αλλά και λίγο επιλεκτικά να λύσετε προβλήματα που δεν είναι μόνο στη δική σας, αν θέλετε, ευθύνη, αλλά είναι προβλήματα που αφορούν το έθνος. Το αναφαίρετο δικαίωμα της εργασίας, το θέμα της ανάπτυξης και το θέμα της κοινωνικής συνοχής είναι θέματα πάρα πολύ σοβαρά για να τα παίρνει η Κυβέρνηση και να προσπαθεί να τα λύσει με μία τέτοια τροπολογία.
      Εγώ απλά θέλω να ρωτήσω το εξής: Γιατί, κύριε Υπουργέ, όχι εδώ και τώρα, σήμερα; Τι είναι αυτό που σας εμποδίζει;  Τι είναι αυτό που φοβάστε; Τι είναι αυτό που δεν ξέρετε; Τι είναι αυτό για το οποίο δεν μπορείτε να ενσωματώσετε αυτές τις συγκεκριμένες προτάσεις, τις τεκμηριωμένες προτάσεις του ΠΑ.ΣΟ.Κ. σ’ αυτή την τροπολογία; Και εν πάση περιπτώσει, αν θέλετε το χρόνο να το σκεφτείτε, να αποσύρετε την τροπολογία και να φέρετε την άλλη εβδομάδα μια πλήρη τροπολογία που θα λύνει το πρόβλημα των ανθρώπων στη Νάουσα και όχι μόνο. 
      Είμαστε όλοι από την ελληνική περιφέρεια και η ελληνική περιφέρεια αντιμετωπίζει τεράστια προβλήματα. Και αν εσείς, όπως είπατε πριν, κάνετε αγώνες γι’ αυτό το θέμα και θέλετε να «παίξετε» με τις εντυπώσεις -γιατί η πολιτική της Κυβέρνησης σας δύο χρόνια ήταν πολιτική των εντυπώσεων και της επικοινωνίας- μην εμπαίζετε τους ανθρώπους της Νάουσας, τους εργαζόμενους και τους απολυμένους σε όλη τη χώρα, τους ανθρώπους της δουλειάς, τους προοδευτικούς ανθρώπους, που όπως πολύ σωστά είπε ο συνάδελφος κ. Σιδηρόπουλος έχουν ανάγκη να δουλέψουν και να ενταχθούν στην αγορά εργασίας προσφέροντας τις δυνάμεις τους. Δεν είπατε τίποτα για όλα αυτά!
      Εγώ, λοιπόν, σας καλώ και σας προκαλώ εδώ και τώρα, γιατί αλλιώς θα υποθέσω ότι η μεγαλεπήβολη πολιτική του Πρωθυπουργού κ. Καραμανλή είναι να κάνει αποσπασματικές ρυθμίσεις στις περιοχές που επισκέπτεται -και εκεί καταλαβαίνει ότι υπάρχει πρόβλημα από την κινητοποίηση- ή σ’ εκείνες που θέλει να επισκεφτεί για να κερδίσει πάλι τις επικοινωνιακές και άλλες εντυπώσεις.
      Αν, λοιπόν, δεν είναι αυτός ο λόγος, τότε πείτε εδώ και τώρα «ναι». Το ΠΑ.ΣΟ.Κ. με υψηλό αίσθημα ευθύνης, με σοβαρότητα, με επεξεργασία, με δουλειά, με διάλογο και διαβούλευση έφερε σήμερα στη Βουλή συγκεκριμένες προτάσεις.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αν αυτές οι προτάσεις ακουμπούν στην ευαισθησία σας -γιατί αυτές οι προτάσεις ακουμπούν στις ανάγκες της ελληνικής περιφέρειας των εργαζομένων και της απασχόλησης- εδώ και τώρα κάντε το πράξη, κύριε Υπουργέ! Ξέρω ότι διαθέτετε την παλικαριά!
      Αν όχι, πώς είναι δυνατόν ένα κόμμα σαν το ΠΑ.ΣΟ.Κ. που έχει γεννηθεί από το λαό, ένα κόμμα που μιλάει με το λαό, ένα κόμμα το οποίο έχει χαρακτηριστεί για την ευαισθησία του και για τους μεγάλους αγώνες που έχει δώσει για τις κατακτήσεις των εργαζομένων να ψηφίσει μια τέτοια πάρα πολύ πρόχειρη τροπολογία που δεν έχει καμία, μα καμία πολιτική για το αύριο αυτής της χώρας. 
      Εγώ σας καλώ εδώ και τώρα πιστεύοντας ότι και εσείς ξέρετε –όλοι μας ξέρουμε- ότι και η γενιά των πενηντάρηδων και η γενιά των σαραντάρηδων και οι πενηνταπεντάρηδες δεν θέλουν, κύριε Υπουργέ, να μπουν στο μουσείο. Δεν θέλουν να μπουν στο ψυγείο. Δεν θέλουν να μείνουν χωρίς να προσφέρουν στις τοπικές αγορές, στις τοπικές κοινωνίες τον αγώνα τους, τη δουλειά τους, το μυαλό τους για να προσφέρουν τελικά στο σύνολο και βεβαίως να έχουν και εκείνοι ένα σίγουρο και βιώσιμο μέλλον.
      Εμείς, λοιπόν, ζητάμε τη βιώσιμη ανασυγκρότηση των περιοχών σε κρίση με τις συγκεκριμένες προτάσεις που προβάλαμε. Ζητάμε να τις υιοθετήσετε, κύριε Υπουργέ, για να αποδείξετε τελικά ότι δεν μένετε μόνο σε κορώνες και συνθήματα, αλλά ότι σοβαρά θέλετε να αντιμετωπίσετε το πρόβλημα της ανεργίας και της απασχόλησης.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ροδούλα Ζήση.
      Το λόγο έχει ο κ. Ανδρουλάκης.
      ΔΗΜΗΤΡΗΣ ΑΝΔΡΟΥΛΑΚΗΣ: Κύριε Υπουργέ, γνωρίζετε πολύ καλά, επειδή αναφερθήκατε στο παρελθόν, ότι σε όλη την Ευρώπη και μάλιστα σε χώρες που θεωρούμε πρότυπο, υπήρξε κάποτε η μόδα των πρόωρων συνταξιοδοτήσεων. 
      Πίστευαν πολλοί  στην  Ελλάδα ότι με τις πρόωρες συνταξιοδοτήσεις θα δώσουμε ευκαιρία για δουλειά στους νέους ανθρώπους. Όμως, δεν λειτουργούν έτσι οι αγορές ούτε η οικονομία. Συνέβη το εντελώς αντίθετο. 
      Πολύ περισσότερο σήμερα που ξέρουμε ότι φθάσαμε σε ένα όριο, δεν μπορούμε να συνεχίσουμε τις πρόωρες συνταξιοδοτήσεις, όταν μάλιστα -αν δεν πάρουμε έγκαιρα τα μέτρα μας- βρισκόμαστε μπροστά στην πλέον προβλέψιμη οικονομική και κοινωνική κρίση, με αφορμή τη δημογραφική ανατροπή: την κρίση των ασφαλιστικών συστημάτων. 
      Πού, λοιπόν, θα πάμε τώρα; Θα παρακαλούν οι εργαζόμενοι να απολυθούν, για να μπουν σε ένα πρόγραμμα πρόωρης συνταξιοδότησης ή επιδότησης; 
      Σας έλεγα πριν και σας υπενθύμισα στο καφενείο το παλιό σύνθημα των αναρχικών «Σύνταξη στα δεκαοχτώ». Ελλάς Ελλήνων συνταξιούχων είναι το όραμα που θα δώσουμε στην ελληνική κοινωνία; Θα σηκώσουμε ψηλά τα χέρια, ότι δεν μπορούμε να δημιουργήσουμε νέες θέσεις απασχόλησης, νέες ευκαιρίες, επιλογές και δυνατότητες στις φθίνουσες περιοχές; «Όχι» λέμε και το λένε όλες οι πτέρυγες της Βουλής και εσείς, βεβαίως.
      Εμείς καταθέτουμε ένα πρόγραμμα ανασυγκρότησης. Στο Υπουργείο Εθνικής Οικονομίας είδα κάτι άλλο. Θα δούμε. Χρειάζονται κάποιες υποδομές, κάποιες πρωτοβουλίες και νέες υπηρεσίες. Εσείς μιλήσατε για κοινωνικό τουρισμό. Οτιδήποτε. Ποτέ δεν ξέρουμε τι μπορεί να κάνει τη διαφορά. Μπορεί να είναι ένα δημόσιο έργο ή ένας άνθρωπος. Ένας επιχειρηματίας μπορεί να πάρει μια πρωτοβουλία και να αλλάξει όλο το κλίμα σε μια περιοχή. Μια ιδέα. Μια καινοτομία. 
      Επειδή πολλοί Βουλευτές της Νέας Δημοκρατίας αναφέρθηκαν σε έναν τραυματία, λέω ότι πράγματι μπροστά μας έχουμε έναν πολυτραυματία. Θα ενεργήσουμε ως γιατροί: Θα σταματήσουμε την αιμορραγία, θα κάνουμε τεχνητή αναπνοή, θα δοκιμάσουμε δύο, τρία ή τέσσερα φάρμακα. Είμαι βέβαιος ότι τα περισσότερα θα πάνε τζάμπα. Δεν θα πιάσουν τόπο. Όμως, κάτι στο τέλος θα πιάσει τόπο. 
      Αυτό που λέω τι σημαίνει; Ότι θα μείνουμε με σταυρωμένα χέρια απέναντι στον εργαζόμενο της Νάουσας ή της όποιας Νάουσας που κάνει τη δουλειά του; Λέμε «όχι». Πιλοτικά να ξεκινήσουμε από τη Νάουσα. Αυτό που θα κάνουμε στη Νάουσα να είναι πρότυπο για ότι θα κάνουμε σε όλη την υπόλοιπη Ελλάδα. Δεν θα κάνουμε κάτι άλλο. 
      Λέμε, λοιπόν, να δώσουμε κάποιες επιλογές στον άνεργο αυτό. Να του πούμε: «Φίλε, έχεις μια, δύο, τρεις, τέσσερις, πέντε επιλογές. Σου δίνω αυτό το εγγυημένο εισόδημα με τη μορφή της εισοδηματικής ενίσχυσης, φθάνει να ενταχθείς σε ένα πρόγραμμα επανεκπαίδευσης, με βάση το προφίλ σου και τις ανάγκες της αγοράς, της τοπικής κατά κανόνα. Ή σου το δίνω, αν βάσιμα αναζητείς εργασία ή αν ενταχθείς σε ένα πρόγραμμα -όπως εμείς λέμε- κοινωνικής εργασίας στο λεγόμενο «τρίτο τομέα», που μπορεί να αποδειχθεί χρήσιμος, ειδικά σ’ αυτές τις περιοχές».
      Άλλη εναλλακτική λύση είναι η χρηματοδότηση να κάνουν μια δική τους δουλειά και συμβουλευτική βοήθεια ή χρηματοδότηση για να κινηθούν σε άλλο κλάδο ή ακόμη και σε μια άλλη περιοχή. Διότι άκουγα και μια κυρία από τη Νάουσα που έλεγε: «Τα παιδιά μου ξενιτεύτηκαν! Ο ένας πήγε στην Κατερίνη και ο άλλος στη Λεμεσό». Το έλεγε, λες και πήγαν στη Σαγκάη! Πρέπει να αλλάξουμε νοοτροπία σ’ αυτά. 
      Τέλος, βεβαίως, υπάρχει η έσχατη επιλογή της πρόωρης συνταξιοδότησης για αυτούς που με εύλογο τρόπο είναι κοντά στα όρια ή είναι γυναίκες. Να τα δούμε όλα αυτά, αλλά να δώσουμε πολλές επιλογές και αυτά να περάσουν στην τροπολογία. Θα την ψηφίζαμε. 
      Μη νομίζετε ότι είναι εύκολο. Το ξέρετε καλύτερα από πολλούς, κύριε Υπουργέ, και ήθελα να το πω και προς τους ανθρώπους του Κ.Κ.Ε.. Δεν είναι εύκολο. Μη νομίζετε πως αν σκορπάς εύκολα λεφτά, κάνεις κοινωνική πολιτική. Το χειρότερο που μπορούμε να κάνουμε είναι να μοιράσουμε κάποια ψευτοεπιδόματα στη Νάουσα και να κάνουμε τη Νάουσα φτωχοκομείο. Διότι έχουμε διεθνή εμπειρία από περιπτώσεις όπου μοιράστηκαν εύκολα λεφτά, από το Μπρονξ μέχρι  τα Μπαϋλιέ του Παρισιού που βλέπετε, κύριοι. Εγγυημένο εισόδημα ήταν αυτό, κύριοι συνάδελφοι. Είδατε πού κατέληξαν. 
      Η προσπάθειά μας είναι να εφαρμόσουμε το σύνθημα: Γνώση, ασφάλιση, δουλειά για αυτούς που μπορούν. Ισχυρή αλληλεγγύη για αυτούς που πράγματι δεν μπορούν. Αυτή είναι η θέση μιας σύγχρονης αριστεράς. Δεν είναι η θέση μας να κοροϊδέψουμε τον κόσμο με πέντε ψευτοεπιδόματα. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανδρουλάκη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων τριάντα πέντε μαθητές και μαθήτριες και τέσσερις συνοδοί δάσκαλοι από το 10ο Δημοτικό Σχολείο Τρίπολης. 
      Η Βουλή τους καλωσορίζει.  Τους εύχεται καλές σπουδές και καλή επιστροφή στην πατρίδα τους. 
      (Χειροκροτήματα από όλες τις πτέρυγες)
      Το λόγο τώρα έχει ο κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πάρα πολλά έχουν ειπωθεί. Ας προσπαθήσουμε να ανακεφαλαιώσουμε, μήπως καταλήξουμε. 
      Έχει προβλήματα αυτή τη στιγμή η βιομηχανία της χώρας μας; Υπάρχουν φθίνουσες περιοχές; Ξαναγυρίζει μετά το 1993 το φαινόμενο των «νεκρών» πόλεων; Η παραδοχή είναι «ναι». 
      Και η Νάουσα αναμφίβολα είναι μία απ’ αυτές τις πόλεις. Δεν είναι η μόνη όμως. Εάν συνεχιστεί αυτή η πολιτική από πλευράς Κυβέρνησης, η αδιαφορία για τα ζητήματα της ελληνικής βιομηχανίας, φοβάμαι ότι πολύ σύντομα δυστυχώς το φαινόμενο αυτό, εξαιτίας και της παγκοσμιοποίησης και των προβλημάτων –έχει τα θετικά της και τα αρνητικά της, ως γνωστόν- που αυτή δημιουργεί, θα έχουμε πολλαπλασιασμό.
      Και ενώ όλη η Ευρώπη αρχίζει και ψάχνει πάλι νέου τύπου κλαδικές πολιτικές και ενώ σε όλη την Ευρώπη υπάρχει ένας προβληματισμός για το τι γίνεται με τη βιομηχανία και τι πολιτικές ενίσχυσης της ποιότητας, της καινοτομίας, της εξωστρέφειας πρέπει να υπάρξουν, στην Ελλάδα αρκούμαστε σε κάποιες γενικές παραδοχές για τα μακροοικονομικά μεγέθη ή την εθνικού τύπου τόνωση της ανταγωνιστικότητας.
      Είναι χαρακτηριστικό ότι παιδευόμαστε από το Νοέμβριο να έρθει ο Υπουργός Ανάπτυξης να συζητήσει εδώ επερώτηση του τομέα παραγωγής και εμπορίου του ΠΑ.ΣΟ.Κ. για τη βιομηχανία και ο κύριος Υπουργός έχει συζητήσει όλες τις άλλες επερωτήσεις, εκτός από τη συγκεκριμένη για τη βιομηχανία. Και αυτό δείχνει το πραγματικό μη ενδιαφέρον της Κυβέρνησης, αυτή η στάση του Υπουργού Ανάπτυξης, του κ. Σιούφα, ο οποίος –ξαναλέω- έχει δεχτεί και έχει συζητήσει όλες τις άλλες –καμιά δεκαριά είχαμε υποβάλει- εκτός από τη συγκεκριμένη.
      Πάμε τώρα στα θέματα που σχετίζονται με το τι πρέπει να γίνει. Κάναμε χθες διά του Προέδρου μας, του Γιώργου Παπανδρέου, μια συγκεκριμένη πρόταση. Η πρόταση αυτή είναι δουλεμένη και έχει λάβει υπ’ όψιν και την ευρωπαϊκή εμπειρία. Χαίρομαι, κύριε Υπουργέ, γιατί τη λάβατε κι εσείς υπ’ όψιν. Γιατί πολλά απ’ αυτά που λέτε ότι θα κάνετε είναι, όπως ξέρετε κι εσείς, ενταγμένα στο λογική της Ευρωπαϊκής Ένωσης, όπως η δημιουργία ταμείου αντιμετώπισης των συνεπειών της παγκοσμιοποίησης σε ευρωπαϊκό επίπεδο.
      Η πρόταση αυτή λέει ότι πρέπει να φτιάξουμε ένα ταμείο για την ανάπτυξη και να κάνουμε ειδικές αναπτυξιακές μελέτες. Τι καινούργιο θα φτιαχτεί σε κάθε νομό; Το έχουμε ξανακάνει αυτό το 1993 στο Λαύριο. Στο Λαύριο παραλάβαμε μια νεκρή πόλη με συσσίτια και την ανεργία στο 30% και στο 40%. Ξαναφτιάξαμε τα μεταλλεία; Όχι, δεν ήταν δυνατόν. Κάποια πράγματα παίρνουν και το δρόμο τους.
      Φτιάξαμε όμως ένα άλλο Λαύριο, ένα Λαύριο με μεγάλες οικιστικές ζώνες, ένα Λαύριο που παραθερίζει πια η Αθήνα, ένα Λαύριο με μεγάλο λιμάνι, ένα Λαύριο με μεγάλες δυνατότητες, με πολιτιστικά κέντρα, με εκθεσιακούς χώρους. Δημιουργήσαμε ένα νέο μοντέλο ανάπτυξης για την πόλη. Και αυτό κάναμε και στη Σύρο και αυτό κάναμε και στην Κοζάνη και αυτό επιχειρήσαμε –με μικρότερη ίσως επιτυχία- να κάνουμε και σε κάποιους άλλους νομούς της χώρας.
      Χρειάζεται ένα νέο μοντέλο ανάπτυξης για τις περιοχές αυτές. Γιατί ακόμα κι αν δώσετε μια ειδική επιδότηση ανεργίας σε εκατόν πενήντα ή διακόσια άτομα στη Νάουσα, πέστε μου πού θα βρουν δουλειά οι νέοι που έρχονται από πίσω στη Νάουσα. Πού θα βρουν δουλειά, κύριε Υπουργέ, οι εικοσάρηδες, οι εικοσιπεντάρηδες, οι τριαντάρηδες, οι τριανταπεντάρηδες; Πού θα δουλέψουν; Σε ποιες επιχειρήσεις; Με τα προγράμματα που λέει ο κ. Γιακουμάτος; Φιλότιμη προσπάθεια, ωραία. Και λοιπόν; Θα γίνει καμιά επιχείρηση έτσι;
      Εάν δεν δημιουργηθεί ένα μοντέλο με συγκεκριμένες παραμέτρους, με συγκεκριμένες προοπτικές, εάν το κράτος δεν αναλάβει τις ευθύνες του για νέου τύπου υποδομές και κίνητρα βεβαίως, εάν ο ιδιωτικός τομέας δεν δεχτεί να αναλάβει νέου τύπου επιχειρηματικά ρίσκα, εάν οι εργαζόμενοι δεν συμβάλλουν δημιουργώντας συνθήκες εργασιακής ομαλότητας και ειρήνης σ’ αυτές τις περιοχές και η Τοπική Αυτοδιοίκηση δεν λύσει προβλήματα που σχετίζονται με τις χρήσεις γης και το περιβάλλον, πάρα πολύ λίγα θα είναι να γίνουν.
      Και τα μέτρα τα παθητικά χρήσιμα είναι, για να ανακουφίζουν. Κοινωνικά ευαίσθητα μπορεί να είναι αυτά που προτείνουμε, ίσως και αυτά που έχετε και στο μυαλό σας. Αλλά δεν λύνουν το πρόβλημα. Κι εμείς θέλουμε να πάρει ένα άλλο δρόμο ο Νομός της Ημαθίας, πόσο μάλλον οι Βουλευτές Ημαθίας που παρίστανται εδώ. Αυτό λείπει. Είναι χαρακτηριστικό ότι στο Ε.Π.ΑΝ. του Υπουργείου Ανάπτυξης δεν έχει γραφτεί ούτε μία λέξη ούτε ένα κονδύλι. Ούτε μία λέξη ούτε ένα κονδύλι γι’ αυτά τα ζητήματα! Παντελής αδιαφορία, ανυπαρξία και απάθεια χαρακτηρίζει την Κυβέρνησή σας σε σχέση με την ανασυγκρότηση.
      Και έρχεστε τώρα –και έρχομαι στο τρίτο μέρος- είτε διότι παράγινε η φασαρία είτε διότι έγιναν μεγάλες διεκδικήσεις είτε διότι εν πάση περιπτώσει κάτι θέλετε να κάνετε είτε διότι θέλει να πάει ο Πρωθυπουργός σας είτε για οποιοδήποτε άλλο λόγο και φέρνετε μια αποσπασματική τροπολογία για τη Νάουσα.
      Βεβαίως, κάποιος θα μου πει: μα, μπορούν να περιμένουν οι άνεργοι της Νάουσας; Εμείς δεν είπαμε να περιμένουν. Και να σας πω και κάτι; Δεχόμαστε να κάνουμε σήμερα μια πρώτη υποχώρηση. Να φύγουμε από τη γενική άποψη ότι χρειάζεται ενιαίο πλαίσιο, με ανασυγκρότηση, με ταμείο ανάπτυξης, με μελέτες, με συμφωνίες κοινωνικές για την ανασυγκρότηση των περιοχών. Και δεχόμαστε κάτω από ορισμένες προϋποθέσεις –το είπε και ο Κοινοβουλευτικός μας Εκπρόσωπος- να συζητήσουμε για την περίπτωση των απολυμένων της Ναούσης.
      Να συζητήσουμε όμως κάτι σοβαρό, όχι κάτι που είναι στο πόδι, όχι κάτι που λέει «πάρε ένα επίδομα και πήγαινε σπίτι σου ή στο καφενείο να παίζεις πρέφα» σε πενήντα χρονών ανθρώπους. Δεν είναι λύσεις αυτές. Ούτε προσφέρουν για το μέλλον ούτε δημιουργούν κάτι καινούργιο ούτε είναι πολιτικές απασχόλησης αυτές.
      Λέμε τρία συγκεκριμένα πράγματα. Θα σας δώσω και το χαρτί.
      Το πρώτο θέμα: να διαγραφεί η πρόβλεψη για το 2008. Αν επιμείνετε να υπάρχει μέχρι 31.12.2008, είναι σαν να λέτε «μπράβο» εκ των προτέρων σε κάποιους κυρίους οι οποίοι θέλουν να κλείσουν τα εργοστάσιά τους και να σηκωθούν να φύγουν και τους διευκολύνετε; Ερωτώ, δεν θέλω να καταλογίζω προθέσεις. Αλλά αν δεν θέλετε να τους διευκολύνετε –και εγώ νομίζω ότι έτσι πρέπει να πράξετε- απαλείψτε τη σχετική διάταξη. 
      Δεύτερο θέμα: δεν μπορεί να αφορά μόνο τους κλωστοϋφαντουργούς της Ημαθίας. Κατ’ αρχάς όταν κλείνουν όλες οι κλωστοϋφαντουργίες και η Ημαθία στηρίζεται μόνο στην κλωστοϋφαντουργία…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Κύριε Πρόεδρε, δώστε ένα λεπτό σας παρακαλώ.
      …σε μεγάλο βαθμό δημιουργείται και κλείσιμο άλλων επιχειρήσεων, δημιουργείται ένα γενικότερο πρόβλημα στην περιοχή. Δεν κλείνει μόνον ένα εργοστάσιο. ‘Οταν η οικονομική ζωή σταματάει, κλείνουν και άλλες επιχειρήσεις, έχει πολλαπλασιαστικές αρνητικές επιδράσεις. Δεν μπορεί, λοιπόν, να είναι μόνο για τους κλωστοϋφαντουργούς. Θα αντιμετωπίσουμε την περιοχή ως περιοχή ενιαία οικονομική και κοινωνική ζωή, την οποία πρέπει να αλλάξουμε, ναι ή όχι; Εμείς λέμε «ναι». Βγάλτε, λοιπόν, τους κλωστοϋφαντουργούς και κάντε το φθίνουσα περιοχή. Και όχι μόνο για αυτήν και για τις άλλες δύο –δεν είναι παραπάνω από δύο, κύριε Υφυπουργέ- την Καστοριά και τη Φλώρινα κυρίως, για τις οποίες θα επεκταθεί, αν δεχθείτε την πρότασή μας, αυτό το μέτρο, ένα μέτρο ζωής, ένα μέτρο ανακούφισης προσωρινής, μέχρι βεβαίως να γίνουν τα μεγαλύτερα ζητήματα τα οποία προτείνουμε. 
      Το τρίτο θέμα: «ναι» στην εισοδηματική ενίσχυση –είπα στον κ. Αλογοσκούφη χαριτολογώντας χθες ότι πήρε ακόμη και τη λέξη που είχαμε βάλει στο κείμενό μας την «ειδική» εισοδηματική ενίσχυση, είχε δημοσιευτεί ήδη στις εφημερίδες- αλλά να ξεκαθαρίσουμε κάτι: η ειδική εισοδηματική ενίσχυση δεν μπορεί να είναι επίδομα και πήγαινε στο καφενείο, είναι λεφτά που θα δώσει όμως το κράτος και όχι ο Λ.Α.Ε.Κ.. Αν θέλουν οι κοινωνικοί εταίροι να βοηθήσει και ο Λ.Α.Ε.Κ., καλόδεκτη η βοήθεια, να τους το ζητήσουμε, αλλά το κράτος πάνω απ’ όλα να αναλάβει τις ευθύνες του, ο Ο.Α.Ε.Δ. και άλλες πηγές χρηματοδότησης και αύριο και το Ευρωπαϊκό Ταμείο, προσαρμογή στην παγκοσμιοποίηση, όταν με το καλό η Ευρωπαϊκή Ένωση το κάνει. Αυτό, νομίζω, θα το παρακολουθήσετε. 
      Από εκεί και πέρα, χρειάζεται να πούμε «ελάτε εδώ, υπάρχει αυτός ο λογαριασμός, πηγαίνετε να δουλέψετε σε Ο.Τ.Α., πηγαίνετε να δουλέψετε στο χώρο της κοινωνικής εργασίας είτε προσληφθέντες από επιχειρήσεις των Ο.Τ.Α. είτε από μη κυβερνητικές οργανώσεις στο σχολείο, το νοσοκομείο, την πρόνοια και το περιβάλλον».
      ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε.
      ΧΡΗΣΤΟΣ ΠΡΩΤΟΠΑΠΑΣ: Αυτοί οι άνθρωποι θα παίρνουν, λοιπόν, αυτή την εισοδηματική ενίσχυση που είναι μέχρι το 80% του μισθού τους και θα παίρνουν και όλες τις εισφορές τους, εργοδοτικές και εργατικές. Και όποια ιδιωτική επιχείρηση θέλει να πάρει κάποιον απ’ αυτούς, τηρώντας βεβαίως την εργατική νομοθεσία, με τα ίδια μέτρα, θα πούμε «ναι» και σ’ αυτήν την επιχείρηση. 
      Αν αυτές τις προτάσεις τις κάνετε δεκτές, εμείς καλή τη πίστη -και φυσικά για να δώσουμε μια ανάσα σ’ αυτούς τους ανθρώπους- θα ψηφίσουμε τη σχετική τροπολογία. Αν πείτε «όχι», δεν συναινούμε σε μέτρα που δεν οδηγούν πουθενά, σε μέτρα που μας πάνε πίσω, σε μέτρα που είναι μόνο επικοινωνία και τεχνάσματα, αλλά δεν δίνουν πραγματική απάντηση στις αγωνίες και στις ανάγκες των κατοίκων στις περιοχές αυτές.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Αθανάσιος Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κυρίες και κύριοι συνάδελφοι, έχει γίνει συνείδηση πια σε όλους τους ‘Ελληνες πολίτες ότι η Κυβέρνηση δεν έχει πολιτική, δεν έχει σχέδιο, δεν έχει όραμα για την αντιμετώπιση του μεγάλου προβλήματος της ανεργίας, για την αντιμετώπιση του προβλήματος της κατάρρευσης πολλών περιοχών, για το πρόβλημα των φθινουσών περιοχών. Γι’ αυτό σήμερα η Κυβέρνηση οδηγείται εκούσα άκουσα σε αποσπασματικές και πρόχειρες λύσεις. 
      Εμείς  στην Πιερία το ζήσαμε πολύ έντονα, διότι εδώ και ενάμιση χρόνο έχει κλείσει μια κλωστοϋφαντουργία με εκατόν έναν εργαζόμενους, και δεν έγινε τίποτα. Τις προηγούμενες μέρες, μετά που προέκυψε το πρόβλημα της καθόδου του κυρίου Πρωθυπουργού στην κεντρική Μακεδονία, ήρθε ο κ. Γιακουμάτος στην Πιερία και μας είπε ότι θα εφαρμόσει πρόγραμμα ολοκληρωμένης παρέμβασης για τετρακόσια άτομα, χωρίς όμως να μας λέει πότε, και τι θα περιέχει αυτό το πακέτο της ολοκληρωμένης παρέμβασης. Εν τω μεταξύ, ενάμιση χρόνο δεν έγινε τίποτα, δεν είχε πολιτική, δεν το είχε ανακαλύψει, το πρόβλημα παρ’ όλες τις επανειλημμένες επισκέψεις και συσκέψεις που κάναμε με τον κ. Γιακουμάτο στο Υπουργείο.
      Να πάμε λίγο στη Νάουσα που καταδεικνύει εντονότερα αυτό που είπα νωρίτερα, δηλαδή ότι η Κυβέρνηση ότι δεν έχει πολιτική και οδηγείται σε πρόσκαιρες και πρόχειρες λύσεις. Δεν το ήξερε το πρόβλημα της Νάουσας η Κυβέρνηση εδώ και δύο χρόνια; Γιατί δεν εφήρμοσε ολοκληρωμένο πρόγραμμα παρέμβασης τα τρία χρόνια περίπου που είναι Κυβέρνηση και τώρα λέει ότι θα μας το φέρει τον Αύγουστο; Δηλαδή στον τρίτο χρόνο διακυβέρνησης η Κυβέρνηση ανακάλυψε ότι υπάρχει πολιτική ολοκληρωμένης παρέμβασης. 
      Θέλω να πω στον κ. Γιακουμάτο ότι στην Πιερία, όταν έκλεισε παρόμοια βιομηχανία πριν από έξι περίπου χρόνια –η «ΚΑΤΕΡΙΝΑ»- κάναμε ολοκληρωμένο πρόγραμμα παρέμβασης και οι περισσότεροι εργαζόμενοι βρήκαν διέξοδο μέσα απ’  αυτό το πρόγραμμα ολοκληρωμένης παρέμβασης. Ενάμιση χρόνο φωνάζαμε, τώρα και μετά από ενάμιση χρόνο ήλθε ο κ. Γιακουμάτος χωρίς να μας πει τίποτε. 
      Η Κυβέρνηση έφερε δύο πρόχειρες λύσεις στο πρόβλημα της Νάουσας. Η μία είναι της ασφαλιστικής κάλυψης των εργαζομένων και η άλλη της ενίσχυσης. Οι δύο προτάσεις κατά τη γνώμη μου, αφ’ ενός δεν είναι ισοδύναμες όπως λέτε, αλλά ακόμα και αν είναι ισοδύναμες. οικονομικά δεν  είναι πολιτικά ισοδύναμες. Η μια είναι ασφαλιστικού χαρακτήρα, η άλλη είναι επιδοματικού χαρακτήρα. Ακόμα όμως και αν θεωρείτε ότι είναι λύση, δεν είναι, διότι η σύνταξη των 300 ευρώ που δίνατε στην αρχή και ισοδύναμο ποσό τώρα δεν λύνει το πρόβλημα της ανεργίας σ’ αυτές τις περιοχές. 
      ‘Εχουμε δοκιμασμένα σχήματα από το παρελθόν, αυτό της Πάτρας, του Λαυρίου, της περιόδου του ΠΑ.ΣΟ.Κ.. Εμείς με επώδυνο τρόπο προσεγγίσαμε τα προβλήματα. Δεν λέμε ότι αντιμετωπίσαμε όλα αυτά τα δυσχερή προβλήματα. Είχαμε όμως μια συσσωρευμένη εμπειρία. Θα έπρεπε να τη λάβετε υπ' όψιν σας και όχι τον τρίτο χρόνο να λέτε ότι τώρα θα εφαρμόσουμε ολοκληρωμένα προγράμματα παρέμβασης. 
      Το ολοκληρωμένο πρόγραμμα παρέμβασης, κατά τη γνώμη μου, είναι η λύση στο πρόβλημα. Μπαίνει κανείς σε ένα δυσχερές πρόβλημα με πολλούς τρόπους. Και με συνταξιοδοτικό τρόπο για εργαζόμενους που είναι πάνω από εξήντα χρονών, που έχουν πρόβλημα ασθένειας, που δεν μπορούν να βρουν εργασία. Αυτό όμως είναι το έσχατο. 
      Μπαίνει κανείς με προγράμματα κατάρτισης και επανακατάρτισης, με προγράμματα επιδότησης επιχειρήσεων, με την κοινωνική απασχόληση, με συνταξιοδοτικά. Να το πω απλά. Τους τέσσερις χιλιάδες  ανέργους της Νάουσας μπορεί κανείς να τους αντιμετωπίσει μονοσήμαντα, για παράδειγμα με κοινωνική απασχόληση; Όχι βέβαια. Με επιδότηση των επιχειρήσεων; ‘Όχι γιατί έχει κονιορτοποιηθεί η περιοχή. Δεν υπάρχουν επιχειρήσεις, ακόμα και αν θέλατε να τις επιδοτήσετε.
      Άρα, λοιπόν, θα πρέπει να μπούμε με πολλούς τρόπους σ' αυτό το δύσκολο πρόβλημα. Θα πρέπει να αντιμετωπίζουμε με πολλές μεθόδους το δυσχερές πρόβλημα των φθινουσών περιοχών. Γι’ αυτό εμείς περιμέναμε και γι’ αυτό καταθέσαμε προτάσεις. Έχουμε συσσωρευμένη εμπειρία την οποία θα έπρεπε να αξιοποιήσετε. Δυστυχώς όμως για λόγους εγωισμού δεν το κάνατε. 
      Ερχόμαστε τώρα στα πιο συγκεκριμένα. Απαντήσατε εν μέρει για την Πιερία. Οι εκατό εργαζόμενοι της κλωστοϋφαντουργίας «ΚΟΡΤΑΝΤ» στην Πιερία γιατί να μην  μπουν και αυτοί –όσοι δικαιούνται- στο πρόγραμμα που μπαίνει η Νάουσα; Λέτε τώρα ότι αν υπάρχουν νομοί με 20% ανεργία, θα μπουν. 
      Σας λέω, λοιπόν, ότι με τις αλχημείες που κάνατε για να μειώσετε την ανεργία, διαγράφηκαν δυόμισι χιλιάδες  από τον Ο.Α.Ε.Δ. στην Πιερία σε μια βραδιά. Με τη γνωστή διαδικασία που κάνατε να μην τους καλείτε, αλλά να παίρνουν το επίδομα και να μην καταγράφονται ως άνεργοι στον Ο.Α.Ε.Δ.. Σας κάναμε ερωτήσεις γι’ αυτό και προφανώς δεν απαντήσατε. Αν η ανεργία είναι στο 19,9%, και είναι της ίδιας κατηγορίας με την «ΚΛΩΝΑΤΕΞ»; Γιατί αυτοί οι εργαζόμενοι δεν θα μπουν; Γιατί, κύριε Υπουργέ; Βλέπετε, λοιπόν, ποια προβλήματα αντιμετωπίζετε και ποια προβλήματα θα αντιμετωπίσουμε με τη θεωρία που έχετε.
      Ένα άλλο πρόβλημα είναι το εξής: Πώς θα ξεχωρίσετε τους άλλους κλάδους; Δίπλα υπήρχε μια βιομηχανία-νηματουργείο που είχε εκατόν πενήντα εργαζομένους, όπως η «ΚΟΡΤΑΝΓ», κύριε Υπουργέ. Γι’ αυτό και εσείς μιλήσατε για τετρακόσιους στην Πιερία. Αυτοί μένουν απ’ έξω. Μόνο στην κλωστοϋφαντουργία; 
      Θα πρέπει, λοιπόν, να αφήσουμε αυτή την παλιά λογική, να πάμε με ολοκληρωμένες προσεγγίσεις, να πάμε όχι με κλαδικές, αλλά με οριοθετημένες περιοχές και προϋποθέσεις υψηλής ανεργίας, θα πρέπει να πάμε με πολλές μεθόδους και τρόπους για να αντιμετωπίσουμε το πρόβλημα.
      Δεν δέχεστε τις προτάσεις μας, και είναι λάθος. Δεν δέχεστε τη λογική, δεν σέβεστε την εμπειρία και αυτό δεν θα βοηθήσει τις τοπικές κοινωνίες, τους ανέργους. Δεν θα λύσετε το πρόβλημα και θα το βρούμε όλοι μπροστά μας. Και ναι μεν εσείς θα εισπράξετε την μήνιν και την καταδίκη των πολιτών, οι πολίτες όμως δυστυχώς θα βρεθούν για μια ακόμη φορά στο αδιέξοδο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο για μια παρέμβαση. Θα παρακαλέσω να είναι σύντομη. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα ήθελα να πω στο συνάδελφο κ. Παπαγεωργίου ότι δικαιολογημένα, επειδή ήταν σε ειδική αποστολή της Βουλής, έλειπε την προηγούμενη εβδομάδα από τη σύναξη που κάναμε στο Εργατικό Κέντρο της Κατερίνης. Εκεί, κύριε συνάδελφε, θα βλέπατε ότι πράγματι αναπτύξαμε…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: …(Δεν ακούστηκε)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δικαιολογημένα σας είπα διότι λείπατε. Ήσασταν σε αποστολή από τη Βουλή.
      Εκεί, λοιπόν, αναπτύξαμε τετρακόσιες θέσεις ολοκληρωμένης παρέμβασης, κύριε Πρόεδρε- γιατί υπάρχει και το πρόβλημα της «ΚΟΡΤΑΝΤ»- και μάλιστα είπαμε και πώς  θα γίνει και τι θα γίνει. Ήδη πέρασε από το Διοικητικό Συμβούλιο του Ο.Α.Ε.Δ., κύριε Παπαγεωργίου, το πότε και περιμένω τον Πρόεδρο του Εργατικού Κέντρου, το Διοικητικό Συμβούλιο και τον Πρόεδρο της «ΚΟΡΤΑΝΤ», για να βάλουμε και τις μορφές που είναι πιο καλές και τις ξέρουν καλύτερα εκείνοι. Αυτή είναι η συμφωνία. Άρα, λοιπόν, αυτό το θέμα έχει λυθεί. 
      Θέλω να μου επιτρέψετε όμως να σας πω, για να καταλάβετε λίγο τη φιλοσοφία αυτής της τροπολογίας, κύριε συνάδελφε. Η φιλοσοφία αυτής της τροπολογίας τι λέει; Γιατί η Νάουσα κι όχι η «ΚΟΡΤΑΝΤ» κι η Κατερίνη; Γιατί όχι η Δράμα; Εμείς στη Νάουσα εξαντλήσαμε όλα τα περιθώρια ενεργητικών πολιτικών. Δεν αλλάζει η πολιτική. Η Κυβέρνηση παραμένει στην ίδια πολιτική, όπου είναι ενεργητικές μορφές απασχόλησης και όχι παθητικές. Και για να καταλάβετε τι εννοώ, λέγοντας ότι εξαντλήσαμε όλα τα περιθώρια, κύριε Παπαγεωργίου, η Κατερίνη το 2003 είχε μια πτώση του τουρισμού, το 2004 μεγάλη πτώση, το 2005 πήγε λίγο καλύτερα. Φέτος προμηνύεται για την Κατερίνη μια έξαρση μεγάλη –δεν λέω λόγω πολιτικής του ΠΑ.ΣΟ.Κ. ή της Νέας Δημοκρατίας, αλλά λόγω Γιουγκοσλαβίας, Σερβίας κλπ.. Τώρα, λοιπόν, έχουμε θέσεις απασχόλησης στην Κατερίνη μέσα από την τουριστική ανάπτυξη. Αυτό, λοιπόν, δίνει διέξοδο στον απολυμένο της «ΚΟΡΤΑΝΤ», με μια κατάρτιση και με μια εκπαίδευση που θα κάνουμε, να βρει δουλειά. Άρα, λοιπόν, η τροπολογία αυτή έχει νόημα μόνο όταν εξαντλείς όλα τα περιθώρια ενεργητικών μορφών. 
      Και το λέω αυτό γιατί; Έρχεται οσονούπω, κύριοι συνάδελφοι, αυτό που σας είπε ο Υπουργός Οικονομίας κ. Αλογοσκούφης. Είπε σήμερα ο κ. Αλογοσκούφης ότι στο Ταμείο Αλληλεγγύης που θα κάνουμε γι’ αυτές τις κατηγορίες -γιατί δεν βάζουμε κατά νομό ή κατά κλάδο, θα είναι γενικά για όλη την Ελλάδα- θα συμφωνήσουμε και θα συζητήσουμε και με τα κόμματα και με τους φορείς, θα συζητήσουμε και τις προτάσεις του  ΠΑ.ΣΟ.Κ. και ό,τι είναι θετικό θα το ενσωματώσουμε.
      Θέλω να σας πω όμως ένα παράδειγμα. Λένε εδώ οι προτάσεις σας, απ’ ό,τι διαβάζω, για κοινωνική εργασία. Το είπε και η κ. Παπανδρέου, το λέει ο κ. Πρωτόπαπας, το είπατε και εσείς. Για την κοινωνική εργασία, κύριε Πρόεδρε, έχει ήδη εφαρμοστεί η τροπολογία του ν. 3250 περί μερικής απασχόλησης, όπου επιπλέον η Κατερίνη θα πάρει τώρα, αυτόν το μήνα, πενήντα θέσεις ακόμη μερικής απασχόλησης με 9.000 ευρώ και όχι με 7.000 που ήταν οι προηγούμενες. Αυτές είναι θέσεις κοινωνικής εργασίας, κύριε Παπαγεωργίου. Δηλαδή τι κάνουμε; Τρεις χιλιάδες εργαζόμενους, απολυμένους είτε από ομαδική απόλυση είτε από μεμονωμένη απόλυση, τους προσλαμβάνουμε στην Τοπική Αυτοδιοίκηση για να προσφέρουν κοινωνική εργασία. Άρα, λοιπόν, να λαμπρό πεδίο, κύριε συνάδελφε, για να δούμε πώς μπορούμε να ταιριάξουμε και να μη δούμε την ανεργία κομματικά, αλλά να τη δούμε εθνικά. 
      Άρα αυτή η πρόταση ισχύει. 
      Όσον αφορά τις άλλες προτάσεις και τις θέσεις, θα τις απαντήσουμε, αλλά στα περισσότερα συμφωνούμε. Το ζήτημα είναι άλλο. Εδώ για ένα θέμα επείγον, όπως είναι η Νάουσα, θα έπρεπε να είχατε σήμερα τη λεβεντιά και το πολιτικό θάρρος να την ψηφίσετε κι εδώ είμαστε εμείς να συζητήσουμε και για την ευρύτερη περιοχή και για την ευρύτερη διάταξη που θα καθορίζει ανά νομό για όλη την Ελλάδα πώς θα γίνεται αυτό το Ταμείο Αλληλεγγύης και ποιους θα καλύπτει. 
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Στη χώρα μας από τα τέλη της δεκαετίας του ’90, ενώ εμφανίζονται σχετικά υψηλοί ρυθμοί αύξησης του Α.Ε.Π., η ανεργία παραμένει υψηλή και οι λόγοι, βέβαια, είναι γνωστοί και τους έχουμε επαναλάβει πάρα πολλές φορές. Είναι οι εφαρμοζόμενες πολιτικές της μείωσης της αγοραστικής δύναμης των εισοδημάτων των εργαζομένων, της μη στήριξης των μικρομεσαίων επιχειρήσεων και των αγροτών και, βέβαια, της ανυπαρξίας ενός βιώσιμου μοντέλου ανάπτυξης της χώρας και ιδιαίτερα της περιφέρειας, όπου χρόνια τώρα -και όχι σήμερα μ’ αυτήν την έκθεση που παρουσίασε το ΠΑ.ΣΟ.Κ.- καταγράφονται σαφώς οι φθίνουσες περιοχές. 
      Με τα σχέδια δράσης για την ανεργία που αναπτύχθηκαν μέχρι τώρα και από τις κυβερνήσεις του ΠΑ.ΣΟ.Κ., αλλά και από τη Νέα Δημοκρατία, που στηρίζονται στις νεοφιλελεύθερου χαρακτήρα πολιτικές, τι έγινε; Που οδήγησαν αυτές οι πολιτικές; 
      Προκρίθηκε η επέκταση της μερικής και προσωρινής απασχόλησης. Τα είπαμε και στη συζήτηση του ασφαλιστικού. Πρόκειται η προσωρινή και μερική απασχόληση να βοηθήσει στην επίλυση του ασφαλιστικού, στην ενίσχυση των ταμείων; Το αντίστροφο θα συμβεί. 
      Προκρίθηκε η γενικευμένη επιδότηση των μεγάλων επιχειρήσεων για τη δημιουργία ανακυκλούμενων θέσεων εργασίας και χαρακτηριστικά αυτών των επιχειρήσεων που θέλησαν να φύγουν προς τις γειτονικές χώρες. 
      Από την άλλη πλευρά, δεν αξιολογήθηκαν ποτέ τα αποτελέσματα αυτών των πολιτικών που για εμάς ήταν καταστροφικά. Αντιμετωπίζονται, λοιπόν, κάθε φορά τα θέματα της ανεργίας, όχι ως ένα συνολικό πρόβλημα με μία συνολική πρόταση και παρέμβαση, αλλά ως μια πολιτική διαχείρισης της ανεργίας. Μήπως, αυτό κάνει και αυτή η τροπολογία; Περίπου. 
      Άλλωστε, μπορεί να δει κανείς τα δύο σχέδια που παρουσιάστηκαν. Το σχέδιο της Νέας Δημοκρατίας το Φεβρουάριο του 2006 «Ολοκληρωμένη παρέμβαση στην περιοχή της Νάουσας», ήρθε αργά για εμάς. Το είπε και ο κύριος Υπουργός πριν: «Εμείς δεν είχαμε τίποτε άλλο να κάνουμε στη Νάουσα και φτάσαμε εδώ». Πώς δεν είχαν κάτι άλλο να κάνουν; Από την πρώτη χρονιά που ανέλαβαν ως Κυβέρνηση μπορούσαν να εφαρμόσουν ένα ταχύρρυθμο πρόγραμμα ολοκληρωμένης παρέμβασης στη Νάουσα. Δεν το έκαναν. Τώρα το παρουσιάζουν, για να μπορέσουν να ενισχύσουν αυτήν την αποσπασματική πρόταση. 
      Εμείς θεωρούμε, έστω και αργά ότι πρέπει να δεσμευτούν ότι αυτή η ολοκληρωμένη παρέμβαση -και κάποια άλλα θέματα, τα οποία προτείνουμε και εμείς για να συμπληρώσουμε αυτή την παρέμβαση- θα υλοποιηθεί. Γιατί εάν δω τις συσκέψεις  στην Περιφέρεια Κεντρικής Μακεδονίας για την περιοχή, το ποσό που θα δοθεί είναι 1.000.000 ευρώ για την περιφέρεια Κεντρικής Μακεδονίας –και όχι μόνο για τη Νάουσα- από τα κοινοτικά προγράμματα. Τώρα, εάν νομίζετε εσείς ότι με αυτά τα χρήματα θα γίνει ολοκληρωμένη παρέμβαση στους νομούς της Περιφέρειας Κεντρικής Μακεδονίας, αυτό είναι ένα πρόβλημα. Άρα και η Κυβέρνηση και η Αντιπολίτευση, όταν παρουσιάζουν προγράμματα, θα πρέπει να δεσμεύονται για το πώς θα υλοποιηθούν αυτά τα προγράμματα και με ποιους πόρους. 
      Για τη χθεσινή πρόταση ανασυγκρότησης φθινουσών περιοχών από το ΠΑ.ΣΟ.Κ. θέλω να πω το εξής. Μα οι φθίνουσες περιοχές υπάρχουν εδώ και δέκα χρόνια. Έπρεπε να υπήρχε πρόγραμμα γι’ αυτές τις φθίνουσες περιοχές, να προλάβουμε την κατάσταση, να μη φτάσουμε στο 20%, στο 30%, ακόμα και στο 40% της ανεργίας που υπάρχει στη Δράμα. Να μη φτάσουμε να κλείσουν όλες οι επιχειρήσεις κλωστοϋφαντουργίας και ιματισμού στη Θεσσαλονίκη και σε πολλούς άλλους νομούς. 
      Οι φθίνουσες, λοιπόν, περιοχές είναι γνωστές. Έχουν δημιουργηθεί εδώ και πάρα πολλά χρόνια και εμείς έχουμε πει πάρα πολλές φορές γι’ αυτήν την κατάσταση ότι έπρεπε να γίνουν ολοκληρωμένες παρεμβάσεις, να ληφθούν σωστά μέτρα για την περιφέρεια. Η κατάσταση στη Νάουσα, η κατάσταση στη Θεσσαλονίκη, στη Δράμα, πραγματικά, ιδιαίτερα στον κλάδο του ιματισμού και της  κλωστοϋφαντουργίας, είναι χαρακτηριστικά παραδείγματα και αποτέλεσμα αυτού του μοντέλου της πολιτικής που εφάρμοζε και το ΠΑ.ΣΟ.Κ. και εφαρμόζετε και εσείς. Ανεξέλεγκτη αγορά, ανυπαρξία αναπτυξιακού σχεδιασμού, υποχρηματοδότηση των έργων υποδομής και ανάπτυξης της περιφέρειας, εγκατάλειψη των μικρομεσαίων επιχειρήσεων, ευνοϊκή έως σκανδαλώδη μεταχείριση των μεγάλων επιχειρήσεων. 
      Όσον αφορά την τροπολογία, ανέπτυξε και ο συνάδελφός μου κ. Ιωάννης Δραγασάκης τις αιτιάσεις μας γι’ αυτήν, τις συμπληρώσεις που πρέπει να γίνουν. Παρ’ όλα αυτά, εμείς θεωρούμε ότι και μ’ αυτήν την τροποποίηση –επειδή, πράγματι, το πρόβλημα της Νάουσας, έτσι όπως το χειριστήκατε έως τώρα δεν μπορεί να περιμένει, πρέπει να δοθούν λύσεις για τους εργαζόμενους, επειδή βεβαίως δεχόμαστε ότι υπάρχουν και φθίνουσες περιοχές και υπάρχουν και κλάδοι, οι οποίοι έχουν πληγεί εκτός της κλωστοϋφαντουργίας, όπως ιματισμού, μετάλλου κ.λπ. και άλλοι κλάδοι- γίνεται μια αρχή. 
      Πρέπει αυτή η ρύθμιση να προχωρήσει αμέσως, να εγκαταλείψουμε τα θέματα –υπουργικές αποφάσεις, το ένα, το άλλο, κ.λπ.-…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δώστε μου κι εμένα ένα λεπτό, κύριε Πρόεδρε.
      	…και να εφαρμοστεί κατά προτεραιότητα από αύριο κιόλας στη Νάουσα. 
      Μ’ αυτήν την αρχή και με όλες τις άλλες επιφυλάξεις που έχουμε και που σας τις είπαμε και μ’ αυτό που θα προτείνουμε από δω και πέρα -υποσχεθήκατε κι εσείς ότι θα συμπληρώσουμε για τους άλλους νομούς, για τους άλλους κλάδους κ.λπ.- θα ψηφίσουμε αυτήν την τροπολογία, αλλά εδώ και τώρα, αύριο να ξεκινήσει η εφαρμογή της στη Νάουσα.
      Από την άλλη πλευρά, εγώ προέρχομαι από την περιοχή της Θεσσαλονίκης και δεν κάνω πολιτική γιατί προέρχομαι από κει. Το 60% της απώλειας των θέσεων εργασίας στην περιοχή της Θεσσαλονίκης προέρχεται από τον κλάδο του ιματισμού και της κλωστοϋφαντουργίας. Τι θα κάνουμε, λοιπόν, εκεί; Παρουσιάζεται μέσος όρος ανεργείας μικρότερος του 20%, όμως αυτοί που απολύθηκαν, που είναι ο μεγάλος αριθμός, δεν μπορούν να βρουν δουλειά σε οτιδήποτε δημιουργείται αυτήν τη στιγμή στη Θεσσαλονίκη. Ακόμη και αυτό το ισχνό πρόγραμμα για θέσεις εργασίας, παροχής υπηρεσιών κ.λπ. δεν μπορεί να καλυφθεί απ’ αυτούς τους ανθρώπους γιατί δεν έχουν αυτήν την ειδικότητα. 
      Δεν είναι δηλαδή δυνατό να μη δείτε ή να μη δεσμευθείτε σήμερα ότι για τη Θεσσαλονίκη για τον κλάδο ιματισμού και κλωστοϋφαντουργίας που –επαναλαμβάνω και πάλι- έχει χαθεί το 60% των θέσεων εργασίας, θα πρέπει οπωσδήποτε να βρείτε λύση ή τουλάχιστον να υποσχεθείτε ή να εκπονήσετε ένα σχέδιο βιώσιμης ανάπτυξης. Το ζητήσαμε και κατά τη συζήτηση που κάναμε εδώ για την ανεργία, ένα ειδικό σχέδιο για τη βόρεια Ελλάδα, για τους κλάδους που πλήττονται.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ζητήσαμε να υπάρξει ειδικός προϋπολογισμός για την απασχόληση. Γιατί δεν φέρνετε κάτι τέτοιο; Γιατί δεν προτείνατε κάτι τέτοιο, κύριοι συνάδελφοι, ακόμα και από την Αντιπολίτευση; 
      Όλα αυτά τα θέματα θα μπορούσαν να ενταχθούν σε μία γενικότερη πολιτική και της απασχόλησης και της αντιμετώπισης των οξυμένων προβλημάτων που έχουν δημιουργηθεί.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Θα κάνω για μία τελευταία φορά έκκληση και παρακαλώ να εφαρμοστεί, γιατί δεν θέλω να κάνω χρήση του δικαιώματος του Προεδρεύοντος. Ο χρόνος που δικαιούστε είναι έξι λεπτά. Συνεδριάζουμε γύρω στις επτά ώρες. Υπάρχουν ακόμα πάρα πολλοί για να μιλήσουν. Υπάρχει βιολογική κόπωση σε όλους μας. Πείτε αυτά που θέλετε να πείτε στα έξι λεπτά. Γιατί να χρειάζονται τα οκτώ; Δεν το καταλαβαίνω αυτό. Παρακαλώ πάρα πολύ, όλοι έχετε κοινοβουλευτική εμπειρία, έχετε ευχέρεια λόγου, έχετε γνώση, έχετε κατάρτιση. Δείξτε τα λοιπόν αυτά στο εξάλεπτο. Το Προεδρείο δείχνει πάντα ανοχή και επιείκεια, όμως έχουν περάσει πολλές ώρες και η κόπωση είναι εμφανής.
      Κύριε Βεργίνη, έχετε το λόγο και πιστεύω να τα εφαρμόσετε αυτά, όπως και ο κ. Στρατάκης και ο κ. Αγοραστός και οι άλλοι ομιλητές στη συνέχεια.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. Θα κρατήσω τον προβλεπόμενο χρόνο.
      ΠΡΟΕΔΡΕΥΩΝ (Γεώργιος Σούρλας): Εσείς είστε και ακαδημαϊκός και καθηγητής και πιστεύω ότι μπορείτε να πείτε πολλά σε έξι λεπτά.
      ΞΕΝΟΦΩΝ ΒΕΡΓΙΝΗΣ: Ευχαριστώ για τα καλά σας λόγια, κύριε Πρόεδρε, όπως πάντα.
      Πράγματι συζητάμε για μία τροπολογία η οποία παρουσιάζει πολύ ενδιαφέρον γιατί αντιμετωπίζει κοινωνικά ζητήματα, θέματα απασχόλησης, ανεργίας και, βεβαίως, θέματα εισοδήματος και μάλιστα βιοτικού επιπέδου, επομένως πρέπει να δείξουμε ευαισθησία.
      Εκείνο όμως που, πράγματι, πρέπει να υπογραμμίσει κανείς είναι ότι αυτή η ευαισθησία προέρχεται απ’ όλες τις τάξεις και απ’ όλες τις παρατάξεις, αλλά μου κάνει εντύπωση το ότι κάθε φορά που η Αντιπολίτευση βρίσκει ότι υπάρχει πρόβλημα, πρέπει αυτό το πρόβλημα να το εναποθέσει και να το αντιστοιχίσει στη Νέα Δημοκρατία και, βέβαια, στην Κυβέρνηση. Δεν βλέπει κανείς ότι επί τόσα χρόνια δεν δημιουργήσαμε την υποδομή εκείνη ώστε, τουλάχιστον, να μην έχουμε ανεργία σε μόνιμη βάση. Το να υπάρχει ανεργία τριβής, αυτό το καταλαβαίνει κανείς, αλλά το να υπάρχει ανεργία η οποία να οφείλεται σε λόγους υπανάπτυξης και σε έλλειψη έργων υποδομής, εκεί δεν δικαιολογείται η Αξιωματική Αντιπολίτευση να καλεί σε απολογία την Κυβέρνηση! Στη συγκεκριμένη αυτή περιοχή, πράγματι, τι παρακολουθεί κανείς; Παρακολουθεί κάποιες δραστηριότητες οι οποίες δεν έδειξαν ξαφνικά μία απότομη φθίνουσα πορεία και μία –θα έλεγε κανείς- απότομη παράλειψη ενεργειών από πλευράς Κυβέρνησης, έτσι ώστε να μπορεί κανείς να δικαιολογεί αυτήν την ανεργία. Όχι.
      Είχε παρακολουθήσει κανείς αυτήν τη φθίνουσα πορεία των εταιρειών, των επιχειρήσεων και της απασχόλησης επί σειρά ετών. Και όμως δεν λήφθηκαν τα αναγκαία μέτρα έτσι ώστε κανείς να την προφθάσει. Αυτό έχει σημασία. Και, πράγματι, θα συμφωνήσω ακόμα και με εκείνους από την Αντιπολίτευση που λένε ότι αυτά τα μέτρα τα οποία παίρνει σήμερα η Κυβέρνηση μερικώς πάνε να αντιμετωπίσουν το θέμα. Μερικώς, ναι, αλλά το όλο πρόγραμμα δεν περιλαμβάνει μονάχα βραχυπρόθεσμες παρεμβάσεις, αλλά περιλαμβάνει και θέματα τα οποία αναφέρονται σε μεσομακροπρόθεσμο –θα έλεγε κανείς- ορίζοντα. 
      Αυτό μπορεί να το δει κανείς από τους αναπτυξιακούς άξονες στους οποίους αναφέρεται. Όταν αναφερθεί στον τρίτο άξονα –που σχετίζεται με την υποστήριξη του ανθρώπινου δυναμικού σε συνδυασμό με δράσεις για την επανένταξη των ανέργων- αυτό πράγματι είναι μέτρο βραχυπρόθεσμης πολιτικής.
      Όμως τι πρέπει να κάνει κάποιος; Να αφήσει χωρίς απασχόληση τους ανθρώπους; Να μετακινηθούν από εκεί και να πάνε σε έναν άλλο χώρο απασχόλησης; Εξεταστέο. Μπορεί να γίνει αυτό; Η απάντηση είναι «όχι» για δύο βασικούς λόγους. 
      Πρέπει να βρει κανείς γειτονικό χώρο, όπου εκεί να υπάρχει ανάγκη, να έχουμε δηλαδή υψηλή ζήτηση εργασίας. Αυτό όμως δεν υπάρχει, διότι και οι γύρω περιοχές υποφέρουν από έναν υψηλό βαθμό ανεργίας. Άρα, δεν μπορείς να μετακινήσεις αμέσως αυτό το ανθρώπινο δυναμικό δομημένο και οικογενειακά στηριγμένο εκεί. Θα πρέπει να το μετακινήσεις. Η μετακίνηση δεν είναι εύκολη. Επομένως πρέπει να βρεις μέσα και μέτρα τα οποία να στηρίξουν την παραμονή της απασχόλησης στον τόπο όπου γεννιέται η ανεργία. Και αυτή είναι η περίπτωσή μας.
      Άρα, λοιπόν, η προσφυγή σε –αυτό που λέμε- στήριξη εισοδήματος, (εισοδηματικής επομένως επιδότησης), είναι αναγκαία. Συνεπώς ας μην κατηγορούμε βασικά αυτό το μέτρο γιατί είναι απολύτως αναγκαίο.
      Επίσης, η προσφυγή σε μια πρόωρη συνταξιοδότηση –αν την πούμε έτσι- πάλι είναι αναγκαία, εφόσον βέβαια βάζει δύο παραμέτρους: 7.500 ημέρες ασφάλισης και ηλικία, τουλάχιστον πενήντα ετών. Επομένως, πριν να βγει στη σύνταξη, υπάρχει αυτή η δυνατότητα, αλλά και πάλι εφόσον δεν βρει εργασία. Αν λοιπόν εμείς στο μεταξύ δημιουργήσουμε συνθήκες εύρεσης εργασίας –και ικανοποιήσουμε επομένως αυτό το αίτημα- μπορεί να πάψει να είναι συνταξιοδοτούμενος. Δεδομένου ότι αυτό δηλαδή το επίδομα είναι το 80% της κανονικής αμοιβής εργασίας, ίσως θα είναι ένα κίνητρο –εγώ θα έλεγα ακόμα και πιο κάτω από το 80%- που θα μπορούσε να παρακινήσει αμέσως τον εργαζόμενο να βρει μια νέα εργασία, η οποία έχει δημιουργηθεί. Συνεπώς ας μην κάνουμε κριτική σε ό,τι αφορά αυτό το βραχυπρόθεσμο μέτρο. 
      Παράλληλα, το πρόγραμμα ολοκληρωμένης παρέμβασης, περιλαμβάνει και μεσοπρόθεσμα μέτρα και αυτά αναφέρονται στον πρώτο άξονα σχετικά με τη βελτίωση του τοπικού επιχειρηματικού περιβάλλοντος με στόχο τη δραστηριότητα του ιδιωτικού τομέα, τη δημιουργία νέων παραγωγικών δραστηριοτήτων και θέσεων απασχόλησης. 
      Εδώ επικαλούμαστε, επίσης, την παρέμβαση του οικονομικού αλλά και του κοινωνικού τομέα, στο να δημιουργήσουμε, δηλαδή, συνθήκες τέτοιες ώστε να εφαρμοστούν τα λεγόμενα προγράμματα παρέμβασης, ενίσχυσης της επιχειρηματικότητας από πλευράς της Ευρωπαϊκής Ένωσης, τα οποία είναι και επιδοτούμενα είτε με τη μορφή του Επιχειρησιακού Προγράμματος «ΑΝΤΑΓΩΝΙΣΤΙΚΟΤΗΤΑ» είτε με τη μορφή του Προγράμματος Πρωτοβουλίας «LEADER». 
      Επίσης, υπάρχει και ο δεύτερος άξονας που αναφέρεται στην ενίσχυση του τριτογενούς τομέα και την αξιοποίηση των παραγωγικών πόρων. Αυτό αναφέρεται ειδικότερα στον τουρισμό και έχει μεσομακροπρόθεσμούς ορίζοντες, χωρίς να αφαιρεί και τη δυνατότητα μιας βραχυπρόθεσμης παρέμβασης, διότι οι θέσεις απασχόλησης, πράγματι, δεν είναι θέσεις εργασίας. Όμως είπαμε ότι πρέπει βραχυπρόθεσμα να αντιμετωπίσουμε το θέμα, έτσι ώστε να τους εξασφαλίσουμε βιοτικό επίπεδο και στη συνέχεια βέβαια να τους δημιουργήσουμε προϋποθέσεις μιας μόνιμης εύρεσης εργασίας.
      Νομίζω, κύριε Πρόεδρε, κύριε Υπουργέ, κύριοι συνάδελφοι, ότι πρέπει να κατανοήσουμε αυτήν την κυβερνητική προσπάθεια και να υπερψηφίσουμε αυτές τις τροπολογίες, γιατί έτσι μπορούμε να αντιμετωπίσουμε και βραχυπρόθεσμα αλλά και σε μία μεσομακροπρόθεσμη πορεία τα προβλήματα που αντιμετωπίζει ειδικά ο τόπος εκεί της Ημαθίας και ειδικότερα η Νάουσα.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βεργίνη που σεβάστηκε την παράκληση, όπως πιστεύω ότι θα κάνει και ο κ. Στρατάκης που έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, παρακολουθούμε όντως με πολύ αγωνία –και αυτό, κύριε Υπουργέ, δεν είναι υπερβολή- την προχειρότητα που σε συνδυασμό με την ανικανότητα που διακατέχει την Κυβέρνηση, κινούμαστε όλο αυτό το διάστημα εδώ πέρα και όχι μόνο τώρα, αλλά από την αρχή ενδεχομένως.
      Εμείς μονολεκτικά, γιατί ο χρόνος πραγματικά είναι αμείλικτος, καταγγέλλουμε αυτές τις παλινωδίες και βέβαια τις νομοθετικές αλχημείες που επιχειρούνται σε κάθε περίπτωση. Πρέπει να σας διαβεβαιώσουμε, να σας πούμε και να σας τονίσουμε ότι με μπαλώματα δεν λύνονται τα προβλήματα. Τα προβλήματα θέλουν άλλη αντιμετώπιση, συνολική αντιμετώπιση, ολοκληρωμένες πολιτικές για να μπορέσουν να λυθούν. 
      Και δεν είναι μόνο αυτό, ότι δεν λύνετε προβλήματα, αλλά διαμορφώνετε γενικότερα σ’ επίπεδο ελληνικής κοινωνίας και ελληνικής περιφέρειας ένα κλίμα αδικίας σ’ όλους εκείνους που δεν αντιμετωπίζετε το πρόβλημά τους. Βέβαια κάτω απ’ αυτές τις προϋποθέσεις αντιλαμβανόμαστε όλοι μας ότι δεν μπορεί να υπάρξει θετική εξέλιξη, δεν μπορεί να υπάρξει πρόοδος.
      Το σημαντικότερο είναι ότι δεν χρησιμοποιείτε καθόλου μα καθόλου την όποια εμπειρία υπάρχει σήμερα, την εμπειρία της ελληνικής πολιτείας που είναι υποχρέωσή σας, αν θέλετε. Υπάρχουν προηγούμενα τέτοια που θα μπορούσατε ενδεχομένως να τα χρησιμοποιήσετε με τον καλύτερο τρόπο και να φθάσετε σε ακόμα καλύτερο αποτέλεσμα απ’ αυτό που τα ίδια δεδομένα έχουν διαμορφώσει στο παρελθόν. 
      Δεν θέλετε όμως, να το κάνετε γιατί ο στόχος και ο σκοπός σας είναι ένας: Το πώς θα κατηγορήσετε το ΠΑ.ΣΟ.Κ., που ενδεχομένως εφήρμοσε αυτά τα μέτρα πολλές φορές επιτυχημένα –περίπτωση Δράμας, Λαυρίου και άλλων περιοχών- γιατί δεν θέλετε να πείτε ότι το ΠΑ.ΣΟ.Κ. είχε θετικές πρωτοβουλίες, είχε θετικές παρεμβάσεις, έστω μερικώς. Αυτή είναι η κατάσταση που διαμορφώνετε, κύριε Υπουργέ, και νομίζω ότι αυτό είναι πολύ σημαντικό σημείο που πρέπει να το τονίσουμε.
      Έρχομαι στις τροπολογίες. Θέλω πριν φθάσω στην επίμαχη τροπολογία την 590, να πω δύο κουβέντες για την τροπολογία 592 που αναφέρεται στους ποιοτικούς ελέγχους των τροφίμων φυτικής προέλευσης και στις ασφαλιστικές καλύψεις. 
      Και εδώ, ακριβώς, η ίδια αντιμετώπιση, η ίδια νοοτροπία. Αποσπασματικά με προχειρότητα. Γιατί, κύριε Υπουργέ, είναι σωστό που δίνετε αυτό το επίδομα των ελέγχων, αλλά δεν προχωρείτε αυτό που ενδεχομένως θα έπρεπε να γίνει για να αντιμετωπισθεί το πρόβλημα συνολικά, που είναι το γεωτεχνικό επίδομα και που είναι εκείνο το οποίο διεκδικούν οι γεωπόνοι και οι γεωτεχνικοί γενικότερα, για να μπορούν, πράγματι, να λειτουργήσουν σε μία κατεύθυνση που έχει να κάνει με τη δουλειά τους και που ξέρετε και ξέρουμε όλοι μας πάρα πολύ καλά ότι οι κλάδοι αυτοί δεν αμείβονται σε σχέση με άλλους κλάδους της οικονομίας, παρά τη συμβολή τους και παρά την κρίση που περνάει ο αγροτικός τομέας, και θα έπρεπε να υπάρχει προσπάθεια και συμβολή στη θετική εξέλιξη αυτού του τομέα. 
      Επίσης, κάτι άλλο που γίνεται σε σχέση με τις ασφαλιστικές καλύψεις. Αποσπασματικά προσπαθείτε να επαναφέρετε κάποιες ρυθμίσεις. Όμως, δεν δίνετε την πρέπουσα σημασία σ’ όλους εκείνους τους κινδύνους που, πραγματικά, πλήττουν τη φυτική και ζωική παραγωγή και που ενδεχομένως δεν καλύπτονται σήμερα, ενώ θα έπρεπε κάτω απ’ αυτές τις προϋποθέσεις και με αυτό το κλίμα που έχει διαμορφωθεί για τον αγροτικό τομέα να υπάρχει μία περισσότερη προσοχή. 
      Είναι ένα μείζον ζήτημα αυτό που τονίζουμε, διότι –δυστυχώς- περιοχές που πληρώνουν το μεγάλο μερίδιο στον ΕΛ.Γ.Α. δεν μπορούν να πάρουν αποζημιώσεις, γιατί οι κίνδυνοι που συνήθως πλήττουν αυτές τις περιοχές δεν αποζημιώνονται από τον ΕΛ.Γ.Α.. Είναι ένα ζήτημα γενικότερο. Δεν είναι εδώ ο αρμόδιος Υπουργός αλλά, εν πάση περιπτώσει, νομίζω ότι πρέπει να το θίξουμε γιατί είναι σημαντικό.
      Να έρθω τώρα στην επίμαχη τροπολογία. Σας είπα για αλχημείες και να σας το αποδείξω, κύριε Υπουργέ, αμέσως τώρα. 
      Καταθέσατε μαζί με την τροποποίηση της τροπολογίας που είχατε φέρει εδώ ένα σχέδιο. Το λέτε μάλιστα: «Ολοκληρωμένη παρέμβαση λύσης της απασχόλησης στο Νομό Ημαθίας» 
      Αν διαβάσει κανείς με προσοχή τις είκοσι εννέα σελίδες αυτού του σχεδίου, θα διαπιστώσει ότι πέραν από τους τρεις άξονες στους οποίους αναφέρεται –επιχειρηματικό περιβάλλον, πρωτογενής τομέας και υποστήριξη ανθρώπινου δυναμικού- δεν αναφέρει καμία επιπλέον ή πρόσθετη ενέργεια. Θα σας το αποδείξω αναφερόμενος σε ένα-ένα απ’ αυτά. 
      Επιχειρηματικό περιβάλλον: Χρησιμοποιείτε μόνο τα προγράμματα μόνο του «ΕΠΑΝ» και του «LEADER». Ούτε καν τον αναπτυξιακό νόμο το δικό σας δεν χρησιμοποιείτε για να δώσετε ενισχύσεις προκειμένου να διαμορφώσετε ένα άλλο επιχειρηματικό περιβάλλον. Άρα, ποια ουσιαστική παρέμβαση κάνετε στο συγκεκριμένο νομό για να διαμορφώσετε ένα άλλο επιχειρηματικό περιβάλλον; 
      Το ίδιο ισχύει και με τον τουρισμό. Το ίδιο ισχύει και με την υποστήριξη του ανθρώπινου δυναμικού που βέβαια προ ολίγου τοποθετηθήκατε, κύριε Υπουργέ, και είπατε ότι έχετε κάνει παρεμβάσεις και αδικείσθε, όταν συνάδελφος σας κατονόμασε συγκεκριμένες περιπτώσεις και αναφέρατε όλα εκείνα τα οποία αναφέρονται στο υποτιθέμενο ολοκληρωμένο σχέδιο παρέμβασής σας στο Νομό Ημαθίας.
      Εμείς θα λέγαμε το εξής, για να γίνει αντιληπτή η προχειρότητα την οποία είπα από την αρχή και που αποδεικνύει ότι δεν είναι κενός περιεχομένου λόγος. 
      Πουθενά μέσα στις είκοσι εννέα σελίδες δεν αναφέρεται η ειδική εισοδηματική ενίσχυση την οποία σήμερα εδώ θέλετε να νομοθετήσετε. Μα, ουδεμία σειρά, ουδεμία λέξη δεν αναφέρεται σ’ αυτό το μέτρο. Αναφέρονται αντίθετα άλλα τα οποία πήρατε πίσω και τα οποία είναι γνωστά.
      Εμείς τι θέλουμε να σας πούμε: Εμείς έχουμε ουσιαστική πρόταση, την αντιλαμβάνεσθε και χαιρόμαστε που έστω αποσπασματικά παίρνετε ένα μέρος απ’ αυτό και το υλοποιείτε. Αλλά πρέπει σίγουρα, κύριε Υπουργέ, να υλοποιήσετε την πρότασή μας στο σύνολό της, αν θέλετε να έχετε αποτέλεσμα. 
      Το θέμα δεν είναι να κάνουμε μόνο μία νομοθετική ρύθμιση. Σημασία έχει να μπορέσει να υπάρξει αποτέλεσμα. Και θα μπορέσει να υπάρξει αποτέλεσμα αν ακούσετε αυτά τα οποία εδώ με πολύ έμφαση σας τονίζουμε. 
      Λέμε να βγάλετε την ημερομηνία 31.12.2008, να προσθέσετε την κοινωνική εργασία και βέβαια να μη συμπεριλαμβάνεται μόνο ο ένας νομός, αλλά όλες οι φθίνουσες περιοχές. Και αν θέλετε, κύριε Υπουργέ, να συμβάλλετε στην καταπολέμηση της ανεργίας στις φθίνουσες περιοχές που όμως το ποσοστό τους είναι ενδεχομένως κάτω από το 20%, θα πρέπει εκεί να διαμορφώσετε ένα άλλο επιχειρηματικό περιβάλλον, λαμβάνοντας μέτρα που θα συμβάλουν στη διαμόρφωση αυτού του διαφορετικού περιβάλλοντος. 
      Κύριε Υπουργέ, εάν δεν προχωρήσετε σε τέτοιες διαδικασίες, να είσθε σίγουροι ότι ανεξάρτητα από το αν θα ψηφίσουμε εμείς ή όχι –που βέβαια μ’ αυτές τις προϋποθέσεις δεν μας δίνετε την ευκαιρία να συνδράμουμε και να ψηφίσουμε- δεν θα έχετε κανένα αποτέλεσμα και ασφαλώς δεν θα λύσετε το πρόβλημα, αλλά θα διαιωνίζετε μια κατάσταση. Ένα μόνο μέρος ενδεχομένως θα καλυφθεί και το μεγάλο μέρος, το μεγάλο τμήμα των κατηγοριών αυτών θα μείνει απέξω και θα έχει συνέπειες απ’ αυτήν την εξέλιξη.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, εμείς αναγνωρίζουμε όλες τις θετικές παρεμβάσεις απ’ όπου και αν προέρχονται, αλλά, δυστυχώς, η ανεργία δεν ανεγνώρισε τις δικές σας θετικές παρεμβάσεις. Γι’ αυτό, το Μάρτιο του 2004, η ανεργία ήταν στο 11,3%, γι’ αυτό και καλούμαστε σήμερα να ψηφίσουμε αυτήν την τροπολογία, διότι ολόκληρος ο Νομός Ημαθίας –και ιδιαίτερα η περιοχή της Νάουσας- πλήττεται από αποβιομηχάνιση που ξεκινά από τη μειωμένη ανταγωνιστικότητα της οικονομίας μας και είναι αίτιο των εσφαλμένων πολιτικών του παρελθόντος.
      Γι’ αυτό το λόγο, η Κυβέρνηση παρουσίασε μια ολοκληρωμένη παρέμβαση για την παραγωγική και κοινωνική ανασυγκρότηση του νομού, μέσα από πρωτοβουλίες με επενδυτικό χαρακτήρα, μέσα από φορολογικά κίνητρα και μέσα από κοινωνικές παρεμβάσεις για την αντιμετώπιση της ανεργίας.
      Κύριοι συνάδελφοι, πρέπει να λειτουργούμε επιτέλους με σταθερούς κανόνες, διότι, δυστυχώς, στο παρελθόν τα αντίστοιχα προβλήματα αντιμετωπίζονταν με αποσπασματικό τρόπο και αποσπασματικά μέτρα. Να σας θυμίσω ορισμένα από τα προγράμματα για τη «SOFTEX» που ήταν με ορίζοντα τεσσάρων ετών για άνδρες και γυναίκες πάνω από σαράντα επτά ετών και άνδρες και γυναίκες κάτω των σαράντα επτά ετών; Να σας θυμίσω το Πρόγραμμα Κατάρτισης Ανέργων της Ένωσης Γεωργικών Συνεταιρισμών Κυδωνίας και Σάμου που ήταν πέντε ετών; Να σας θυμίσω το Πρόγραμμα Κατάρτισης Ανέργων της Πίνδου στα Γρεβενά; Να σας θυμίσω το Πρόγραμμα Κατάρτισης Ανέργων της εταιρείας «T.V.X.»; 
      Κοιτάξτε, αυτό δεν μπορεί να συνεχιστεί πια. Γι’ αυτό και η Κυβέρνηση φέρνει αυτή την τροπολογία για καταβολή άμεσης εισοδηματικής ενίσχυσης στις κατηγορίες αυτές των ανέργων, ώσπου να φθάσουν στο όριο συνταξιοδότησης, ένα εγγυημένο εισόδημα, δηλαδή, μέχρι τη σύνταξη. 
      Αγαπητοί συνάδελφοι, αυτή η πρωτοβουλία της Κυβέρνησης να αγκαλιάσει με πραγματικό σεβασμό και ενδιαφέρον τους ανέργους άνω των πενήντα ετών και να δώσει αυτό το εγγυημένο εισόδημα μέχρι τη σύνταξη, αιφνιδίασε εσάς του ΠΑ.ΣΟ.Κ. και επιχειρείτε να αμυνθείτε. Γι’ αυτό και σας έπιασε στον ύπνο αυτή η τροπολογία και επιχειρείτε να αντιδράσετε και να αιτιολογήσετε την απουσία των προτάσεών σας για τους ανέργους των περιοχών αυτών, καταθέτοντας σήμερα μια νέα πρόταση.
      Πιστεύω ότι η Κυβέρνηση θα εξακολουθήσει να έχει ένα ολοκληρωμένο πλαίσιο για παρεμβάσεις σε νομούς με ανάλογα προβλήματα που απορρέουν από την αποβιομηχάνιση ή τις συνέπειες των διεθνών οικονομικών εξελίξεων. Νομίζω ότι η Κυβέρνηση ήδη επεξεργάζεται ένα τέτοιο πρόγραμμα.
      Όσον αφορά τις αυξήσεις που ακούστηκαν, τις καλύψεις περιπτώσεων ζημιών στο φυτικό, στον αγροτικό και στον πτηνοτροφικό τομέα, τις έχουμε τουλάχιστον, πολλαπλασιάσει. Έχουμε ψηφίσει να καλύπτονται περισσότερες ζημίες τόσο στον κτηνοτροφικό όσο και στον αγροτικό τομέα και μάλιστα σήμερα πληρώνουμε εγκαίρως αυτές τις ζημίες. Σήμερα πληρώνουμε μέσα σε τρεις μήνες από την παραγωγή, από τη συγκομιδή και μάλιστα έχουμε μειώσει και το σύνολο των ημερών, δηλαδή από τριακόσιες ημέρες σε εκατόν τριάντα ημέρες από την ημέρα της ζημίας των κτηνοτρόφων και των αγροτών. Συνεπώς όσον αφορά στον αγροτικό τομέα, μην επανέρχεσθε στο θέμα των καλύψεων.
      Γι’ αυτό σας καλούμε να ψηφίσετε αυτήν την τροπολογία και να έρθετε μία άλλη φορά σε ένα καίριο πρόβλημα, χωρίς να αιφνιδιαστείτε, να φέρετε εγκαίρως τις προτάσεις σας και να τις συζητήσουμε με άνεση χρόνου.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό, που ήταν και ιδιαίτερα σύντομος. 
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κυρία και κύριοι συνάδελφοι, μια και συζητάμε σήμερα τις τροπολογίες, θα πω μόνο μία φράση για την τροπολογία, που αφορά τους κτηνοτρόφους. Υποσχεθήκατε, πριν καταθέσετε την τροπολογία, 120 δόσεις. Καταθέτετε την τροπολογία με 80 δόσεις και έρχεστε εκ των υστέρων, με πρόταση των Βουλευτών της Νέας Δημοκρατίας, και το κάνετε εκατόν είκοσι δόσεις. Γιατί αυτές οι παλινωδίες; Επικοινωνιακά τρικ; 
      Έρχομαι τώρα στην επίμαχη τροπολογία. Κύριοι συνάδελφοι, σήμερα ως Βουλευτής της Αντιπολίτευσης είμαι απόλυτα ικανοποιημένος. Γνωρίζω χρόνια και πολύ καλά τις συνταγματικές υποχρεώσεις της Αντιπολιτεύσεως και, θητεύοντας σ’ αυτήν την Αίθουσα, τις δυνατότητες που δίνει ο Κανονισμός της Βουλής στην Αντιπολίτευση. Θεωρώ, λοιπόν, ότι επιτελέσαμε το έργο μας εις το ακέραιο και θα εξηγήσω γιατί. Γιατί και τροποποιήσατε την τροπολογία –αφού, αντί για πρόωρη συνταξιοδότηση, πήγατε στην εισοδηματική ενίσχυση, όπως σας υποδείξαμε- και αποδεχθήκατε να υπάρξει ένα συνολικό σχέδιο για τις φθίνουσες αποβιομηχανοποιημένες περιοχές, όπου έχουν θύλακες ανεργίας σε ποσοστό πάνω από 20%, που θα εντάξετε και την τροπολογία αυτή, όταν θα έρθει η ώρα -έτσι είπε ο κ. Τσιτουρίδης- και όχι κλαδικά, όπως σας προτείναμε. Εκδηλώσατε δε και ενδιαφέρον για την ολοκληρωμένη πρόταση της ανασυγκρότησης των φθινουσών περιοχών, όπως την κατέθεσε το ΠΑ.ΣΟ.Κ. και είπατε ότι θα την μελετήσετε. Όσο δε για την κοινωνική εργασία, πραγματικά -όπως είπατε και εσείς- εν μέρει καλύπτεται από κάποιους νόμους. Τι άλλο να πράξουμε, δηλαδή, ως Αντιπολίτευση; Επιτελέσαμε το καθήκον μας στο ακέραιο. Σας υποδείξαμε και τα αποδεχθήκατε. Τώρα, το αν ψηφίζουμε ή δεν ψηφίζουμε έχει μικρή σημασία. 
      Όμως, δεν πήρα το λόγο γι’ αυτό. Πήρα το λόγο για κάτι άλλο. Το θέμα, το οποίο συζητάμε και προσπαθούμε να λύσουμε αποσπασματικά ή πυροσβεστικά, είναι πολύ βαθύτερο και έχει άλλα αίτια. Αν δεν άρουμε αυτά τα αίτια, το πρόβλημα θα ξαναπαρουσιαστεί και παρουσιάζεται. Έχει να κάνει με τη στρέβλωση του πολιτικού μας συστήματος. Εκεί είναι το πρόβλημα και γι’ αυτό θέλω να καταθέσω κάποιες απόψεις. 
      Όλοι μας είμαστε Βουλευτές και πολλές φορές αναρωτιόμαστε γιατί αυτοί που έρχονται στα γραφεία μας και ζητούν δουλειά θέλουν στο δημόσιο. Όλοι στο δημόσιο. Κανείς δεν λέει: «Βάλε με κάπου στον ιδιωτικό τομέα». 
      ΠΡΟΕΔΡΕΥΩΝ (Γεώργιος Σούρλας): Ας καταργήσουμε τη μονιμότητα, να ησυχάσουμε. 
      ΠΑΝΑΓΙΩΤΗΣ ΣΓΟΥΡΙΔΗΣ: Ή αν του βρεις κάποια δουλειά στον ιδιωτικό τομέα, λέει: «Θα την έβρισκα και από μόνος μου, εσένα θα ερχόμουν να βρω;». Γιατί στο δημόσιο υπάρχει σιγουριά, ασφάλεια, καλή αμοιβή, αναξιοκρατία στην παραμονή και στην εξέλιξη. Δεν μπορεί μετά από δεκαοκτώ ή είκοσι ή είκοσι πέντε χρόνια να βρεθεί κανείς στο δρόμο και να ψάχνει δουλειά σε ηλικία σαράντα οκτώ ή πενήντα ή πενήντα δύο ή πενήντα πέντε ετών. 
      Όμως, αυτό δεν συμβαίνει στο άλλο μισό του ουρανού, στο άλλο μισό των εργαζομένων του ιδιωτικού τομέα. Εκεί, πράγματι, μπορεί μετά από δεκαοκτώ ή είκοσι χρόνια δουλειάς να βρεθεί στο δρόμο, όπως βρέθηκαν αυτοί στη Νάουσα, παρά τα όσα έδωσε η πολιτεία στον κ. Λαναρά, παρά τα όσα άντλησε ο κ. Λαναράς από το Χρηματιστήριο, παρ’ όλο που ακόμα και την τελευταία φορά εσείς του δώσατε 50.000.000 ευρώ δάνειο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είκοσι πέντε εκατομμύρια. 
      ΠΑΝΑΓΙΩΤΗΣ ΣΓΟΥΡΙΔΗΣ: Το έκλεισε το μαγαζί, πάει. Τους άφησε στο δρόμο. 
      Εκεί συμβαίνει κάτι άλλο. Συμβαίνει ότι μπορεί στον ιδιωτικό τομέα να βρεθείς από τη μία μέρα στην άλλη έξω και μάλιστα σε μία ηλικία απαγορευτική. Εκεί αναπτύσσεται ένας ηλικιακός ρατσισμός από τους επιχειρηματίες και τους βιομήχανους, όπου καν δεν θέλουν να σε ακούσουν, καν δεν θέλουν να σε δοκιμάσουν. Και δεν μιλάω για τους ανειδίκευτους εργάτες, κύριοι συνάδελφοι. Ομιλώ για εργαζόμενους, οι οποίοι έχουν ειδικότητα στα χέρια τους. Μόλις πάει και πει ότι είναι άνεργος πενήντα ετών, ούτε καν θέλουν να τον ακούσουν. Δεν μπορεί καν να μπει μέσα στο γραφείο για να ζητήσει δουλειά. 
      Και δεν είναι μόνο ότι αυτός ο ηλικιακός αποκλεισμός σε βρίσκει σε μία πολύ ενεργή ηλικία όπου έχεις ανάγκες να καλύψεις τα παιδιά σου που σπουδάζουν, όπου έχεις ανάγκες να καλύψεις τα ενοίκιά σου, όπου δεν έχεις λύσει τις υποχρεώσεις σου, αλλά σου δημιουργούνται και ψυχολογικά προβλήματα. Οι περισσότεροι από αυτούς τους εργαζομένους οι οποίοι έμειναν στο δρόμο έχουν ψυχολογικά προβλήματα. Διαλύονται οι οικογένειές τους, οι άνθρωποι καταρρακώνονται και μένουν άχρηστοι στο περιθώριο, περιθωριοποιούνται. Πολλές φορές έχουμε και αυτοκτονίες. 
      Πού οφείλεται αυτό;  Οφείλεται σ' αυτό που λέγεται πολιτική στρέβλωση, πρώτον, διότι χωρίσαμε τους εργαζόμενους σε δύο κατηγορίες, του δημοσίου και του ιδιωτικού τομέα. Και δεν λέω ότι οι δύο κατηγορίες δεν είναι ίσες απέναντι στο νόμο. Είναι ίσες, όμως, κύριοι συνάδελφοι, υπάρχουν άλλοι όροι και άλλοι κανόνες. Και αυτό, δημιουργείται από έλλειψη δικαιοσύνης, έλλειψη αξιοκρατίας και έλλειψη επίβλεψης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. 
      Επίσης, οι συλλογικές συμβάσεις έχουν ένα ηλικιακό χάσμα. Κάποιος που είναι τριάντα δύο ή τριάντα πέντε ετών παίρνει άλλα χρήματα και άλλα αυτός που βρίσκεται στην ηλικία των πενήντα ετών. Άρα, εάν αυτό δεν εξομοιωθεί με πολιτική παρέμβαση, το πρόβλημα θα υπάρχει. Γι’ αυτό δεν παίρνουν κανέναν όσο και να τον επιδοτούμε. 
      Τέλος, το θέμα της επανακατάρτισης πρέπει να γίνει ουσιαστικό, πραγματικό. 
      Κλείνω λέγοντας ότι αν δεν λύσουμε αυτά τα θέματα της πολιτικής στρέβλωσης, τότε θα ερχόμαστε πυροσβεστικά να λύνουμε θέματα που δημιουργούνται στην κοινωνία, όπως αυτό το οποίο καλούμεθα να λύσουμε στη Νάουσα. 
      ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε, κύριε Σγουρίδη. 
      ΠΑΝΑΓΙΩΤΗΣ ΣΓΟΥΡΙΔΗΣ: Εκεί θα σας πω το εξής: Είπατε ότι ο πυροσβέστης όταν πάει να λύσει ένα θέμα, δεν κοιτάει το ολοκληρωμένο σχέδιο. Ο πυροσβέστης πάει να λύσει το πρόβλημα της φωτιάς. Ναι, αλλά με την οικονομική σας πολιτική βάλατε φωτιά σε όλο το δάσος και τότε το πρόβλημα που δημιουργείται είναι μεγάλο. Εκείνο δεν είδατε πώς θα το λύσετε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη. 
      Το λόγο έχει το κ. Χρυσοχοϊδης,  οποίος δικαιούται να υπερβεί το χρόνο, αν το θέλει, όπως έγινε και με τον κ. Φωτιάδη, τον κ. Χαλκίδη και τον κ. Σιδηρόπουλο. 
      ΜΙΧΑΗΛ ΧΡΥΣΟΧΟΪΔΗΣ: Σας ευχαριστώ εκ των προτέρων, κύριε Πρόεδρε. Θα επιχειρήσω να είμαι σύντομος. Είμαι ο προτελευταίος ομιλητής. 
      Είμαι Βουλευτής της Ημαθίας και με τον κύριο Υφυπουργό, τον κ. Γιακουμάτο, εδώ και ενάμιση χρόνο περίπου  έχουμε  συχνές επαφές για την αντιμετώπιση του συγκεκριμένου προβλήματος. 
      Κύριε Πρόεδρε, θα  ήθελα εισαγωγικά να ενημερώσω το Σώμα για κάτι το οποίο δεν ακούστηκε εδώ μέσα καθ’ όλη τη διάρκεια της σημερινής συζήτησης, ότι ο περί ου ο λόγος όμιλος δεν διοικείται σήμερα από τον βασικό του μέτοχο, τον κ. Λαναρά, αλλά διοικείται από τις τράπεζες. Υπάρχει, δηλαδή, επιτροπεία. Ουσιαστικά ήταν μία ανεύθυνη, στην κυριολεξία, πολιτική από την πλευρά των τραπεζών, φοβούμαι και με την ανοχή της Κυβέρνησης. Και λέω φοβούμαι, γιατί έχω κάποιες ενδείξεις γι’ αυτό, ότι όλες οι απολύσεις οι οποίες προβλέπονται από το σχέδιο εξυγίανσης που κατετέθη από τη διοίκηση της εταιρείας, έγιναν από τη Νάουσα. Θα μου πείτε: Και οι άλλοι εργαζόμενοι δεν είναι από άλλες περιοχές; Βεβαίως. Θέτω το πρόβλημα με την έννοια ότι αν σε μία δυστυχισμένη πόλη με 52% καταγεγραμμένη ανεργία, κατευθύνεις όλες τις απολύσεις εκεί, τότε προφανώς αυτό είναι τραγικό λάθος. Και έγινε το λάθος.
      Το δεύτερο που θέλω να τονίσω, κύριε Πρόεδρε, είναι ότι σήμερα η Κυβέρνηση δείχνει το αληθινό της πρόσωπο. Το πρόσωπο της προχειρότητας, της έλλειψης σχεδίου. Ουσιαστικά απουσία πολιτικής μετά από ενάμιση και πλέον χρόνο με διακόσιους είκοσι ανθρώπους στο δρόμο, με τα περίφημα μέτρα του κ. Γιακουμάτου να περιμένουν ακόμα την εφαρμογή τους, μετά τη ματαίωση της επίσκεψης του Πρωθυπουργού στην Ημαθία, μετά από επανειλημμένες επαναδιατυπώσεις της συγκεκριμένης τροπολογίας. Μόλις χθες έγινε η τελευταία αναδιατύπωση. Μετά από μια επίθεση λαϊκισμού που έγινε από τον σημερινό Υπουργό Απασχόλησης έρχεται ένα κείμενο το οποίο, πρέπει να σας πω, απογοητεύει τους εργαζόμενους. Οι εργαζόμενοι δεν δέχονται αυτήν τη λύση. 
      Τουλάχιστον, κύριε Υφυπουργέ, η χθεσινή λύση ήταν καθαρή. Ανεξάρτητα αν διαφωνεί κάποιος ή έχει άλλες απόψεις, ήταν καθαρή λύση. Έδινε το δικαίωμα πρόωρης συνταξιοδότησης στους εργαζόμενους. Και έρχεστε σήμερα με μια εμβαλωματική λύση  για την οποία είπατε μισές αλήθειες ή εκστομίσατε μισές αλήθειες κατά τη διάρκεια της συζήτησης. 
      Καθαρές λύσεις, λοιπόν, σημαίνει το εξής. Είπε ο κ. Τσιτουρίδης το πρωί -και θέλω να είναι σαφές αυτό- ότι θα ενισχύεται εισοδηματικά αυτός ο οποίος είναι άνεργος και θα παίρνει πλήρεις αποδοχές. Αν όμως βρει δουλειά δεν θα ενισχύεται. Σας ερωτώ λοιπόν. Αν κληθεί από τον Ο.Α.Ε.Δ. ένας πρώην εργαζόμενος των Κλωστηρίων Ναούσης να πιάσει δουλειά ως. εργάτης, θα κοπεί η εισοδηματική ενίσχυση; Οι άνθρωποι αυτοί είναι μιας συγκεκριμένης ηλικίας. Είναι συγκεκριμένων δυνατοτήτων και τεχνικών και ατομικών. Αν, λοιπόν, τους βρείτε κάποιες δουλειές, οποιεσδήποτε δουλειές, θα τους κόψετε την ενίσχυση; Αυτό ρωτάω. Και είναι κρίσιμο ζήτημα αυτό. Γιατί κατά την γνώμη μου δεν είναι αυτή καθαρή λύση. Δεν τους συνταξιοδοτείτε, τους καθιστάτε ανενεργούς, τους αποστρατεύετε, τους βάζετε και πάλι στην ανασφάλεια, τους αιχμαλωτίζετε και τους βάζετε στην ομηρία ουσιαστικά. Και θέλω επίσης να σας πω το εξής. 
      Αυτήν την στιγμή, κύριε Υφυπουργέ, υπάρχουν στην Νάουσα και στην ευρύτερη περιοχή της Ημαθίας πάρα πολλοί εργαζόμενοι οι οποίοι έχουν απολυθεί. Εγώ γνωρίζω πάνω από εκατό στον ίδιο κλάδο. Θα συμπεριληφθούν αυτοί σ’ αυτές τις ρυθμίσεις; Δεν δημιούργησαν κάποιο πρόβλημα, δεν ακούστηκαν ενδεχομένως, αλλά είναι καταγεγραμμένοι. Αυτοί θα συμπεριληφθούν στην παρούσα ρύθμιση; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επαναλαμβάνετε;
      ΜΙΧΑΗΛ ΧΡΥΣΟΧΟΪΔΗΣ: Επαναλαμβάνω. Υπάρχουν πρώην εργαζόμενοι σε ομοειδείς επιχειρήσεις στην περιοχή: πλεκτήρια, φασόν κ.λπ.. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κλωστοϋφαντουργία;
      ΜΙΧΑΗΛ ΧΡΥΣΟΧΟΪΔΗΣ: Κλωστοϋφαντουργία γενικά.  
      ΜΙΧΑΗΛ ΧΑΛΚΙΔΗΣ: Το ’90;
      ΜΙΧΑΗΛ ΧΡΥΣΟΧΟΪΔΗΣ: Όχι τώρα, τους τελευταίους μήνες. Είναι πάνω από εκατό αυτοί που γνωρίζω εγώ τουλάχιστον. Αυτοί θα ενταχθούν στη συγκεκριμένη ρύθμιση;
      Τρίτο, κύριε Υπουργέ. Γνωρίζετε ότι υπάρχουν ομοειδείς επιχειρήσεις που με κόπο και μόχθο, με θυσίες, οι επιχειρηματίες κρατούν τις θέσεις εργασίας; Οι ίδιοι οι εργαζόμενοι συμμετέχουν στην προσπάθεια να διατηρηθούν βιώσιμες οι επιχειρήσεις. Γι’ αυτούς τι κάνετε; Ποια είναι η πρόνοιά σας; Πώς τους στηρίζετε αυτούς για να μην χαθούν άλλες θέσεις εργασίας; Η λύση λοιπόν αυτή δεν είναι καθαρή. 
      Αλλά η λύση αυτή δεν είναι και βιώσιμη. Σας είπα γιατί δεν είναι καθαρή. Δεν είναι καθαρή γιατί ξαναβάζει αυτόν τον κόσμο στην ομηρία. Τους παρατάτε, τους παραπετάτε, τους βάζετε στο περιθώριο, τους καθιστάτε αιχμαλώτους και ομήρους για να παίζετε και πάλι μαζί τους, με την ανασφάλειά τους. Και μην έχετε την εντύπωση ότι θα κερδίσετε τίποτα από την υπόθεση όλη. Πλανάσθε πλάνην πραγματικά, αν πιστεύετε ότι μπορείτε να κερδίσετε πολιτικά κάτι απ’ αυτήν την υπόθεση. Θα ζημιωθείτε. 
      Και δεν είναι βιώσιμη λύση, γιατί βιώσιμη λύση σημαίνει αναπτυξιακό σχέδιο. Ανακοινώσατε κάποια μέτρα τα οποία υποτίθεται ότι αποτελούν την αναπτυξιακή προοπτική της Νάουσας. Ας είμαστε σοβαροί.
      Κύριε Πρόεδρε, επειδή γνωρίζετε την περιοχή γιατί εκεί μεγαλώσατε, για να αντιληφθείτε το μέγεθος της φροντίδας και της πρόνοιας της Κυβέρνησης, έχει ιδρυθεί επί των ημερών του ΠΑ.ΣΟ.Κ., πριν από τέσσερα-πέντε χρόνια, μία Σχολή Αστυνομίας, στην οποία φοιτούσαν τετρακόσιοι και πλέον σπουδαστές. Σήμερα έχει διακόσιους. Γιατί; Και δεν διαμαρτύρεται κανείς. Αυτό δεν έγινε με ευθύνη της Κυβέρνησης; Θα μπορούσε να υπάρξει άμεση αιμοδότηση της περιοχής και ενίσχυση με μία σειρά από υπηρεσίες που θα μπορούσαν να μεταφερθούν στη Νάουσα. Δεν γίνεται τίποτα απολύτως. Αντ’ αυτού, αυτήν τη στιγμή ανακοινώνεται η ολοκλήρωση κάποιων εκκρεμούντων έργων. Ουσιαστικά κανένα αναπτυξιακό έργο, κανένα όραμα, κανένα σχέδιο. Δεν μπορούμε να πάμε έτσι. 
      Οι κάτοικοι της περιοχής είναι αυτοδημιούργητοι. Και είναι δημιουργικοί και εργατικοί άνθρωποι. Παλεύουν αυτήν τη στιγμή, ουσιαστικά, για ένα ζήτημα, κύριε Πρόεδρε, για την αξιοπρέπειά τους, την οποία καταρρακώνει η Κυβέρνηση με την πολιτική της και τη συμπεριφορά της. Και σαν να μην φτάνει αυτό, ορισμένες φορές αυτή η αξιοπρέπεια προσβάλλεται από την πλευρά των εκπροσώπων της Κυβέρνησης. Πριν από λίγο καιρό, ο κύριος Υφυπουργός κάτι ψέλλισε περί Αλβανών, εποχικών, που καλούνται στην περιοχή της Νάουσας. Αυτά δεν είναι όλα αληθή. Αληθές είναι ένα, ότι υπάρχει ένας κόσμος ο οποίος δοκιμάζεται. Η Κυβέρνηση υποσχέθηκε λύσεις, οι λύσεις δεν έρχονται με την συγκεκριμένη ρύθμιση. Και εμείς δεν μπορούμε να δεχτούμε και να ψηφίσουμε και να στηρίξουμε αυτήν την πολιτική που προωθεί η Κυβέρνηση. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χρυσοχοΐδη.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, να πω κάτι για τη Νάουσα;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Βουλευτά, τι μέτρα περιμένει –και ακόμα τα περιμένει- η Νάουσα από τον Υφυπουργό; Μήπως περιμένει και δεν δώσαμε τα 1.500 ευρώ έκτακτη επιχορήγηση που είχαμε υποσχεθεί; Να μου το πείτε. 
      Μήπως δεν δώσαμε τις εβδομήντα οκτώ θέσεις μερικής απασχόλησης, σαράντα στη Νομαρχία και τριάντα οκτώ στον Δήμο Νάουσας; 
      Και για να τελειώσει αυτή η ιστορία της προβοκάτσιας με το Δήμο της Νάουσας, θα σας θυμίσω ότι το Ελεγκτικό Συνέδριο γράφει στην έκθεσή του ότι οι τριάντα οκτώ εργαζόμενοι της «ΤΡΙΚΟΛΑΝ» ταλαιπωρήθηκαν διότι ο δήμαρχος, δυστυχώς κύριε Πρόεδρε, αντί να βάλει, ως όφειλε, από το Α.Σ.Ε.Π. υπηρεσιακούς παράγοντες, δημοτικούς υπαλλήλους, έβαλε την παρεούλα του, τον δημοτικό σύμβουλο και τον αντιδήμαρχο για να επιλέξει δημοσίους υπαλλήλους. 
      Αντιλαμβάνεστε, λοιπόν, αυτά είναι του κυρίου δημάρχου τερτίπια και γι’ αυτό ταλαιπωρήθηκαν. Άρα εδόθησαν.
      Μήπως, κύριε Χρυσοχοΐδη, δεν δόθηκαν τετρακόσιες θέσεις ολοκληρωμένης παρέμβασης; Δεν βγήκε η απόφαση και δόθηκε; Μήπως στα προγράμματα stage δεν δόθηκαν διακόσιες θέσεις; Αυτά είναι δεδομένα, έχουν δοθεί, κύριε Χρυσοχοΐδη, άρα δεν λέμε ψέματα και δεν υποσχεθήκαμε τίποτε που δεν το κάναμε. Εξαντλήσαμε όλα τα περιθώρια στη Νάουσα, ό,τι μπορεί να έχει το οπλοστάσιο του Υπουργείου Απασχόλησης και εγώ και ο Υπουργός κ. Τσιτουρίδης. 
      Τώρα στο να βρει δουλειά, κύριε Χρυσοχοΐδη, κρίνεται εξ ιδίων τα αλλότρια. Είστε και Γενικός Γραμματέας του ΠΑ.ΣΟ.Κ. Πρέπει να ξέρετε ότι ο ν. 1545/85, κύριε Καστανίδη, νόμος ΠΑ.ΣΟ.Κ., νόμος επί Ανδρέα Παπανδρέου, ισχύει και σήμερα. 
      Λέει ο κ. Χρυσοχοΐδης ότι αν κάποιος κληθεί για κατάθεση στον Ο.Α.Ε.Δ. ή για δουλειά και δεν πάει, δεν μετέχει στο πρόγραμμα του Ο.Α.Ε.Δ.. Είναι νόμος δικός σας, νόμος του Ανδρέα Παπανδρέου, νόμος ΠΑ.ΣΟ.Κ. και δεν έχει τηρηθεί ποτέ και καλά κάνει και δεν έχει τηρηθεί. Αλλά τώρα εγκαλείτε εμάς και θέλετε δήλωση για σας που ψηφίσατε τον ν. 1545, που ισχύει ακόμα, ότι αν μία φορά δεν μετέχει  πετάγεται από το σύστημα; Εμείς δεν έχουμε τέτοια πολιτική σοσιαλιστικής αναλγησίας, κύριε Χρυσοχοΐδη.
      Αναφερθήκατε στην αλλαγή της τροπολογίας. Ξέρετε γιατί υπάρχει το Κοινοβούλιο, κύριε Χρυσοχοΐδη; Για να γίνονται ζυμώσεις, διαβουλεύσεις και συζητήσεις. 
      Έρχεται η Κυβέρνηση και λέει, κύριε Πρόεδρε, 80.000.000.000 για παράδειγμα, στους κτηνοτρόφους. Και το Κοινοβούλιο, στη συζήτηση επάνω, στη δημοκρατική διαδικασία, που είναι το μεγαλύτερο βάθρο της δημοκρατίας, λέει 120.000.0000.000. Το αποδέχεται η Κυβέρνηση. Και αυτό τι είναι; Παλινωδία;
      Παλινωδία σήμερα ονομάζουμε τη δημοκρατική διαδικασία, τη διαβούλευση, τη ζύμωση της Βουλής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τελειώνω, κύριε Πρόεδρε. Ειπώθηκαν πάρα πολλά σήμερα για την αλλαγή από την ασφαλιστική επιδότηση στην εισοδηματική ενίσχυση. Η Γ.Σ.Ε.Ε. ήταν απόλυτα αντίθετη να μπουν σε πρόωρη συνταξιοδότηση οι εργαζόμενοι. Είναι μια θέση της Γ.Σ.Ε.Ε.. Είναι θέση κομμάτων. Και εσείς την είχατε πει στην τηλεόραση και εσείς την είχατε αναφέρει παντού. Και έρχεται τώρα η Κυβέρνηση, ακούγοντας, κύριε Πρόεδρε. Αφουγκράζεται η Κυβέρνηση, ακούει και λέει εισοδηματική ενίσχυση. Και αυτό είναι λάθος; 
      Κύριε Χρυσοχοΐδη, ένα σας λέω μόνο, ότι, πράγματι, έχουμε λαμπρό πεδίο να συζητήσουμε στο θέμα της ανεργίας. Ξέρετε πολύ καλά τις απόψεις μου. Η ανεργία δεν είναι υπόθεση του ΠΑ.ΣΟ.Κ., της Νέας Δημοκρατίας και της Αριστεράς. Είναι υπόθεση όλων, είναι εθνική υπόθεση. Να δούμε, λοιπόν, και τη Νάουσα και τις άλλες Νάουσες ενδεχομένως. Μη μας βάζετε, όμως, πολιτικές και θέσεις που είκοσι χρόνια απέτυχαν. Οι πολιτικές που θέλετε να μας παρουσιάσετε σήμερα είναι εκείνες που οδήγησαν τη χώρα στη μεγαλύτερη ανεργία στην Ευρώπη,  στο 11,3%. Και μ’ αυτές τις πολιτικές έχουμε μέχρι σήμερα μια αισθητή πτώση της ανεργίας. 
      ΜΙΧΑΗΛ ΧΡΥΣΟΧΟΪΔΗΣ:  Κύριε Πρόεδρε, θα ήθελα να πάρω το λόγο. 
      ΠΡΟΕΔΡΕΥΩΝ (Γεώργιος Σούρλας):  Κύριε Χρυσοχοϊδη, θα πάρετε το λόγο, αλλά είναι ακόμη να μιλήσει η κ. Χριστοφιλοπούλου για προτασσόμενη δευτερολογία και μετά μπαίνουμε στις δευτερολογίες. 
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, εγώ δεν κάνω κατάχρηση, όπως ξέρετε. Εγώ θα πω μία φράση, η οποία θα είναι δέκα δευτερόλεπτα.
      ΠΡΟΕΔΡΕΥΩΝ (Γεώργιος Σούρλας): Επειδή είστε και Βουλευτής της περιοχής, έχετε το λόγο.
      ΜΙΧΑΗΛ ΧΡΥΣΟΧΟΪΔΗΣ: Σας ευχαριστώ ιδιαίτερα, κύριε Πρόεδρε.
      Χαίρομαι που ο κύριος Υπουργός με σαφήνεια πλέον ξεκαθάρισε το περιεχόμενο της συγκεκριμένης ρύθμισης. Δηλαδή, οι μάσκες έπεσαν. Κύριε Υπουργέ, ουσιαστικά δεν λύνετε κανένα πρόβλημα στους εργαζομένους της Νάουσας. Ουσιαστικά πάτε να τους βάλετε σε ομηρία για τα επόμενα χρόνια. Δεν θα γίνει δεκτό αυτό, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο, γιατί έγινε παρανόηση και είναι προσωπικό το θέμα. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Αναφέρθηκα στο νόμο ΠΑ.ΣΟ.Κ., στη νοοτροπία ΠΑ.ΣΟ.Κ. και σ’ αυτά που πιστεύει μέσα του το ΠΑ.ΣΟ.Κ.. Η Νέα Δημοκρατία  και η Κυβέρνηση ξεκάθαρα δεν έχει κανένα λόγο να το εφαρμόσει. Είμαστε αντίθετοι. Και έρχεται τώρα ο κ. Χρυσοχοϊδης να κάνει προβοκάτσια και να λέει ότι είπαμε πως θα απολύονται. Όχι, κύριε Χρυσοχοϊδη, αυτά είναι δικά σας. Εμείς είμαστε κατηγορηματικά αντίθετοι. Θα βρει δουλειά, όπου βρει δουλειά και, όταν βρει οικειοθελώς θα φύγει από το σύστημα. ΔεΝ θα τον βγάλουμε εμείς, όπως εσείς είχατε κανονίσει. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Χριστοφιλοπούλου για προτασσόμενη δευτερολογία. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα ήθελα, αν μπορούσα, να έχω την ανοχή σας για λίγο να αναπτύξω τις θέσεις μου. 
      Κατ’ αρχάς, άκουσα τον κύριο Υφυπουργό να λέει ότι η ανεργία είναι ένα θέμα στο οποίο πρέπει να υπάρχουν ευρύτερες συναινέσεις. Πρέπει, όμως, να θυμίσω στον κύριο Υφυπουργό, του οποίου το ζήλο και την κινητικότητα θαυμάζω και τις προθέσεις δεν αμφισβητώ, ότι επί δύο χρόνια η Αξιωματική Αντιπολίτευση καλεί την Κυβέρνηση να παρουσιάσει ένα σχέδιο που να μην είναι κακέκτυπο, όπως τα προγράμματα stage, τα οποία τα έχετε καταντήσει ένα απέραντο ρουσφετολόι ανθρώπων. Πρόσφατα σας κατέθεσα και νέα ερώτηση, κύριε Υφυπουργέ. Και όχι μόνο αυτό, αλλά τους ανανεώνετε τις συμβάσεις κιόλας, χωρίς δικαίωμα ένστασης, χωρίς διαδικασίες, χωρίς καμία διαφάνεια, χωρίς κριτήρια. Έχει γίνει ατέλειωτο γαλάζιο μαγαζί ρουσφετολογίας ο Ο.Α.Ε.Δ., κύριε Υφυπουργέ. Και λέω πάλι ότι είναι κακή αντιγραφή, κάκιστη δικών μας πολιτικών. 
      Και το δήθεν πρόγραμμα για την Ημαθία, το οποίο μας δείξατε, δεν είναι τίποτε άλλο, κύριε Υφυπουργέ, παρά μία επανάληψη παλαιότερων δικών μας προγραμμάτων και συρραφή μέτρων από το «Ε.Π.ΑΝ.», από το επιχειρησιακό πρόγραμμα «ΑΠΑΣΧΟΛΗΣΗ», από την πρωτοβουλία «LEADER» και, βεβαίως, έχει μέσα τα περί πρόωρης συνταξιοδότησης, τα οποία τροπολογήσατε και ξανατροπολογήσατε και ξανατροπολογήσατε. 
      Είπαν άλλοι συνάδελφοι ότι περίμεναν από τον κ. Σιούφα να συζητήσει την επερώτησή τους και να φέρει επιτέλους ένα σχέδιο για τις φθίνουσες περιοχές. Και εμείς περιμένουμε από εσάς δυο χρόνια τώρα να φέρετε ένα δικό σας μέτρο για την ανεργία. Ακούσαμε σήμερα τον κ. Υπουργό και εσάς να μιλάτε γι’ αυτό το ταμείο εγγύησης ανέργων. Και εμείς δε θα κάνουμε μικροκομματική αντιπολίτευση, κύριε Υφυπουργέ. Αυτό το σχέδιο που θα φέρετε, θα το συζητήσουμε και θα χαρούμε, αν το φέρετε, γιατί επιτέλους μετά από δυο χρόνια θα φέρετε κάτι. Όμως, μέχρι τώρα τίποτα. 
      Αυτό μας ευνόησε, γιατί πήραμε την εμπειρία μας, πήραμε τις ιδέες μας, πήραμε και τις καλές και τις κακές πρακτικές του δικού μας παρελθόντος –γιατί δεν υπάρχει τίποτε άλλο, κακέκτυπα αντίγραφα είναι ότι έχετε κάνει- και φέραμε και συζητήσαμε σήμερα –ο Προέδρός μας χθες το εξήγγειλε- μία νέα πρόταση για φθίνουσες περιοχές που έχει τρία στοιχεία, τα οποία θέλω επιγραμματικά να θυμίσω, γιατί έχουν ήδη αναφερθεί.
      Το πρώτο και το κυριότερο είναι ότι φεύγουμε από μία παλιά λογική βιομηχανικής ανασυγκρότησης και περνάμε σε μία λογική συνολικής ανάπτυξης φθινουσών περιοχών. Μια λογική που στόχο έχει να αξιοποιήσει συγκριτικά πλεονεκτήματα, να βάλει κριτήρια μέσα στα οποία πρέπει να εμπίπτει ένας νομός για να ενταχθεί στις χρηματοδοτήσεις αυτού του ειδικού αναπτυξιακού ταμείου, το οποίο ιδρύουμε με την πρωτοβουλία μας και που θα ιδρύσουμε όταν θα είμαστε κυβέρνηση. Διότι αυτό το ειδικό αναπτυξιακό ταμείο θα είναι ένα εργαλείο πολύ δυναμικό. Γιατί; Διότι πέρα από τη διάστασή του για τη χρηματοδότηση επιχειρηματικών δραστηριοτήτων, θα έχει δύο ακόμα στοιχεία. 
      Το πρώτο είναι ένα στοιχείο σοβαρότατης επένδυσης στο ανθρώπινο δυναμικό μ’ έναν τρόπο που ξεπερνάει και το δικό μας, πολύ καλύτερο του δικού σας παρόντος, παρελθόν. Συνδέει τις δράσεις για το ανθρώπινο δυναμικό με τρόπο που δεν έχει γίνει μέχρι τώρα -πολύ συστηματικά- με τα όσα επενδύονται και τα όσα σχεδιάζονται για το επιχειρείν. Και  μη μου πείτε ότι έχει γίνει αυτό, γιατί δεν έχει γίνει. 
      Αυτό, λοιπόν, που σήμερα προτείνει το ΠΑ.ΣΟ.Κ. είναι μία σοβαρότατη σύνδεση των δύο. Της αναπτυξιακής πρότασης με την επένδυση στο ανθρώπινο δυναμικό μέσα από ειδικό ταμείο αναπτυξιακό, το οποίο έχει, βέβαια και την κοινωνική του διάσταση. Τον ειδικό λογαριασμό ο οποίος επιδοτεί τον μεγάλο, τον ηλικιωμένο άνεργο, τον άνεργο που έχει απολυθεί, που ενδεχομένως δεν μπορεί τόσο εύκολα να αλλάξει ειδικότητα και να αποκτήσει νέες δεξιότητες. Εκεί, λοιπόν, υπάρχει ειδική ενίσχυση. Με ποια, όμως, προϋπόθεση; Την προϋπόθεση να είναι ενεργός πολίτης, να παρέχει κάποιου είδους εργασία, να απασχολείται κάπου. Και υπάρχουν τόσοι τομείς στο λεγόμενο τρίτο τομέα της οικονομίας -στα νοσοκομεία, στο σχολειά, στους δήμους, στο περιβάλλον- για να προσφέρει κάποιος εργασία.
      Η πρόταση, λοιπόν, του ΠΑ.ΣΟ.Κ. είναι μία πρόταση ολοκληρωμένη. Είναι μία πρόταση, την οποία θέλουμε να λάβετε υπ’ όψιν σας, αφού επιτέλους, μετά από δύο χρόνια –κάλλιο αργά παρά ποτέ- ετοιμάζετε κι εσείς τη δική σας πρόταση για την ανεργία. Αντλήστε από αυτήΝ την εμπειρία και αντλήστε και από την καινούργια μας πρόταση.
      Κι ένα τελευταίο: Τροποποιήσατε την τροπολογία. Και εγώ θα συμφωνήσω μαζί σας, κύριε Υφυπουργέ, ότι όντως το Κοινοβούλιο είναι ένας χώρος δυναμικής διαβούλευσης. Κανείς δεν λέει το αντίθετο. Γι’ αυτό κι εμείς σας καλούμε τώρα –τελευταία ομιλήτρια είμαι- να δείτε τα τρία σημεία τα οποία καταθέσαμε και γραπτώς.
      Αλλάξτε την προσέγγιση στον κλάδο και πείτε απλώς 20% ανεργία, αλλάξτε το 2008, για να μη διευκολύνετε προσλήψεις και –στο νόμο να μη μακρηγορήσω- βάλτε στη διάσταση της κοινωνικής, της ειδικής ενίσχυσης των ανέργων, το στοιχείο της ενεργητικής συμβολής των ανέργων, δίνοντάς τους τη δυνατότητα να μπορέσουν να παρέχουν κοινωνική εργασία.
      Με αυτές τις προϋποθέσεις και βεβαίως με την κάλυψη των ασφαλιστικών τους εισφορών, το ΠΑ.ΣΟ.Κ. θα μπορέσει να υπερψηφίσει αυτήΝ την τροπολογία. Αφού, όπως λέτε εσείς, πιστεύετε στον κοινοβουλευτικό διάλογο, αποδείξτε το. Είναι συγκεκριμένες αυτές οι θέσεις και σας τις δώσαμε και γραπτώς. Αν τώρα μας πείτε ότι αυτά τα δεχόσαστε, εμείς θα μπορούσαμε να ψηφίσουμε αυτήΝ την τροπολογία, για να σας δείξουμε ότι ακριβώς, πιλοτικά ελάτε μαζί για να φτιάξουμε το πρώτο πρόπλασμα αυτής της πρότασης, αν το θέλετε. Απ’ ό,τι κατάλαβα από την τοποθέτησή σας, δεν το θέλετε. 
      Αυτό σημαίνει ότι εμείς μένουμε στη δική μας πρόταση. Σας αφήνουμε να δούμε τι πρόταση θα φέρετε εσείς. Βεβαίως, όμως, καταδικάζουμε μία λογική αποσπασματική, την οποία εσείς βαφτίσατε φιλολαϊκή και εσείς είπατε ότι είναι θέμα κοινωνικής ευαισθησίας. Την κοινωνική ευαισθησία θα έπρεπε να τη δείξετε πολύ καιρό τώρα, όταν μετά τους Ολυμπιακούς Αγώνες σας καλούσαμε να μας πείτε τι θα κάνετε για την μεταολυμπιακή ανεργία. Και πέρασαν δύο χρόνια και δεν έχετε κάνει τίποτα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου.
      Το λόγο έχει ο εισηγητής της Νέας Δημοκρατίας κ. Καράογλου για να δευτερολογήσει.
      ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, θα ήθελα να εκφράσω την ικανοποίησή μου γιατί μετά από έναν εξαντλητικό, πολύωρο διάλογο –κλείνουμε περίπου επτάμισι ώρες- καταλήγουμε σε κάποια σημαντικά σημεία και έχουμε κάποιες θετικές εξελίξεις. Και αυτό οφείλεται στο ότι η Κυβέρνηση είχε «ανοιχτά τα αυτιά». Άκουσε όλες τις παρατηρήσεις, άκουσε όλα τα αιτήματα και κάποια από αυτά τα ικανοποίησε πάρα πολύ θετικά.
      Πρώτα-πρώτα είχαμε μία πολύ θετική εξέλιξη. Την αποδοχή της πρότασης που έγινε από το συνάδελφο τον Κώστα τον Τασούλα για αύξηση των μηνιαίων δόσεων των οφειλών των πτηνοτρόφων…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και από τον κ. Φούσα.
      ΘΕΟΔΩΡΟΣ ΚΑΡΑΟΓΛΟΥ: Και από τον κ. Φούσα.
      …από ογδόντα σε εκατόν είκοσι δόσεις. Με αυτό τον τρόπο ικανοποιείται απόλυτα ένα αίτημα και του Πανελληνίου Συνδέσμου Κτηνοτροφικών επιχειρήσεων.
      Η δεύτερη θετική εξέλιξη είναι η εξής: Η Κυβέρνηση χαρακτήρισε ως πιλοτική τη συγκεκριμένη τροπολογία για το Νομό Ημαθίας. Αυτό τι σημαίνει; Σημαίνει ότι ανοίγει ένα τεράστιο θέμα για την αντιμετώπιση ομοειδών προβλημάτων σε θύλακες υψηλής ανεργίας και σε άτομα μεγάλης ηλικίας, κοντά στα όρια συνταξιοδότησης.
      Η Κυβέρνηση δεσμεύτηκε ότι αυτό το θέμα θα έρθει πολύ σύντομα και μάλιστα πριν ολοκληρώσει τις εργασίες της η Ολομέλεια της Βουλής.
      Τρίτη θετική εξέλιξη είναι η για πρώτη φορά, έστω και διά εξαναγκασμού, κατάθεση πρότασης από το ΠΑ.ΣΟ.Κ. για ένα θέμα. Επιτέλους, μετά από δύο χρόνια στην Αντιπολίτευση και μετά από θυελλώδεις εσωκομματικές διαδικασίες, όπως τουλάχιστον χθες περιγράφτηκαν από τα Μέσα Μαζικής Ενημέρωσης, το ΠΑ.ΣΟ.Κ. αναγκάστηκε να καταθέσει προτάσεις.
      Τέλος, είναι πολύ θετική εξέλιξη η ικανοποίηση των συναδέλφων του ΠΑ.ΣΟ.Κ. ότι επιτελούν ως Αξιωματική Αντιπολίτευση το καθήκον τους, δηλαδή καταθέτουν προτάσεις για ένα θέμα. Χαιρόμαστε που μένουν ικανοποιημένοι από την πρωτοβουλία τους αυτή. Χαιρόμαστε που μετά από δύο χρόνια στην Αντιπολίτευση, καταθέτουν επιτέλους για πρώτη φορά προτάσεις για ένα συγκεκριμένο θέμα. Γι’ αυτό το λόγο και εμείς, αλλά και ο ελληνικός λαός είμαστε σίγουροι ότι θα έχετε την ευκαιρία για πολλά ακόμη χρόνια, αφού κάνετε την αυτοκριτική και την αυτοκάθαρσή σας, αφού ζητήσετε συγγνώμη για όσα έχει τραβήξει ο ελληνικός λαός από εσάς, να μελετήσετε και να καταθέσετε τις προτάσεις σας και να επιτελέσετε ως Αξιωματική Αντιπολίτευση το έργο σας, αρκούμενοι στην ικανοποίηση από την επιτέλεση του έργου σας αυτού.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Θα περιορισθώ στη γνωστή τροπολογία για την αντιμετώπιση των απολυμένων ανέργων στα κλωστήρια της Νάουσας και θα αντιπαρέλθω την επιλεκτική ακοή του Προεδρεύοντος το πρωί κατά την πρωτολογία μου.
      Θα ήθελα να αναφερθώ στο εξής: Άκουσα με προσοχή τους αρμόδιους Υπουργούς Οικονομίας και Οικονομικών και Κοινωνικής Απασχόλησης. Και οι δύο στις ομιλίες τους αναγνώρισαν θετικές προτάσεις, παρεμβάσεις και επισημάνσεις από τη μεριά των Βουλευτών του ΠΑ.ΣΟ.Κ. Μάλιστα, απ’ ό,τι σημείωσα, μεταξύ των άλλων είπαν ότι αρκετές από αυτές θα τους απασχολήσουν άμεσα, προκειμένου να προχωρήσουν σε νομοθετικές πρωτοβουλίες στο άμεσο μέλλον.
      Σωστά, κύριε Υπουργέ, άκουσα; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι.
      ΑΝΔΡΕΑΣ ΜΑΚΡΥΠΙΔΗΣ: Μάλιστα. 
      Σε επίπεδο λόγων και υποσχέσεων φραστικών έχει καεί ο ελληνικός λαός –όχι εμείς- σε σχέση με τα όσα είχατε πει προεκλογικά και τι κάνετε μετεκλογικά. Εάν όντως αυτό που λέτε ισχύει, υπάρχει πεδίον δόξης λαμπρό εδώ και τώρα. Σας καταθέσαμε συγκεκριμένη πρόταση που αφ’ ενός δίνει λύση στο μεγάλο κοινωνικό πρόβλημα της ανεργίας και της αποβιομηχάνισης της υπαίθρου μεσοπρόθεσμα και μακροπρόθεσμα με την ολοκληρωμένη πρόταση ανασυγκρότησης, αλλά και με συγκεκριμένη πρόταση που απαντά άμεσα σε αυτό το καυτό πρόβλημα το οποίο απασχολεί τη συγκεκριμένη κατηγορία των απολυμένων ανέργων στη Νάουσα. Με τη συγκεκριμένη δική σας τροπολογία, με την οποία εσείς σήμερα επαίρεσθε ότι δίνετε λύση, ενώ αυτοί αντιδρούν στην δική σας πρωτοβουλία, με τα τρία συγκεκριμένα σημεία, τα οποία είναι από το πρωί κατατεθειμένα από τη μεριά των Βουλευτών του ΠΑ.ΣΟ.Κ., από εμένα που είμαι εισηγητής, από τον Κοινοβουλευτικό Εκπρόσωπο, αλλά και από τα άλλα στελέχη που πήραν το λόγο, θέλουμε από εσάς σήμερα να αποδεχθείτε τις συγκεκριμένες προτάσεις, προκειμένου να πάμε σε μία λύση που θα έχει την ευρύτερη συμμετοχή και στήριξη.
      Επιγραμματικά τα τρία σημεία είναι τα εξής: Πρώτον, να συνδεθεί η καταβολή της ειδικής εισοδηματικής ενίσχυσης με την κοινωνική απασχόληση.
      Πού διαφωνείτε, κύριε Υπουργέ;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό γίνεται ήδη.
      ΑΝΔΡΕΑΣ ΜΑΚΡΥΠΙΔΗΣ: Δεύτερον, να εξαλειφθεί η αναφορά στον κλάδο της κλωστοϋφαντουργίας, γιατί μιλάμε «περί όνου σκιάς». Δεν υπάρχει σε άλλο νομό ομάδα ανέργων απολυμένων που να προέρχονται από αντίστοιχο κλάδο κλωστοϋφαντουργίας και να είναι το ποσοστό πάνω από το 20% της ανεργίας. Άρα, είναι επιταγή χωρίς αντίκρισμα. 
      Εάν όντως θέλετε να αντιμετωπίσετε το πρόβλημα που προηγουμένως σας ανέφερε ο κ. Χρυσοχοϊδης, δηλαδή ότι έχουμε και παρεμφερείς δραστηριότητες και μέσα στην περιοχή της Ημαθίας, αλλά και σε όμορους νομούς και πρέπει να λύσουμε το θέμα, γιατί το ίδιο αγγίζει και άλλους εργαζόμενους σε άλλους κλάδους σε φθίνουσες περιοχές με ποσοστό πάνω από το 20%, να το συμπεριλάβουμε τώρα, κύριε Υπουργέ.
      Και το τρίτο, για να μην αφήσουμε αυτούς που είναι εκτεθειμένοι απέναντι στο λαό και στους εργαζόμενους της Νάουσας να συνεχίσουν τις ομαδικές απολύσεις, να εξαλειφθεί ο περιορισμός, το πλαφόν που βάζετε μέχρι 31.12.2008.
      Τρεις συγκεκριμένες σημειώσεις-αναφορές που νομίζω ότι θα μπορέσουν να δημιουργήσουν τις προϋποθέσεις ώστε η συγκεκριμένη τροπολογία να τύχει ευρύτερης αποδοχής και στήριξης.
      Κύριε Υπουργέ, ιδού η Ρόδος ιδού και το πήδημα. Η πρόκληση πλέον είναι μπροστά σας και το πρόβλημα είναι δικό σας και όχι του ΠΑ.ΣΟ.Κ.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Μακρυπίδη. 
      Η ειδική αγορήτρια, κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Θα είμαι πολύ σύντομη γιατί πιστεύω ότι ξεκαθαρίστηκαν πολύ τα πράγματα και φαίνεται ακόμη πιο καθαρά ότι αυτή η αιφνιδιαστική ρύθμιση, η τροπολογία της τροπολογίας, όπως τη χαρακτηρίσαμε από την πρώτη στιγμή που κατέθεσε η Κυβέρνηση τροποποιώντας την αρχική της, είναι πραγματικά εμπαιγμός απέναντι πρώτα απ’ όλα στους απολυμένους της Νάουσας, γενικότερα στους άνεργους και στους υπόλοιπους εργαζόμενους. Δεν έχει καμία σχέση με την αρχική, η οποία εξασφάλιζε σε κάποιο βαθμό τη σύνταξη των απολυμένων, όσων είχαν συμπληρώσει το 50o έτος της ηλικίας και επτάμισι χιλιάδες μέρες ασφάλισης. 
      Εδώ δεν έχει καμία σχέση το ένα με το άλλο. Το άλλο είναι χειρότερο και υπάρχουν τόσες ασάφειες, που σίγουρα και αυτό δεν είναι τυχαίο. Για παράδειγμα για το ύψος αυτής της περιβόητης ειδικής εισοδηματικής ενίσχυσης της ανεργίας ο κ. Τσιτουρίδης απαντάει ότι θα είναι όση θα δικαιούτο ο καθένας στα πενήντα του με βάση τους όρους του Ι.Κ.Α., που αυτό σημαίνει μειωμένη σύνταξη. Διαφορετικά απαντάει ο κ. Γιακουμάτος. Το μέχρι πότε θα ισχύει αυτή η επιδότηση και εδώ δεν υπάρχουν σαφείς απαντήσεις. 
      Ξέρετε, αν μια Κυβέρνηση –και μπορεί να είναι απλοϊκό αυτό που θα σας πω- θέλει πράγματι να δώσει παροχές, δεν τις κρύβει πίσω από υπουργικές αποφάσεις. Κατά την άποψή μου, τις διαλαλεί, τις διαφημίζει, τις διατυπώνει, τις διευκρινίζει και δεν τις αποθηκεύει πίσω από μία απόφαση μετά πλέον από την πολιτική απόφαση που θα πάρει η Κυβέρνηση μέσω του Υπουργού. Εδώ συμβαίνει ακριβώς αυτό. 
      Σε ένα έχει δίκιο ο κ. Γιακουμάτος. Και θα ήθελα να του σημειώσω και εγώ για τις ευθύνες που πραγματικά έχουν και το ΠΑ.ΣΟ.Κ. και η Γ.Σ.Ε.Ε. που πολέμησαν μέχρι τώρα την πρόωρη συνταξιοδότηση και ίσως φαίνεται ότι με αυτή την τακτική τους διευκόλυναν την Κυβέρνηση να προχωρήσει σ’ αυτήΝ την τροποποίηση. Ομολογώ ότι έχετε δίκιο, κύριε Γιακουμάτο, γι’ αυτή σας την επισήμανση. 
      Όσο για τις προτάσεις του ΠΑ.ΣΟ.Κ., δεν έχει σημασία το πώς κατατέθηκαν, αλλά αυτές μαζί με τα δέκα σημεία του Αρχηγού του ΠΑ.ΣΟ.Κ. του κ. Παπανδρέου, πιστεύουμε ότι κινούνται πρώτα απ’ όλα στη λογική των τοπικών συμφώνων απασχόλησης, που ανατρέπουν τις συλλογικές συμβάσεις, την πολιτική απασχόλησης, που μπορεί και είναι σίγουρο ότι θα φθάσουν στην επιδότηση της εργοδοσίας και δεν πρόκειται να λύσουν κανένα πρόβλημα ούτε των απολυμένων της Νάουσας και ούτε φυσικά των υπόλοιπων ανέργων. 
      Εμείς σαν κόμμα θα καλέσουμε τους άνεργους -και νομίζω ότι ιδιαίτερα οι απολυμένοι της Νάουσας το έχουν πάρει είδηση και ήδη ετοιμάζουν κινητοποιήσεις- να παλέψουν για σταθερή εργασία για όλους με ελεύθερο χρόνο και μισθούς που να καλύπτουν τις ανάγκες σήμερα μιας λαϊκής οικογένειας, να παλέψουν για πλήρη σύνταξη στα πενήντα εφόσον είναι απολυμένοι και για επίδομα από τη στιγμή που είναι άνεργοι, τουλάχιστον των 1.050 ευρώ, ένα ποσό απαραίτητο για να μπορεί κανείς να αντεπεξέλθει στις σημερινές ανάγκες.
      Ίσως δεν έχει και νόημα, αλλά αν θέλατε πράγματι να υπήρχε ομοφωνία στην πρώτη σας κατάθεση της τροπολογίας, θα μπορούσατε να είχατε αποσύρει τη δεύτερη. Εμείς δηλώσαμε και δεν το δηλώσαμε απλά για να δημιουργήσουμε εντυπώσεις, ότι την αρχική σας θα την ψηφίζαμε παρά τις ελλείψεις που είχε. Αυτή φυσικά σε καμία περίπτωση δεν την ψηφίζουμε. Την καταψηφίζουμε στο σύνολό της.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Νικολαϊδου.
      Το Προεδρείο ζητά την έγκριση του Σώματος να δοθεί ο λόγος και στην κ. Χρυσάνθη Μανωλιά  που ήταν εγγεγραμμένη αλλά προσήλθε με καθυστέρηση.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφωνεί.
      Η κ. Μανωλιά έχει το λόγο.
      ΧΡΥΣΑ ΜΑΝΩΛΙΑ: Σας ευχαριστώ θερμά, κύριε Πρόεδρε, γιατί μου δίνετε τη δυνατότητα να εκφράσω την αγωνία μου και μαζί με τη δική μου την αγωνία την αγωνία της περιοχής μου για το συγκεκριμένο θέμα, που πραγματικά προβληματίζει πάρα πολλές περιοχές της Ελλάδας και πάρα πολύ και την περιοχή μου. 
      Τον τελευταίο καιρό βλέπουμε στα αλήθεια, κάτω από το βάρος των δημοσκοπήσεων, κάτω από το βάρος της εξέγερσης των εργαζομένων, κάτω από τις αντιδράσεις των φορέων, τη γενικότερη καταγραφή, να υποχρεώνεται η Κυβέρνηση της Νέας Δημοκρατίας να αναδιπλωθεί και παρατηρούμε ότι δείχνει μία προσποιητή ευαισθησία στα θέματα ανεργίας, σε θέματα εκδήλωσης ενδιαφέροντος για προβληματικές περιοχές, για λύσεις κοινωνικού χαρακτήρα σε ευπαθείς κοινωνικές ομάδες, αλλά, κύριε Υπουργέ, στα αλήθεια δεν αισθανόμαστε ότι σας βγαίνει, αισθανόμαστε ότι είναι προσποιητό αυτό, γιατί κινείστε κάτω από το βάρος των εξελίξεων και όχι με βάση ένα συγκεκριμένο πολιτικό σχεδιασμό, γι’ αυτό και είναι μονομερείς και αποσπασματικές οι λύσεις που επιλέγετε. 
      Ο τόπος και ειδικότερα η περιφέρεια χρειάζονται ολοκληρωμένες πολιτικές, που δυστυχώς δεν τις βλέπουμε, γιατί οι προδιαγραφές που βάζετε με τη ρύθμισή σας αφήνουν, παραδείγματος χάριν, απ’ έξω τη Θράκη, την  περιοχή μου, το Νομό Ροδόπης που κυριολεκτικά, κύριε Πρόεδρε, οδηγείται σε αδιέξοδο. Η περιφέρειά μου, ο νομός μου, υψώνει φωνή αγωνίας και απόγνωσης. Φωνή αγωνίας, εκτός από την αγωνία και την απόγνωση των αγροτών μας, είναι και η φωνή των εργαζομένων στον ιδιωτικό τομέα που έχουν χάσει τη δουλειά τους, οι χιλιάδες άνεργοι που δεν βλέπουν προοπτική για λύση του προβλήματός τους. Περιμένουν την υπεύθυνη θέση σας. Περίμεναν την υπεύθυνη θέση σας και την υπεύθυνη πολιτική σας για να δώσει λύση στη ζοφερή πραγματικότητα που αντιμετωπίζουν. Και αυτή η ζοφερή πραγματικότητα είναι απόρροια των δικών σας πολιτικών, των δικών σας χειρισμών και των δικών σας προτεραιοτήτων. Πρώτα-πρώτα, είναι επτά εργοστάσια που έχουν κλείσει σε ενάμιση χρόνο, χίλιοι πεντακόσιοι οι οποίοι είναι στο δρόμο. Πολλοί από αυτούς είναι άνδρας και γυναίκα -ζευγάρι δηλαδή- που δούλευαν στο ίδιο εργοστάσιο. Αυτοί αντιμετωπίζουν τεράστιο πρόβλημα και δεν βρίσκουν λύση στο πρόβλημά τους. 
      Καμία επιχείρηση δεν έχει γίνει στην περιοχή μας μέσω του αναπτυξιακού νόμου, παρά μόνο μία μικρή επιχείρηση, κύριε Υπουργέ, και μισή επιχείρηση, δηλαδή μία επέκταση, χωρίς καμία δέσμευση για προσλήψεις και αυτό είναι απόρροια –απ’ ό,τι ξέρετε- του αναπτυξιακού νόμου που λέει ότι δεν υπάρχει δέσμευση για επιδότηση σε σχέση με το αν τελικά θα δημιουργηθούν καινούργιες θέσεις εργασίας, του αναπτυξιακού νόμου που είχαμε τονίσει ότι θα ήταν αναποτελεσματικός, γιατί απλούστατα υπάρχει μία ισοπέδωση των κινήτρων. 
      Και γιατί τα αναφέρω αυτά; Γιατί δεν περιμένουν προοπτική για λύση του προβλήματός τους, κύριε Υπουργέ. Και περιμέναμε μέσα απ’ αυτές τις ρυθμίσεις να μπορέσουμε να δούμε κάποιο φως στον ορίζοντα, να μπορέσουμε να δούμε δηλαδή ότι θα αντιμετωπιζόταν το τεράστιο πρόβλημα και αδιέξοδο που έχει δημιουργηθεί. Και πραγματικά εκείνο το οποίο παρατηρούμε είναι ότι ακριβώς και μέσα από τη μείωση ακόμα του προγράμματος δημοσίων επενδύσεων, τη στιγμή που δεν γίνονται ούτε μικρά έργα, υπάρχει και άλλη απώλεια θέσεων. 
      Όλα αυτά, λοιπόν, μας κάνουν να θέτουμε υπ' όψιν σας το μεγάλο πρόβλημα, που δεν είναι μόνο η αντιμετώπιση του συγκεκριμένου εργοστασίου και των συγκεκριμένων απολυμένων, που μέσα από τη ρύθμισή σας προσπαθείτε και θέλετε να αντιμετωπίσετε. Είναι πολύ πλατύτερο το πρόβλημα και περιμέναμε μέσα από μια ολοκληρωμένη πολιτική να βρίσκαμε λύση σ' αυτό το πρόβλημα. Οι προτάσεις μας σε μία τέτοια κατεύθυνση κινούνταν. Δεν έγιναν αποδεκτές από εσάς και αυτό ακριβώς μας κάνει να μην μπορούμε να ψηφίσουμε την τροπολογία που υποβάλατε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ την κυρία Μανωλιά. 
      Κύριε Καστανίδη, αν και έχει εξαντληθεί από τον Κανονισμό ο χρόνος, θα σας δώσω το λόγο, με την παράκληση να είστε σύντομος. Τέσσερα λεπτά νομίζω ότι θα αρκέσουν.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, είμαστε στο τέλος της συζητήσεως και θέλω να συνοψίσω τα συμπεράσματά της. Οπωσδήποτε θέλω να συνοψίσω την προσπάθεια που έκανε το ΠΑ.ΣΟ.Κ. να διαμορφωθεί μια ωφέλιμη και λυσιτελής πρόταση και για τις φθίνουσες περιοχές της χώρας και ειδικά για την περιοχή της Νάουσας θέλω να καλέσω για άλλη μια φορά την Κυβέρνηση να δεχθεί τις συγκεκριμένες προτάσεις που υποβάλαμε. Προηγουμένως, όμως, οφείλω μερικές επισημάνσεις στο Σώμα.
      Δεν θα σχολιάσω το συμπαθή συνάδελφό μου της Πλειοψηφίας, διότι όσα είπε και ο τρόπος με τον οποίο τα είπε προδήλως αποκαλύπτουν την αλαζονεία της άγνοιας.
      Δεύτερον, ο κύριος Υφυπουργός υπέπεσε σε μίαν αντίφαση και αφετέρου αποκάλυψε τις πραγματικές προθέσεις της Κυβέρνησής του. Υπεραμύνθηκε των δημοκρατικών διαδικασιών στο Κοινοβούλιο. Επίσης, υπεραμύνθηκε της στάσης της Κυβερνήσεως να δεχθεί παρατηρήσεις που διατυπώθηκαν εκ μέρους των συναδέλφων Βουλευτών.
      Η αντίφασή σας, κύριε Υφυπουργέ, είναι ότι ενώ μεγαθύμως αποδεχτήκατε κάποιες από τις προτάσεις των συναδέλφων της Πλειοψηφίας, αρνηθήκατε συστηματικά -και εσείς και η Κυβέρνησή σας- μέχρι το τέλος να αποδεχτείτε σαφείς και συγκεκριμένες προτάσεις του ΠΑ.ΣΟ.Κ., ειδικά αυτές που αφορούν τη βελτίωση της τροπολογίας. 
      Είπα ότι αποκαλύψατε και τις πραγματικές σας προθέσεις. Είπατε ότι «εμείς δεν θέλουμε να διώξουμε κανέναν από το σύστημα». «Δίνουμε τώρα την εισοδηματική ενίσχυση για να κάθονται οι άνεργοι και αν βρουν δουλειά, θα βγουν από το σύστημα». Ξέρετε, αυτό είναι μία πραγματική αποκάλυψη για μία περιοχή που δεν έχει ρυθμούς ανάπτυξης και που οι θέσεις εργασίας δεν βρίσκονται. Εάν ένας άνεργος βρει προσωρινά θέση και αμέσως μετά την χάσει -διότι είναι μεγάλο το αναπτυξιακό έλλειμμα της περιοχής- θα χάσει και την εισοδηματική ενίσχυση την οποία του δίνει το σύστημα. Είναι λοιπόν πραγματικά αποκαλυπτική η πρόθεσή σας! 
      Τώρα, επιθυμώ να συνοψίσω τις προτάσεις του ΠΑ.ΣΟ.Κ. και να καλέσω για μία ακόμη φορά την Κυβέρνηση να τις  υιοθετήσει. Δεν αναφέρομαι στις πολλές προτάσεις που αφορούν την αναπτυξιακή ανασυγκρότηση των φθινουσών περιοχών. Αυτές ήδη κατατέθηκαν εγγράφως από το ΠΑ.ΣΟ.Κ. Αναφέρομαι σε τρεις-τέσσερις συγκεκριμένες ιδέες, απολύτως σαφείς, που το ΠΑ.ΣΟ.Κ. πρότεινε για τη βελτίωση της τροπολογίας.
      Πρώτον, οι εισοδηματικές ενισχύσεις πρέπει να δίνονται όχι με κλαδικό κριτήριο, αλλά με τοπικό. Δηλαδή, θα πρέπει να δίνονται σε όλες τις φθίνουσες περιοχές που εμφανίζουν ποσοστά ανεργίας άνω του 20%. 
      Δεύτερον, οι εισοδηματικές ενισχύσεις να δίνονται στα πλαίσια ενεργητικών πολιτικών απασχόλησης, ώστε οι άνεργοι και οι απολυμένοι της Νάουσας να εντάσσονται στην παραγωγή και να βρίσκουν θέσεις εργασίας, διότι είναι άνθρωποι σε ηλικία απολύτως παραγωγική και επιθυμούν να δουλέψουν για να διασφαλίσουν και την αξιοπρέπεια του βίου τους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τι σημαίνει, σύμφωνα με την πρόταση του ΠΑ.ΣΟ.Κ., εισοδηματική ενίσχυση για την ένταξη των ανέργων και των απολυμένων σε θέσεις εργασίας; Πρώτον, σημαίνει ότι εάν ιδιώτης ή μη κυβερνητική οργάνωση αποφασίσει να προσλάβει κάποιον ή κάποιους από τους απολυμένους και ανέργους, του δίνεται και η ασφαλιστική εισφορά εργοδοτών και εργαζομένων, και η εισοδηματική ενίσχυση.
      Δεύτερον, ορίζουμε ρητά ότι Οργανισμοί Τοπικής Αυτοδιοίκησης, αναπτυξιακοί σύνδεσμοι, επιχειρήσεις άλλες που ανήκουν στους ΟΤΑ ή δημόσιες υπηρεσίες που σχετίζονται με την παροχή κοινωνικών υπηρεσιών υποχρεούνται να προσλάβουν απολυμένους και ανέργους. Δίδονται και σε αυτούς η εισοδηματική ενίσχυση και οι ασφαλιστικές εισφορές. 
      Τρίτον, προτείναμε η εισοδηματική ενίσχυση να είναι το 80% του μισθού. Και τέλος –και εξίσου σημαντικό- προτείναμε τη διαμόρφωση ειδικού λογαριασμού, λογαριασμού στον οποίο συρρέουν χρηματοδοτήσεις από τον ΟΑΕΔ, τον κρατικό προϋπολογισμό και από ευρωπαϊκές χρηματοδοτήσεις –αναφέραμε το παράδειγμα του Ταμείου Προσαρμογής στην Παγκοσμιοποίηση- προκειμένου αυτός ο ειδικός λογαριασμός να εξασφαλίζει το σύνολο των ασφαλιστικών εισφορών και τις εισοδηματικές ενισχύσεις προς τον ιδιωτικό και προς το δημόσιο τομέα.
      Είναι σαφής η πρόταση και απολύτως καθαρή. Τι εισπράξαμε από την Κυβέρνηση;
      Tην εξής απάντηση: «Πολύ ωραίες είναι οι ιδέες σας. Μας αρέσουν. Θα τις εξετάσουμε. Πιθανόν κάποιες απ’ αυτές –ίσως τις περισσότερες- να τις αποδεχθούμε και για την αναπτυξιακή ανασυγκρότηση των φθινουσών περιοχών γενικά, αλλά και για τη Νάουσα». Όμως, προς το παρόν μένετε στην τροπολογία που εισηγηθήκατε και είναι αντίθετη με την προηγούμενη τροπολογία σας.
      Καλούμε, λοιπόν, την Κυβέρνηση να υιοθετήσει αυτές τις σαφείς ιδέες-προτάσεις για τη βελτίωση της τροπολογίας σας, κύριε Υπουργέ. Ειδάλλως, αν δεν τις υιοθετήσετε, αρνούμαστε αυτήν την «ασήμαντη» τροπολογία, με την οποία δεν επιλύεται κανένα πρόβλημα της Ναούσης. Κανένα!
      Και φοβούμαι πως για άλλη μια φορά θα αποκαλυφθείτε ότι είστε μακάριοι στην ακινησία σας και ακίνητοι στη μακαριότητά σας. Εύγε, για το λαμπρό έργο σας!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καστανίδη. 
      Κύριε Υπουργέ, πριν πάρετε το λόγο, θέλω να ενημερώσω το Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα πέντε δόκιμοι υπαξιωματικοί και ένας συνοδός αξιωματικός από τη Σχολή Μονίμων Υπαξιωματικών Στρατού. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τους ενημερώνουμε ότι παρακολουθούν συνεδρίαση νομοθετικού έργου της Βουλής, ότι βρισκόμαστε στην όγδοη ώρα συνεδρίασης και ότι βρισκόμαστε προς το τέλος της συνεδρίασης. 
      Ορίστε, κύριε Υπουργέ. Έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήταν ευτυχείς οι άνεργοι και θα είχαμε πολύ λιγότερη ανεργία, αν αντιμετωπιζόταν με ευφυολογήματα, με χιούμορ και με συγχυτικά φαινόμενα, όπως αυτά που παρέθεσε προηγουμένως ο κ. Καστανίδης και θα εξηγήσω γιατί λέω συγχυτικά φαινόμενα πολιτικά.
      Κύριε Καστανίδη, έχετε ένα πακέτο θέσεων που καταθέσατε σήμερα το πρωί, αν δεν κάνω λάθος. Το είχατε επεξεργαστεί από χθες με τον κ. Γεώργιο Παπανδρέου, τον Αρχηγό της Αξιωματικής Αντιπολίτευσης. Αυτό είναι το ένα. 
      Ο κ. Μακρυπίδης έκανε εδώ προηγουμένως τρεις συγκεκριμένες προτάσεις και είπε πως αν αυτές οι προτάσεις γίνουν αποδεκτές, θα ψηφίσουν την τροπολογία. Έτσι δεν είναι, κύριε Μακρυπίδη; 
      Άρα, κύριε Καστανίδη, μη βάζετε ολόκληρο το πακέτο, το μπλοκ των προτάσεων-θέσεων του ΠΑ.ΣΟ.Κ., για την τροπολογία. Ο Υπουργός Εθνικής Οικονομίας απεδέχθη και είπε ότι θα το συζητήσουμε, γιατί εμείς έχουμε το Ταμείο Αλληλεγγύης, που οσονούπω θα φέρουμε στη Βουλή, πριν από το κλείσιμο της Βουλής. Υπάρχουν μερικές προτάσεις, που, αν πραγματικά είναι σοβαρές στην κριτική, θα τις αποδεχθούμε. Συμφωνούμε σ’ αυτό το πακέτο θέσεων. Δεν υπάρχει διαφωνία. 
      Το δεύτερο, αφορά τον κ. Μακρυπίδη. Ο κ. Μακρυπίδης, δηλαδή το ΠΑ.ΣΟ.Κ., έβαλε το πρώτο θέμα που είναι η «κοινωνική εργασία». Σας παραπέμπω, κύριε Μακρυπίδη, στο ν. 3250, όπως τροποποιήθηκε με το ν. 3748 το Μάρτη του 2006. 
      Αφορά, κύριε Καστανίδη, σε τρεις χιλιάδες θέσεις σε όλη την Ελλάδα -εκ των οποίων εκατόν πενήντα στη Νάουσα- κοινωνικής εργασίας, με 9.000 ευρώ το χρόνο, όπου θα παίρνουν το μισθό και τη σύνταξη. Άρα, για την κοινωνική εργασία σας καλύπτει η ήδη υπάρχουσα νομοθεσία, κύριε Μακρυπίδη. Αυτό είναι γεγονός. Είναι ο ν. 3748. Τον διαβάσατε. Ήδη η προκήρυξη θα έχει ολοκληρωθεί εντός του μηνός για όλους τους δήμους και ειδικά για τη Νάουσα. 
      Μιλήσατε, επίσης, για φθίνουσες περιοχές. Οι φθίνουσες περιοχές, κύριε Μακρυπίδη, που αναφέρετε ως δεύτερη πρόταση –έχετε αυτήν την εμπειρία- συμπεριλαμβάνονται μέσα στο Ταμείο Αλληλεγγύης και στην πρόταση που είπαμε πως από κοινού θα καταθέσουμε. Άρα, και αυτό καλύπτεται μέσα από αυτή τη συνολική πρόταση του ΠΑ.ΣΟ.Κ. και τη δική μας για το Ταμείο Αλληλεγγύης. 
      Τρίτον, λέτε να φύγει αυτό στις 31.12.2008 και να ψηφίσουμε. Σας λέω, λοιπόν, για την περιοριστικότητα της διάταξης της τροπολογίας που λέει: «Νομό και Κλωστοϋφαντουργία». Και ημερομηνία, κύριε Καστανίδη, με τη διάταξη νόμου που θα έρθει -εύχομαι να είναι από κοινού- θα έχει. Θα υπερτερεί αυτής και θα καταργήσει αυτήν την τροπολογία  που θα περιέχει μέσα όλα αυτά. Άρα, ως προς τι το πρόβλημα του ΠΑ.ΣΟ.Κ. να μην ψηφίσει σήμερα;
      Και προς τι η αναταραχή μέχρι τις 2.00΄ η ώρα χθες τη νύχτα, να γίνονται «μαλλιά κουβάρια», για μια τροπολογία, στην οποία ουσιαστικά συμφωνούμε; Εγώ, δηλαδή, στεναχωριέμαι για το ΠΑ.ΣΟ.Κ., όχι για τη Νέα Δημοκρατία. Και στεναχωριέμαι, κύριε Μακρυπίδη, διότι δεν υπάρχει λόγος να γίνετε «μαλλιά κουβάρια» εκεί.
      Απλά είναι τα πράγματα. Σας τα ξεκαθάρισα. Μπορούμε να συμφωνήσουμε και στην τροπολογία και στο ειδικό ταμείο για την ανασυγκρότηση και για όλα. Βέβαια, όσον αφορά την ανασυγκρότηση, καλό θα ήταν ο τομέας του ΠΑ.ΣΟ.Κ. να βρει μια άλλη λέξη, γιατί παραπέμπει στην Επιτροπή Ανασυγκρότησης Προβληματικών Επιχειρήσεων, που έβαλαν όλες λουκέτο, όπως θα καταλάβατε. Αυτό είναι μια ένδειξη. Δεν μένω στις λέξεις, μένω στην ουσία: είναι κακιά η εμπειρία και οι αναμνήσεις του ελληνικού λαού.
      Και θέλω να πω δυο κουβέντες για τη Ροδόπη. Έφυγε η αξιότιμος Βουλευτής εδώ. Και έχω και μια αδυναμία, γιατί σπουδάζει και η κόρη μου στην Κομοτηνή και έχω δεσμούς, όπως καταλαβαίνετε. Ενημερώνω και τον Βουλευτή κ. Σγουρίδη της Ξάνθης και τη Βουλευτή Ροδόπης και του Έβρου τους Βουλευτές, ότι στις 25-30 του μηνός, κύριε Πρόεδρε, θα είμαστε όλο το Υπουργείο, σύσσωμη η πολιτική ηγεσία σε αυτούς τους νομούς, όπου υπάρχει πρόβλημα, για να κάνουμε πράγματι πολιτικές ενεργητικής απασχόλησης. Και αφού εξαντλούμε αυτές τις πολιτικές, τότε πάμε στη διάταξη νόμου που θα φέρουμε για όλη την Ελλάδα για τέτοιες ειδικές ρυθμίσεις.
      Θέλω κλείνοντας, κύριε Πρόεδρε, να ξεκαθαρίσω κάτι προς την κοινωνία της Νάουσας και της Ημαθίας, για να μην έχουμε παρερμηνείες. Ξέρετε, καμιά φορά, εμείς οι πολιτικοί, ενώ είμαστε οκτώ ώρες εδώ, ενώ δουλεύουμε μέρα-νύχτα, ενώ έχουμε αφήσει καριέρες, έχουμε αφήσει πάρα πολλά της προσωπικής μας ζωής, κύριε Χρυσοχοΐδη, τα χάνουμε για τίποτα.
      Και το λέω αυτό γιατί; Διότι εδώ γίνεται μια μεγάλη προσπάθεια και από τους τέσσερις Βουλευτές του νομού και από την κοινωνία και από τα εργατικά κέντρα και απ’ όλους τους Βουλευτές και σήμερα είμαστε εδώ τόσες ώρες. Αν πάμε στη Νάουσα και πούμε άλλα απ’ αυτά που νομοθετήσαμε, τότε χάνουμε την ουσία της πολιτικής. 
      Και η ουσία της πολιτικής ποια είναι σε αυτή τη διάταξη; Αυτή η ειδική εισοδηματική ενίσχυση θα καλύπτει, με τις προϋποθέσεις των επτάμισι χιλιάδων ενσήμων, όπως είπαμε, και των πενήντα ετών και των τεσσερισήμισι χιλιάδων για την επικουρική σύνταξη και πενήντα ετών -προσέξτε, για τα Πρακτικά- πλήρη σύνταξη, κύρια σύνταξη…
      ΜΙΧΑΗΛ ΧΡΥΣΟΧΟΪΔΗΣ: Πλήρη σύνταξη;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, πλήρη επικουρική σύνταξη και θα καταβάλλονται απ’ αυτό το λογαριασμό και οι ασφαλιστικές εισφορές. Αυτή είναι η ουσία αυτής της τροπολογίας για τη Νάουσα. Αυτό πρέπει να ξέρουν οι Ναουσαίοι. Όλα τα άλλα…
      (Χειροκροτήματα από την πτέρυγα της Νέας Δημοκρατίας)
      ΜΙΧΑΗΛ ΧΡΥΣΟΧΟΪΔΗΣ: Να το αναφέρετε στο κείμενο του νομοθετήματος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι γραμμένο. Είναι στα Πρακτικά. Είναι γραμμένο στα Πρακτικά. Το διευκρινίζω και είναι απόλυτο.
      ΜΙΧΑΗΛ ΧΡΥΣΟΧΟΪΔΗΣ: Αφήστε τα Πρακτικά, κύριε Υπουργέ. Το κείμενο του νόμου τι λέει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα Πρακτικά της Βουλής, κύριε συνάδελφε, είναι Πρακτικά της Βουλής.
      ΜΙΧΑΗΛ ΧΡΥΣΟΧΟΪΔΗΣ: Το κείμενο του νόμου τι λέει;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με το κείμενο νόμου και τη διάταξη του νόμου –και θα βγει ερμηνευτική εγκύκλιος, κύριε Χρυσοχοΐδη- αυτό που θέλω να περάσω σήμερα είναι το εξής…
      ΜΙΧΑΗΛ ΧΡΥΣΟΧΟΪΔΗΣ: Είναι ευκαιρία να το αναφέρετε τώρα, αλλά δεν το λέτε…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μην δηλητηριάζετε άλλο –αρκετά έχει δηλητηριαστεί- τον άνεργο της Νάουσας με καχυποψίες, με υποψίες, φοβίες και ψυχώσεις.
      ΜΙΧΑΗΛ ΧΡΥΣΟΧΟΪΔΗΣ: Δεν είναι έτσι, κύριε Υπουργέ. Λυπάμαι πάρα πολύ, δεν είναι έτσι τα πράγματα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτή είναι η ρύθμιση. Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Τώρα, κατά παρέκκλιση γίνεται, να είστε σύντομος, γιατί δεν έχουμε χρόνο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα είμαι πολύ σύντομος, κύριε Πρόεδρε.
      Για άλλη μια φορά παρακολουθώ τον Υφυπουργό Κοινωνικής Απασχόλησης μάλλον να διορθώνει τον Υπουργό Οικονομίας. Και υποθέτω ότι αύριο ο Υπουργός Οικονομίας θα διορθώσει τον Υφυπουργό Κοινωνικής Απασχόλησης.
      Ο κ. Γιακουμάτος είπε ότι αισθάνεται στενοχώρια για το ΠΑ.ΣΟ.Κ. Εγώ αναγνωρίζω ότι είναι ένας άνθρωπος που «γέμει από φιλανθρωπία και αισθήματα αλληλεγγύης». Διότι πράγματι το ΠΑ.ΣΟ.Κ. κουράστηκε για να καταθέσει πολύ συγκεκριμένη πρόταση, την οποία η δική σας παράταξη αρνείται να υιοθετήσει.
      Λυπούμαι, κύριε Υφυπουργέ, που δεν μπορώ να εκδηλώσω τα ίδια αισθήματα συμπόνιας και αλληλεγγύης προς τους Υπουργούς σας, που τη μία μέρα ο ένας φέρνει διάταξη για καθεστώς πρόωρης, προσωρινής συνταξιοδότησης και ο άλλος την επόμενη μέρα τον ακυρώνει με εισοδηματικές ενισχύσεις. Άλλο το ένα, άλλο το άλλο. Τώρα δε διαπιστώνω ότι και Υφυπουργός με Υπουργό κατά πάσα πιθανότητα αύριο θα αλληλοδιορθώνονται.
      Το ποιος κοροϊδεύει τη Νάουσα προκύπτει από τη συζήτηση στο ελληνικό Κοινοβούλιο. Ελπίζω, κύριε Υφυπουργέ, να μη δικαιώσετε ως Κυβέρνηση…
      ΜΙΧΑΛΗΣ ΧΑΛΚΙΔΗΣ: Από την πραγματικότητα στη Νάουσα…
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, κύριε Χαλκίδη, δεν σας έχω διακόψει.
      Ελπίζω, κύριε Πρόεδρε, να μη δικαιωθεί, μετά τη συμπεριφορά της Κυβέρνησης, ο χαρακτηρισμός, τον οποίο της απέδωσε ο φίλος Υπουργός Εμπορικής Ναυτιλίας.
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, το λόγο…
      ΠΡΟΕΔΡΕΥΩΝ (Γεώργιος Σούρλας): Ο κ. Τασούλας έχει το λόγο και θα απαντήσει ο Υπουργός.
      Κύριε Χρυσοχοΐδη…
      ΜΙΧΑΗΛ  ΧΡΥΣΟΧΟΪΔΗΣ:  Κύριε Πρόεδρε, αν ο Υπουργός εννοεί ότι δεν εμπαίζει τους εργαζόμενους της Νάουσας, ας αλλάξει το κείμενο του νόμου. Αφήστε τις διευκρινίσεις….
      ΠΡΟΕΔΡΕΥΩΝ (Γεώργιος Σούρλας): Έχει απαντήσει επ΄ αυτού, κύριε Χρυσοχοϊδη.
      ΜΙΧΑΗΛ  ΧΡΥΣΟΧΟΪΔΗΣ:  Νομίζω, κύριε Πρόεδρε, ότι θα είναι έντιμο από την πλευρά του κυρίου Υπουργού -όχι να διασκεδάσει τις ανησυχίες των συναδέλφων της Νέας Δημοκρατίας- επειδή αποκαλύψαμε αυτήν τη μεγάλη κοροϊδία των εργαζομένων, ν’ αλλάξει το κείμενο.
      ΜΙΧΑΛΗΣ  ΧΑΛΚΙΔΗΣ:  Κύριε Πρόεδρε, θέλω κι εγώ το λόγο.
      ΠΡΟΕΔΡΕΥΩΝ (Γεώργιος Σούρλας): Βεβαίως, θα πάρετε το λόγο.
      Πάντως, κύριε Χρυσοχοϊδη, τα όσα λέει ο Υπουργός στη Βουλή και καταγράφονται στα Πρακτικά έχουν ιδιαίτερη σημασία. Το ξέρετε πολύ καλά σαν Υπουργός που διατελέσατε και παλιός κοινοβουλευτικός.
      ΜΙΧΑΗΛ ΧΡΥΣΟΧΟΪΔΗΣ: Δεν διαφωνώ, αλλά να αναπροσαρμοστεί με το κείμενο του νόμου.
      ΠΡΟΕΔΡΕΥΩΝ (Γεώργιος Σούρλας): Έγινε μία μεγάλη συζήτηση με ήρεμο και νηφάλιο τρόπο και το Προεδρείο εκτιμώντας αυτό το κλίμα που επικράτησε, έδωσε άνεση χρόνου για παρεκκλίσεις. Μέσα στο πλαίσιο αυτό είναι και η παρέμβαση του κ. Χαλκίδη. Μετά παίρνει το λόγο ο κ. Τασούλας και κλείνει τη συζήτηση ο Υπουργός.
      ΜΙΧΑΛΗΣ ΧΑΛΚΙΔΗΣ:  Κύριε Πρόεδρε, ευχαριστώ πολύ.
      Η κοροϊδία σε βάρος των εργαζομένων της Νάουσας διετελέσθη τα προηγούμενα χρόνια και το ξέρουν πάρα πολύ καλά οι συνάδελφοι και ειδικά οι συνάδελφοι της Ημαθίας.
      Όσον αφορά τη συγκεκριμένη πρόταση, ήταν σαφέστατη η τοποθέτηση του Υπουργού Απασχόλησης πριν από την τοποθέτηση του Υφυπουργού: Εισοδηματική ενίσχυση ίση με την πλήρη και επικουρική σύνταξη. Ήταν ξεκάθαρη τοποθέτηση. Και μάλιστα διορθωτικά πρέπει να την παρέδωσε στο Προεδρείο  και προστέθηκε στη συνέχεια «και η κάλυψη των ασφαλιστικών εισφορών». Ε, δεν διαφέρει σε τίποτα επί της ουσίας από την προηγούμενη πρόταση, όσον αφορά την πρόωρη συνταξιοδότηση. Με τις λέξεις θα παίξουμε;
      Ευχαριστώ, τίποτε άλλο.
      ΠΡΟΕΔΡΕΥΩΝ (Γεώργιος Σούρλας): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ  ΤΑΣΟΥΛΑΣ:  Κύριε Πρόεδρε, δεν θα είμαι τόσο φιλοικτίρμων, όσο ο κ. Γιακουμάτος, για να ισχυριστώ ότι με στενοχωρεί το γεγονός ότι το ΠΑ.ΣΟ.Κ. πέρασε μία μεγάλη εσωτερική δοκιμασία μέχρι  να καταλήξει στο αν θα ψηφίσει ή όχι την τροπολογία που θα καταθέταμε για την ανεργία της Νάουσας. Θα πω ότι το ΠΑ.ΣΟ.Κ., χωρίς να καταλάβει τι εντύπωση δημιούργησε στον ελληνικό λαό, μέσω, και του φιλικού προς αυτό Τύπου, σήμερα εξακολουθεί να επιμένει να μη διορθώνει την εικόνα του με το να προσπαθεί, έστω και την τελευταία στιγμή, να ενσπείρει ανησυχίες στους εργαζόμενους και τους ανέργους της Νάουσας, λέγοντάς τους τελικά ότι αυτό που γίνεται εδώ σήμερα, γι’ αυτούς κυρίως δεν είναι αυτό το οποίο νομίζουν. 
      Εγώ, θα επιβεβαιώσω σήμερα ότι οι κλωστοϋφαντουργοί της Νάουσας θα πάρουν στο χέρι εισοδηματική ενίσχυση, ίση σε ύψος με τη σύνταξη που δικαιούνται, συν την επικουρική σύνταξη, συν τις κρατήσεις για τα ασφαλιστικά τους ταμεία. 
      Αυτό το γεγονός, το οποίο σήμερα το ακούν από τα στόματα των πλέον υπεύθυνων παραγόντων -και δεν εννοώ τον εαυτό μου, αλλά εννοώ την Κυβέρνηση-  επιχειρεί το ΠΑ.ΣΟ.Κ. να το υπονομεύσει ως εντύπωση. Θα ήθελα να δω τι θα πουν οι συνάδελφοι του ΠΑ.ΣΟ.Κ. τη μέρα -που θα είναι πολύ σύντομα- που θα πάρουν στα χέρια τους αυτό το ποσό και το οποίο θα είναι η αδιαμφισβήτητη πραγματικότητα, η αδιαμφισβήτητη υλοποίηση των όσων σήμερα εδώ η Κυβέρνηση της Νέας  Δημοκρατίας και όλοι εμείς ψηφίζουμε. 
      Το ΠΑ.ΣΟ.Κ. πέρασε μία δοκιμασία και ακόμη δεν έχει καταφέρει να πείσει  ότι ο λόγος για τον οποίο δεν ψηφίζει αυτή την τροπολογία είναι τελικά ένα απλό πείσμα. Δεν μπορεί να χωνέψει, δηλαδή, ότι αυτό που κάνουμε εμείς σήμερα δεν είχε το θάρρος να το αποτρέψει, διότι το φαινόμενο της Νάουσας είναι  φαινόμενο της αποτυχίας της οικονομικής πολιτικής του ΠΑ.ΣΟ.Κ.. Είναι το σωσίβιο, το οποίο δεν τόλμησε ή δεν μπόρεσε το ΠΑ.ΣΟ.Κ. να προσφέρει σε καμία Νάουσα κατά τα είκοσι χρόνια της θητείας του.
      Αυτό δεν μας το συγχωρεί σήμερα. Και επειδή ακριβώς δεν μας το συγχωρεί, καταψηφίζει την τροπολογία, αρνείται να «πάρουν στο χέρι» οι άνεργοι της Νάουσας ποσά ίσα με τη σύνταξή τους από τώρα, από αύριο και χρησιμοποιεί ως λόγο, δήθεν της αρνήσεώς του, το γεγονός ότι δεν έπεισε την Κυβέρνηση μέσα σε τρεις-τέσσερις ώρες να υιοθετήσει την πρόταση που και οι ίδιοι ακόμη δεν ξέρουν στην πλήρη της ανάπτυξη.
      Αν το ΠΑ.ΣΟ.Κ. κατόρθωνε να πείσει τον εαυτό του πρώτα, θα ήταν πολύ πιο πειστικό στο να πείσει και εμάς να ακολουθήσουμε τις νεφελώδεις και εξωπραγματικές προτάσεις του. Ακόμα και αν είμαι άδικος χαρακτηρίζοντάς τις νεφελώδεις, θα τις χαρακτήριζα δικαιότατα ως προτάσεις κατόπιν εορτής. 
      Ο ελληνικός λαός με περισσή γενναιοδωρία του έδωσε την ευκαιρία για δύο δεκαετίες, όχι μόνο να προσφέρει λύσεις τύπου Νάουσας, που δεν θέλουμε να τις γενικεύουμε, γιατί δεν θέλουμε να φτάσουμε σε αυτήν τη θέση ούτε εμείς ούτε άλλες «Νάουσες». Όχι μόνο, λοιπόν, δεν έδωσε τέτοιες λύσεις, αλλά και δεν απέτρεψε κυρίως τη δημιουργία της Νάουσας. 
      Η Νάουσα είναι κάτι που δημιούργησε το ΠΑ.ΣΟ.Κ. και η Νέα Δημοκρατία σήμερα θέλει, με ενεργητικές κυρίως πολιτικές και όχι με τέτοια μέτρα, να αποτρέψει τέτοια φαινόμενα. Γι’ αυτό και στην άλλη τροπολογία στήριξης της πτηνοτροφίας, η Κυβέρνηση παρέχει σημαντικά μέτρα υπέρ ενός κλάδου που κινδύνεψε να γονατίσει οριστικά και που σήμερα ξανασηκώνει κεφάλι και τον οποίο η Κυβέρνηση γενναιόδωρα, μέσα σε συνθήκες δημοσιονομικής μέγκενης, προσπαθεί να βοηθήσει, επειδή ακριβώς εμείς στην επόμενη Κυβέρνηση, όποια και αν είναι αυτή, δεν θα παραδώσουμε καμία Νάουσα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα.
      Θέλω να κάνω μια παρατήρηση. Κύριε Τασούλα, πέρα από  
Βουλευτής είστε και Κοινοβουλευτικός Εκπρόσωπος. Επομένως, έχετε μια θεσμική ιδιότητα και είστε παράγων εκ των πραγμάτων και τα όσα λέτε εσείς –όχι μόνο η Κυβέρνηση- έχουν ιδιαίτερη σημασία.
      Το λόγο έχει ο Υπουργός για να κλείσουμε αυτή την πολύωρη και επίπονη αλλά ήρεμη συζήτηση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θέλω να σας πω ότι το ΠΑ.ΣΟ.Κ. θα υποχρεωθεί εκ των πραγμάτων πολύ σύντομα να λογοδοτήσει. Θα λογοδοτήσει όχι μόνο στην κοινωνία της Νάουσας, αλλά και σε όλη την ελληνική κοινωνία, διότι πέρα από την καχυποψία και το σπόρο αμφιβολίας που προσπαθεί να εγείρει σε ειδικά ευαίσθητες κοινωνικές ομάδες όπως είναι οι άνεργοι, προσπαθεί να ακυρώσει και έναν έντιμο καθαρό πολιτικό λόγο, όπως αυτόν που έχει η Κυβέρνηση. 
      Το λέω αυτό, κύριε Πρόεδρε, διότι στα Πρακτικά της Βουλής έχετε και γραπτή την τροπολογία, όχι μόνο προφορική, κύριε Μακρυπίδη, στην οποίαν αναφέρονται αυτά ακριβώς που είπε και ο κύριος Κοινοβουλευτικός Εκπρόσωπος του Κόμματος της Νέας Δημοκρατίας αλλά και η Κυβέρνηση. Το ίδιο είπε και ο κ. Αλογοσκούφης, το ίδιο είπε και ο κ. Τσιτουρίδης, το ίδιο λέω και εγώ. 
      Λέει ακριβώς επί λέξει: «Τα πρόσωπα αυτά δικαιούνται και πρόσθετη εισοδηματική ενίσχυση ανεργίας ύψους ίσου προς την αντίστοιχη επικουρική σύνταξη». Αυτό προσθέσαμε σήμερα το πρωί και υπάρχει γραπτά, όπως και οι ασφαλιστικές εισφορές. Άρα, λοιπόν, αυτό είναι ξεκάθαρο.
      Θέλω όμως να σας καθησυχάσω και να σας ενημερώσω ότι δεν είναι κακό ο ένας Υπουργός –όπως είπε ο κ. Καστανίδης- να διορθώνει τον άλλον, αρκεί να μην είμαστε αδιόρθωτοι όπως εσείς είκοσι χρόνια. Σε εμάς αρέσει να διορθώνει ο Αλογοσκούφης το Γιακουμάτο και καλά κάνει. Είναι ευπρόσδεκτο, γιατί έχουμε την ίδια αντίληψη σε μια συγκυβέρνηση, στην οποία πραγματικά προσπαθούμε να κάνουμε το καλύτερο και το καλύτερο είναι ένα και μόνο -ένας είναι ο στόχος αυτής της Κυβέρνησης- πώς θα υπηρετήσουμε, πώς θα εξυπηρετήσουμε, πώς θα ανακουφίσουμε καλύτερα τον ελληνικό λαό. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 12 και επί των τροπολογιών και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 6;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 7;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 8;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 9;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 10;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Ερωτάται το Σώμα: Γίνεται δεκτό το άρθρο 11 με την τροποποίηση που υπάρχει στην έκθεση της Διαρκούς Επιτροπής Οικονομικών Υποθέσεων;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό κατά πλειοψηφία, με την τροποποίηση που υπάρχει στην έκθεση της Διαρκούς Επιτροπής Οικονομικών Υποθέσεων.
      Εισερχόμαστε στην ψήφιση των τροπολογιών.
      Ερωτάται το Σώμα: Γίνεται δεκτή η τροπολογία με γενικό αριθμό 589 και ειδικό 143 για τις ιχθυοτροφικές μονάδες, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 589 και ειδικό 143 έγινε δεκτή κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτή η τροπολογία σχετικά με τα κλωστοϋφαντουργεία Νάουσας με γενικό αριθμό 590 και ειδικό 144, όπως τροποποιήθηκε από τον κύριο Υπουργό ;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 590 και ειδικό 144 έγινε δεκτή κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτή η τροπολογία με γενικό αριθμό 592 και ειδικό 146 και τίτλο «Καθιέρωση ανταποδοτικού τέλους για την κάλυψη δαπανών υπερωριακής απασχόλησης των ελεγκτών τροφίμων - ασφαλιστικές καλύψεις του ΕΛ.Γ.Α.»;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 592 και ειδικό 146 έγινε δεκτή ομοφώνως.
      Ερωτάται το Σώμα: Γίνεται δεκτή η τροπολογία με γενικό αριθμό 593 και ειδικό 147 με τίτλο «Αθηνά - Ερευνητικό Κέντρο Καινοτομίας στις τεχνολογίες της πληροφορίας, των επικοινωνιών και της γνώσης»;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 593 και ειδικό 147 έγινε δεκτή κατά πλειοψηφία.
      Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου, το οποίο θα αναριθμηθεί;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό ομοφώνως και αναριθμείται.
      Συνεπώς το νομοσχέδιο του Υπουργείου Οικονομίας και Οικονομικών «Αποτίμηση χρηματοοικονομικών μέσων εταιρειών στην εύλογη αξία» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 18.55΄ λύεται η συνεδρίαση για αύριο ημέρα Πέμπτη 11 Μαΐου 2006 και ώρα 10.30΄ με αντικείμενο εργασιών του Σώματος α) κοινοβουλευτικό έλεγχο, συζήτηση επίκαιρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2004/25/ΕΚ σχετικά με τις δημόσιες προτάσεις», σύμφωνα με την ημερήσια διάταξη που έχει διανεμηθεί.
      
               Η ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
