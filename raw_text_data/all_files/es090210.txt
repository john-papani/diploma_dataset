(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄
ΣΥΝΕΔΡΙΑΣΗ  ΠΔ΄

Τρίτη 10 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Π. Κοροβέση, σελ.
3. Ανακοινώνεται ότι τη συνεδρίαση παρακολουθούν μαθητές από το Γενικό Λύκειο Τσοτιλίου και το Εσπερινό Γυμνάσιο Περάματος, σελ.
4. Ανακοινώνεται ότι ο Πρόεδρος της Βουλής υπέβαλε πρόταση για την τροποποίηση διατάξεων του Κανονισμού της Βουλής, Μέρος Β΄ και Μέρος Κοινοβουλευτικό, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Αγροτικής Ανάπτυξης και Τροφίμων, σχετικά με τη μελέτη αναδιάρθρωσης καλλιεργειών στη περιφέρεια Θεσσαλίας, σελ.
β) Προς τον Υπουργό Οικονομίας και Οικονομικών, σχετικά με  δημοσίευμα για άνοιγμα υποκαταστήματος Τουρκικής Τράπεζας στη Θράκη, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασία στους τομείς των τεχνών και του πολιτισμού», σελ.
2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση του Πρόσθετου Πρωτοκόλλου στη Συμφωνία για τις πνευματικές και καλλιτεχνικές σχέσεις της 19ης Δεκεμβρίου 1938 μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας», σελ.
3. Ψήφιση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις», σελ.
4. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις», σελ.

ΟΜΙΛΗΤΕΣ
A. Επί των αναφορών και ερωτήσεων:
Βελόπουλος Κ., σελ.
Κιλτίδης Κ., σελ.
Μπούρας Α., σελ.
Νασιώκας Ε., σελ.

Β. Επί του σχεδίου νόμου του Υπουργείου Πολιτισμού:
ΜΕΛΑ Ε., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΥΓΕΝΑΚΗΣ Ε., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΚΑΛΛΙΩΡΑΣ Η., σελ.
ΚΑΡΑΟΓΛΟΥ Θ., σελ.
ΚΕΓΚΕΡΟΓΛΟΥ Β., σελ.
ΚΕΦΑΛΟΓΙΑΝΝΗ Ο., σελ.
ΚΟΛΛΙΑΣ Κ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΛΑΦΑΖΑΝΗΣ Π., σελ.
ΜΑΝΙΑΤΗΣ Ι., σελ.
ΜΠΑΝΤΟΥΒΑΣ Κ., σελ.
ΜΠΟΥΖΑΛΗ Π., σελ.
ΜΠΟΥΡΑΣ Α., σελ.
ΝΙΚΗΦΟΡΑΚΗΣ Σ., σελ.
ΠΕΤΣΑΛΝΙΚΟΣ Φ., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΠΗΛΙΟΠΟΥΛΟΣ Κ., σελ.
ΤΖΙΜΑΣ Μ., σελ.
ΤΣΟΥΚΑΛΗΣ Ν., σελ.
ΦΙΛΙΝΗ Α., σελ.
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΠΔ΄
      Τρίτη 10 Φεβρουαρίου 2009
      
      Αθήνα, σήμερα στις 10 Φεβρουαρίου 2009, ημέρα Τρίτη και ώρα 18.06΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του ΣΤ΄ Αντιπροέδρου αυτής κ. ΙΩΑΝΝΗ ΔΡΑΓΑΣΑΚΗ.
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Παναγιώτα-Εύα Μελά, Βουλευτή Β΄ Αθήνας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Συνταξιούχων Μεταφορών και Συγκοινωνιών ζητεί την ικανοποίηση ασφαλιστικών, συνταξιοδοτικών και θεσμικών αιτημάτων των μελών της.
      2) Ο Βουλευτής Β΄ Αθηνών κ. ΓΡΗΓΟΡΙΟΣ ΨΑΡΙΑΝΟΣ κατέθεσε αναφορά με την οποία ο Σύλλογος Γονέων και Κηδεμόνων 3ου Γυμνασίου Αμαρουσίου ζητεί την άμεση επίλυση του προβλήματος μεταφοράς των μαθητών και μαθητριών από και προς τα σχολεία τους και τους χώρους άθλησης.
      3) Οι Βουλευτές, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β Πειραιώς και Ε΄ Αντιπρόεδρος της Βουλής κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία οι Πανελλήνιες Ενώσεις Μηχανικών, Κατωτέρων Πληρωμάτων Μηχανής «Ο ΣΤΕΦΕΝΣΩΝ», Ρυμουλκών - Ναυαγοσωστικών Εμπορικού Ναυτικού και Συνταξιούχων ΝΑΤ καταγγέλλουν τις μεθοδεύσεις σε βάρος περιουσιακών στοιχείων του ΝΑΤ από το Δήμο της Αθήνας.
      4) Οι Βουλευτές, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία οι Διοικήσεις των Πανελληνίων Ενώσεων Μηχανικών Εμπορικού Ναυτικού και Πανελλήνια Ένωση Κατωτέρων Πληρωμάτων Μηχανής «Ο ΣΤΕΦΕΝΣΩΝ» καταγγέλλουν παραβιάσεις στα εργασιακά δικαιώματα των ναυτεργατών της πορθμειακής γραμμής «Ηγουμενίτσα – Κέρκυρα».
      5) Η Βουλευτής Β΄ Αθηνών κ. ΜΑΡΙΑ - ΕΛΙΖΑ (ΜΑΡΙΛΙΖΑ) ΞΕΝΟΓΙΑΝΝΑΚΟΠΟΥΛΟΥ κατέθεσε αναφορά με την οποία τα Σωματεία Εργαζομένων Ελληνικών Αμυντικών Συστημάτων Υμηττού - Αιγίου - Ελευσίνας - Μάνδρας - Λαυρίου και Σ.Ε.Ελλάς διαμαρτύρονται για το κλείσιμο του εργοστασίου πυρομαχικών των Ελληνικών Αμυντικών Συστημάτων στην Ελευσίνα κ.λπ..
      6) Ο Βουλευτής Λαρίσης κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Πλατυκάμπου Νομού Λάρισας ζητεί έκτακτη χρηματοδότηση για την αποκατάσταση των ζημιών που υπέστη από ακραία καιρικά φαινόμενα.
      7) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία η Ένωση Εργαζομένων της ΔΕΗ νησιών «Κανάρης» ζητεί να προγραμματιστεί από την ΔΕΗ ξεχωριστή προκήρυξη για να καλυφθούν οι ανάγκες σε προσωπικό των υπηρεσιών της στα νησιά.
      8) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία το Νομαρχιακό Συμβούλιο Χίου ζητεί τη συνέχιση της λειτουργίας και την αναβάθμιση του Κέντρου Εκπαίδευσης Νεοσυλλέκτων στα Καρδάμυλα. 
      9) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Δήμος Βεγορίτιδας και Αγροτικοί Συνεταιρισμοί της περιοχής διαμαρτύρονται γιατί δεν αποζημιώθηκαν οι πατατοπαραγωγοί της περιοχής τους.
      10) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία το Σωματείο Αλιέων Πέτρας και πέριξ και ο Αλιευτικός Σύλλογος Σκάλας Σκαμνιάς Λέσβου ζητούν να απομακρυνθεί το ιχθυοτροφείο που λειτουργεί στη θαλάσσια περιοχή «Μπαλούτσος».
      11) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Εταιρία Ανανεώσιμων Πηγών Ενέργειας AEPHORIAL Technologies ζητεί να εξαιρεθούν από την υποχρέωση εγκατάστασης δικτύου αερίων καυσίμων, οι νέες οικοδομές στις οποίες εφαρμόζονται Ανανεώσιμες Πηγές Ενέργειας. 
      12) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Δημοτική Παράταξη «Βύρωνας: Ανάπτυξη – Προοπτική» ζητεί την επέκταση της υπό μελέτη γραμμής 4 του Μετρό και τη δημιουργία δύο νέων σταθμών για την εξυπηρέτηση του Δήμου Βύρωνα. 
      13) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία ο Γενικός Οργανισμός Εγγείων Βελτιώσεων Πεδιάδων Θεσσαλονίκης - Λαγκαδά ζητεί την εξαίρεση των εποχικών εργαζομένων του, από τον περιορισμό του άρθρου 1 του προεδρικού διατάγματος 164/2004. 
      14) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία εργαζόμενοι και πολιτιστικοί φορείς της Θεσσαλονίκης ζητούν να συνεχίσει τη λειτουργία του το Υποκατάστημα του Οργανισμού Προβολής Ελληνικού Πολιτισμού Α.Ε. στη Θεσ/νίκη.
      15) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία το Σωματείο των Εργαζομένων στα Κέντρα Πρόληψης ΟΚΑΝΑ και Αυτοδιοίκησης ζητεί την επίλυση των οικονομικών και θεσμικών προβλημάτων που αντιμετωπίζουν τα Κέντρα Πρόληψης του ΟΚΑΝΑ.
      16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Αλκιβιάδης Αραμπατζής ζητεί να του καταβληθεί το εφάπαξ για σοβαρούς λόγους υγείας.
      17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Θηροφυλάκων Κυνηγετικών Οργανώσεων ζητεί την άμεση λήψη μέτρων για τη θηροφυλακή, την προστασία της άγριας πανίδας και τη διασφάλιση της τήρησης των νόμων για τη θήρα κ.λπ..
      18) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί την αλλαγή του συστήματος προαγωγών και μεταθέσεων των Αξιωματικών του Πυροσβεστικού Σώματος.
      19) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Μανώλης Χατζηδάκης, πτυχιούχος μηχανικός της Ακαδημίας Εμπορικού Ναυτικού ζητεί να μάθει τι επάγγελμα μπορεί να ασκήσει σύμφωνα με τα προσόντα του, λόγω ανίατης νόσου που πάσχει.
      20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Αργύρης Χρήστος, γεωπόνος ζητεί να ανανεωθεί η σύμβαση εργασίας του με τον ΕΛΓΑ.
      21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η δημιουργία λιμενικών εγκαταστάσεων στην Ιεράπετρα Λασιθίου κ.λπ..
      22) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η ενίσχυση των αγροτών στο Οροπέδιο Λασιθίου.
      23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η καταβολή των εφημεριών στους γιατρούς του Νοσοκομείου της Σητείας.
      24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην αναγκαιότητα αναβάθμισης των λιμανιών του νομού Λασιθίου κ.λπ..
      25) Ο Βουλευτής Νόμου Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ελληνική Κοινότητα των Alpes Maritimes Γαλλίας ζητεί τη διασφάλιση της συνέχισης των ενεργειών για την προώθηση της ελληνομάθειας που γίνονται στην περιοχή σε συνεργασία με τα γαλλικά σχολεία κ.λπ..
      26) Ο Βουλευτής Νόμου Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Γονέων και Κηδεμόνων 2ου Γυμνασίου Παιανίας διαμαρτύρεται για τη διακοπή εκτέλεσης δρομολογίου μεταφοράς των μαθητών των Τμημάτων Αθλητικής Διευκόλυνσης του σχολείου τους.
      27) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία Δικηγόροι του Δικηγορικού Συλλόγου Λάρισας ζητούν τη συμπερίληψη στο επόμενο πρόγραμμα επιχορήγησης του ΟΑΕΔ των ελευθέρων επαγγελματιών επιστημόνων, οι οποίοι προέβησαν σε έναρξη επιτηδεύματος το έτος 2008.
      28) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία  ο Δήμαρχος Δαφνουσιών Νομού Φθιώτιδας ζητεί να ενταχθούν με τα ίδια κριτήρια στο πρόγραμμα αποζημίωσης για τους αγρότες η ελιά και το ελαιόλαδο για τους ελαιοκαλλιεργητές του Δήμου του.
      29) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ζητεί την εξόφληση των οφειλομένων στους απολυμένους συμβασιούχους της Ολυμπιακής Αεροπορίας.
      30) Ο Βουλευτής Χίου κ. ΙΩΑΝΝΗΣ ΚΟΣΜΙΔΗΣ κατέθεσε αναφορά με την οποία η Ένωση Εργαζομένων ΔΕΗ Νησιών «ΚΑΝΑΡΗΣ» ζητεί τη στελέχωση των νησιωτικών Υπηρεσιών και Μονάδων της ΔΕΗ.
      31) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ένωση Εργοληπτών Γεωπόνων Έργων Πρασίνου ζητεί την άμεση καταβολή των χρημάτων που οφείλει η ΔΕΠΟΣ στους εργολάβους για τα έργα που έγιναν την περίοδο 2003- 2004 κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11777/12-5-2008 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε/954/6-6-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 11777/12.5.08 ερώτησης της Βουλευτού κας Μαρίας Δαμανάκη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      1. Στο επίπεδο της διεθνούς και ευρωπαϊκής συνεργασίας για την προστασία της αρχαιολογικής κληρονομιάς, η Ελλάδα ως γνωστόν έχει υπογράψει τη Σύμβαση της Χάγης του 1954 «Για την Προστασία των Πολιτιστικών Αγαθών σε περίπτωση ένοπλης Σύρραξης» και έχει κυρώσει το 2ο Πρωτόκολλο της Σύμβασης που ετέθη σε ισχύ το 2004, έχει υπογράψει τη Διεθνή Σύμβαση της UNESCO του 1970 περί Ληπτέων Μέτρων για την απαγόρευση και παρεμπόδιση της παράνομης εισαγωγής, εξαγωγής και μεταβίβασης της κυριότητας πολιτιστικών αγαθών, την οποία στη συνέχεια κύρωσε με τον Νόμο 1103/1980. Έχει, επίσης, κυρώσει τη Σύμβαση UNIDROIT για τα Κλαπέντα ή παρανόμως εξαχθέντα πολιτιστικά αγαθά με τον Νόμο 3348/2005, ΦΕΚ 144/Α΄/23.6.2005, ενώ παράλληλα, ως όφειλε, έχει ενσωματώσει στην εθνική νομοθεσία τις διατάξεις του Κανονισμού 3911/92 και του Κανονισμού 752/ΕΟΚ/93 της Ευρωπαϊκής Ένωσης για την εξαγωγή πολιτιστικών αγαθών και εκδίδει άδεια, εξαγωγής κατόπιν γνωμοδότησης του ΚΑΣ και το σχετικό πιστοποιητικό Εξαγωγής πολιτιστικών αγαθών σε τρίτες χώρες εκτός των συνόρων της Ευρωπαϊκής Ένωσης, καθώς επίσης και πιστοποιητικό μετακίνησης των πολιτιστικών αγαθών σε κράτη - μέλη της Ε.Ε. Έχει επίσης ενσωματώσει την Οδηγία 93/7/ΕΟΚ (ΠΔ 133/98) για την επιστροφή πολιτιστικών αγαθών που έχουν απομακρυνθεί παράνομα από το έδαφος κράτους - μέλους.
      Ως γενική αρχή και πρακτική, η Διεύθυνση Μουσείων Εκθέσεων και Εκπαιδευτικών Προγραμμάτων του Υπουργείου Πολιτισμού, η οποία σύμφωνα με το υπ' αριθμ. 191/2003 Προεδρικό Διάταγμα, περί του Οργανισμού του ΥΠ.ΠΟ. χειρίζεται θέματα αρχαιοκαπηλίας και παράνομης διακίνησης αρχαίων, ενημερώνει, σε κάθε περίπτωση κλοπής και παράνομης διακίνησης από την Ελλάδα, τις -κεντρικές αρχές όλων των χωρών της Ευρωπαϊκής Ένωσης, οι οποίες είναι υπεύθυνες για την εφαρμογή της Οδηγίας 93/7/ΕΟΚ σχετικά με την Επιστροφή Πολιτιστικών Αγαθών που έχουν παράνομα απομακρυνθεί από το έδαφος κράτους-μέλους, καθώς και τους διεθνείς οργανισμούς όπως UNESCO και ICOM και έχει στενή συνεργασία με τις διωκτικές αρχές. Επιπλέον, όσον αφορά το σύστημα ελέγχου εισαγωγής πολιτιστικών αγαθών, η Ελλάδα σύμφωνα με τον Ν. 3028/02 και την ΚΥΑ που εκδόθηκε κατ' εφαρμογή του, εφαρμόζει έλεγχο εισαγωγής και τη συμπλήρωση ειδικού εντύπου του ΥΠ.ΠΟ. και είναι πάντα σε συνεργασία με τις τελωνειακές αρχές. Η Ελλάδα μάλιστα είναι από τις λίγες χώρες που η νομοθεσία της προβλέπει τον έλεγχο της εισαγωγής και εκδίδει έντυπα εισαγωγής. Για τη ρύθμιση των θεμάτων εξαγωγής και εισαγωγής και την έκδοση των σχετικών εντύπων εξαγωγής και εισαγωγής με προδιαγραφές ασφαλείας της Ε.Ε. και της UNESCΟ, κατά της παραχάραξης δαπανήθηκε μάλιστα ένα σημαντικό ποσό από τον Τακτικό Προϋπολογισμό του ΥΠ.ΠΟ. για την έκδοση των σχετικών εντύπων.
      Σε εθνικό επίπεδο, η στενή και άμεση επικοινωνία και συνεργασία του ΥΠ.ΠΟ. με το 2° Τμήμα Δίωξης Αρχαιοκαπηλίας της Διεύθυνσης Ασφάλειας Αττικής, τις τελωνειακές και λιμενικές αρχές της χώρας, καθώς και την Interpol είναι δεδομένη σε κάθε υπόθεση κλοπής αρχαιολογικών αντικειμένων.
      Επιπροσθέτως η χώρα μας συμμετέχει στις διεθνείς συναντήσεις της UNESCΟ και της Ευρωπαϊκής Ένωσης που αφορούν στην παράνομη διακίνηση πολιτιστικών αγαθών, όπως επίσης ενθαρρύνει και προωθεί τη σύναψη διακρατικών συμφωνιών για την προστασία και επιστροφή των πολιτιστικών αγαθών.
      Το Υπουργείο Πολιτισμού διοργάνωσε στις 17-18.3.2008 διεθνές συνέδριο, σε συνεργασία με την UNESCΟ, σχετικά με την επιστροφή πολιτιστικών αγαθών στις χώρες προέλευσής τους.
      2. Έχει ψηφιστεί Νόμος (Μέτρα Προστασίας των Πολιτιστικών Αγαθών), σύμφωνα με το οποίο προβλέπονται σημαντικές νέες ρυθμίσεις διοικητικού, οργανωτικού, επιστημονικού, συντονιστικού και νομικού χαρακτήρα για την πάταξη της αρχαιοκαπηλικής δράσης. Παράλληλα, υπάρχει συνεχής παρακολούθηση της διεθνούς αγοράς κινητών μνημείων, μέσω Διαδικτύου, εντύπων καταλόγων αγοραπωλησιών, δημοπρασιών κ.λπ., πρακτική που βεβαίως ήδη εφαρμόζεται από το ΥΠ.ΠΟ. αλλά χρήζει περαιτέρω συστηματικής αντιμετώπισης.
      3. Μεταξύ των αρμοδιοτήτων της Διεύθυνσης Εθνικού Αρχείου Μνημείων του ΥΠ.ΠΟ. περιλαμβάνονται:
      - Η δημιουργία του Εθνικού Αρχείου Μνημείων
      - Η τήρηση του Αρχείου των Υπηρεσιών των Αρχαιοτήτων (Ιστορικό Αρχείο της Αρχαιολογικής Υπηρεσίας)
      Ως προς το πρώτο έργο, η Διεύθυνση συντονίζει τις Κεντρικές και Περιφερειακές Υπηρεσίες του ΥΠ.ΠΟ., με σκοπό την αποτελεσματικότερη διαχείριση, προστασία και ανάδειξη του ελληνικού πολιτιστικού αποθέματος, με την συλλογή και αρχειακή φύλαξη για επιστημονική μελέτη κάθε στοιχείου, που αφορά σε όλα τα κινητά και ακίνητα μνημεία, και η τήρηση διαρκούς καταλόγου των κηρυγμένων αρχαιολογικών χώρων, ιστορικών τόπων και μεμονωμένων μνημείων.
      Το δεύτερο έργο αφορά στην τακτοποίηση και την καταγραφή του αρχείου των Υπηρεσιών των Αρχαιοτήτων από της συστάσεώς τους το 1833, μέχρι σήμερα, στη συντήρηση και την ψηφιοποίηση των εγγράφων.
      - Ο Διαρκής Κατάλογος των Κηρυγμένων Αρχαιολογικών Χώρων και Μνημείων της Ελλάδας περιέχει πληροφορίες για τους αρχαιολογικούς χώρους και τα μνημεία, από την αρχαιότητα μέχρι σήμερα, τα οποία έχουν κηρυχθεί ή χαρακτηρισθεί με ειδικές υπουργικές αποφάσεις. Ο κατάλογος δημοσιεύεται σε έντυπη μορφή από το 1993, και πρόσφατα έγινε προσβάσιμος μέσω του διαδικτύου.
      - Το πλουσιότερο Ιστορικό Αρχείο της Αρχαιολογικής Υπηρεσίας, αποτελεί ένα από τα παλαιότερα και σημαντικότερα αρχεία του κράτους, ευνόητης εθνικής σημασίας, και περιλαμβάνει κυρίως έγγραφα, αλλά και καταλόγους, φωτογραφίες και σχέδια. Για την τακτοποίηση και καταγραφή του έχει σχεδιαστεί ειδική Βάση Δεδομένων, και προχωρούν οι εργασίες ψηφιοποίησής του.
      - Στο πλαίσιο των δημοσιευμάτων, εκπονήθηκε κωδικοποίηση της αρχαιολογικής νομοθεσίας, σε δύο τόμους, ένα για την Ελληνική και ένα για την Ευρωπαϊκή και η νομοθεσία αυτή είναι προσιτή και στο διαδίκτυο, από την ιστοσελίδα του ΥΠ.ΠΟ. Επίσης η ΔΕΑΜ ανέλαβε την έκδοση των Πρακτικών του Συνεδρίου για την ψηφιοποίηση του Πολιτιστικού αποθέματος The digitaI Heritage of ArchaeoIogy, Computer AppIication and Quantitative Methods.
      - Ιδιαίτερα σημαντικό και μεγάλης κλίμακας έργο, που εκτελείται στο πλαίσιο της Κοινωνίας της Πληροφορίας, αποτελεί η ψηφιοποίηση των Συλλογών του Υπουργείου Πολιτισμού. Πρόκειται για ένα πρόγραμμα το οποίο εισάγει επιτέλους το Υπουργείο, με συστηματικό τρόπο στην Κοινωνία της Γνώσης, σύμφωνα με τις διεθνώς αποδεκτές παραμέτρους, για τη δημιουργία ενός Εθνικού Αρχείου Μνημείων.
      Το έργο υλοποιείται στο πλαίσιο του Μέτρου 1.3 «Τεκμηρίωση, αξιοποίηση και ανάδειξη του Ελληνικού Πολιτισμού» του Γ ΚΠΣ. Το συνολικό του κόστος είναι 5.300.000 ευρώ και η χρηματοδότηση προέρχεται κατά 75% από το Ευρωπαϊκό Ταμείο Περιφερειακής Ανάπτυξης και κατά 25% από εθνικούς πόρους.
      - Το υποέργο 1 του παραπάνω έργου είναι ο συντονισμός του Ενεργειών Ψηφιοποίησης και η Ψηφιοποίηση Ειδικών Συλλογών. Αφορά στο Ιστορικό Αρχείο της Αρχαιολογικής Υπηρεσίας και στη δημιουργία Αρχείου των Παρανόμως Διακινηθέντων Αρχαίων.
      	- Το δεύτερο είναι η Ψηφιοποίηση Μνημείων Νεώτερης και Σύγχρονης Πολιτιστικής Κληρονομιάς.
      	- Το τρίτο είναι η Ψηφιοποίηση Μνημείων Νεώτερης και Σύγχρονης Πολιτιστικής Κληρονομιάς.
      	- Το τέταρτο αφορά στην Αποτύπωση, Τεκμηρίωση και Ανάδειξη του Αρχαιολογικού Πάρκου του Δίου στη Μακεδονία, με ψηφιακές μεθόδους.
      	- Το πέμπτο υποέργο αναφέρεται σε Ψηφιακές Δράσεις της Υπηρεσίας Συντήρησης Μνημείων της Ακρόπολης.
      	- Το υποέργο 6 αποτελεί η εγκατάσταση Πληροφοριακού Συστήματος του Εθνικού Αρχείου Μνημείων στις Εφορείες Αρχαιοτήτων και τα μεγάλα Μουσεία της χώρας.
      - Και, τέλος, το υποέργο 7, σχετίζεται με την απαραίτητη προβολή του όλου έργου.
      Το υποέργο της ψηφιοποίησης του Συλλογών των Κινητών Μνημείων του Υπουργείου Πολιτισμού, αποτελεί ένα μεγάλο στοίχημα για τη Διεύθυνση και έχει κόστος 3.060.000 ευρώ.
      	Αποσκοπεί:
      	α. στη δημιουργία οργανωμένων μονάδων ψηφιοποίησης στις Εφορείες και τα μεγάλα Μουσεία και την ανάπτυξη συνόλου ψηφιακών συλλογών
      	β. στην καθιέρωση ενιαίου μηχανισμού ψηφιοποίησης και ηλεκτρονικής διαχείρισης Μνημείων σε πανελλήνιο επίπεδο, και
      γ. στον εμπλουτισμό του Εθνικού Αρχείου Μνημείων του ΥΠ.ΠΟ., για την αποτελεσματικότερη διαχείριση, προστασία και ανάδειξη του ελληνικού πολιτιστικού αποθέματος
      	Το έργο εκτελείται από ανάδοχο, που επιλέχθηκε κατόπιν ανοιχτού διαγωνισμού.
      Στο πλαίσιο του έργου δημιουργούνται πλήρεις σταθμοί ψηφιοποίησης σε 65 Εφορείες Προϊστορικών και Κλασσικών Αρχαιοτήτων, Βυζαντινών Αρχαιοτήτων και στα μεγάλα Μουσεία, συνολικά 68 σταθμοί.
      Οι σταθμοί αυτοί λαμβάνουν τον απαραίτητο εξοπλισμό και το λογισμικό, που θα παραμείνουν στις υπηρεσίες και μετά το πέρας του έργου. Επίσης, θα εκπαιδευτεί το προσωπικό στις τεχνικές ψηφιοποιήσεις και στη χρήση του λογισμικού, για τη διαχείριση του ψηφιοποιημένου υλικού και το διαρκή εμπλουτισμό του Εθνικού Αρχείου Μνημείων.
      Σε κάθε τοπικό σταθμό ψηφιοποιούνται 500 - 2000 Κινητά Μνημεία ανάλογα με το προϋπάρχον ψηφιοποιημένο υλικό, τις συνολικές ανάγκες σε πανελλαδικό επίπεδο, και το είδος και τα ιδιαίτερα χαρακτηριστικά κάθε μνημείου.
      Έτσι, στο τέλος του έργου (τέλος 2008), με τους μετριότερους υπολογισμούς θα έχουν ψηφιοποιηθεί τουλάχιστον 120.000 κινητά μνημεία σε όλη της Ελλάδα, χρονολογημένα από της Προϊστορία ως τα Μεταβυζαντινά χρόνια. Κινητό ορίζεται κάθε μνημείο μουσειακής διαχείρισης, είτε έχει κατασκευασθεί εξαρχής το κινητό, είτε έχει μεταφερθεί εξ ολοκλήρου σε Μουσείο, ή έχει αποσπαστεί από ακίνητο μνημείο.
      Η επιλογή των Κινητών Μνημείων που θα ενταχθούν στο σύστημα ανήκει στις Εφορείες και τα Μουσεία και γίνεται με βάση συγκεκριμένα κριτήρια, όπως την αρχαιολογική, ιστορική και πολιτιστική αξία του μνημείου, το επιστημονικό ενδιαφέρον που αυτό προκαλεί σε διεθνές επίπεδο, τη σημασία του για το ευρύτερο κοινό, και τέλος τις ειδικότερες ανάγκες διάσωσης και συντήρησης.
      Στο πλαίσιο του έργου προβλέπεται η αξιοποίηση της υπάρχουσας τεκμηρίωσης των δεδομένων δηλαδή που έχουν ήδη καταγραφεί σε βάσεις δεδομένων των Εφορειών και των Μουσείων, ή στο Πρόγραμμα Ηλεκτρονικής Αποδελτίωσης Μνημείων της ΔΕΑΜ. Η διαδικασία της μετάπτωσης των στοιχείων θα αυτοματοποιηθεί και το σχετικό λογισμικό θα παραμείνει στις Εφορείες/Μουσεία για τυχόν μελλοντική χρήση.
      Η επιστημονική τεκμηρίωση των μνημείων και η διαχείριση του ψηφιοποιημένου υλικού γίνεται με τη χρήση του Πληροφοριακού Συστήματος του Εθνικού Αρχείου Μνημείων «Πολέμων» το οποίο εγκαθίσταται στους συμμετέχοντες φορείς. Πρόκειται για ολοκληρωμένο σύστημα διαχείρισης Μνημείων και Συλλογών, που επιτρέπει τη μεταξύ τους συσχέτιση και προορίζεται για εφαρμογή σε εθνική κλίμακα. Έχει σχεδιαστεί ώστε να καλύπτει πλήρως τις σύνθετες και εξειδικευμένες ανάγκες που συνδέονται με την καταγραφή, τη διαχείριση και την ανάδειξη των Μνημείων του Υπουργείου Πολιτισμού. Διαχειρίζεται ευρύ σώμα πληροφοριών, που χαρακτηρίζει μοναδικά ένα μνημείο όπως τα στοιχεία ταυτοποίησης αλλά και το σύνολο των πληροφοριών που το συνοδεύουν ή προκύπτουν κατά τη διεξαγωγή των ποικίλων διαχειριστικών διαδικασιών. Χειρίζεται ετεροειδές υλικό τεκμηρίωσης όπως παραδείγματος χάριν φωτογραφίες, σχέδια, χάρτες Κ.α. αλλά και έγγραφα διοικητικού χαρακτήρα. Έχει τη δυνατότητα διασύνδεσης και με άλλα, μη ομοειδή προγράμματα πληροφορικής προκειμένου να αντλήσει από αυτά ή να τα εφοδιάσει με δικά του στοιχεία.
      Το Αρχείο Μνημείων στοχεύει στην ηλεκτρονική καταγραφή, τεκμηρίωση, μελέτη, διαχείριση και προστασία μνημείων αρμοδιότητας του Υπουργείου Πολιτισμού. Ακολουθεί τη δομή των Υπηρεσιών Προστασίας των Μνημείων του Υπουργείου Πολιτισμού και είναι σχεδιασμένο για να λειτουργεί σε ανεξάρτητους τοπικούς σταθμούς σε κάθε Κεντρική και Περιφερειακή Υπηρεσία με δυνατότητα διασύνδεσης μεταξύ τους σε Ειδικό εσωτερικό Δίκτυο, εντός του ευρύτερου Ενδοδικτύου του Υπουργείου Πολιτισμού επιτρέποντας την αλληλοενημέρωση των Υπηρεσιών, ειδικά όταν υπάρχει συναρμοδιότητα.
      Οι πληροφορίες που συνοδεύουν τα μνημεία έχουν επιμερισθεί σε εξειδικευμένα πεδία οργανωμένα σε δελτία.
      Η ψηφιοποίηση εξάλλου αφορά σε φωτογραφίες, διαφάνειες, σχέδια και αποτυπώσεις, και σε δημιουργία νέου οπτικού υλικού με ψηφιακά μέσα. Οι διαδικασίες ψηφιοποιήσεις και η παραμετροποίηση του εξοπλισμού και του λογισμικού είναι ίδια σε όλους τους Σταθμούς Ψηφιοποίησης, ώστε να διασφαλίζεται η ομοιογένεια του ψηφιοποιημένου υλικού.
      Το ψηφιοποιημένο υλικό αρχειοθετείται σε μορφές αρχείων με τυποποιημένες ονομασίες και συνοδεύονται από μεταδεδομένα τεχνικού χαρακτηρισμού της ψηφιοποίησης.
      Η Διεύθυνση του Εθνικού Αρχείου Μνημείων έχει αναλάβει το συντονισμό του έργου, τον τελικό ποιοτικό έλεγχο των αποτελεσμάτων της τεκμηρίωσης και της ψηφιοποίησης, τη διαχείριση της Ορολογίας, και τη διαχείριση του Διαδικτυακού Τόπου.
      Ο Διαδικτυακός Τόπος θα λειτουργήσει ως δίαυλος επικοινωνίας για όλες τις μονάδες ψηφιοποίησης ειδικότερα σε θέματα που αφορούν στην τεκμηρίωση και την οργάνωση του ψηφιοποιημένου υλικού (τυποποίηση επιστημονικής ορολογίας, τυπολογία μνημείων κ.α.) για τα οποία προβλέπεται ειδικός χώρος συζήτησης και συνεργασίας (forum). Εξάλλου ο διαδικτυακός τόπος έχει ενημερωτικό χαρακτήρα ως προς την έκβαση και τα στάδια εξέλιξης του έργου, παρέχει πρόσβαση σε πρότυπα, οδηγίες καλής πρακτικής και χρήσιμους συνδέσμους. Επίσης διαθέτει ειδικό forums για θέματα σχετικά με την τεκμηρίωση και την οργάνωση του ψηφιοποιημένου υλικού.
      Το πρόγραμμα ψηφιοποίησης εξυπηρετεί τη βελτιστοποίηση της διαχείρισης του πολιτιστικού πλούτου της χώρας με την καθιέρωση μιας κοινής προσέγγισης για την καταγραφή της πολιτιστικής πληροφορίας και την εξέταση και αξιολόγηση της ορθής μεθοδολογίας επέκτασης του δικτύου ψηφιοποίησης και καταγραφής σε όλους τους εποπτευόμενους φορείς του Υπουργείου Πολιτισμού.
      Ο Υπουργός
      ΜΙΧΑΛΗΣ ΛΙΑΠΗΣ»
      2. Στην με αριθμό 4752/21-1-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 718/22-2-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Αϊβαλιώτης, σας πληροφορούμε τα εξής:
      1. Κατά την τρέχουσα περίοδο, οι πληρωμές κοινοτικών επιδοτήσεων προς τους δικαιούχους πραγματοποιούνται κανονικά από τον Οργανισμό Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) και δεν υπάρχει καμία καθυστέρηση ή «παύση πληρωμών». Απεναντίας καταβάλλονται σημαντικές προσπάθειες από το Υπουργείο Αγροτικής Ανάπτυξης και Τροφίμων και τον ΟΠΕΚΕΠΕ ώστε να βελτιωθεί το σύστημα καταβολής επιδοτήσεων, γεγονός που αναγνωρίζεται επίσημα από τις αρμόδιες αρχές της Ευρωπαϊκής Επιτροπής. Συγκεκριμένα, η Επίτροπος κ. Mariann Fischer Boel, κατά τη δημόσια ακρόασή της στην Επιτροπή Ελέγχου του Προϋπολογισμού του Ευρωπαϊκού Κοινοβουλίου, αναφέρθηκε στην πρόοδο που έχει σημειωθεί από τις ελληνικές αρχές στα εκκρεμή θέματα του ΟΣΔΕ, δίδοντας έμφαση στην αποτελεσματικότητα του Υπουργείου και του ΟΠΕΚΕΠΕ.
      2. Πράγματι, στη χώρα μας, έχουν διαπιστωθεί από πολλών ετών σημαντικές ελλείψεις στο Σύστημα Αναγνώρισης Αγροτεμαχίων (LPIS) και στο Γεωγραφικό Σύστημα Πληροφοριών (GIS). Για τον λόγο αυτό, η ελληνική διοίκηση, πέρα από τις σημαντικές προσπάθειες που καταβάλει για την ολοκλήρωση και άρτια λειτουργία του συστήματος, υποχρεούται να πραγματοποιεί κάθε χρόνο αυξημένους ελέγχους, ώστε να εισπράττονται έγκαιρα οι κοινοτικές επιδοτήσεις από τους δικαιούχους. Οι μακροχρόνιες ελλείψεις στο παραπάνω σύστημα είχαν ως αποτέλεσμα την επιβολή επανειλημμένα πολλών καταλογισμών (κυρώσεων) εκ μέρους της Ευρωπαϊκής Επιτροπής. Όμως, εδώ και ένα χρόνο περίπου, έχει συμφωνηθεί μεταξύ ελληνικής κυβέρνησης και Ευρωπαϊκής Επιτροπής ένα χρονοδιάγραμμα ενεργειών (Action Plan) για τη συμμόρφωση προς τους κοινοτικούς κανόνες. Το Υπουργείο έχει προβεί και προβαίνει σε συντονισμένες ενέργειες πιστής τήρησης του χρονοδιαγράμματος και, εφόσον τηρηθεί πιστά από τις ελληνικές υπηρεσίες μέχρις ολοκληρώσεώς του στις 31-12-2009, δεν πρόκειται να υπάρξει καμία αναστολή ή μείωση των μηνιαίων πληρωμών.
      Το ισχύον Ολοκληρωμένο Σύστημα είναι πλήρως λειτουργικό και αποτελεί τη βάση ελέγχου από το 2006 της εφαρμογής της νέας ΚΑΠ στη χώρα μας χωρίς να υπάρχει κίνδυνος μερικής ή πλήρους αναστολής των κοινοτικών επιδοτήσεων στους Έλληνες γεωργούς.
      3. Σχετικά με την επιβολή χρηματικής ποινής ύψους 550.000.000 ευρώ για αδυναμία τήρησης των κοινοτικών προδιαγραφών σχετικά με τον έλεγχο των κονδυλίων του Περιφερειακού Ταμείου της Ε.Ε., επισημαίνεται ότι η εν λόγω ποινή δεν έχει καμία σχέση με τις αγροτικές επιδοτήσεις.
      4. Σε κάθε περίπτωση, ακόμα και εάν επρόκειτο να αποφασιστούν μειώσεις ή αναστολές των μηνιαίων πληρωμών (μετά και από την σχετική διαβούλευση μεταξύ υπηρεσιών της Επιτροπής και της χώρας μας), αυτές θα επιβαρύνουν τον ελληνικό προϋπολογισμό και όχι τους Έλληνες δικαιούχους κοινοτικών επιδοτήσεων. Οι δικαιούχοι θα λάβουν κανονικά τις επιδοτήσεις τους, όπως γίνεται κάθε φορά που αποφασίζεται ένας καταλογισμός σε ένα Κράτος - Μέλος.
      Ο Υπουργός
      Α. ΚΟΝΤΟΣ»
      3. Στην με αριθμό 7349/26-2-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β13-139/13-3-2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Β. Κεγκέρογλου, με θέμα «Κινητοποιήσεις διαμαρτυρίας ετοιμάζουν οι κτηνοτρόφοι της χώρας», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή σας γνωστοποιούμε τα ακόλουθα:
      Ο Υπουργός Ανάπτυξης κ. Φώλιας και ο Υφυπουργός κ. Βλάχος, ανακοίνωσαν την Πέμπτη 21-02-2008 δέσμη 41 δράσεων για την ομαλή λειτουργία της αγοράς.
      Η εφαρμογή της δέσμης μέτρων και δράσεων αφορά σε όλο το φάσμα της παραγωγικής - εμπορικής - καταναλωτικής δραστηριότητας, («από το χωράφι μέχρι το ράφι και το καλάθι»), επιδιώκοντας την ολοκληρωμένη αντιμετώπιση διαρθρωτικών προβλημάτων και παθογενειών που συμβάλλουν στην πίεση των τιμών. Με βάση αυτή τη φιλοσοφία τα μέτρα και οι δράσεις της προτεινόμενης δέσμης διαρθρώνονται σε 6 κάθετα και 2 οριζόντια επίπεδα. Λειτουργούν συνδυαστικά ώστε το τελικό αποτέλεσμα να υπηρετεί 6 σαφείς στόχους:
      i. Εξασφάλιση συνθηκών υγιούς ανταγωνισμού σε όλο το φάσμα της αγοράς.
      ii. Ανάπτυξη καταναλωτικής συνείδησης και ορθολογικής καταναλωτικής συμπεριφοράς.
      iii. Ισχυροποίηση του εποπτικού και ελεγκτικού έργου έχοντας ως βασικές αρχές τη σαφήνεια, την απλούστευση, την ευελιξία και την αυστηρότητα.
      iv. Αποτροπή «κλίματος» και «ψυχολογίας» πληθωριστικής εκτροπής.
      v. Περιφρούρηση της αγοραστικής δύναμης με παρεμβάσεις εξυγίανσης και αδιαπραγμάτευτη τήρηση της νομιμότητας.
      vi. Μετάδοση ενός καθαρού μηνύματος προς κάθε κατεύθυνση: Κανείς δεν έχει το δικαίωμα να πλουτίζει αθέμιτα ή αδικαιολόγητα σε βάρος του Έλληνα καταναλωτή.
      Από το 1992 και μετά, δυνάμει της Α.Δ. 16/92, οι τιμές πώλησης στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγέας, χονδρέμπορος, λιανοπωλητής), με μόνη εξαίρεση τα οπωρολαχανικά και τις παιδικές τροφές, των οποίων οι τιμές τελούν ακόμα υπό το καθεστώς των ελεγχομένων ειδών.
      Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων κρατών-μελών της Ε.Ε., αφ’ ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αισθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
      Συνεπεία πλέον της απελευθερωμένης αγοράς οι εκάστοτε κρατούσες συνθήκες, πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση ? άνoδoς τιμών, με υψηλή προσφορά-χαμηλή ζήτηση ? μείωση τιμών).
      Από την άλλη πλευρά όμως, ζητούμενο είναι οι διαλαμβανόμενες επί των τιμολογίων τιμές αγοραπωλησίας των προϊόντων να απεικονίζουν την πραγματικότητα, διαφορετικά κάθε περίπτωση απεικόνισης πλασματικών τιμών στα τιμολόγια αυτά, εφόσον καταδειχθεί, συνιστά ποινικό αδίκημα, τιμωρούμενο από το άρθρο 30 (παράγραφος 7) του Αγορανομικού Κώδικος, με φυλάκιση ή χρηματική ποινή ή και με τις δύο αυτές ποινές, λαμβανομένου μάλιστα υπόψη ότι τέτοιας μορφής αθέμιτες πρακτικές (πλασματικότητα τιμών) βαίνουν σε βάρος των παραγωγών και του τελικού καταναλωτή, και των συμφερόντων της εθνικής οικονομίας.
      Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις κ.λπ. ).
      Κατ’ ακολουθία των ανωτέρω, ο ανταγωνισμός υπαγορεύει στον κτηνοτρόφο την ανάγκη όπως, για την προστασία του και διασφάλιση των οικονομικών του συμφερόντων, να ερευνά την αγορά, για επιλογή των προϊόντων της αρεσκείας του (ζωοτροφές) και στις συμφέρουσες γι’ αυτόν τιμές.
      Επί των διαλαμβανομένων στην ερώτηση ότι τα «η ψαλίδα τιμών παραγωγών και καταναλωτή συνεχώς διευρύνεται σε όφελος των μεσαζόντων και των βιομηχάνων και σε βάρος των παραγωγών και των καταναλωτών και ότι τα καρτέλ λειτουργούν ανεξέλεγκτα» σημειώνουμε τα ακόλουθα:
      Από το στάδιο του παραγωγού και μέχρι το στάδιο του τελικού καταναλωτή μεσολαβούν αλλεπάλληλοι κοστολογικοί παράγοντες που εξ αντικειμένου δεν μπορούν να παραγνωριστούν και ως εκ τούτου επιδρούν επί της τελικής τιμής λιανικής πώλησης του είδους.
      Δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιπτώσεις στις οικονομίες των χωρών και κατ' επέκταση και στη χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμού τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των ζωοτροφών δε μπορεί να παραγνωρισθεί.
      Ο έλεγχος για την εφαρμογή των διατάξεων του Αγορανομικού Κώδικα και των κατ’ εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      4. Στην με αριθμό 7686/03-3-2008/24-3-2008 ερώτηση των Βουλευτών κυρίων Νικολάου Ζωίδη, Παναγιώτη Ρήγα, Νικολάου Σηφουνάκη, Ελπίδας Τσουρή και Ιωάννη Διαμαντίδη δόθηκε με το υπ’ αριθμ. 202/11-4-2008 έγγραφο από τον Υφυπουργό Εμπορικής Ναυτιλίας, Αιγαίου  και Νησιωτικής Πολιτικής η ακόλουθη απάντηση:
      «Σε απάντηση της με αριθ. πρωτ. 7686/03-3-2008 ερώτησης των Βουλευτών κ. Νικολάου Ζωίδη, κ. Παναγιώτη Ρήγα, κ. Νικολάου Σηφουνάκη, κας Ελπίδας Τσουρή, κ. Ιωάννη Διαμαντίδη που κατατέθηκε στη Βουλή των Ελλήνων και μας διαβιβάσθηκε με το ανωτέρω σχετικό, σας γνωρίζουμε τα ακόλουθα:
      1. Με τη συνένωση των Υπουργείων Εμπορικής Ναυτιλίας και Αιγαίου και Νησιωτικής Πολιτικής έγινε ένα σημαντικό βήμα για την ενιαία αντιμετώπιση των θεμάτων που αφορούν στη ναυτιλία, στο ελληνικό αρχιπέλαγος και στα ελληνικά νησιά. Τα πρώην Υπουργεία Εμπορικής Ναυτιλίας και Αιγαίου και Νησιωτικής Πολιτικής λειτουργούν πλέον υπό την ίδια πολιτική ηγεσία και οι σχετικές αποφάσεις λαμβάνονται με βάση τη νέα ενοποιημένη μορφή.
      2. Ήδη με το π.δ. 215/2007 (Α΄ 241) έχει συσταθεί στο ΥΕΝΑΝΠ Γενική Γραμματεία Αιγαίου και Νησιωτικής Πολιτικής στην οποία υπάγονται όλες οι Υπηρεσίες, κεντρικές και περιφερειακές, τα όργανα, οι θέσεις και το προσωπικό του πρώην Υπουργείου Αιγαίου και Νησιωτικής Πολιτικής, ενώ με την αριθ. 5221.1/01/2008/04-01-2008 (Β΄ 19) απόφαση του Πρωθυπουργού και του Υπουργού ΕΝΑΝΠ, ανατέθηκε στον Υφυπουργό Εμπορικής Ναυτιλίας, Αιγαίου και Νησιωτικής Πολιτικής η άσκηση αρμοδιοτήτων για αντικείμενα Υπηρεσιών του πρώην Υπουργείου Αιγαίου και Νησιωτικής Πολιτικής.
      Στο πλαίσιο αυτό, ο Υφυπουργός ΕΝΑΝΠ πραγματοποιεί επισκέψεις τουλάχιστον μια φορά την εβδομάδα στη Μυτιλήνη, ενώ έχει επισκεφθεί πλήθος νησιών του Αιγαίου και βρίσκεται κοντά στους κατοίκους των νησιωτικών περιοχών με κύριο μέλημα την αντιμετώπιση των θεμάτων που τους απασχολούν. Επίσης, ο Γενικός Γραμματέας Αιγαίου και Νησιωτικής Πολιτικής βρίσκεται τρεις ημέρες την εβδομάδα στη Μυτιλήνη, μια ημέρα στον Πειραιά, ενώ τις υπόλοιπες ημέρες πραγματοποιεί επισκέψεις σε νησιά του Αιγαίου.
      3. Στο πλαίσιο της συνένωσης των δυο Υπουργείων, η Διεύθυνση Μεταφορών βρίσκεται πλέον σε διαρκή και άμεση συνεργασία με τη Διεύθυνση Θαλασσίων Συγκοινωνιών εξετάζοντας όλες τις παραμέτρους της ακτοπλοΐας με αποτέλεσμα την ολοκληρωμένη, ενιαία και σφαιρική αντιμετώπιση των σχετικών θεμάτων για την κάλυψη των συγκοινωνιακών αναγκών των νησιών του Αιγαίου και την επίτευξη της βέλτιστης δυνατής εξυπηρέτησης των κατοίκων τους.
      4. Τα Συμβούλια Χωροταξίας Οικισμού και Περιβάλλοντος (ΣΧΟΠ) συνεχίζουν να λειτουργούν κανονικά σε κάθε πρωτεύουσα νομού και έδρα επαρχείου του Αιγαίου, τα οποία όπως και κατά το παρελθόν από της ιδρύσεως των Τμημάτων και Γραφείων Προστασίας Περιβάλλοντος και Αρχιτεκτονικής Κληρονομιάς ασκούν τις αρμοδιότητες των αποκεντρωμένων Υπηρεσιών. Για τη στελέχωση των Τμημάτων και Γραφείων Προστασίας Περιβάλλοντος και Αρχιτεκτονικής Κληρονομιάς των νομών Λέσβου, Χίου, Σάμου, Κυκλάδων και Δωδεκανήσου έχει ζητηθεί η πλήρωση των κενών θέσεων με μετατάξεις μέσω του Υπουργείου Εσωτερικών.
      5. Η Διεύθυνση Πολιτισμού της Γενικής Γραμματείας Αιγαίου και Νησιωτικής Πολιτικής προβαίνει στις απαιτούμενες δράσεις με γνώμονα σε κάθε περίπτωση την ανάδειξη, αξιοποίηση και προβολή της αιγαιοπελαγίτικη ς κληρονομιάς και παράδοσης. Στο πλαίσιο αυτό, έχει διοργανώσει με τη συνεργασία φορέων, αθλητικούς αγώνες (Αιγαιοπελαγίτικοι αγώνες στίβου και κωπηλασίας, Aegean Regata), θεατρικές, μουσικές και άλλες πολιτιστικές εκδηλώσεις. Επίσης, νέο θεσμό αποτελεί το Φεστιβάλ Αιγαίου Αρχιπελάγους με στόχο την ανάδειξη και προβολή του Αιγαίου ως κοιτίδα πολιτισμών.
      6. Με τη νέα πλέον ενοποιημένη μορφή του Υπουργείου Εμπορικής Ναυτιλίας, Αιγαίου και Νησιωτικής Πολιτικής επιτυγχάνεται η εφαρμογή μίας πολιτικής που θα αφορά στη μείωση των χρόνιων αγκυλώσεων, στη διαφοροποίηση και βελτίωση των παρεχόμενων υπηρεσιών, στην ενσωμάτωση και στη συμπληρωματικότητα της νησιωτικής και ναυτιλιακής πολιτικής, στην ευρεία κοινωνική διαβούλευση και στο σεβασμό του περιβάλλοντος.
      Ο Υφυπουργός
      ΠΑΝΟΣ ΚΑΜΜΕΝΟΣ
      	5. Στην με αριθμό 5089/25-1-2008 ερώτηση του Βουλευτή κ. Αστερίου Ροντούλη δόθηκε με το υπ’ αριθμ. Β-367/19-2-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 5089/25-01-2008 που κατατέθηκε στη Βουλή από τον Βουλευτή κ. Αστέριο Ροντούλη, και αφορά στα λειτουργικά έξοδα οχημάτων για την εξυπηρέτηση ατόμων με αναπηρία «λευκά ταξί», θέτουμε υπόψη σας ότι :
      1. Με βάση τις διατάξεις του άρθρου 16 παρ. 12 του ν.2465/97 (Α'28) και μέσα στο πλαίσιο της κοινωνικής πολιτικής, το Υπουργείο μας παραχώρησε δεκαπέντε (15) Ε.Δ.Χ. ειδικά διασκευασμένα οχήματα σε διάφορους συλλόγους ΑΜΕΑ όλης της χώρας, προκειμένου να χρησιμοποιηθούν για την εξυπηρέτηση των μελών τους. Η χορήγηση των ταξί έγινε μετά από σύμφωνη γνώμη της Εθνικής Συνομοσπονδίας Ατόμων με Ειδικές Ανάγκες (Ε.Σ.Α.Ε.Α.).
      Το Υπ.Μ.Ε. προμηθεύτηκε και χορήγησε τα ειδικά διασκευασμένα ταξί σε συλλόγους ΑΜΕΑ, και δεν παρέχεται από τις προβλεπόμενες πιστώσεις δυνατότητα συνδρομής του στα έξοδα λειτουργίας των οχημάτων αυτών.
      2. Όσον αφορά στα μέτρα και στη δημιουργία υποδομών που θα διευκολύνουν τις μετακινήσεις των Α.Μ.Ε.Α., παραθέτουμε τα παρακάτω στοιχεία:
      Μέσα Μαζικής Μεταφοράς:
      Τα περισσότερα μεταφορικά μέσα των ΕΦΣΕ (δηλαδή ΕΘΕΛ, ΗΛΠΑΠ και ΗΣΑΠ) του ΟΑΣΑ διαθέτουν εξοπλισμό κατάλληλο για την εξυπηρέτηση των ΑΜΕΑ. Επιπλέον, όλοι οι συρμοί και σταθμοί του ΜΕΤΡΟ και ΤΡΑΜ είναι προσβάσιμοι στα άτομα με κινητικές αναπηρίες.
      Με τις διατάξεις της παρ. 1 του άρθρου δέκατου της οικονομικής συμφωνίας (ν.2898/2001 ΦΕΚ 71Α'), μεταξύ του Ελληνικού δημοσίου και του Οργανισμού Αστικών Συγκοινωνιών Θεσ/νίκης (ΟΑΣΘ), για τον εκσυγχρονισμό και βελτίωση των παρεχομένων υπηρεσιών, προβλέπεται η προμήθεια λεωφορείων εφοδιασμένων με σύστημα πρόσβασης εμποδιζόμενων ατόμων.
      Από τις διατάξεις της παρ. 9 του άρθρου 12 του νέου νόμου 2963/2001 (268 Α') για την «Οργάνωση και λειτουργία των δημόσιων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις», προβλέπεται ότι «τα αστικά λεωφορεία που τίθενται σε κυκλοφορία μετά την ισχύ του νόμου αυτού, δύνανται να φέρουν εξοπλισμό για την πρόσβαση και ασφαλή μεταφορά ατόμων με κινητικά προβλήματα. Τα λεωφορεία ιδιοκτησίας των φορέων συγκοινωνιακού έργου και μέχρι ποσοστού, τουλάχιστον, δέκα τοις εκατό (10%) επί του συνολικού στόλου αυτών, φέρουν υποχρεωτικά τον προαναφερόμενο εξοπλισμό».
      Στα ενταγμένα και εκτελούμενα Έργα του ΠΔΕ 2007, στο πλαίσιο του Ε.Π. «Σιδηρόδρομοι - Αεροδρόμια - Αστικές Συγκοινωνίες» και του Ε.Π. «Κοινωνία της Πληροφορίας», έχουν συμπεριληφθεί και τα Συστήματα Τηλεματικής και Πληροφόρησης Επιβατών τα οποία ήδη υλοποιούνται από τους Συγκοινωνιακούς φορείς Ε.ΘΕ.Λ., Η.Λ.Π.Α.Π., ΤΡΑΜ, Α.Μ.Ε.Λ., Ο.Α.Σ.Θ. και τα Αστικά Κ.Τ.Ε.Λ. των μεγάλων πόλεων.
      Στις λειτουργικές δυνατότητες των Συστημάτων Τηλεματικής περιλαμβάνεται μεταξύ άλλων και η αναγγελία των στάσεων για τη διευκόλυνση των μετακινουμένων ΑμεΑ με προβλήματα όρασης.
      Τα αντίστοιχα συστήματα πληροφόρησης επιβατών στα Μέσα Σταθερής Τροχιάς (ΜΕΤΡΟ, Η.Σ.Α.Π., ΤΡΑΜ), λειτουργούν ήδη και συνεχίζεται η εγκατάσταση αυτών στους σταθμούς επέκτασης των δικτύων.
      Επίσης, στον Ο.Α.Σ.Θ. λειτουργεί ήδη από 1-1-2007 σύστημα τηλεματικής εντός όλων των λεωφορείων, με το οποίο γίνεται ακουστική και οπτική αναγγελία των στάσεων στην Ελληνική και Αγγλική γλώσσα.
      Τέλος, ο Οργανισμός Αστικών Συγκοινωνιών Θεσσαλονίκης, κατ' εφαρμογή των ρυθμίσεων του άρθρου 17 του ν. 3185/2003 έχει θέσει σε κυκλοφορία τρία (3) ειδικά διασκευασμένα οχήματα με συνοδό, για τη δωρεάν (άνευ κομίστρου) μετακίνηση ατόμων με κινητικά προβλήματα, προβλήματα όρασης κλπ. μετά από προγραμματισμένο ραντεβού.
      Ανάλογο πρόγραμμα, σε πιλοτική βάση, εφαρμόζεται και από την Ε.ΘΕ.Λ.
      Αερολιμένες:
      Σε εκτέλεση του άρθρου 14 του Κανονισμού 1107/2006 του Ευρωπαϊκού Κοινοβουλίου και του Συμβουλίου της 5ης lουλίου 2006 «σχετικά με τα δικαιώματα των ατόμων με αναπηρία και των ατόμων με μειωμένη κινητικότητα, όταν ταξιδεύουν αεροπορικώς», αρμόδιος φορέας για την εφαρμογή του έχει ορισθεί, όσον αφορά στους ελληνικούς αερολιμένες και στους αερομεταφορείς, η Υπηρεσία Πολιτικής Αεροπορίας.
      Ο υπόψη Κανονισμός θα εφαρμοσθεί από 26 lουλίου 2008 (εκτός από τα άρθρα 3 και 4 που αφορούν στους αερομεταφορείς και τα οποία εφαρμόζονται ήδη από 26 lουλίου 2007).
      Η ΥΠΑ έχει φροντίσει για την υλοποίηση των απαιτουμένων υποδομών (ράμπες, ειδικοί χώροι στάθμευσης, WC κλπ) και έχει ενημερώσει όλους τους αερολιμένες, σχετικά με τις απαιτήσεις του υπόψη Κανονισμού, καθώς επίσης και τους αερομεταφορείς, οι οποίοι θα πρέπει να κοινοποιούν προς τους αερολιμένες τις πληροφορίες για την ανάγκη συνδρομής των επιβατών με αναπηρία. Ήδη, βρίσκεται υπό επεξεργασία σχέδιο Προεδρικού Διατάγματος, για τη ρύθμιση θεμάτων σχετικά με την εφαρμογή του ως άνω Κανονισμού.
      Τέλος, η ΥΠΑ βρίσκεται σε συνεργασία με την Εθνική Συνομοσπονδία Ατόμων με Αναπηρία (ΕΣΑΕΑ) για τον σωστότερο προγραμματισμό της εκπαίδευσης του προσωπικού των αερολιμένων, των φορέων εξυπηρέτησης ΑΜΕΑ και των αερομεταφορέων, καθώς και για οποιοδήποτε άλλο θέμα που αφορά στη σωστή εφαρμογή του υπόψη Κανονισμού.
      Ο Υπουργός
      ΚΩΝ/ΝΟΣ ΧΑΤΖΗΔΑΚΗΣ»
      6. Στην με αριθμό 4843/22-1-2008 ερώτηση του Βουλευτή κ. Φίλιππου Σαχινίδη δόθηκε με το υπ’ αριθμ. 1020 Β/14-2-08 έγγραφο από τον Υφυπουργό ΠΕΧΩΔΕ η ακόλουθη απάντηση:
      «Σε απάντηση του ως άνω σχετικού, σας γνωρίζουμε τα ακόλουθα:
      - Οι αρμοδιότητες για την προστασία και διαχείριση των υδάτων ανά Περιφέρεια ασκούνται από τις οικείες Διευθύνσεις Υδάτων, οι οποίες συγκροτήθηκαν με την αρ. οικ.47630/16-11-2005 Κοινή Υπουργική Απόφαση «Διάρθρωση της Διεύθυνσης Υδάτων της Περιφέρειας» (ΦΕΚ 1688 Β./1-12-2005).
      - Η Κεντρική Υπηρεσία Υδάτων ΥΠΕΧΩΔΕ προωθεί το Έργο για την κατάρτιση των οριστικών Σχεδίων Διαχείρισης για κάθε Υδατικό Διαμέρισμα της χώρας, σύμφωνα με τις προδιαγραφές της Οδηγίας 2000/60/ΕΚ, συμπληρώνοντας και εξειδικεύοντας το Έργο που ανέθεσε το Υπουργείο Ανάπτυξης το Σεπτέμβριο του 2003 για την ανάπτυξη συστημάτων και εργαλείων διαχείρισης υδατικών πόρων. Το έργο του ΥΠ. ΑΝ. βρίσκεται στην τελική του φάση και θα είναι άμεσα διαθέσιμο στις Διευθύνσεις Υδάτων των Περιφερειών.
      Το οριστικό Σχέδιο Διαχείρισης για την Περιφέρεια Θεσσαλίας που θα περιέχει τα πολύ σημαντικά Προγράμματα Μέτρων Προστασίας, μετά από δημόσια διαβούλευση, θα εγκριθεί από το Γενικό Γραμματέα της Περιφέρειας και θα πρέπει να τεθεί σε ισχύ, σύμφωνα και με τις κατευθύνσεις της Οδηγίας 2000/601ΕΚ, μέχρι το τέλος του 2009.
      - Επίσης, το Υπουργείο ΠΕ.ΧΩ.Δ.Ε. προωθεί την υλοποίηση μιας σειράς δράσεων επιτελικού χαρακτήρα, σε σχέση με την κατάρτιση των Σχεδίων Διαχείρισης και την εφαρμογή της Οδηγίας 2000l60/ΕΚ για τα νερά.
      - Έχει ανατεθεί ο σχεδιασμός/αναδιαμόρφωση του δικτύου παρακολούθησης των επιφανειακών υδάτων και η ταξινόμηση των συστημάτων επιφανειακών υδάτων σε σχέση με την οικολογική τους κατάσταση καθώς και η διαμόρφωση και ανάπτυξη ευέλικτων πολιτικών τιμολόγησης του νερού.
      - Στο πλαίσιο του Γ ΚΠΣ εντάχθηκε η Πράξη: «Ανάπτυξη εργαστηριακής υποδομής και σχετικές εργασίες για την παρακολούθηση της ποιότητας νερών», που αφορά στον έλεγχο των εσωτερικών επιφανειακών νερών της χώρας για τα έτη 2006-2008, για όλες τις παραμέτρους ρύπανσης, συμπεριλαμβανομένων και των τοξικών ουσιών, με συχνότητα δειγματοληψιών ανά τρίμηνο και παράλληλο εκσυγχρονισμό της υπάρχουσας εργαστηριακής υποδομής. Το Πρόγραμμα που έχει ανατεθεί στο Γενικό Χημείο του Κράτους και στις ΔΕΥΑ Λάρισας και Ηρακλείου Κρήτης τέθηκε προοδευτικά σε εφαρμογή από το 40 τρίμηνο του 2006(ΔΕΥΑ Λάρισας διενεργούνται αναλύσεις χημικές και μικροβιολογικές, σε 25 σημεία δειγματοληψίας κατά μήκος της ροής του ποταμού).
      - Στο πλαίσιο εφαρμογής της Οδηγίας 91/676/ΕΟΚ «περί προστασίας των νερών από τη νιτρορύπανση γεωργικής προέλευσης» (ΚΥΑ 16190/1335/25-6-97, ΦΕΚ 5198'/25-6-97) καθορίστηκαν με την Κ.Υ.Α. 19652/1906/99 (ΦΕΚ 15758/5-8-1999) ευπρόσβλητες ζώνες ως προς τη νιτρορύπανση γεωργικής προέλευσης μεταξύ των οποίων περιλαμβάνεται και η περιοχή του Θεσσαλικού Πεδίου. Στη συνέχεια καταρτίσθηκε και θεσμοθετήθηκε με την ΚΥΑ 25638/2905 (ΦΕΚ 14228/2001) Πρόγραμμα Δράσης για το Θεσσαλικό Πεδίο. Το Πρόγραμμα Δράσης έχει επισπεύδοντα φορέα ως προς την παρακολούθηση της εφαρμογής του το Υπουργείο Αγροτικής Ανάπτυξης και Τροφίμων και αποσκοπεί στην εξειδίκευση και υλοποίηση των μέτρων για την πρόληψη και τη μείωση της ρύπανσης των νερών από τη νιτρορύπανση γεωργικής προέλευσης.
      Σε συνέχεια του ανωτέρω Προγράμματος το Υ.ΠΕ.ΧΩ.Δ.Ε. ανέθεσε το 2004, με χρηματοδότηση μέσω του Γ' ΚΠΣ-ΕΠΠΕΡ, το «Πρόγραμμα Παρακολούθησης Ποιότητας Υπόγειων Νερών» για τον επανέλεγχο των νερών της χώρας από ρύπανση που οφείλεται σε νιτρικά ιόντα γεωργικής προέλευσης.
      Γενικά από τις μετρήσεις που έχουν γίνει συστηματικά κυρίως από την ΔΕΥΑΛ διαπιστώνεται ότι δεν παρατηρείται ρύπανση του Πηνειού ποταμού τους χειμερινούς μήνες αλλά μόνον κατά τους θερινούς μήνες εξ’ εταίας της μείωσης της ροής του ποταμού, της αύξησης των αρδεύσεων και της λειτουργίας εποχικών επιχειρήσεων ειδών διατροφής. Ένας από τους πλέον επιβαρυντικούς λόγους είναι οι καλλιέργειες (κυρίως βαμβάκι και καλαμπόκι), οι οποίες απαιτούν μεγάλες ποσότητες νερού, λιπασμάτων και φυτοφαρμάκων με αποτέλεσμα μεγάλο μέρος του αρδευτικού νερού με τα γεωργικά υπολείμματα να επιβαρύνουν επί πλέον τον Πηνειό ποταμό (δυσοσμίες, θάνατοι ψαριών κλπ).
      Πρέπει επίσης να σημειωθεί ότι ο Πηνειός ποταμός δέχεται νερά παραποτάμων, όπως του Ενιππέα - Τιταρήσιου (Ν. Λάρισας), Καλέντζη (Ν.Καρδίτσας), Ληθαίου - Πορταϊκού (Ν. Τρικάλων) με συνέπεια να μεταφέρεται ο ρυπαντικός φόρτος και από τους όμορους νομούς. 
      Κλιμάκια Ελέγχου Ποιότητας Περιβάλλοντος (ΚΕ.Π.Π.Ε) και οι Δ/νσεις Ανάπτυξης των Νομαρχιακών Αυτοδιοικήσεων καθώς και η Ειδική Υπηρεσία Επιθεωρητών Περιβάλλοντος (ΕΥΕΠ), διενεργούν Ελέγχους για την τήρηση των Περιβαλλοντικών Όρων από τις διάφορες επιχειρήσεις.
      Η ΕΥΕΠ/ΥΠΕΧΩΔΕ στο πλαίσιο του ελέγχου τήρησης των εγκεκριμένων περιβαλλοντικών όρων και της περιβαλλοντικής νομοθεσίας σε δραστηριότητες που βρίσκονται στην περιοχή του Πηνειού ποταμού, σε εννέα (9) περιπτώσεις για τις οποίες έχει ολοκληρωθεί η διαδικασία που προβλέπεται από το άρθρο 9 του Ν. 2947/2001, έχει εισηγηθεί πρόστιμα συνολικού ύψους περί τα 70.000 €.
      Από το ΚΕΠΕ (Κλιμάκιο Ελέγχου και Ποιότητα Περιβάλλοντος) της ΝΑ Θεσσαλίας, προσφάτως επεβλήθη πρόστιμο στην εταιρεία «Ευρωπαϊκά τρόφιμα Α.Ε» πρώην ΛΑΚΟΝΤ εργοστάσιο επεξεργασίας τομάτας ποσού 5500 ευρώ, το έτος 2004 υπεβλήθησαν τρείς (3) μηνύσεις, το έτος 2005 επτά (7), το έτος 2006 έξη (6) και το έτος 2007 οκτώ (8) μετά από ελέγχους των αρμοδίων υπηρεσιών σε βάρος επιχειρήσεων που ρυπαίνουν τον Πηνειό ποταμό.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      7. Στην με αριθμό 10446/15.4.2008 ερώτηση των  Βουλευτών κυρίων Σπυρίδωνος-Άδωνι Γεωργιάδη και Βαΐτση Αποστολάτου δόθηκε με το υπ’ αριθμ. 61617/ΙΗ/30.5.2008 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 10446/15-4-08, την οποία κατέθεσαν οι Βουλευτές κ. κ. Σπυρίδων-Αδωνις Γεωργιάδης και Βαΐτσης Αποστολάτος και μας διαβίβασε το Υπουργείο Απασχόλησης και Κοινωνικής Προστασίας με το ανωτέρω σχετικό έγγραφό του, σχετικά με αιτήματα Πολυτέκνων, και στα θέματα της αρμοδιότητάς μας, σας γνωρίζουμε τα ακόλουθα:
      Σύμφωνα με τις διατάξεις της παρ. 3 του άρθρου 6 του Ν. 3255/2004 (ΦΕΚ 138/22-72004), όπως αναδιατυπώνεται με τις διατάξεις της παρ. 3 του άρθρου 21 τουΝ.3475/2006(ΦΕΚ 146/13-7-2006), «από την έναρξη του σχολικού έτους 2004-2005 και εφεξής, οι πολύτεκνοι εκπαιδευτικοί με τέκνα τα οποία είναι ανήλικα ή υπηρετούν τη στρατιωτική τους θητεία ή σπουδάζουν εγγράφονται μέχρι 30 Ιουλίου κάθε έτους σε ειδικό πίνακα και διορίζονται σε θέσεις εκπαιδευτικών των κλάδων Π.Ε. Α/θμιας και Β/θμιας Εκπαίδευσης ανεξάρτητα από τη συμμετοχή τους σε διαγωνισμό του Α.Σ.Ε.Π. Για το σκοπό αυτό συνιστώνται οι αναγκαίες θέσεις εκπαιδευτικών. Με Κοινή Απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων, καθορίζεται ο αριθμός των διοριζόμενων εκπαιδευτικών κατά τις διατάξεις της παρούσας παραγράφου κατά κλάδο και ειδικότητα. Με Απόφαση του Υπουργού Εθνικής Παιδείας και Θρησκευμάτων, καθορίζονται τα 'ειδικότερα κριτήρια της σειράς διορισμού των υποψηφίων. Οι διατάξεις της παρούσας παραγράφου δεν εφαρμόζονται για τους εκπαιδευτικούς που υπηρετούν κατά την έναρξη ισχύος του παρόντος Νόμου στον ευρύτερο δημόσιο τομέα ως μόνιμοι υπάλληλοι ή με σχέση εργασίας αορίστου χρόνου, καθώς και στην Ιδιωτική' Εκπαίδευση με σχέση εργασίας αορίστου χρόνου με εξαίρεση όσους διορίστηκαν βάσει ειδικών διατάξεων λόγω θανάτου συγγενούς τους υπαλλήλου κατά την εκτέλεση υπηρεσίας και εξαιτίας αυτής».
      Επίσης, στις διατάξεις της παρ. 5 του άρθρου 8 του Ν.3194/2003 (ΦΕΚ 267/20-112003), ορίζεται ότι «υποψήφιοι για διορισμό εκπαιδευτικοί, που έχουν τέσσερα και πάνω παιδιά, τα οποία είναι ανήλικα ή σπουδάζουν ή υπηρετούν τη στρατιωτική τους θητεία, τοποθετούνται σε περιοχή διορισμού της πρώτης προτίμησης τους. Οι διατάξεις της εν λόγω παραγράφου εφαρμόζονται και σε όσους διορίσθηκαν κατά το έτος 2002, των οποίων τροποποιείται ο διορισμός ως προς την τοποθέτηση».
      Από τις διατάξεις της παρ. 8 του άρθρου 1 του Ν.3194/2003 (ΦΕΚ 267/20-11-2003), ορίζεται ότι «οι εκπαιδευτικοί που πάσχουν από σκλήρυνση κατά πλάκας προτάσσονται στους πίνακες αναπληρωτών και ωρομισθίων εκπαιδευτικών, αμέσως μετά τους υποψήφιους που είναι πολύτεκνοι εξ ιδίας οικογενείας ή πάσχουν από ομόζυγη μεσογειακή αναιμία. Η πρόταξη αυτή εφαρμόζεται και στις περιπτώσεις μεταθέσεων αποσπάσεων και τοποθετήσεων των εκπαιδευτικών».
      Οι μεταθέσεις των εκπαιδευτικών που υπάγονται στην κατηγορία των πολυτέκνων, σύμφωνα με τις διατάξεις των παρ. 1, 2, και 3 του άρθρου 6 του Ν.3454/2006 καθώς και τις διατάξεις της παρ.1 β' του άρθρου 13 του Π.Δ. 50/96 όπως συμπληρώθηκε και ισχύει από τα Π.Δ. 100/97 και 39/98, χρήζουν ειδικής μεταχείρισης και συγκεκριμένα οι πολύτεκνοι εκπαιδευτικοί μετατίθενται και τοποθετούνται ως ε-Ιδική κατηγορία κατά προτεραιότητα έναντι των άλλων εκπαιδευτικών.
      Επιπλέον, σύμφωνα με τις διατάξεις της παρ. 7β' του Ν. 3475/13-7-2006 «η διάταξη της παρ. 3 του άρθρου 6 του Ν. 3255/2004 ισχύει και για τους εκπαιδευτικούς του κλάδου ΠΕ16 Μουσικής του άρθρου 14 του Ν.1566/1985 που έχουν πτυχίο αναγνωρισμένου μη πανεπιστημιακού ιδρύματος της ημεδαπής ή ισότιμο της αλλοδαπής, ανεξάρτητα από επιτυχή συμμετοχή τους σε διαγωνισμό της παρ. 9β' του άρθρου 15 του Ν. 1566/1985, εφόσον κατά τη δημοσίευση του παρόντος κατέχουν τα προσόντα της παρ. 3 του άρθρου 6 του Ν. 3255/2004. Οι ανωτέρω εκπαιδευτικοί διορίζονται σε θέσεις του κλάδου ΠΕ16.01 μετά από αίτησή τους που υποβάλλεται εντός αποκλειστικής προθεσμίας τριάντα ημερών από τη δημοσίευση του παρόντος Νόμου.»
      Για το διορισμό, τη μετάθεση και την τοποθέτηση των πολυτέκνων μετά το διορισμό, σας ενημερώνουμε ότι δεν αντιμετωπίζεται προς το παρόν περαιτέρω νομοθετική ρύθμιση.
      Αναφορικά με τις μετεγγραφές φοιτητών, σας πληροφορούμε ότι σύμφωνα με την αριθμ. 4 διευκρινιστική παράγραφο της αριθμ. Φ.1/88308/Β3 Εγκυκλίου του ΥΠ.Ε.Π.Θ., πολύτεκνοι γονείς και τέκνα πολυτέκνων έχουν δικαίωμα μετεγγραφής για τα α΄, β΄, γ΄ και δ΄εξάμηνα σπουδών τους.
      Τέλος, επισημαίνεται ότι το σχετικό αίτημα των πολυτέκνων θα μελετηθεί στο πλαίσιο ενδεχόμενης τροποποίησης των ισχυουσών περί μετεγγραφών διατάξεων.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      8. Στην με αριθμό 11520/8.5.2008 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 66056/30.5.2008  έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 11520/08-05-08 ερώτηση που κατατέθηκε στη Βουλή από το Βουλευτή κ. Γ. Σούρλα σχετικά με ενίσχυση των ατόμων που ζουν σε συνθήκες φτώχειας, στα πλαίσια αρμοδιότητάς μας, σας πληροφορούμε τα ακόλουθα:
      Το Υπουργείο Υγείας και Κοινωνικής Αλληλεγγύης υλοποιεί συγκεκριμένα Προγράμματα προκειμένου ν' αντιμετωπιστεί το φαινόμενο της ένδειας.
      1. Στα πλαίσια της υπ' αριθμ. 139491/30-11-2006 (ΦΕΚ 1747, τ. Β') Κοινής Υπουργικής Απόφασης: «Καθορισμός προϋποθέσεων, κριτηρίων και διαδικασιών πρόσβασης στο σύστημα νοσηλευτικής και ιατροφαρμακευτικής περίθαλψης ανασφαλίστων και οικονομικά αδυνάτων πολιτών» και με βάση τα στοιχεία που μας έχουν αποστείλει οι Δ/νσεις Πρόνοιας των Νομαρχιακών Αυτοδιοικήσεων, έχουν χορηγηθεί περίπου 30.000 Βιβλιάρια Ανασφαλίστου και Πιστοποιητικά Κοινωνικής Προστασίας.
      Φορείς εφαρμογής του ανωτέρω Προγράμματος είναι οι Δ/νσεις Πρόνοιας των Νομαρχιακών Αυτοδιοικήσεων της χώρας, σύμφωνα με το Ν.Δ. 57/1973: «Περί λήψεως μέτρων κοινωνικής προστασίας οικονομικώς αδυνάτων...»
      2. Με τον Νόμο 3631 (ΦΕΚ 6/ τ. Α' /29-1-2008), έχει συσταθεί Εθνικό Ταμείο Κοινωνικής Συνοχής, το οποίο «... χρηματοδοτεί ολοκληρωμένα Προγράμματα εισοδηματικής ενίσχυσης κατηγοριών δικαιούχων, τα οποία καταρτίζονται από τις αρμόδιες υπηρεσίες κυρίως των Υπουργείων Απασχόλησης και Κοινωνικής Προστασίας και Υγείας και Κοινωνικής Αλληλεγγύης, αλλά και άλλων Υπουργείων...) (άρθρο 3)
      3. Εκτός από επιδοματικές πολιτικές για την ενίσχυση ευπαθών ατόμων και με αφορμή την υλοποίηση του Α΄ Β΄ και Γ΄ Κ.Π.Σ., δίνεται έμφαση σε αναπτυξιακά προγράμματα κοινωνικής προστασίας και φροντίδας σε τομείς όπως η υγεία, η διαβίωση και η εκπαίδευση. Προς την κατεύθυνση αυτή υλοποιείται το Πρόγραμμα Μέτρο 3.1 του Επιχειρησιακού Προγράμματος «Υγεία - Πρόνοια» του Γ' Κοινοτικού Πλαισίου Στήριξης (2000-2006) : «Ενέργειες Υποστήριξης Ατόμων που Απειλούνται ή Πλήττονται με Αποκλεισμό από την Αγορά Εργασίας στο πλαίσιο των Δράσεων του Δικτύου ΚοινωνικώνΥποστηρικτικών Υπηρεσιών σε Τοπικό Επίπεδο». Το Πρόγραμμα προσανατολίζεται στην ανάπτυξη της πρωτοβάθμιας κοινωνικής φροντίδας με υπηρεσίες που αναπτύσσονται σε τοπικό επίπεδο.
      Βασικοί στόχοι του Δικτύου είναι η παροχή εξειδικευμένων πρωτοβάθμιων κοινωνικών υποστηρικτικών υπηρεσιών, με βάση την εξατομικευμένη προσέγγιση και τη διασύνδεση των εξυπηρετούμενων με τις δομές προώθησης στην απασχόληση. Το Μέτρο επιδιώκει επομένως να συμβάλλει με ουσιαστικό τρόπο στη συντονισμένη δράση, που αναπτύσσεται ήδη σε εθνικό επίπεδο, για την ολοκληρωμένη προσέγγιση της κοινωνικο-οικονομικής (επαν)ένταξης ατόμων που απειλούνται ή πλήττονται με αποκλεισμό από την αγορά εργασίας.
      Για το διάστημα 2002 - 2007 από τα στοιχεία που έχουμε, προκύπτει:
      Έχουν εξυπηρετηθεί συνολικά 72.216 άτομα στο σύνολο της χώρας (43.767 γυναίκες και 28.449 άντρες)
      Ως προς την οικονομική τους κατάσταση:
      · 23.428 γυναίκες έχουν εισόδημα Ο - 3000,00 ευρώ
      . 4.610 γυναίκες έχουν εισόδημα 3001,00 - 6000,00 ευρώ
      . 2.524 γυναίκες έχουν εισόδημα 6.001,00 - 10.000,00 ευρώ
      . 988 γυναίκες έχουν εισόδημα 10.001,00 ευρώ και άνω
      . 10.268 άντρες έχουν εισόδημα Ο - 3000,00 ευρώ
      · 3.692 άντρες έχουν εισόδημα 3001,00 - 6000,00 ευρώ
      . 2.413 άντρες έχουν εισόδημα 6.001,00 - 10.000,00 ευρώ
      . 1.044 άντρες έχουν εισόδημα 10.001,00 ευρώ και άνω
      Από το σύνολο των εξυπηρετούμενων το 56,03% (41.076 άτομα) ήταν άνεργοι.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      9. Στην με αριθμό  11706/9.5.08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 34156/2.6.08 έγγραφο από τον Υφυπουργό Εσωτερικών, η ακόλουθη απάντηση:
      «Απαντώντας στην ανωτέρω ερώτηση και όσον αφορά στην αρμοδιότητα του Υπουργείου μας, σας γνωρίζουμε τα εξής:
      Η ανέγερση, στην πρωτεύουσα, μνημείου Εθνικής Αντίστασης, αποτελεί, σύμφωνα με τις διατάξεις της παραγράφου 2 του άρθρου 4 του Ν.2703/1999, κοινή αρμοδιότητα των Υπουργείων Εσωτερικών, Δημόσιας Διοίκησης & Αποκέντρωσης, Εθνικής Άμυνας, Εθνικής Παιδείας & Θρησκευμάτων, Αγροτικής Ανάπτυξης & Τροφίμων, Απασχόλησης & Κοινωνικής Προστασίας, Δικαιοσύνης και Πολιτισμού, τα οποία θα πρέπει να προβούν σε όλες τις απαραίτητες ενέργειες για την υλοποίηση της εν λόγω διάταξης.
      Με τις διατάξεις του από 30.3.1990 Προεδρικού Διατάγματος «Τροποποίηση του από 2.9.1986 Π.Δ/τος Καθορισμός ειδικών χρήσεων γης στην περιοχή της Πλάκας του ρυμοτομικού σχεδίου Αθηνών'» (Δ 220) ορίζεται ότι «επιτρέπονται πολιτιστικά κτίρια του άρθρου 3 παρ. 2α μόνο στο οικόπεδο επί της οδού Πολυγνώτου αριθ. 9-11, φερόμενο ως ιδιοκτησία του Υπουργείου Πολιτισμού, για τη δημιουργία Μουσείου Εθνικής Αντίστασης».
      Επίσης, από τις διατάξεις της παρ. 2 του άρθρου μόνου του Ν.2693/1999 «Μουσειακή προβολή και αρχεία της Εθνικής Αντίστασης 1941-44» (Α 54), ορίζεται ότι «η απαιτούμενη δαπάνη για την εφαρμογή και υλοποίηση των προβλεπόμενων από την προηγούμενη παράγραφο βαρύνει τον προϋπολογισμό του Υπουργείου Πολιτισμού και εγγράφεται σε ειδικό κωδικό».
      Ενόψει των ανωτέρω και εφόσον στους προαναφερόμενους νόμους δεν ορίζεται επισπεύδον Υπουργείο, η σειρά δε που αναφέρονται είναι αυτή που καθοριζόταν από το ισχύον προβάδισμα μεταξύ των Υπουργείων, με το αριθ.63290/12.12.2005 έγγραφό μας προς το Υπουργείο Πολιτισμού παρακαλέσαμε να αναλάβει την πρωτοβουλία για την υλοποίηση του μουσείου και του μνημείου Εθνικής Αντίστασης, σε συνεργασία με τα οριζόμενα, ως συναρμόδια Υπουργεία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε την κ. Μελά. 
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Πρώτη είναι η με αριθμό 10235/391/19-11-2008 ερώτηση και αίτηση κατάθεσης εγγράφου του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Αγροτικής Ανάπτυξης και Τροφίμων, σχετικά με τη μελέτη αναδιάρθρωσης καλλιεργειών στη περιφέρεια Θεσσαλίας. 
      Η ερώτηση του κ. Νασιώκα έχει ως εξής:
      «Σε εισαγωγικό κείμενο που δημοσιεύεται στην ιστοσελίδα του Υπουργείου Αγροτικής Ανάπτυξης και Τροφίμων αναφέρεται ότι το Υπουργείο ανέθεσε την εκπόνηση δεκατριών περιφερειακών μελετών, με στόχο την αξιολόγηση της νέας ΚΑΠ και των νέων δεδομένων στον αγροτικό τομέα. 
      Τα συμπεράσματα της μελέτης περιφέρειας Θεσσαλίας για την εφαρμογή της νέας ΚΑΠ αναφέρεται ότι «ο ανάδοχος έπρεπε αφενός να καταγράψει την υφιστάμενη κατάσταση σε όλους τους νομούς της περιφέρειας και αφετέρου να ολοκληρώσει τη διαβούλευση με τους συλλογικούς φορείς (αυτοδιοικητικούς, συνεταιριστικές οργανώσεις, επιμελητήρια, κ.λπ.) και να ενσωματώσει τις θετικές προτάσεις, παρατηρήσεις, επισημάνσεις τους, αξιοποιώντας παράλληλα τα δεδομένα της περιοχής, της επιστημονικής έρευνας καθώς και τις οδηγίες των αρμόδιων Διευθύνσεων του Υπουργείου Αγροτικής Ανάπτυξης και Τροφίμων στο τελικό παραδοτέο κείμενο της μελέτης». 
      Ερωτάται ο κύριος Υπουργός και ζητείται:
      1.Με ποιους Συλλογικούς φορείς του Νομού Λάρισας κάνατε διάλογο, και ποιες προτάσεις τους συμπεριλάβατε στην μελέτη αναδιάρθρωσης καλλιεργειών για τη Θεσσαλία; 
      2.Ποιο ήταν το κόστος και ποιος ήταν ο ανάδοχος της μελέτης Περιφέρειας Θεσσαλίας για την εφαρμογή της Νέας Κοινής Αγροτικής Πολιτικής;»; 
      Ο Υφυπουργός κ. Κιλτίδης έχει το λόγο για τρία λεπτά. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε. 
      Η ερώτηση του αγαπητού συναδέλφου που έχει αρκετό χρόνο που έχει υποβληθεί, αναφέρεται στις δεκατρείς μελέτες αναδιάρθρωσης των καλλιεργειών που έγιναν αντίστοιχα στις δεκατρείς περιφέρειες της χώρας μας. Ήταν μια κυβερνητική εξαγγελία από το 2004 που ολοκληρώθηκε το 2007, σχετικά έγκαιρα. 
      Οι δεκατρείς μελέτες που είναι ογκωδέστατες στην αναλυτική καταγραφή και στις προτάσεις, δεν ήταν δυνατόν να αναρτηθούν ολόκληρες. Έχουν αναρτηθεί τα συμπεράσματα και των δεκατριών στην ιστοσελίδα του  Υπουργείου μας. 
      Για τη Θεσσαλία ειδικότερα η μελέτη υλοποιήθηκε από την εταιρεία, σε απάντηση του ερωτήματος, «Μελέτες, Σύμβουλοι, Εταιρεία Περιορισμένης Ευθύνης, με διακριτικό τίτλο, PLANIC GROUP ΕΠΕ». Το κόστος της μελέτης ήταν περί τις 152.000 ευρώ. Η συζήτηση που έγινε ήταν μακρά. Υπήρξαν ερωτήματα και διαβούλευση. 
      Στα ερωτήματα συμμετείχαν σχεδόν όλοι οι φορείς που έχουν σχέση με την κοινωνική και οικονομική δραστηριότητα της Θεσσαλίας, Διευθύνσεις γεωργίας, ΕΑΣ, εμπορικοί σύλλογοι, επιμελητήρια, Σύνδεσμός Βιομηχανιών Θεσσαλίας. Απάντησαν οι ΕΑΣ Καρδίτσας, Φαρσάλων, Βόλου, Τρικάλων, ειδικότερα από το Νομό Λάρισας ΕΑΣ Λάρισας, Τυρνάβου, Αγιάς. Οι διευθύνσεις γεωργίας Καρδίτσας και Λάρισας, Μαγνησίας, Τρικάλων, η ΤΕΔΚ Λάρισας, η αναπτυξιακή εταιρεία Μαγνησίας και Πηλίου, το τμήμα του ΓΕΟΤΕ, εμπορικοί σύλλογοι Τρικάλων, Επιμελητήριο Μαγνησίας, Σύνδεσμος Βιομηχανιών Θεσσαλονίκης και Κεντρικής Ελλάδος οι οποίοι προσέτρεξαν και για την περίπτωση της Θεσσαλίας να καταθέσουν τις απαντήσεις τους στα ερωτήματα. Στη διαβούλευση συμμετείχαν πάρα πολλοί, όπως ο ΕΛΓΑ, οι αναπτυξιακές εταιρείες, οι δήμαρχοι, ΕΑΣ, ΕΟΜΜΕΧ, εμπορικοί σύλλογοι, ΤΕΙ, εκπρόσωποι του ΓΕΟΤΕ, της ΓΕΣΑΣΕ, της ΣΥΔΑΣΕ και τελικά ο αριθμός ανήλθε στους εκατόν τριάντα πέντε επίσημους εκπροσώπους φορέων. Η ανάλυση των δεδομένων και η καταγραφή έγινε και απαριθμείται και σε συμπεράσματα, όπως και οι αναγκαίες υποδείξεις που έχουν να κάνουν με τις προτάσεις για την αξιοποίηση της Κοινής Αγροτικής Πολιτικής, τι δέον γενέσθαι, και ιδιαίτερα για τη Θεσσαλία γύρω από τα ζητήματα διαχείρισης των υδάτινων πόρων και προστασίας αυτών. Δηλαδή το κυρίαρχο μήνυμα, αν θέλετε, και συμπέρασμα από τη συγκεκριμένη μελέτη αναδιάρθρωσης των καλλιεργειών είχε να κάνει με την προστασία και τη χρήση των υδάτινων πόρων στη Θεσσαλία και οι μορφές ολοκληρωμένης διαχείρισης καλλιεργειών που πρέπει να προταθούν, που έχουν να κάνουν και με φιλοπεριβαλλοντικές δράσεις. Αυτή ήταν η μελέτη η οποία είναι και ανηρτημένη στην ιστοσελίδα του Υπουργείου μας για την Περιφέρεια της Θεσσαλίας. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υφυπουργό. 
      Το λόγο έχει ο κ. Έκτορας Νασιώκας για δύο λεπτά. 
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, προσπαθήσατε να δώσετε μία περίληψη μιας μελέτης που σίγουρα δεν έκανε καμμία αίσθηση στη Θεσσαλία και δεν αξιοποιήθηκε τουλάχιστον μέχρι σήμερα. Γνωρίζετε πολύ καλά και εσείς, ιδιαιτέρως εσείς που είστε ο αρμόδιος Υφυπουργός, την κατάσταση στην οποία βρίσκονται οι αγρότες μας και ιδιαιτέρως φέτος και πόσο δύσκολη είναι η προοπτική της νέας χρονιάς. Είναι σε δύσκολη θέση να καλλιεργήσουν τα χωράφια τους -γιατί το κόστος παραγωγής είναι περισσότερο από αυτά που προσδοκούν να εισπράξουν- κυρίως επειδή δεν θέλουν να τα αφήσουν χέρσα. Σε τόσο δύσκολη κατάσταση είναι -αυτό δεν είναι υπερβολή- γι’ αυτό και βγήκαν στους δρόμους. Η Κυβέρνηση, κύριε Υφυπουργέ, τους αντιμετώπισε με δύο τρόπους, με ένα επικοινωνιακό τρόπο, δηλαδή δίνοντας χρήματα κυρίως τα οποία εδικαιούντο να τα πάρουν προετοιμασμένο, ή με τα ΜΑΤ. Αλλά η ουσία είναι να αντιμετωπίσουμε τα προβλήματα, κύριε Υπουργέ. Γιατί οι δεκατρείς περιφερειακές μελέτες που έγιναν πού τους βοήθησαν, ή η κυβέρνηση πώς τους βοήθησε τους αγρότες; Στις 24 Σεπτεμβρίου του 2008 είχα κάνει την ίδια ερώτηση στον τότε Υπουργό για τις δεκατρείς περιφερειακές μελέτες και τότε ο Υπουργός Αγροτικής Ανάπτυξης και Τροφίμων σχεδόν είπε ότι όλα πάνε καλά. Δεν είπε παραδείγματος χάριν ότι δόθηκαν 1,9 εκατομμύρια ευρώ για να γίνουν αυτές οι μελέτες και ότι στην ουσία δεν αξιοποιήθηκε ούτε ένα γιώτα από αυτές τις μελέτες. Μακάρι να αξιοποιηθούν και να είναι αξιοποιήσιμες. Δεν είπε ακόμα ότι η χώρα μας παρά την ευρωπαϊκή νομοθεσία δεν δημοσιοποιεί τα στοιχεία εκείνων που λαμβάνουν τις επιδοτήσεις και εγείρονται σειρά ερωτημάτων λόγω αυτού και ότι πρόστιμα 1,3 δισεκατομμύρια ευρώ επιβάλλονται από την Ευρωπαϊκή Ένωση ή θα επιβληθούν επειδή δεν καταφέραμε, δεν κατάφερε η κυβέρνηση να οργανώσουμε ένα αξιόπιστο σύστημα διαχείρισης των επενδύσεων. 
      	Εδώ έρχομαι στην ουσία, κύριε Υπουργέ. Η νέα Κοινή Αγροτική Πολιτική, επειδή στην ουσία αποδυναμώνει την επιδότηση από την παραγωγή -στην ουσία, όχι σ’ όλα και στο 100%- δίνει τη δυνατότητα να χαράξουμε μια εθνική στρατηγική ανάπτυξης, δηλαδή πώς οραματιζόμαστε την Ελλάδα αν δεν υπήρχαν επιδοτήσεις. Οι επιδοτήσεις καλώς υπάρχουν μέχρι το 2013 και καλώς θα υπάρχουν και μετά το 2013 χωρίς να ξέρουμε πόσες, αλλά πρέπει να προστίθενται σ’ ένα εισόδημα που παράγουν. Η Κυβέρνηση όχι μόνο δεν το έκανε, αλλά ούτε καν αναπτύσσει αυτόν τον μηχανισμό των επιδοτήσεων για τον οποίον πολλές φορές επαίρεται. 
      	Έχω εδώ την κυριακάτικη «ΚΑΘΗΜΕΡΙΝΗ» της 1ης Φεβρουαρίου που περιγράφει όλα αυτά που είπα με τέτοιον τρόπο και με στοιχεία που πείθουν όλους ότι η Κυβέρνηση δεν είναι ικανή ούτε καν να διαχειριστεί τις επιδοτήσεις, όχι τις μελέτες τις οποίες έκανε και τις οποίες δεν αξιοποιεί.
      	Σας ευχαριστώ πολύ.
      	ΠΡΟΕΔΡΕΥΩΝ (Ιωάννης Δραγασάκης): Κι εμείς ευχαριστούμε.
      	Ο κύριος Υπουργός έχει το λόγο για δύο λεπτά.
      	ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ο αγαπητός συνάδελφος θίγει ευρύτερα ζητήματα που προφανώς και δεν ευνοούν την σύγκριση μεταξύ του παρελθόντος, του παρόντος και πιθανόν του μέλλοντος.
      	Πρώτον, για πρώτη φορά, αγαπητέ συνάδελφε, τα τελευταία δύο χρόνια οι Έλληνες γεωργοί και γεωργοκτηνοτρόφοι με την ευρύτερη έννοια του όρου έλαβαν τις επιδοτήσεις τους την ώρα που δικαιούνται να τις εισπράττουν, πρώτοι μεταξύ των Ευρωπαίων αγροτών. Για πρώτη φορά οι Έλληνες αγρότες δεν έκαναν «μαύρα» Χριστούγεννα. Όσοι είμαστε από την περιφέρεια γνωρίζουμε την αναμονή και την προσδοκία πάση θυσία των πληρωμών τα προηγούμενα χρόνια. Τα 2.200.000.000 ευρώ είναι η μεγαλύτερη πληρωμή από υπάρξεως του νεοελληνικού κράτους και έγινε την τελευταία χρονιά.
      	Είναι γνωστό ότι η αποδέσμευση από την παραγωγή -κάτι που ήταν διακομματικά αποδεκτό και το απεδέχθησαν αφού το πρότειναν πρώτα και οι εκπρόσωποι των Ελλήνων αγροτών- ήταν κάτι που έγινε για να υπάρξει ο μετασχηματισμός και η κοινωνική μετατροπή, αν θέλετε, που οφείλαμε να κάνουμε με μεγαλύτερη προσοχή πριν από δεκαετίες στον αγροτικό χώρο.
      	Αυτήν τη στιγμή και πριν από λίγα χρόνια ακόμη δραματικότερα, υπήρχε έλλειμμα στην ενημέρωση και στην πληροφόρηση. Οι μελέτες από μόνες τους δεν μπορούν να θεωρηθούν πανάκεια εάν δεν αξιοποιηθούν, εάν δηλαδή δεν προστρέξουν οργανωμένα οι αγρότες της ελληνικής υπαίθρου να χρησιμοποιήσουν αυτά τα πορίσματα τα οποία αναδεικνύουν μέγιστη ωφέλεια, εφόσον στην κυριολεξία το πνεύμα των νέων αγροτών, των νέων κτηνοτρόφων που είδαμε και τις τελευταίες ημέρες, υλοποιήσει αυτό το οποίο πρέπει στην σύγχρονη εποχή να υλοποιηθεί. Υπάρχει η προσπάθεια των τοπικών κέντρων αγροτικής ανάπτυξης γι’ αυτόν και μόνο το λόγο. Δεν υπάρχει καμμία άλλη γραφειοκρατική εμπλοκή των γεωτεχνικών που υπηρετούν στα τοπικά κέντρα αγροτικής ανάπτυξης. Υπάρχει ενημέρωση και πληροφόρηση γύρω απ’ αυτά τα ζητήματα που κατατρύχουν τη Θεσσαλία. Διαχείριση υδάτινων πόρων, βιολογικές καλλιέργειες, ολοκληρωμένη διαχείριση, δάση, δασική πολιτική πιθανόν με πρότυπα άλλων χωρών, παραγωγικές διαδικασίες οι οποίες αναδεικνύονται στην μελέτη αυτή. Όταν πράγματι υλοποιηθεί, τότε θα μπορούμε να μιλάμε για αποτελέσματα. Ούτως ή άλλως η μελέτη από μόνη της έχει μακρόπνοη διαδρομή και προφανώς αποτελέσματα τουλάχιστον μακροπρόθεσμα.
      Σας ευχαριστώ.
      ΕΚΤΟΡΑΣ ΝΑΣΙΩΚΑΣ: Πάντως αυτά τα Χριστούγεννα των αγροτών ήταν χειρότερα, κύριε Υφυπουργέ!
      ΠΡΟΕΔΡΕΥΩΝ (Ιωάννης Δραγασάκης): Η δεύτερη με αριθμό 9369/5-11-2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Γκιόκα προς τον Υπουργό Εθνικής Παιδείας και Θρησκευμάτων σχετικά με την επίλυση του στεγαστικού προβλήματος στο 3ο Γυμνάσιο και το 2ο Λύκειο του Δήμου Γέρακα δεν συζητείται λόγω κωλύματος του Βουλευτή και διαγράφεται.
      Θα συζητηθεί η τρίτη με αριθμό 7778/10-10-2008 ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών σχετικά με δημοσίευμα για άνοιγμα υποκαταστήματος Τουρκικής Τράπεζας στη Θράκη.
      Η ερώτηση του κ. Βελόπουλου έχει ως εξής:
      «Συμφώνως με δημοσιεύματα του τοπικού Τύπου στη Θράκη, εμφανίζεται να ανοίγει υποκατάστημα η τουρκική τράπεζα «Ziraat Bank», με σκοπό να χορηγεί στα μέλη της μουσουλμανικής μειονότητας… στεγαστικά δάνεια.
      Στην ανωτέρω τράπεζα αναφέρεται ότι αναλαμβάνει επικεφαλής ο πρώην Βουλευτής του ΠΑΣΟΚ Γκαλήπ Γκαλήπ.
      Ερωτάται ο κύριος Υπουργός:
      1. Έχουν γίνει από τους μειονοτικούς παράγοντες οι προβλεπόμενες υπό του νόμου διαδικασίες, μελέτες και αιτήσεις στο Υπουργείο Εθνικής Οικονομίας και Οικονομικών, αλλά και στην Τράπεζα της Ελλάδος, για την απαραίτητη έγκριση;
      2. Ποιες ακριβώς είναι οι προϋποθέσεις που απαιτούνται για να χορηγηθεί η άδεια»;
      Στην ερώτηση του κ. Βελόπουλου θα απαντήσει ο Υφυπουργός Οικονομίας και Οικονομικών κ. Αθανάσιος Μπούρας.
      Ορίστε, κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κύριε συνάδελφε, είμαι βέβαιος ότι δεν καταθέσατε αυτή την ερώτηση για δημιουργία εντυπώσεων. Αφού, όμως, καλούμαι από την κοινοβουλευτική διαδικασία να απαντήσω στην ερώτησή σας, σας δηλώνω με τον πλέον κατηγορηματικό τρόπο την απόλυτα σύννομη με το εθνικό και Κοινοτικό Δίκαιο διαδικασία αδειοδότησης της συγκεκριμένης τουρκικής τράπεζας για τη δημιουργία υποκαταστήματος στη Θράκη.
      Πιο συγκεκριμένα. Η Τράπεζα της Ελλάδος παρείχε με απόφαση της Επιτροπής Τραπεζικών και Πιστωτικών Θεμάτων στην τουρκική τράπεζα «Ziraat Bank» άδεια ίδρυσης και λειτουργίας δύο καταστημάτων στην Ελλάδα μέχρι και 31.12.2008.
      Αυτή τη στιγμή λειτουργούν στην Αθήνα και στην Κομοτηνή δύο υποκαταστήματα αντίστοιχα από 3.11.2008 και από 1.12.2008.
      Από πλευράς «Ziraat Bank» εκπληρώθηκαν οι όροι και οι προϋποθέσεις που τέθηκαν από την Τράπεζα της Ελλάδος περί κατάθεσης του αρχικού κεφαλαίου και γνωστοποίησης όλων των υπευθύνων των καταστημάτων που θα λειτουργήσουν.
      Από την ενημέρωση που έχω, κύριε συνάδελφε, από τα αρμόδια στελέχη της Τράπεζας της Ελλάδος για τα αναφερόμενα πρόσωπα, δεν συγκαταλέγεται ο πρώην Βουλευτής κ. Γκαλήπ Γκαλήπ. 
      Προκειμένου ένα πιστωτικό ίδρυμα, με έδρα σε χώρα εκτός ευρωπαϊκού οικονομικού χώρου, να εγκατασταθεί στην Ελλάδα μέσω υποκαταστήματος, απαιτείται άδεια από την Τράπεζα της Ελλάδος, στης οποίας την εποπτεία και θα υπόκειται. 
      Η χορήγηση της άδειας δίδεται εφόσον πληρούνται οι ακόλουθες συνθήκες: 
      Πριν από την έναρξη του πρώτου υποκαταστήματος υφίσταται προικώο ποσού 9.000.000 ευρώ κατ’ ελάχιστον, που θα επέχει θέση ιδίων κεφαλαίων για τη δραστηριότητα του υποκαταστήματος στην Ελλάδα. Το πιστωτικό ίδρυμα οφείλει να υποβάλει στην Τράπεζα της Ελλάδος κατ’ αρχάς τα παρακάτω στοιχεία:
      Επωνυμία και ταχυδρομική διεύθυνση του υποκαταστήματος στην Ελλάδα. 
      Δεύτερον, στοιχεία σχετικά με τα πρόσωπα που θα έχουν την ευθύνη της διεύθυνσης του υποκαταστήματος, τα οποία θα κατοικούν μόνιμα στην Ελλάδα. 
      Τρίτον, το πρόγραμμα δραστηριοτήτων στο οποίο θα αναγράφεται και το είδος των εργασιών, τις οποίες σχεδιάζει να ασκήσει. 
      Τέταρτον, το ύψος των ίδιων κεφαλαίων και του συντελεστή κεφαλαιακής επάρκειας του πιστωτικού ιδρύματος. Τέλος, τη συναίνεση της αρμόδιας εποπτικής αρχής της χώρας – έδρας για την επέκταση του πιστωτικού ιδρύματος στην Ελλάδα.
      Τα υποκαταστήματα αυτά εποπτεύονται από την Τράπεζα της Ελλάδος με βάση τους εποπτικούς κανόνες που ισχύουν αντιστοίχως για τα τραπεζικά ιδρύματα με έδρα την Ελλάδα.
      Επιπρόσθετα, σύμφωνα με το ν. 2832/2000 θα συμμετέχουν στο Ταμείο Εγγύησης Καταθέσεων.
      Αγαπητέ συνάδελφε, είναι φρόνιμο να αφήνουμε έξω από τη μικροπολιτική αντιπαράθεση τις συμφωνίες που ενισχύουν την οικονομική συνεργασία των δύο λαών και ενδυναμώνουν τις διμερείς σχέσεις. Οφείλουμε όλοι μας, ανεξάρτητα πολιτικής προέλευσης, να επιδείξουμε υπευθυνότητα και σύνεση.
      ΠΡΟΕΔΡΕΥΩΝ (Ιωάννης Δραγασάκης): Ο κ. Βελόπουλος έχει το λόγο για δύο λεπτά.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, αδυνατώ να παρακολουθήσω το σκεπτικό σας. Δεν κατάλαβα τι σημαίνει «δημιουργία εντυπώσεων». Δεν το αντιλαμβάνομαι! Στη δευτερολογία σας να το κάνετε πιο κατανοητό. Ίσως να μην το αντιλαμβάνομαι εγώ. Τι θα πει «εντυπώσεις»; Υπάρχουν στον κοινοβουλευτικό έλεγχο εντυπώσεις; 
      Σας έθεσα ένα ερώτημα και το έθεσα αυτό, διότι ο στρουθοκαμηλισμός μας εδώ και δεκαετίες στο θέμα της Θράκης εκεί μας οδηγεί. Φοβάστε τις εντυπώσεις. Θα σας δώσω, λοιπόν, μερικά παραδείγματα ότι, πέρα από την οικονομία και τις  μπίζνες υπάρχει η λογική, μια λογική η οποία υπεκφεύγει πολλές φορές από το δικό σας σκεπτικό και μάλιστα εσείς μιλάτε για «φρόνιμο», όταν μιλάμε εμείς για φρόνημα με ήτα. Έχει διαφορά, κύριε Υπουργέ. 
      Ακούστε, λοιπό: δύο καταστήματα στην Αθήνα και στην Κομοτηνή, κανένα πρόβλημα. Η «Ziraat Bank», λοιπόν, η οποία χρησιμοποιεί ως αρχικό το «TS» που σημαίνει Τουρκική Δημοκρατία, μέσα στην Ελλάδα χρησιμοποιεί το όνομα αυτό, Τουρκική Δημοκρατία και «Ziraat Bank». Πρώτον, το ξέρετε αυτό; Αν δεν το ξέρετε, λοιπόν, πώς η Εθνική Τράπεζα χρησιμοποιεί το «FINANSBANK» στην Τουρκία, κύριε  Υπουργέ; Συνεχίζω. Ξέρετε ότι αυτή η κρατική τράπεζα, κύριε Υπουργέ, δίνει χρήματα στον τουρκικό στρατό; Το ξέρετε αυτό; Ξέρετε ότι όλοι οι υπάλληλοι που προσλαμβάνονται στην Κομοτηνή πρέπει να είναι μόνο από το Προξενείο; Ξέρετε ότι ο Διευθυντής είναι Τούρκος; Τα ξέρετε αυτά; Όχι Τούρκος από τη Θράκη, όπως κάποιοι τους αποκαλούν κακώς, είναι Τούρκος, το τονίζω, από την Τουρκία ήρθε ο Διευθυντής της Τράπεζας! Συνεχίζω. Ούτε ένας χριστιανός υπάλληλος. Αυτό δεν είναι ρατσιστικό, δεν δημιουργεί θρησκευτικές ρατσιστικές τάσεις, ούτε μειονοτικά προβλήματα. Και θα σας απαντήσω στο εξής, για να ξεκαθαρίσουμε ορισμένα πράγματα. Ξέρετε ποιο είναι το διαφημιστικό μότο της Τράπεζας; «Τα δικά μας λεφτά σε δική μας Τράπεζα». Το ακούσατε, κύριε Υπουργέ! Και απευθύνονται στους μουσουλμάνους της Θράκης. Άρα, λοιπόν, μην μιλάτε για εντυπώσεις σε εμάς.
      Και κλείνοντας, λέω το εξής. Για ακούστε λίγο τι έκαναν οι φίλοι μας οι Βούλγαροι, κύριε Υπουργέ, που είναι χώρα της Ευρωπαϊκής Ένωσης συνδεδεμένη και έχουν το ίδιο πρόβλημα με την Ελλάδα. Ξέρετε τι έκαναν οι κύριοι αυτοί; Ο Υπουργός τους είπε ότι, αν δεν αλλάξουν ονόματα κάποιοι που έχουν μουσουλμανικά, να πάνε στην Τουρκία να μείνουν. Άλλος Υπουργός τους απέλασε κάποιον κύριο, ο οποίος ήταν στο Ίδρυμα για την Προεδρία Θρησκευτικών Υποθέσεων, τον Αντιέμ Γκεριντέ. Ξέρετε γιατί; Γιατί πίεζε τα μουσουλμανόπαιδα να φοράνε μαντίλες. Τι μου λέτε, λοιπόν, για εντυπώσεις; Να σας θυμίσω τι έκανε με την «ALPHA BANΚ» η Τουρκία, κύριε Υπουργέ; 
      ΠΡΟΕΔΡΕΥΩΝ (Ιωάννης Δραγασάκης): Όχι, κύριε συνάδελφε, ολοκληρώστε.
      ΚΥΡΙΑΚΟΣ ΒΕΛΟΠΟΥΛΟΣ: Κλείνω εδώ.
      Θα σας πω τι έκανε, εγώ. Ο κ. Αποστολίδης, τον θυμάστε; Ήταν στην ΕΥΠ παλιά. Επειδή ήταν μέλος της «ALPHA BANΚ», η Τουρκία της απαγόρευσε, στην «ΑLPHA BANK» να κάνει επένδυση. Μην μου λέτε, λοιπόν, για εντυπώσεις. Τηρήστε τα προσχήματα. Δεν είναι δυνατόν να γίνονται τράπεζες τουρκικές, κρατική τουρκική τράπεζα, με τουρκικό όνομα, στην Ελλάδα, αυτό σας λέμε. Αφήστε τις εντυπώσεις για εσάς. 
      ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, έχετε το λόγο για δύο λεπτά.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Σας άκουσα με προσοχή, αλλά θα σας έλεγα να ξαναδιαβάσετε την ερώτησή σας και να πάρετε τα Πρακτικά της πρωτολογίας μου να δείτε ότι όλα όσα ερωτάτε πληρούνται κατά τον πλέον σύννομο τρόπο, που ελέγχεται μάλιστα από την Τράπεζα της Ελλάδος και από το Κοινοτικό Δίκαιο. Ανέφερα αναλυτικά τις σύννομες διαδικασίες που έγιναν και απάντησα και στα δύο ερωτήματά σας. Αυτά θέτετε, σ’ αυτά απαντώ. 
      Πέραν τούτου, επιτρέψτε μου, κύριε συνάδελφε, να σας υπενθυμίσω ότι και η Ελλάδα δραστηριοποιείται στον πιστωτικό χώρο και σε άλλες χώρες, αλλά και στη γείτονα χώρα, για την οποία εσείς κάνατε την ερώτησή σας. Χαρακτηριστικά σας αναφέρω την εξαγορά της «FINANSBANK» από την Εθνική Τράπεζα, επένδυση που απέφερε κέρδη περισσότερα από 535.000.000 ευρώ στη χώρα μας μέσω της Εθνικής Τραπέζης. Η «EUROBANK» εξαγόρασε την «Tekfen Βank»…
      ΚΥΡΙΑΚΟΣ ΒΕΛΟΠΟΥΛΟΣ: Εξαγόρασε, κύριε Υπουργέ!
      ΠΡΟΕΔΡΕΥΩΝ (Ιωάννης Δραγασάκης): Κύριε Βελόπουλε, μην διακόπτετε, σας παρακαλώ.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  …ενώ απέκτησε και τη χρηματιστηριακή παρουσία μέσω της HC Holdings Inc. Επιπλέον, πολλά ελληνικά χρηματοπιστωτικά ιδρύματα βρίσκονται σε διαβουλεύσεις για εξαγορά μονάδων στην Τουρκία. 
      Αγαπητέ συνάδελφε, θα καλούσα τόσο εσάς όσο και όλους τους συναδέλφους να επιδείξουν όλοι μαζί ιδιαίτερα στην παρούσα φάση τη δέουσα αυτοσυγκράτηση, να αρθούμε στο ύψος των περιστάσεων, εγκαταλείποντας μικροκομματικές και βραχυπρόθεσμες εντυπώσεις. Η συνεργασία των δύο λαών σε οικονομικό επίπεδο πρέπει να ενισχυθεί και θα ενισχυθεί.
      Είναι πολιτική επιλογή και της προηγούμενης Κυβέρνησης και αυτής της Κυβέρνησης…
      ΚΥΡΙΑΚΟΣ ΒΕΛΟΠΟΥΛΟΣ: Οι ίδιοι είστε!
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): …να ενδυναμώσουμε τους διμερείς δεσμούς των δυο λαών μας.
      Η Κυβέρνηση, αγαπητέ συνάδελφε, θα συνεχίσει να επιδεικνύει τη σοβαρότητα που απαιτείται ως υπεύθυνη πολιτική δύναμη.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Υφυπουργέ.
      Αναφορές και Ερωτήσεις δευτέρου κύκλου:
      Η πρώτη με αριθμό 10639/26-11-2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με τη χρηματοδότηση από την Ευρωπαϊκή Επιτροπή έκδοσης «Λευκής Βίβλου» για το διαδίκτυο, παρά την ύπαρξη στο Ηράκλειο του παρόμοιου Ευρωπαϊκού Οργανισμού ENISA δεν θα συζητηθεί λόγω κωλύματος του κυρίου Βουλευτή και διαγράφεται. 
      Κυρίες και κύριοι συνάδελφοι, πριν μπούμε στη Νομοθετική Εργασία, έχω την τιμή να ανακοινώσω στο Σώμα ότι ο Πρόεδρος της Βουλής υπέβαλε πρόταση για την τροποποίηση διατάξεων του Κανονισμού της Βουλής, Μέρος Β΄ και Μέρος Κοινοβουλευτικό. 
      Η πρόταση παραπέμπεται στην Επιτροπή του Κανονισμού της Βουλής. 
      Κυρίες και κύριοι συνάδελφοι, ολοκληρώθηκε η συζήτηση των αναφορών και των ερωτήσεων.
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εθνικής Παιδείας και Θρησκευμάτων 
      Ψήφιση στο σύνολο του σχεδίου νόμου: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις». 
      Το νομοσχέδιο θα ψηφιστεί στο σύνολο στη συνέχεια.
      Υπουργείου Οικονομίας και Οικονομικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποιήσεις επενδυτικών νόμων και άλλες διατάξεις». 
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Πολιτισμού
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασία στους τομείς των τεχνών και του πολιτισμού». 
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Δηλαδή, μπορούν να λάβουν το λόγο όσοι είχαν αντίρρηση επί της Κυρώσεως αυτής της Συμφωνίας.
      Θέλει κάποιος συνάδελφος να λάβει το λόγο; 
      ΠΑΝΑΓΙΩΤΑ-ΕΥΑ ΜΕΛΑ: Κύριε Πρόεδρε, είναι δύο οι Κυρώσεις του Υπουργείου Πολιτισμού. Σε ποια από τις δυο αναφέρεστε; 
      ΠΡΟΕΔΡΕΥΩΝ (Ιωάννης Δραγασάκης): Στην Κύρωση της Συμφωνίας για τη Νότιο Αφρική. 
      Σύμφωνα με τα Πρακτικά που έχω εδώ, εκτός από τον ΣΥΡΙΖΑ το ΠΑΣΟΚ, το Κομμουνιστικό Κόμμα Ελλάδας, το ΛΑΟΣ την έχουν ψηφίσει.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασία στους τομείς των τεχνών και του πολιτισμού».
      Ερωτάται το Σώμα: Γίνεται δεκτό το νομοσχέδιο; 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Δραγασάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Πολιτισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασία στους τομείς των τεχνών και του πολιτισμού» έγινε δεκτό κατά πλειοψηφία, σε μόνη συζήτηση, κατ’ αρχήν, κατ’ άρθρο και στο σύνολο και έχει ως εξής: 
      (Να καταχωριστεί το κείμενο του νομοσχεδίου σελ.26α)
      ΠΡΟΕΔΡΕΥΩΝ (Ιωάννης Δραγασάκης): Του ιδίου Υπουργείου 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρόσθετου Πρωτοκόλλου στη Συμφωνία για τις πνευματικές και καλλιτεχνικές σχέσεις της 19ης Δεκεμβρίου 1938 μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας». 
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Δηλαδή, μπορούν να λάβουν το λόγο όσοι έχουν αντίρρηση επί της Κυρώσεως αυτής της Συμφωνίας.
      Θέλει κάποιος συνάδελφος να λάβει το λόγο; 
      ΠΑΝΑΓΙΩΤΑ-ΕΥΑ ΜΕΛΑ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει η συνάδελφος κ. Μελά για πέντε λεπτά.
      ΠΑΝΑΓΙΩΤΑ-ΕΥΑ ΜΕΛΑ: Ευχαριστώ, κύριε Πρόεδρε.
      Η συγκεκριμένη Σύμβαση μεταξύ της Ελλάδας και της Γαλλίας αφορά το δικαίωμα χορήγησης άδειας διδασκαλίας στους αποφοίτους του Γαλλικού Ινστιτούτου Θεσσαλονίκης.
      Εμείς αυτή τη σύμβαση θα την καταψηφίσουμε και εδώ γιατί θεωρούμε ότι η εκπαίδευση είναι ένα σύνθετο ζήτημα και δεν μπορεί να εκχωρείται σε οργανισμούς και ιδρύματα τέτοιου τύπου.
      Το γεγονός ότι ήδη ισχύει για το Γαλλικό Ινστιτούτο της Αθήνας και επεκτείνεται και στη Θεσσαλονίκη, για μας κάνει πιο σύνθετο το πρόβλημα. Και θα πω δυο λόγια πάνω σ’ αυτό. 
      Η διδασκαλία μιας γλώσσας δεν είναι απλά μια διδασκαλία. Σχετίζεται με την πολιτιστική επικοινωνία των δυο χωρών. Είναι ζήτημα ουσιαστικής επικοινωνίας της μιας κουλτούρας με την άλλη και έχει να κάνει επίσης –και αυτό είναι σημαντικό- με την παιδαγωγική. Γι’ αυτό το λόγο και συνολικά είμαστε αντίθετοι στη λογική του να μπαίνουν στο χώρο της εκπαίδευσης μέσα από τη διαδικασία της χορήγησης επάρκειας διδασκαλίας. 
      Εμείς θεωρούμε ότι η διδασκαλία πρέπει να γίνεται μέσω της αποφοίτησης από το δημόσιο ελληνικό εκπαιδευτικό σύστημα. Μια και η πολιτική της Κυβέρνησης κινείται στο πλαίσιο της ιδιωτικοποίησης και εμπορευματοποίησης της παιδείας, άλλωστε συνολικά η Ευρωπαϊκή Ένωση έχει αυτή την πολιτική, υπάρχει πρόβλεψη και υπάρχει η βούληση της Κυβέρνησης να δίνει το δικαίωμα της διδασκαλίας σ’ αυτούς τους οργανισμούς.
      Για μας, ξαναλέω, αυτά τα ιδρύματα έχουν ένα ρόλο να προωθούν σχέσεις, θα έλεγα διείσδυσης του πολιτισμού της μιας χώρας στην άλλη και δεν θα ήταν αρνητικό εάν γινόταν σε ισότιμη βάση. Αλλά δεν γίνεται σε ισότιμη βάση ανάμεσα στις δυο χώρες. Η χώρα μας είναι σε μειονεκτική θέση σε σχέση με αυτές τις συμφωνίες. Και ακριβώς, επειδή θεωρούμε ότι η δυνατότητα χορήγησης άδειας διδασκαλίας δεν μπορεί να δίνεται ούτε με σεμινάρια ούτε με τη διαδικασία της επάρκειας, γι’ αυτό το λόγο θα την καταψηφίσουμε. ΄
      Επαναλαμβάνω, ότι το ζήτημα της διδασκαλίας δεν είναι η γνώση μιας γλώσσας. Είναι συνολικά γνώση πάνω στην κουλτούρα και των δυο λαών και των δυο πολιτισμών, είναι παιδαγωγική. Και αυτά μόνο το δημόσιο πανεπιστήμιο μπορεί να τα χορηγεί.
      ΠΡΟΕΔΡΕΥΩΝ (Ιωάννης Δραγασάκης): Δεν υπάρχει άλλος εγγεγραμμένος ομιλητής. 
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση του Πρόσθετου Πρωτοκόλλου στη Συμφωνία για τις πνευματικές και καλλιτεχνικές σχέσεις της 19ης Δεκεμβρίου 1938 μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας» και ερωτάται το Σώμα εάν γίνεται δεκτό.
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΑ-ΕΥΑ ΜΕΛΑ: Κατά πλειοψηφία.
      ΠΡΟΕΔΡΕΥΩΝ (Ιωάννης Δραγασάκης): Συνεπώς το νομοσχέδιο του Υπουργείου Πολιτισμού: «Κύρωση του Πρόσθετου Πρωτοκόλλου στη Συμφωνία για τις πνευματικές και καλλιτεχνικές σχέσεις της 19ης Δεκεμβρίου 1938 μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας» έγινε δεκτό κατά πλειοψηφία, σε μόνη συζήτηση, κατ’ αρχήν, κατ’ άρθρον και στο σύνολο και έχει ως εξής:
      (Να καταχωριστεί το κείμενο του ψηφισθέντος νομοσχεδίου σελ.30α)
      ΠΡΟΕΔΡΕΥΩΝ (Ιωάννης Δραγασάκης): Υπουργείου Τουριστικής Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του τουρισμού».
      Η Σύμβαση αυτή δεν θα συζητηθεί λόγω απουσίας του κυρίου Υπουργού στο εξωτερικό. 
      Υπουργείου Εθνικής Παιδείας και Θρησκευμάτων.
      Ψήφιση στο σύνολο του σχεδίου νόμου: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις».
      Ερωτάται το Σώμα: Γίνεται δεκτό το νομοσχέδιο και στο σύνολο όπως διενεμήθη;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΑ-ΕΥΑ ΜΕΛΑ: Κατά πλειοψηφία.
      ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Δραγασάκης): Το νομοσχέδιο έγινε δεκτό και στο σύνολο όπως διενεμήθη, κατά πλειοψηφία. 
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις» έγινε δεκτό κατ’ αρχήν, κατ’ άρθρον και στο σύνολο κατά πλειοψηφία και έχει ως εξής:
      (Να καταχωριστεί το κείμενο του ψηφισθέντος νομοσχεδίου σελ.32α)
      ΠΡΟΕΔΡΕΥΩΝ (Ιωάννης Δραγασάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Δραγασάκης): Το Σώμα παρέσχε τη ζητηθείσα εξουσιοδότηση. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, δεκαέξι μαθητές και μαθήτριες και δύο συνοδοί-καθηγητές από το Γενικό Λύκειο Τσoτιλίου. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, εισερχόμαστε στη συζήτηση του σχεδίου νόμου του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις».
      Η Διάσκεψη των Προέδρων αποφάσισε στη συνεδρίασή της στις 5 Φεβρουαρίου 2009 τη συζήτηση του νομοσχεδίου σε τρεις συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής. Πριν δώσω το λόγο στον εισηγητή της Πλειοψηφίας, σας γνωρίζουμε…
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, όσον αφορά τη διαδικασία; Σήμερα επί της αρχής, αύριο επί των άρθρων και την Παρασκευή τις τροπολογίες;  
      ΠΡΟΕΔΡΕΥΩΝ (Ιωάννης Δραγασάκης): Τρεις ημέρες. Σήμερα επί της αρχής και συνεχίζουμε στα άρθρα και προχωρούμε με τη γνωστή…
      ΝΙΚΟΛΑΟΣ ΓΚΑΤΖΗΣ: Όχι, κύριε Πρόεδρε. Να μη μπουν και το νομοσχέδιο και οι τροπολογίες σε μια συνεδρίαση. Προτείνουμε την τελευταία μέρα να συζητηθούν οι τροπολογίες. Είναι αρκετές. 
      ΠΡΟΕΔΡΕΥΩΝ (Ιωάννης Δραγασάκης): Θα το δούμε αύριο, ανάλογα και με την πορεία της συζήτησης. 
      Κατά τη συζήτηση του νομοσχεδίου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις», η Νέα Δημοκρατία ορίζει ως Κοινοβουλευτικό Εκπρόσωπο το Βουλευτή κ. Αδρακτά και το Κομμουνιστικό Κόμμα Ελλάδας τον κ. Γκατζή. Ο Συνασπισμός Ριζοσπαστικής Αριστεράς ορίζει ως ειδική αγορήτρια την κ. Φιλίνη και ο Λαϊκός Ορθόδοξος Συναγερμός τον κ. Βορίδη ως ειδικό αγορητή. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, έχετε να κάνετε κάποιες νομοτεχνικές βελτιώσεις;
      Ορίστε, έχετε το λόγο. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Ήθελα να δώσω κάποιες βελτιώσεις για να είναι ενήμεροι από την αρχή όλοι οι συνάδελφοι και οι εισηγητές, επειδή έγινε μια πολύ λεπτομερειακή συζήτηση στην επιτροπή. Ακούστηκαν οι φορείς, αλλά λάβαμε υπ’ όψιν και τις επισημάνσεις της Επιστημονικής Επιτροπής. 
      Θα καταθέσω νομοτεχνικές προσθήκες-διορθώσεις. Σε μερικά σημεία θα δείτε ότι είναι μεγάλες, αλλά για την καλύτερη δική σας χρήση επαναλαμβάνονται οι παράγραφοι ολόκληρες. Η διόρθωση είναι μικρή. Το καταθέτω στα Πρακτικά για να μοιραστεί σε όλους τους συναδέλφους.
      (Στο σημείο αυτό ο Υφυπουργός Οικονομίας και Οικονομικών κ. Αθανάσιος Μπούρας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (να φωτογραφηθούν οι σελίδες 37-40α)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Υπουργέ. Θα διανεμηθεί στους συναδέλφους. 
      Το λόγο έχει ο εισηγητής της Πλειοψηφίας κ. Θεόδωρος Καράογλου για δεκαπέντε λεπτά. 
      ΘΕΟΔΩΡΟΣ ΚΑΡΑΟΓΛΟΥ: Σεβαστό Προεδρείο, κύριε Υπουργέ, κυρίες και κύριοι συνάδελφοι, συνηθίζεται όταν ξεκινάμε να παρουσιάζουμε, να εισηγούμαστε νομοσχέδια, να χρησιμοποιούμε βαρύγδουπους τίτλους, όπως για παράδειγμα ότι είναι νομοσχέδια τομών, μεταρρυθμίσεων, ρήξεων, ανατροπών ή οτιδήποτε άλλο θέλετε. 
      Αυτό το νομοσχέδιο δεν διεκδικεί τέτοιους τίτλους. Είναι ένα νομοσχέδιο όμως που πρέπει να πούμε ότι κάνει μια σειρά παρεμβάσεων εκεί όπου χρειάζονται. Κάνει μια σειρά λειτουργικών προτάσεων, διορθώσεων σε άλλους υφιστάμενους νόμους, όπου έχουν αποδειχθεί δυσλειτουργίες. Άλλωστε ζούμε σε μια εποχή έντονων αλλαγών, άρα τα χθεσινά, αυτά που ίσχυαν χθες, μπορεί να μην ισχύουν αύριο. 
      Η πολιτική είναι μια δυναμική κατάσταση και όχι μια στατική, επομένως το συγκεκριμένο νομοσχέδιο διεκδικεί τον τίτλο ενός χρήσιμου και ουσιαστικού νομοσχεδίου, ενός νομοσχεδίου που εντοπίζει κενά, παραλείψεις, προβλήματα και τα διορθώνει και γι’ αυτό θεωρώ ότι σαν τέτοιο πρέπει να το αντιμετωπίσουμε. 
      Παράλληλα εισάγει μια σειρά καινούργιων εργαλείων, όπως είναι η «ΝΟΜΟΣ Α.Ε.», ένα αναπτυξιακό εργαλείο για τη Νομαρχιακή Αυτοδιοίκηση, ένα εργαλείο το οποίο πραγματικά μπορεί να συμβάλει ουσιαστικά στην καλύτερη αξιοποίηση του Δ’ Κοινοτικού Πλαισίου Στήριξης ή Εθνικού Στρατηγικού Πλαισίου Αναφοράς, όπως από εδώ και πέρα θα χρησιμοποιούμε το σχετικό τίτλο. 
      Στο πρώτο κεφάλαιο του νομοσχεδίου έχουμε τροποποιήσεις των διατάξεων του ν. 3614/2007, νόμος που αναφερόταν στη διαχείριση, στον έλεγχο και στην εφαρμογή των αναπτυξιακών παρεμβάσεων για την προγραμματική περίοδο 2007-2013. Δηλαδή είναι ο νόμος που έθετε το πλαίσιο εντός του οποίου θα κινούνταν η υλοποίηση του Δ΄ Κοινοτικού Πλαισίου Στήριξης, του ΕΣΠΑ. 
      Συγκεκριμένα, προβλέπεται η κάλυψη από τον προϋπολογισμό δημοσίων επενδύσεων των δαπανών που πραγματοποιούνται σε βάρος του δημοσίου από τη σύσταση και λειτουργία ειδικών υπηρεσιών των ν. 2860/2000 και 3614/2007. Αντιμετωπίζονται θέματα προσωπικού και ιεραρχίας του, ενώ παράλληλα τροποποιούνται διατάξεις που αφορούν τη Μονάδα Οργάνωσης Διαχείρισης, τη γνωστή ΜΟΔ, των αναπτυξιακών προγραμμάτων, όπως είπα και πριν τη γνωστή «ΜΟΔ ΑΕ». Όμως, κατά τη διάρκεια της Επιτροπής έγινε πολύς λόγος για το Δ΄ Κοινοτικό Πλαίσιο Στήριξης, το ΕΣΠΑ. Είχαμε τη δυνατότητα να ακούσουμε τους συναδέλφους από την Αξιωματική Αντιπολίτευση κυρίως, να κινδυνολογούν, να κάνουν ως συνήθως υπερβολικές και άδικες κριτικές, να χρησιμοποιούν βαριές εκφράσεις, λες και συναγωνίζονται στο όποιος πει τις βαρύτερες εκφράσεις, θα είναι και ο πιο αρεστός στο κόμμα. Αυτά είναι γεγονότα που σίγουρα αδικούν την Κυβέρνηση και τους χειρισμούς της επί του συγκεκριμένου θέματος. 
      Κατ’ αρχάς, να θυμίσω κάποια πράγματα που νομίζω ότι δεν πρέπει να ξεχνάμε. Το Εθνικό Στρατηγικό Πλαίσιο Αναφοράς ήταν το πρώτο σχέδιο μεγάλης χώρας που εγκρίθηκε από την Ευρωπαϊκή Ένωση. Επί της ουσίας ήταν το δεύτερο, γιατί είχε προηγηθεί η έγκριση του Εθνικού Στρατηγικού Πλαισίου Αναφοράς της Μάλτας, μιας πολύ μικρής χώρας και ενός πολύ μικρού ΕΣΠΑ. 
      Το ΕΣΠΑ αφορά το μεγαλύτερο πρόγραμμα στην ιστορία του ελληνικού κράτους, μια που αναφέρεται σε ποσά 36.000.000.000 ευρώ μαζί με την ίδια συμμετοχή. Το 82% του ΕΣΠΑ κατευθύνεται με προσωπική απόφαση του Πρωθυπουργού Κώστα Καραμανλή και έγκριση της Κυβέρνησης, στην ελληνική περιφέρεια, για να πετύχουμε επιτέλους αυτό που είναι ζητούμενο, την ισόρροπη ανάπτυξη. Παράλληλα, στα δύο χρόνια από την έγκριση του ΕΣΠΑ που έχει ήδη ξεκινήσει να τρέχει, τέθηκαν οι βάσεις και το κανονιστικό πλαίσιο για την υλοποίησή του. 
      Έχοντας σαν βάση το ν. 3614/2007 πετύχαμε ήδη την έγκριση του συστήματος διαχείρισης και ελέγχου των επιχειρησιακών προγραμμάτων του ΕΣΠΑ. Αυτό είναι μία πολύ μεγάλη επιτυχία, γιατί η Ελλάδα είναι μία από τις μόλις τέσσερις χώρες που έχει ήδη εγκριθεί το σύνολο των συστημάτων διαχείρισης και ελέγχου για όλα τα προγράμματα των στόχων 1 και 2 που συγχρηματοδοτούνται από το ΕΣΠΑ και από το Ταμείο Συνοχής. Πρακτικά αυτό σημαίνει ότι έχουμε εξασφαλίσει τη χρηστή και αποδοτική διαχείριση των δημόσιων πόρων και αποδεικνύει τη σοβαρή και υπεύθυνη δουλειά που έχει γίνει σε όλα τα συνεργαζόμενα Υπουργεία –και, αναφέρομαι στο Υπουργείο Οικονομίας και Οικονομικών και στο Υπουργείο Ανάπτυξης- και, παράλληλα, αυτό δίνει το πράσινο φως για την έναρξη τυπικά και ουσιαστικά όλων εκείνων των απαραίτητων έργων, που έχουν ενταχθεί στο ΕΣΠΑ, έργων που είναι απαραίτητα για την αναβάθμιση της ελληνικής περιφέρειας, απαραίτητα για την ισόρροπη ανάπτυξη, έργων χρήσιμων για τον τόπο, για τη χώρα, για τον Έλληνα πολίτη, στον οποίο και φιλοδοξούμε να προσφέρουμε τα μέγιστα. 
      Βέβαια, με αφορμή τη συζήτηση του συγκεκριμένου νομοσχεδίου και των τροποποιήσεων-συμπληρώσεων του ν. 3614/2007 που αφορά τη διαχείριση του ΕΣΠΑ, έγινε πολύς λόγος κατά τη διάρκεια των πολύωρων συνεδριάσεων των Επιτροπών Οικονομικών για την πορεία υλοποίησης του Γ΄ Κοινοτικού Πλαισίου Στήριξης. Εκεί είχαμε τη δυνατότητα για μία ακόμη φορά να ακούσουμε τις υπερβολές, την κινδυνολογία και την ψευδολογία, σε μερικές περιπτώσεις, από συναδέλφους σε βάρος της υλοποίησης του προγράμματος του Γ΄ Κοινοτικού Πλαισίου Στήριξης. 
      Να, λοιπόν, ποια είναι η αλήθεια, αγαπητοί συνάδελφοι και ειδικότερα συνάδελφοι της Αξιωματικής Αντιπολίτευσης. Το Γ΄ Κοινοτικό Πλαίσιο Στήριξης το παραλάβαμε το Μάρτιο του 2004, στον τέταρτο χρόνο υλοποίησής του, με ποσοστά απορρόφησης περίπου στο 20%, οριακά μικρότερη από 20%. Υπήρχαν τομεακά ή περιφερειακά προγράμματα που η απορρόφηση ήταν μηδενική. Ήδη, με επίσημα στοιχεία της 31.12.2008, η απορροφητικότητα έχει ξεπεράσει το 95% και με τα νέα στοιχεία που διαρκώς μπαίνουν στο σύστημα διαχείρισης του Γ΄ Κοινοτικού Πλαισίου Στήριξης, εκτιμάται ότι ούτε 1 ευρώ δεν πρόκειται να χαθεί από το Γ΄ Κοινοτικό Πλαίσιο Στήριξης. 
      Με αυτόν τον τρόπο, διαψεύδονται απόλυτα οι προφητικές εκείνες Κασσάνδρες που μιλούσαν για απώλεια δισεκατομμυρίων ευρώ από το Γ΄ Κοινοτικό Πλαίσιο Στήριξης. 
      Το μόνο που απωλέσθη, αγαπητοί συνάδελφοι του ΠΑΣΟΚ, είναι η αξιοπιστία σας. Δυστυχώς η αξιοπιστία αυτή, ήταν που ήταν μικρή, και με τις υπερβολές, με την κινδυνολογία σας, με τα ψέματά σας –σε μερικές των περιπτώσεων- χάθηκε εντελώς.
      Ακόμη, με το άρθρο 2 του συγκεκριμένου νομοσχεδίου προστίθεται ένα νέο εργαλείο ανάπτυξης στο δυναμικό της χώρας. Προβλέπεται η ίδρυση της ανώνυμης εταιρείας «ΝΟΜΟΣ ΑΕ». Η Κυβέρνηση σε απόλυτη συνεργασία με τη Νομαρχιακή Αυτοδιοίκηση και μετά από ομόφωνη απόφαση του Διοικητικού Συμβουλίου της Ένωσης Νομαρχιακών Αυτοδιοικήσεων, του δευτεροβάθμιου δηλαδή θεσμικού οργάνου της Νομαρχιακής Αυτοδιοίκησης, προτείνει τη σύσταση ενός αναπτυξιακού εργαλείου με τη μορφή ανώνυμης εταιρείας μη κερδοσκοπικού χαρακτήρα με την επωνυμία «ΝΟΜΟΣ ΑΕ».
      Αυτή, μεταξύ άλλων, έχει ως σκοπούς την υποστήριξη της Νομαρχιακής Αυτοδιοίκησης στα ευρωπαϊκά προγράμματα, την προετοιμασία της Νομαρχιακής Αυτοδιοίκησης για την υποβολή προτάσεων συμμετοχής στα προγράμματα αυτά, την ωρίμανση μελετών και έργων για την υλοποίησή τους, την παροχή συμβουλευτικών υπηρεσιών στις Νομαρχιακές Αυτοδιοικήσεις, τη διερεύνηση και προώθηση νέων πρωτοπόρων και αναπτυξιακών δράσεων. 
      Με λίγα λόγια, η «ΝΟΜΟΣ ΑΕ» κατά τα πρότυπα της «ΔΗΜΟΣ ΑΕ», όπως ισχύει δηλαδή στην πρωτοβάθμια αυτοδιοίκηση, φιλοδοξεί να γίνει ο αναπτυξιακός μοχλός της Νομαρχιακής Αυτοδιοίκησης.
      Αντί, λοιπόν, η Αντιπολίτευση να χαιρετίσει την καθιέρωση ενός νέου πρωτοποριακού θεσμικού αναπτυξιακού εργαλείου για την Αυτοδιοίκηση, όπως είναι η «ΝΟΜΟΣ Α.Ε.», μεμψιμοιρεί, γκρινιάζει, «διυλίζει τον κώνωπα και καταπίνει την κάμηλο». 
      Και, δυστυχώς, για μια ακόμη φορά αποδεικνύεται η αναξιοπιστία του κόμματος του ΠΑΣΟΚ, γιατί θυμίζω ότι στην Ένωση Νομαρχιακών Αυτοδιοικήσεων που εκπροσωπούνται πολιτικά όλα τα κόμματα, οι εκπρόσωποι του ΠΑΣΟΚ στην ΕΝΑΕ, οι νομάρχες και οι νομαρχιακοί σύμβουλοι που συμμετέχουν, ψήφισαν και ζήτησαν ομόφωνα τη σύσταση της «ΝΟΜΟΣ ΑΕ», ενώ το ΠΑΣΟΚ στο Κοινοβούλιο εκφράζει διαφορετική άποψη. Αυτό είναι άλλη μια κλασική απόδειξη της αναξιοπιστίας του ΠΑΣΟΚ και της διγλωσσίας σε πάρα πολλές περιπτώσεις. 
      Ακόμη, στο νομοσχέδιο με το άρθρο 3 εισάγονται σημαντικές βελτιώσεις σε ό,τι αφορά τον αναπτυξιακό νόμο, το ν. 3299/2004. Διορθώνονται προβλήματα δυσλειτουργίας, όπου υπήρχαν τέτοια. Προστίθενται νέες θετικές διατάξεις, όπου είχαν διαπιστωθεί κενά ή προβλήματα στην υλοποίησή του. 
      Με αφορμή τις διορθωτικές αυτές κινήσεις του ν. 3299/2004 ή τις προσθήκες νέων θετικών διατάξεων, πάλι στο πλαίσιο των αρμόδιων επιτροπών οικονομικών, ασκήθηκε μια έντονη, αφοριστική και μηδενιστική κριτική για το ν. 3299/2004. 
      Θα απαντήσω, συνάδελφοι και συναδέλφισσες, στις προκλήσεις αυτές και θα αναφερθώ σύντομα στα πεπραγμένα του ν. 3299/2004. Ψηφίστηκε το Δεκέμβριο του 2004 και εγκρίθηκε το Μάιο του 2005, σε χρόνο ρεκόρ, από την Ευρωπαϊκή Ένωση. Θυμίζω ότι ο προηγούμενος αναπτυξιακός νόμος του ΠΑΣΟΚ, αυτός που είχε υποβληθεί στα αρμόδια όργανα της Ευρωπαϊκής Ένωσης, δεν έχει εγκριθεί ποτέ.
      Δυο-τρία βασικά και πρωτοποριακά χαρακτηριστικά του ήταν ότι για πρώτη φορά –και αυτό είναι ένδειξη και απόδειξη της σοφίας του- σταμάτησε τον ανόητο διαχωρισμό μεταξύ παλαιών και νέων επιχειρήσεων. Για πρώτη φορά έδωσε τη δυνατότητα και σε εμπορικές επιχειρήσεις να ενταχθούν στο πλαίσιό του. Διεύρυνε την κατηγορία επιλέξιμων δαπανών. Τέλος –και πολύ σημαντική αυτή η τροπολογία που υπήρχε- έδωσε τη δυνατότητα τα αιτήματα να υποβάλλονται καθ’ όλη τη διάρκεια του χρόνου και να εξετάζονται καθ’ όλη τη διάρκεια του χρόνου εντός δύο μηνών. 
      Τι πέτυχε; Οι αριθμοί είναι αμείλικτοι, κατηγορηματικοί και συγκεκριμένοι. Υπεβλήθησαν εννέα χιλιάδες σαράντα τρεις αιτήσεις επενδυτικών σχεδίων. Το ύψος των αιτουμένων επενδύσεων ξεπερνούσε τα 23,5 δισεκατομμύρια ευρώ και η αιτούμενη επιχορήγηση ξεπερνούσε τα 10.000.000.000 ευρώ. 
      Ήδη μέχρι και σήμερα έχουν εγκριθεί επενδυτικά σχέδια ύψους 13,5 δισεκατομμυρίων ευρώ που δημιούργησαν ή δημιουργούν άμεσα είκοσι έξι χιλιάδες πεντακόσιες νέες θέσεις εργασίας και πολλές χιλιάδες έμμεσες. Αυτό είναι ή δεν είναι, αγαπητοί συνάδελφοι, επιτυχία του αναπτυξιακού  νόμου;
      Βεβαίως, για όλα τα παραπάνω ζητήματα, στα οποία αναφερθήκατε και τα οποία συζητήσαμε κατά κόρον στις αρμόδιες επιτροπές οικονομικών, δηλαδή για το ν. 3299/2004 –τον αναπτυξιακό νόμο-, για το ν. 3614, για τη «ΝΟΜΟΣ ΑΕ», υπάρχει η δυνατότητα, αν θέλετε αναλυτικότερη ενημέρωση, να κινήσετε τις κατάλληλες κοινοβουλευτικές διαδικασίες. 
      Έχετε τη δυνατότητα με επερωτήσεις, επίκαιρες ερωτήσεις, γενικευμένη ερώτηση, προ ημερήσιας διάταξης συζήτηση ή ό,τι άλλο προβλέπει ο Κανονισμός της Βουλής να έχετε αναλυτικότερα στοιχεία στο Κοινοβούλιο. Όμως εδώ θα πρέπει να θυμηθούμε την κλασική παροιμία «ιδού η Ρόδος ιδού και το πήδημα» και προσέξτε μήπως ζητώντας και αναζητώντας την αλήθεια, μέσα από συγκεκριμένα στοιχεία, κινδυνεύετε «πηγαίνοντας για μαλλί να βγείτε κουρεμένοι». Όμως υπενθυμίζω –και σας προκαλώ- ότι έχετε τη δυνατότητα άσκησης πλήρους και αναλυτικού κοινοβουλευτικού ελέγχου. Είναι στη διάθεσή σας οι διαδικασίες αυτές, τις γνωρίζετε και μπορείτε, αν θέλετε, να τις αξιοποιήσετε. Επαναλαμβάνω όμως, «ιδού η Ρόδος ιδού και το πήδημα». 
      Στο δεύτερο κεφάλαιο του νομοσχεδίου ρυθμίζονται θέματα που αφορούν τους Οργανισμούς Ανάπτυξης Κρήτης. Οι Οργανισμοί Ανάπτυξης Κρήτης είναι δύο: Είναι ο Οργανισμός Ανάπτυξης Δυτικής Κρήτης που ιδρύθηκε το 1979 και ο Οργανισμός Ανάπτυξης Ανατολικής Κρήτης που ιδρύθηκε το 1991. Είναι δυο αναπτυξιακά εργαλεία για την Περιφέρεια της Κρήτης που αναντίρρητα και πανθομολογούμενα, προσέφεραν πάρα πολλά στους τοπικούς φορείς και αυτό έχει αναγνωριστεί από όλους. Μια σειρά έργων έχει μελετηθεί και έχει εκτελεστεί από τους συγκεκριμένους οργανισμούς: έργα άρδευσης, ύδρευσης, οδοποιίας και πολλά άλλα.
      Με το συγκεκριμένο νομοσχέδιο αντιμετωπίζονται διάφορα λειτουργικά θέματα που τους απασχολούν και το νομοσχέδιο αυτό τα αντιμετωπίζει μετά από ομόφωνες αποφάσεις των διοικητικών συμβουλίων και απόλυτη συνεργασία των δυο συγκεκριμένων οργανισμών με την Κυβέρνηση. 
      Τέλος, με το κεφάλαιο Γ’ προβλέπεται το «Ίδρυμα Κωνσταντίνου Σημίτη», δηλαδή το Ίδρυμα του πρώην Πρωθυπουργού να ενταχθεί στα δικαιούμενα κρατικής επιχορήγησης ιδρύματα. Από το ενιαίο τέλος ακίνητης περιουσίας απαλλάσσονται οι ξένες γεωργικές σχολές καθώς και τα μη κερδοσκοπικά σωματεία, που αποδεδειγμένα επιδιώκουν εκπαιδευτικούς σκοπούς. Ενώ, τέλος, συμπληρώνεται το ειδικό προνόμιο που έχει ήδη θεσπιστεί για τις απαιτήσεις που απορρέουν από τη σχέση εξαρτημένης εργασίας επί του συνόλου της περιουσίας της υπό ασφαλιστική εκκαθάριση τελούσας ασφαλιστικής εταιρείας. 
      Αυτά σε γενικές γραμμές, αγαπητοί συνάδελφοι, ήταν τα βασικά σημεία του συζητούμενου νομοσχεδίου «Τροποποιήσεις επενδυτικών νόμων και άλλες διατάξεις». Προσπάθησα επιγραμματικά να αναφερθώ στα σημαντικότερα ζητήματα που αναφέρει το σχετικό νομοσχέδιο, γιατί άλλωστε θα έχουμε τη δυνατότητα και στην αυριανή, αλλά και στη συζήτηση της Παρασκευής να αναφερθούμε αναλυτικά στα άρθρα ή στις τροπολογίες που ήδη έχουν κατατεθεί. Στα βασικά επιγραμματικά τονίζω για μια ακόμα φορά και υπενθυμίζω την τροποποίηση του ν. 3614/2007 που αφορά το εθνικό στρατηγικό πλαίσιο αναφοράς, θυμίζω την τροποποίηση και συμπλήρωση του ν.3299/2004, του λεγόμενου αναπτυξιακού νόμου, την ίδρυση του αναπτυξιακού εργαλείου της Νομαρχιακής Αυτοδιοίκησης «ΝΟΜΟΣ ΑΕ» ή ακόμα και μια σειρά λειτουργικών διορθωτικών προσθηκών στους οργανισμούς ανάπτυξης της Κρήτης.
      Επιμένω, αγαπητοί συνάδελφοι, κλείνοντας την τοποθέτησή μου να θεωρώ ότι είναι ένα ιδιαίτερα θετικό νομοσχέδιο για το οποίο πραγματικά δεν καταλαβαίνω για ποιο λόγο ασκήθηκε τόσο έντονη και μηδενιστική κριτική στο πλαίσιο των επιτροπών οικονομικών. Θεωρώ ότι από την πλευρά του αρμόδιου Υπουργείου επιδείχθηκε η καλύτερη δυνατή διάθεση για συναίνεση και άλλωστε γι’ αυτόν το λόγο έγινε και μια σειρά από διορθώσεις, σύμφωνα και με τις προτάσεις και τις απόψεις όλων όσων τοποθετήθηκαν. Υπενθυμίζω ότι είχαμε τη δυνατότητα να ακούσουμε επτά φορείς από τους οποίους σχεδόν όλοι, ομόφωνα, έκριναν θετικά το υπό συζήτηση νομοσχέδιο. Πιθανώς όμως η κριτική σας αυτή να εντάσσεται στο πλαίσιο του ευφυολογήματος κατ’ εμέ, αυτού που αποκαλείται «δομική αντιπολίτευση», μια αντιπολίτευση που κανείς ακριβώς δεν καταλαβαίνει τι υπονοεί.
      Κλείνω την ομιλία μου και σας καλώ να εξετάσετε για μια ακόμα φορά με τη σοβαρότητα που πρέπει και αρμόζει το συγκεκριμένο νομοσχέδιο. Είναι ένα χρήσιμο, ένα συμπληρωματικό, ένα λειτουργικό νομοσχέδιο και σας καλώ να το ψηφίσουμε όλοι μαζί.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Καράογλου.
      Το λόγο έχει ο εισηγητής του ΠΑΣΟΚ κ. Σπηλιόπουλος, για δεκαπέντε λεπτά.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητούμε αναφέρεται σε δύο πολύ μεγάλης σημασίας θέματα για την ελληνική οικονομία και για την ανάπτυξη της χώρας μας. Το ένα είναι η τροποποίηση του νόμου για τη διαχείριση του ΕΣΠΑ 2007-2013 και το άλλο είναι για την αλλαγή του αναπτυξιακού νόμου 3299/2004 που ψήφισε η Κυβέρνηση της Νέας Δημοκρατίας. Δυστυχώς όμως, το αποτέλεσμα αυτών των ρυθμίσεων, όπως θα δούμε παρακάτω, είναι μηδαμινό. Στο νομοσχέδιο προστέθηκαν και σημαντικές τροπολογίες όπως είναι η αύξηση της φορολογίας στα τσιγάρα και στα ποτά αλλά και άλλες σημαντικές τροπολογίες. 
      Μέσα από τις επιχειρούμενες ρυθμίσεις της Κυβέρνησης αναδεικνύεται με τον πιο χαρακτηριστικό τρόπο η αλλοπρόσαλλη, αντιφατική, επιπόλαιη και εν τέλει επικίνδυνη οικονομική πολιτική για τη χώρα. Αυτές οι ρυθμίσεις δείχνουν ότι η Κυβέρνηση έχει χάσει πλέον τον έλεγχο και προσπαθεί με αντιφατικά μέτρα, ρουσφετολογικές διευθετήσεις και μικροαλλαγές, να ξεπεράσει τα τεράστια προβλήματα και τα αδιέξοδα στα οποία έχει οδηγήσει τη χώρα.
       Αυτές τις ημέρες, μόλις ενάμιση μήνα μετά την ψήφιση του προϋπολογισμού, έκπληκτος ο ελληνικός λαός παρακολουθεί την κατεδάφιση της πολιτικής που υποστήριζε σθεναρά μέχρι σήμερα η Κυβέρνηση της Νέας Δημοκρατίας και ο Πρωθυπουργός κ. Καραμανλής. Πρόκειται για μία πολιτική που απέτυχε παταγωδώς ως προς τους στόχους που είχε θέσει για τη δημοσιονομική σταθερότητα, τη μείωση των ελλειμμάτων και του χρέους, την ανάπτυξη της οικονομίας.
      Η Κυβέρνηση και ο ίδιος ο κ. Καραμανλής είναι εκτεθειμένοι και υπεύθυνοι για τα αποτελέσματα της πολιτικής τους. Σήμερα δεν έχουμε προϋπολογισμό. Αυτός που ψηφίστηκε πριν από ένα μήνα, ακυρώθηκε από την ίδια την Κυβέρνηση. Έτσι επιβεβαιώνεται ο χαρακτηρισμός μας ότι ο προϋπολογισμός που ψηφίστηκε ήταν εκτός τόπου και χρόνου.
      Με το πρόσχημα της διεθνούς χρηματοπιστωτικής κρίσης, αλλά και με το μάτι στις δημοσκοπήσεις και τις εκλογές, η Κυβέρνηση επιχειρεί στροφή από την οικονομική πολιτική που εφάρμοζε μέχρι σήμερα. Όμως, αυτή η στροφή είναι χωρίς «μπούσουλα», χωρίς σχέδιο, χωρίς όραμα και χωρίς στόχους, χωρίς αξιοπιστία, κυρίως όμως χωρίς αίσθημα ευθύνης απέναντι στο λαό και τη χώρα.
      Επιχειρεί στροφή μόνο και μόνο για να περισώσει, ό,τι μπορεί να περισώσει, από την καταρρέουσα Κυβέρνηση. Η χώρα έχασε την εμπιστοσύνη των αγορών και των εταίρων μας στην Ευρωπαϊκή Ένωση και αυτό μεταφράζεται σε δραματική αύξηση του κόστους δανεισμού για τη χώρα μας. Η Ευρωπαϊκή Ένωση αντιμετωπίζει με επιφυλακτικότητα και καχυποψία το αναθεωρημένο Πρόγραμμα Σταθερότητας και Ανάπτυξης που έχει υποβληθεί και συζητείται αυτές τις ημέρες.
      Όμως, πώς να μην είναι καχύποπτη, όταν πέρασε μία περίοδος πέντε χρόνων κατά την οποία η χώρα μας, με ευθύνη της Κυβέρνησης, υπονομεύθηκε, οπισθοδρόμησε και έχασε την αξιοπιστία και την εμπιστοσύνη που είχε κατακτήσει; 
      Πώς να μην είναι δύσπιστος κάποιος όταν, ακόμα και σ’ αυτό το αναθεωρημένο Πρόγραμμα Σταθερότητας και Ανάπτυξης, η Κυβέρνηση επιμένει να σχεδιάζει με ανέφικτους στόχους; Για παράδειγμα, αναφέρει η Κυβέρνηση στο πρόγραμμα ότι η ανάπτυξη στη χώρα μας το 2009 θα διαμορφωθεί στο 1,1%, σε αντίθεση με την πρόβλεψη της Ευρωπαϊκής Ένωσης που είναι 0,2% και θα βασίζεται στις Συμπράξεις Δημόσιου και Ιδιωτικού Τομέα που τώρα αρχίζουν να αποδίδουν, στον επενδυτικό νόμο, καθώς και στο Πρόγραμμα Δημοσίων Επενδύσεων και την ενεργοποίηση του ΕΣΠΑ.
      Αυτό λέει η Κυβέρνηση. Αυτά ισχυρίζεται στο αναθεωρημένο Πρόγραμμα Σταθερότητας και Ανάπτυξης. Για το ΕΣΠΑ και τον αναπτυξιακό νόμο θα μιλήσουμε βέβαια αναλυτικά.
      Όμως, όσον αφορά στις ΣΔΙΤ, θέλω να πω ότι τις ακούμε από το 2004, αλλά ακόμα δεν έχουμε δει τίποτα και δεν πιστεύουμε ότι θα δούμε ΣΔΙΤ ούτε το 2009! 
      Όσο για το Πρόγραμμα Δημοσίων Επενδύσεων, από εργαλείο για την ανάπτυξη, μετατράπηκε σε εργαλείο μείωσης των ελλειμμάτων με τη σταδιακή και μεγάλη μείωσή του από το 2004 μέχρι σήμερα.
      Όσον αφορά το ΕΣΠΑ 2007-2013, με τις ρυθμίσεις του νομοσχεδίου γίνονται κάποιες μικροαλλαγές. Δηλαδή, γίνονται κάποιες επουσιώδεις τροποποιήσεις. Δημιουργούνται, όμως, νέα γραφειοκρατικά σχήματα, όπως είναι η εταιρεία «ΝΟΜΟΣ ΑΕ». Οι αλλαγές αφορούν κυρίως το προσωπικό που υπηρετεί στις ΜΟΔ, στις Μονάδες Οργάνωσης-Διοίκησης των προγραμμάτων και έχουν ως σκοπό τον απόλυτο κομματικό έλεγχο της υπηρεσίας αυτής. Επιπλέον, δημιουργείται ο τρόπος, δηλαδή ανοίγει η πόρτα για την κομματική στελέχωση όλων των υπηρεσιών του ευρύτερου δημόσιου τομέα της Τοπικής και της Νομαρχιακής Αυτοδιοίκησης, με την απόσπαση στελεχών από τις ΜΟΔ, που θα προσλαμβάνονται βεβαίως, ως γνωστόν, χωρίς τις διαδικασίες του ΑΣΕΠ, αλλά με επιλογή και βεβαίως χωρίς κανένα όριο.
      Σήμερα, όμως, είμαστε στον τρίτο χρόνο του ΕΣΠΑ 2007-2013 και όπως όλοι γνωρίζουμε, όχι μόνο δεν έχει ξεκινήσει τίποτα, αλλά πιστεύουμε βάσιμα πλέον ότι ούτε το 2009 αυτό θα γίνει κατορθωτό. 
      Θα περιμέναμε, λοιπόν, μία γενναία αυτοκριτική γι’ αυτά που λέγατε στο παρελθόν. Θα περιμέναμε αλλαγές και βελτιώσεις για επιτάχυνση των διαδικασιών. Θα περιμέναμε πραγματικά να υπάρξει μία βελτίωση και στο σχήμα και στις μεθόδους για την εκτέλεση του ΕΣΠΑ.
      Η Κυβέρνηση, όμως, έχει δημιουργήσει πολυδαίδαλα σχήματα και γραφειοκρατικές διαδικασίες, οι οποίες δυσκολεύουν να ξεκινήσουν τα έργα και τα προγράμματα του ΕΣΠΑ 2007-2013.
      Υπήρξε και υπάρχει, βέβαια, συνειδητή προσπάθεια της Κυβέρνησης να ελέγξει κομματικά και πολιτικά τη διαχείριση του ΕΣΠΑ. 
      Το Υπουργείο Οικονομίας και Οικονομικών συγκέντρωσε όλες τις αποφάσεις για την κατανομή των πόρων, αλλά και τη διαχείριση και την εκτέλεση των έργων στο Υπουργείο και τους φορείς τους και στους φορείς τους οποίους ελέγχει απολύτως. Έτσι, δημιουργούνται τεράστιες δυσκολίες στο να ξεκινήσουν αυτά τα προγράμματα. 
      Σήμερα που η ανάπτυξη της χώρας μας κλονίζεται και πλησιάζει σε μηδενικό σημείο, το ΕΣΠΑ και η ολοκλήρωση του Γ΄ Κοινοτικού Πλαισίου Στήριξης είναι το συγκριτικό πλεονέκτημα για τη χώρα μας. Είναι ευκαιρία για την εισροή πολύτιμων πόρων, για την τόνωση της ανάπτυξης, τη δημιουργία θέσεων εργασίας, αλλά και την αύξηση των φορολογικών εσόδων του κράτους. 
      Δυστυχώς, όμως, η Κυβέρνηση αποδεικνύεται ανίκανη να διαχειριστεί αυτά τα θέματα και ταυτόχρονα μειώνει το Πρόγραμμα Δημοσίων Επενδύσεων και κυρίως το συγχρηματοδοτούμενο σκέλος, υπονομεύοντας έτσι η ίδια την αξιοπιστία και την αξιοποίηση των δύο αυτών εργαλείων του ΕΣΠΑ και του Γ΄ Κοινοτικού Πλαισίου Στήριξης. Έτσι, πολύτιμοι πόροι από την Ευρωπαϊκή Ένωση, που τους έχει απόλυτη ανάγκη η χώρα μας, μένουν στα αζήτητα.
      Η Ευρωπαϊκή Ένωση θέλοντας να διευκολύνει τις χώρες που έχουν σημαντικά προβλήματα, όπως η Ελλάδα, χαλάρωσε τα κριτήρια και τα χρονοδιαγράμματα για να υπάρξει ευκολότερη εκταμίευση των πόρων.
      Δυστυχώς, όμως, η Ελλάδα κινείται σε λάθος δρόμο. Μειώνει το Πρόγραμμα Δημοσίων Επενδύσεων και βραχυκυκλώνει με γραφειοκρατικούς μηχανισμούς την πορεία των προγραμμάτων. 
      Έρχομαι τώρα στις τροποποιήσεις του αναπτυξιακού νόμου 3299/2004, νόμο που ψήφισε η Κυβέρνηση της Νέας Δημοκρατίας. 
      Κατ’ αρχάς πρέπει να επισημάνω ότι ο σκοπός αυτού του νόμου, όπως και κάθε αναπτυξιακού νόμου, είναι οι επενδύσεις και μέσω αυτών η δημιουργία θέσεων εργασίας, η ανάπτυξη της περιφέρειας, η μείωση των περιφερειακών ανισοτήτων, η αύξηση της ανταγωνιστικότητας της ελληνικής οικονομίας και βεβαίως οι εξαγωγές. 
      Όμως, η Κυβέρνηση από την αρχή, υποκύπτοντας σε πιέσεις των επιχειρηματιών, ακύρωσε την πρώτη προτεραιότητα που είναι η δημιουργία θέσεων εργασίας, αποδεσμεύοντας τις ενισχύσεις του κράτους από τη δημιουργία των θέσεων εργασίας. Αυτό ήταν μια λάθος επιλογή. Ήταν ένα μεγάλο λάθος της Κυβέρνησης. 
      Όταν αποσυνδέουμε τις θέσεις εργασίας από την επένδυση, τότε χρηματοδοτούμε επιχειρήσεις και πιθανώς τα κέρδη των επιχειρηματιών, χωρίς όμως να δημιουργούμε θέσεις εργασίας που έχει ανάγκη ο τόπος μας και η κοινωνία. 
      Με την ευκαιρία αυτής της συζήτησης θα ήταν χρήσιμο να μας παρουσιάσει η Κυβέρνηση μια αποτίμηση από την εφαρμογή του αναπτυξιακού νόμου και όχι αυτή που κάνει σε κάθε ευκαιρία ο κ. Καραμανλής, αλλά και συνάδελφοι από τη Νέα Δημοκρατία λέγοντας ότι κατατέθηκαν χιλιάδες αιτήσεις και χιλιάδες φάκελοι με προϋπολογισμό δεκάδες δισεκατομμύρια ευρώ. Σημασία έχει πόσες επενδύσεις έγιναν, πόσο αυξήθηκε η ανταγωνιστικότητα της ελληνικής οικονομίας, πόσες θέσεις εργασίας δημιουργήθηκαν, πόσο μειώθηκαν οι περιφερειακές ανισότητες, πόσο αυξήθηκαν οι εξαγωγές. Αυτά έχουν σημασία για την ελληνική οικονομία. Σ’ αυτά τα ερωτήματα πρέπει να απαντήσετε. Διότι πιστεύουμε ότι η συμβολή του αναπτυξιακού νόμου στην περίοδο εφαρμογής του ήταν ελάχιστη στους τομείς αυτούς. 
      Μάλιστα, διαβάζουμε αυτές τις μέρες ότι ανακοινώθηκε πριν από μερικές μέρες στο πλαίσιο του Οικονομικού Φόρουμ στο Νταβός ότι η ανταγωνιστικότητα της Ελλάδας, που είναι ένα κρίσιμο μέγεθος, έπεσε από την τριακοστή έβδομη θέση που ήταν το 2004, στην εξηκοστή έβδομη θέση σήμερα. Αυτό είναι μία πάρα πολύ δυσμενής εξέλιξη για την ελληνική οικονομία και αυτό βεβαίως είναι το αποτέλεσμα της πολιτικής της Νέας Δημοκρατίας. 
      Μεγάλο θέμα είναι αυτό θέμα των κρατικών ενισχύσεων που δίνονται για τις ενισχύσεις που εντάσσονται στον αναπτυξιακό νόμο. 
      Έχουμε αναφέρει ξανά ότι στο συγκριτικό πίνακα του κρατικού προϋπολογισμού του 2009 υπάρχει ειδική αναφορά στις ενισχύσεις των αναπτυξιακών νόμων. Για το 2007, λοιπόν, οι ενισχύσεις ήταν 388.000.000 ευρώ. Για το 2008 ήταν 100.000.000 ευρώ, ενώ για το 2009 δεν υπάρχει καμμία πρόβλεψη και καμμία απολύτως εγγραφή. 
      Έχουν τονίσει κι άλλοι συνάδελφοι, και μάλιστα και από τη Νέα Δημοκρατία, ότι το ζητούμενο είναι όχι πόσοι φάκελοι κατατίθενται ή εγκρίνονται, αλλά το πόσα χρήματα, πόσες ενισχύσεις διαθέτει η Κυβέρνηση κατά περιφέρεια για την πραγματοποίηση των επενδύσεων και βεβαίως πόσες επενδύσεις τελικά γίνονται. 
      Υπάρχουν καταγγελίες –πολλές καταγγελίες- ότι εκκρεμούν χιλιάδες αιτήσεις για χρηματοδότηση επενδύσεων, που έχουν ήδη πραγματοποιηθεί. Σας ζητήσαμε και στην επιτροπή να καταθέσετε τον πίνακα των ενισχύσεων για το 2007, για το 2008, αλλά και για φέτος, το 2009.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κάντε ερώτηση.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Χρειάζεται ερώτηση, κύριε Υπουργέ, να καταθέσουμε, για να μας φέρετε τα στοιχεία, όταν συζητούμε το κυρίαρχο νομοσχέδιο για την ανάπτυξη, τον αναπτυξιακό νόμο και σας ζητούμε αυτά τα στοιχεία; 
      Με τις ρυθμίσεις του νομοσχεδίου, όμως, παρατηρούμε ότι γίνονται: 
      Πρώτον, μια άκριτη διεύρυνση των ειδών των επιχειρήσεων και των επενδύσεων, που μπορούν να λάβουν –θεωρητικά τουλάχιστον- επιχορήγηση σε μια εποχή, μάλιστα, δημοσιονομικής στενότητας. 
      Δεύτερον, γίνεται αύξηση των ενισχύσεων, κυρίως σε περιοχές που έχουν μικρότερα κίνητρα, με αποτέλεσμα την άμβλυνση των διαφορών και εν τέλει την ελκυστικότητα του κινήτρου για τις πλέον προβληματικές περιοχές της χώρας μας σε  σχέση με τις υπόλοιπες περιοχές. 
      Τρίτον, γίνεται υποβίβαση των κριτηρίων αξιολόγησης, με αποτέλεσμα –υποθετικά- να εγκρίνεται σχεδόν το σύνολο των επενδύσεων που υποβάλλονται. Διαπιστώνεται, δηλαδή, ότι είχαν συσσωρευτεί διάφορα αιτήματα και ότι υπήρχαν διάφορες πιέσεις και τώρα έρχεται η Κυβέρνηση να ικανοποιήσει αυτά τα αιτήματα για καθαρά ρουσφετολογικούς λόγους, χωρίς να έχει συγκεκριμένη φιλοσοφία, χωρίς να έχει συγκεκριμένη στόχευση και χωρίς να έχετε πετύχει σχεδόν τίποτα από τη μέχρι τώρα εφαρμογή του νόμου. Ικανοποιούνται, δηλαδή, σε θεωρητικό και υποθετικό επίπεδο αιτήματα και μόνο και μόνο για πολιτικούς και κομματικούς σκοπούς. Τίποτα παραπάνω. 
      Υπάρχουν πολλά θέματα στα οποία θα αναφερθούμε αναλυτικά. Θα αποδείξουμε αυτά που είπαμε με στοιχεία αναλυτικά κατά τη συζήτηση των άρθρων. 
      Θα αναφερθώ σύντομα και στις ρυθμίσεις που αφορούν στους Οργανισμούς Ανάπτυξης Δυτικής Κρήτης, τον ΟΑΔΥΚ και Ανατολικής Κρήτης, τον ΟΑΝΑΚ. Θεωρούμε ότι οι οργανισμοί αυτοί είναι χρήσιμοι και μπορούν να προσφέρουν σημαντικά, διότι είναι ευέλικτοι και μπορούν να ξεπεράσουν αγκυλώσεις της Δημόσιας Διοίκησης. Δημιουργούν δε προϋποθέσεις συνεργασίας και συντονισμού των φορέων της Κρήτης για την ανάπτυξη του νησιού. Βοηθούν, επίσης, στον καλύτερο σχεδιασμό και στην καλύτερη  διαχείριση των κοινοτικών και εθνικών πόρων. Θα πρέπει, όμως, οι οργανισμοί αυτοί να εφαρμόζουν κανόνες διαφάνειας, να είναι αποδοτικοί, να εφαρμόζουν προγράμματα σύγχρονης διαχείρισης και να λειτουργούν προς όφελος των πολιτών της Κρήτης. 
      Ακούστηκαν πολλά αυτές τις μέρες από τους συναδέλφους μας της Κρήτης, αλλά και από τους φορείς της Κρήτης. Όλοι συμφωνούν ότι οι οργανισμοί αυτοί μπορούν πραγματικά να προσφέρουν στην Κρήτη και στην ανάπτυξή της. Επειδή, όμως, με τις τροποποιήσεις του νομοσχεδίου γίνεται δυνατή η χρηματοδότηση των Οργανισμών αυτών μέσω του Προγράμματος Δημοσίων Επενδύσεων ακόμη και για τα λειτουργικά τους έξοδα, είμαστε υποχρεωμένοι ως Βουλευτές του Κοινοβουλίου  να ζητήσουμε από την Κυβέρνηση να υπάρχει ο απαραίτητος θεσμοθετημένος έλεγχος όσον αφορά τη λειτουργία των οργανισμών αυτών και τη διαχείριση των κονδυλίων. Παραδείγματος χάριν, το λειτουργικό τους κόστος, τον αριθμό και τον τρόπο των προσλήψεων, τον τρόπο ανάθεσης και εκτέλεσης των μελετών και των έργων, όπως επίσης και τον τρόπο διαχείρισης των υδάτων, σε σχέση πάντα με τις οδηγίες της Ευρωπαϊκής Ένωσης και την ελληνική νομοθεσία. 
      Τελειώνοντας, κυρίες και κύριοι συνάδελφοι, θέλω να επισημάνω ότι το νομοσχέδιο παρά το ότι ασχολείται με σημαντικά ζητήματα, οι ρυθμίσεις που κάνει  είναι επουσιώδεις και ρουσφετολογικές. Είναι ρυθμίσεις που προέκυψαν από τη λαθεμένη και αδιέξοδη πολιτική της Κυβέρνησης και κινούνται στην κατεύθυνση της εξυπηρέτησης κομματικών σκοπιμοτήτων. 
      Είναι πολύ κατώτερο των περιστάσεων και της σημασίας τόσο του ΕΣΠΑ 2007-2013 όσο και του αναπτυξιακού νόμου και για το λόγο αυτόν, κυρίες και κύριοι συνάδελφοι, εμείς το καταψηφίζουμε επί της αρχής. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Και εμείς ευχαριστούμε. 
      Το λόγο έχει ο κ. Γκατζής, Κοινοβουλευτικός Εκπρόσωπος του Κομμουνιστικού Κόμματος Ελλάδας για δώδεκα λεπτά. 
      ΝΙΚΟΛΑΟΣ ΓΚΑΤΖΗΣ: Γιατί δώδεκα λεπτά, κύριε Πρόεδρε;
      ΠΡΟΕΔΡΕΥΩΝ (Ιωάννης Δραγασάκης): Οι Κοινοβουλευτικοί έχουν δώδεκα λεπτά. Οι εισηγητές δεκαπέντε λεπτά. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριοι Βουλευτές, το νομοσχέδιο αυτό έχει δύο σκέλη. Το πρώτο είναι ορισμένες τροποποιήσεις και σοβαρές τροποποιήσεις που γίνονται στο ν. 3614/2007, τον οποίο εμείς καταψηφίσαμε. Το δεύτερο είναι μέτρα τα οποία παίρνει η Κυβέρνηση μέσα στο στόχο, όπως αναφέρεται στην εισηγητική έκθεση στην καλύτερη και αποτελεσματικότερη διαχείριση του Δ΄ Κοινοτικού Πλαισίου Στήριξης, ώστε να αποδοθεί περισσότερο και καλύτερο ποιοτικά έργο. 
      Κύριοι Βουλευτές, εμείς καταψηφίσαμε όλους τους αναπτυξιακούς νόμους, αλλά θα καταψηφίσουμε και αυτόν, διότι βρίσκεται μέσα στο πλαίσιο και τις κατευθυντήριες γραμμές που καθορίστηκαν από την Ευρωπαϊκή Ένωση και είναι ενταγμένοι στη στρατηγική της Λισαβόνας, με συγκεκριμένο ταξικό περιεχόμενο. Παρά τις διακηρύξεις -και όχι μόνο της σημερινής αλλά και των προηγούμενων κυβερνήσεων- πως όλα τα αναπτυξιακά προγράμματα γίνονται με κοινωνικό χαρακτήρα –μιλάμε για την κοινοτική και κρατική χρηματοδότηση και για την ικανοποίηση δήθεν των μακρόχρονων κοινωνικών αναγκών και την άμβλυνση των ανισοτήτων-τόσο σε επίπεδο περιφερειών όσο και σε επίπεδο της οικονομικής ανάπτυξης των κρατών-μελών, τη λεγόμενη δηλαδή συνοχή, η Ελλάδα μπορεί να αναμορφώθηκε, αλλά ο ταξικός χαρακτήρας της ανάπτυξης παραμένει.
      Το νομοσχέδιο είναι μέσα στο πλαίσιο της γενικότερης αντιλαϊκής πολιτικής που εφαρμόστηκε όλα τα προηγούμενα δεκαπέντε χρόνια. Έχει ακριβώς το ίδιο περιεχόμενο, στοχεύει στην ενίσχυση της ανταγωνιστικότητας και της επιχειρηματικότητας των επιχειρήσεων, δηλαδή την κερδοφορία και από την άλλη μεριά στοχεύει και κάνει μια επίθεση γενικότερη στα εργασιακά και άλλα δικαιώματα των εργαζομένων.
      Κύριοι Βουλευτές, είχαμε όλο αυτό το διάστημα μία ανάπτυξη και αναβάθμιση των μονοπωλιακών ομίλων της Ευρωπαϊκής Ένωσης μέσα από την αύξηση του βαθμού εκμετάλλευσης των εργαζομένων. Από την άποψη αυτή το Κομμουνιστικό Κόμμα και παλαιότερα είχε τονίσει ότι για ολόκληρη την προηγούμενη περίοδο οι κοινοτικές κατευθύνσεις, τα χρήματα δηλαδή τα οποία δίδονταν και τα σχετικά αναπτυξιακά εργαλεία είχαν ως αποτέλεσμα να βαθύνουν την ταξική και κοινωνική πόλωση, καθώς δεν μπορούν να αναιρέσουν τις αρνητικές συνέπειες από την άναρχη δράση του ιδιωτικού  κεφαλαίου στην κοινωνική παραγωγή. Πολύ περισσότερο, όταν τα προγράμματα αυτά χρησιμοποιήθηκαν, ως μέσο για την υλοποίηση των αντιδραστικών καπιταλιστικών αναδιαρθρώσεων και τα λεγόμενα προγράμματα μεταρρύθμισης, τα οποία προώθησαν την απελευθέρωση των αγορών συνολικότερα, τις ιδιωτικοποιήσεις και την προώθηση των συμπράξεων άμεσα στο δημόσιο και στον ιδιωτικό τομέα, τα λεγόμενα ΣΔΙΤ, τα οποία όχι μόνο επιταχύνουν την εμπορευματοποίηση των κοινωνικών παροχών αλλά και πολλαπλασιάζουν το κόστος σε βάρος του ελληνικού λαού. 
      Σε αντίθεση με τη Νέα Δημοκρατία  και το ΠΑΣΟΚ, όπως ισχυρίστηκε ο εισηγητής προηγουμένως που ανησυχεί γιατί τα ΣΔΙΤ δεν υλοποιούνται, εμείς λέμε μακάρι να μην υλοποιηθούν ποτέ, γιατί παραδίδεται δημόσιος πλούτος, εκμετάλλευση του ελληνικού λαού για χρόνια, ενισχύοντας έτσι την κερδοφορία συγκεκριμένων μονοπωλιακών ομίλων. 
      Κύριοι Βουλευτές, εδώ θα ήθελα να σταθώ λίγο στα περιβόητα αυτά κοινωνικά προγράμματα, ΕΣΠΑ κ.λπ., γιατί γίνεται πολύ «σπέκουλα» ότι παίρνουμε τζάμπα χρήμα κ.λπ.. Η όλη χρηματοδότηση, το σύνολο των χρημάτων που θα πάρουμε από το Δ΄ Κοινοτικό Πλαίσιο Στήριξης, σύμφωνα με την Κυβέρνηση, θα είναι 20,2 εκατομμύρια. 
      Πρέπει να πούμε εδώ ότι το Ακαθάριστο Εθνικό Προϊόν είναι 260.000.000 ευρώ. Με το 1,27 που συμμετέχουμε στον προϋπολογισμό της Ευρωπαϊκής Ένωσης, αυτά είναι 3.300.000.000 ευρώ ετησίως. Αυτή είναι η συμμετοχή μας στον προϋπολογισμό της Ευρωπαϊκής Ένωσης. Για επτά χρόνια, χωρίς να σας βάλω εγώ καμμία αύξηση του ΑΕΠ που θα έχουμε στα επόμενα χρόνια και που θα ξεπεράσει το 15% μέσο όρο, θα δώσουμε 23,5 δισεκατομμύρια ευρώ περίπου και μάλιστα για έργα –από αυτά που παίρνουμε τα 20,2- που δεν θα έχουμε τον τελευταίο λόγο, γιατί υπάρχουν ορισμένες διαδικασίες και επιλογή, όσον αφορά το πού κατευθύνονται. Δεν κατευθύνονται παραδείγματος χάριν στην ενίσχυση του πρωτογενή και του δευτερογενή τομέα. 
      Δεν κατευθύνονται σε εγγειοβελτιωτικά έργα , στον αγροτικό τομέα. Δεν κατευθύνονται στην πυροπροστασία, δεν κατευθύνονται στον έλεγχο, στην αντισεισμική θωράκιση της χώρας κ.λπ.
      Από αυτήν την άποψη λοιπόν, για πέστε μου,  χάνουμε ή κερδίζουμε, όταν ξέρουμε ότι κανένα από τα προγράμματα δεν υλοποιείται 100%; Να σας πω ότι θα υλοποιηθεί το 80%, όπως λέει η Κυβέρνηση, ότι θα πάει το Γ΄ Κοινοτικό Πλαίσιο Στήριξης; Μάλιστα. Έχουμε πάλι μία απώλεια 4.000.000.000 στο «βρόντο» και θα δώσουμε 24,5 να μη σας βάλω την αύξηση.
      Από την άποψη αυτή λοιπόν να σταματήσει ο μύθος ότι παίρνουμε χρήματα. 
      Έρχομαι τώρα παραπέρα. Στο όνομα επομένως της διαχειριστικής αποτελεσματικότητας που στενεύει  τον  έλεγχο ουσιαστικά και τα περιθώρια σε όλους τους φορείς, η Κυβέρνηση και με βάση τις προαναφερόμενες κατευθύνσεις, κάνει μια προσπάθεια και μέσα από το νομοσχέδιο να αλλάξει τη διοικητική δομή της διαχείρισης της κρατικής και ευρωενωσιακής χρηματοδότησης, διαμορφώνοντας πιο συγκεκριμένους μηχανισμούς υλοποίησης και ελέγχων των αποφάσεων με παράλληλες ανατροπές, αλλά και φαλκίδευση εργασιακών δικαιωμάτων. 
      Στόχος και εδώ η επιτάχυνση της απελευθέρωσης της αγοράς εργασίας μέσα από τη μείωση ή ανατροπή των όποιων εμποδίων και των κατακτήσεων του εργατικού κινήματος για την πρόσβαση σε αυτή. Παράλληλα δε στοχεύει στην αχαλίνωτη κερδοσκοπία των  μεγάλων επιχειρήσεων, τους οποίους και μ’ αυτό το νομοσχέδιο ενισχύει. 
      Προωθείται η ιδιωτικοοικονομική βάση και λειτουργία της Δημόσιας Διοίκησης και των υπόλοιπων κρατικών μηχανισμών, όπως ΟΤΑ Α΄ και Β΄ βαθμού. Μέσα από τη δημιουργία της ανώνυμης εταιρείας «ΔΗΜΟΣ»  που ψηφίστηκε με τον προηγούμενο νόμο, αλλά και εδώ τώρα με τη «ΝΟΜΟΣ», κύριοι Βουλευτές, έχουμε ουσιαστικά έναν έλεγχο -για το τι, πώς, πού και πότε θα γίνει ένα έργο- που φεύγει φυσικά από την αρμοδιότητα της Νομαρχιακής Αυτοδιοίκησης, και ο κατ’ εξοχήν υπεύθυνος είναι η ανώνυμη εταιρεία «ΝΟΜΟΣ» για όλη αυτήν την υπόθεση. Λειτουργεί με ανταποδοτικό κόστος και κυρίως, θα περάσει να παραδώσει όλη τη δημοτική, νομαρχιακή περιουσία στα χέρια του ιδιώτη με τις διαδικασίες των ΣΔΙΤ.
      Από την άποψη αυτή λοιπόν,  εμείς λέμε ότι θα χρησιμοποιηθεί ως ένα ακόμα εργαλείο η «ΝΟΜΟΣ» ανώνυμη εταιρεία για την  χρησιμοποίηση και καλύτερη εκμετάλλευση του δημόσιου πλούτου, που παραδίδεται τμηματικά με όλα τα νομοθετήματα που έρχονται. 
      Η υλοποίηση και αυτού του προγράμματος, κύριοι Βουλευτές, θα οξύνει ακόμα περισσότερο τις κοινωνικές και περιφερειακές ανισότητες και δεν θα τις  μειώσει, όπως ακούστηκε. 
      Το ζήτημα για μας είναι ταξικό, είναι βαθιά πολιτικό και δεν είναι ζήτημα διαφορετικής διαχείρισης, όπως ισχυρίστηκε ο συνάδελφος της Αξιωματικής Αντιπολίτευσης.
      Και εδώ, για να πούμε και του λόγου το αληθές για την ταξικότητα του νομοσχεδίου αυτού, να αναφέρω ορισμένα παραδείγματα. Εκτός από τα εργασιακά θέματα και τα άλλα, γίνεται ουσιαστικά μία προσπάθεια υποβάθμισης της ανώνυμης εταιρείας«ΜΟΔ». Και θα ήθελα να ρωτήσω πάνω σ' αυτό, κύριε Υπουργέ, κάτι. Λέτε ότι βγαίνει από τη λειτουργία και το νομικό πλαίσιο των ΔΕΚΟ. Στο προηγούμενο νομοσχέδιο ήλθε την τελευταία στιγμή τροπολογία, αν θυμάμαι καλά, που εντάξατε την «ΜΟΔ», ανώνυμη εταιρεία, στις ΔΕΚΟ. Τώρα λέτε ότι είναι επικίνδυνη ουσιαστικά να βρίσκεται σε αυτόν τον τομέα. Θέτετε, λέτε, σε κίνδυνο τα βασικά χαρακτηριστικά της «ΜΟΔ». Θα ήθελα να μας πείτε ποια είναι αυτά.
      Κάνατε ορισμένες βελτιώσεις ,όμως μένει ακόμα να δείτε ορισμένα προβλήματα, όπως αυτά που έχουν να κάνουν με τις αποσπάσεις, με το προσωπικό στην εξέλιξή τους, που δεν έχουν, παρά το γεγονός ότι λειτουργούν σαν προϊστάμενοι κ.λπ.. 
      Τέλος, θα ήθελα να πω ότι υπάρχουν και άλλα τα οποία έχουν τεκμηριώσει ουσιαστικά την πολιτική αυτή. Παραδείγματος χάριν, αναφέρεστε στην ενίσχυση ορισμένων επιχειρήσεων, στη  μεταποίηση κ.λπ. και μάλιστα μας είπατε στην επιτροπή, «μα, δεν είναι καλό το κρασί και τα λοιπά προϊόντα να τυποποιούνται;». Ποιος όμως θα τα τυποποιεί, κύριε Υπουργέ, όταν αυτά γίνονται μέσα στην Αττική και στη Θεσσαλονίκη και δεν συμπεριλαμβάνετε την επαρχία, όπου εκεί τελικά ζει ο αγροτικός κόσμος;
      Εδώ τι κάνετε; Ενισχύετε ουσιαστικά τα μεγάλα σούπερ-μάρκετ, τις μεγάλες αυτές επιχειρήσεις, τα εργοστάσια παραγωγής τροφίμων τα οποία παίρνουν από τον αγρότη το λάδι, το κρασί, την ελιά, οτιδήποτε, για ένα κομμάτι ψωμί και  το παραδίδουν στο εμπόριο. Ουσιαστικά δίνετε μία ακόμη δυνατότητα εκμετάλλευσης της παραγωγής του πρωτογενούς τομέα και εξόντωσης των αγροτών. 
      Είπατε ότι θα έχουμε καλύτερο, ποιοτικότερο έργο κ.λπ., διότι το προσωπικό θα έχει τεχνογνωσία. Ποιο προσωπικό, κύριε Υπουργέ, αφού αυτό θα είναι όλο από αποσπάσεις; Θα έρχεται από την Τοπική Αυτοδιοίκηση, από τις δημόσιες υπηρεσίες, από εδώ και από ’κει. Πού βρήκε την τεχνογνωσία; Γιατί δεν κάνετε παραρτήματα της υπηρεσίας «ΜΟΔ» στην επαρχία που έχουν αυτή την τεχνογνωσία; Ενισχύετε ορισμένες αναπτυξιακές εταιρείες και εντάσσετε σε αυτές και τις αναπτυξιακές εταιρείες της Κρήτης. Προσέξτε, γιατί μέσα από τη δήθεν ανάπτυξη, την παραδίδετε στον ιδιώτη. Ανοίγετε την πόρτα να συμμετέχει  -μέχρι σήμερα δεν μπορούσε- ιδιώτης στη διοίκηση και στη διαχείριση ουσιαστικά των στόχων των δύο αυτών ανωνύμων εταιρειών. 
      Τέλος, θα ήθελα να πω ότι ενισχύονται ορισμένες δήθεν αναπτυξιακές προσπάθειες για μετατροπή ξενοδοχείων από μικρή κατηγορία σε μεγάλη. Αυτό γίνεται δύσκολα, αν δεν έχει την υποδομή. Δεν μας πειράζει, όμως, τόσο αυτό. Εκείνο που βλέπουμε είναι ότι ενισχύετε επενδυτικά σχέδια όπως εκκλησίες, μοναστήρια κ.λπ.. Γιατί; Δεύτερον, ενισχύετε τη δυνατότητα να χρησιμοποιηθεί, σε ευρύτερο τομέα της ελληνικής επικράτειας, η αφαλάτωση. Αυτό, γιατί γίνεται κατά την άποψή μας;  Διότι δεν θέλετε ουσιαστικά να κάνετε αυτά τα έργα υποδομής για να μπορέσει τελικά η Ελλάδα, οι περιοχές της χώρας μας που στερούνται αυτό το αγαθό, το νερό, να ανασάνουν. Δεν δίνετε -ούτε έχει δώσει μέχρι σήμερα καμμία κυβέρνηση- λεφτά, ούτως ώστε να γίνουν εκείνα τα κατάλληλα έργα που να κρατούν τις κατακρημνίσεις και να τις χρησιμοποιούν είτε σαν εμπλουτισμό του υπόγειου ορίζοντα, είτε τελικά μέσα από την επεξεργασία, τη διύλιση και να δοθούν στους κατοίκους. Είναι ένα πολύ μεγάλο πρόβλημα αυτό.  Οι μελέτες που έχουμε πάρει παγκοσμίως λένε ότι το αλμόλοιπο, που μπορεί να χρησιμοποιείται -γιατί γίνεται και μία προσπάθεια αφαλάτωσης και στην περιοχή μας, εκεί στον Παγασητικό, από κάποιες μεγάλες επιχειρήσεις που θέλουν να κάνουν γκολφ κ.λπ.- μαζί με τα χημικά, είναι καταστροφικό σε μικρούς κόλπους, όχι μόνο για το γόνο, αλλά γενικότερα για όλο το υποθαλάσσιο  οικοσύστημα.  Ακόμη έχω μελέτη στα χέρια μου που λέει ότι και στην Αμερική που χρησιμοποιήθηκε, που είναι πέλαγος, αναγκάστηκαν να πάνε ακόμα είκοσι πέντε χιλιόμετρα πιο μέσα τον αγωγό, για να μπορέσουν να λύσουν αυτά τα προβλήματα. 
      Επιφυλάσσομαι στη δευτερολογία μου να αναφερθώ και σε άλλα στοιχεία, τα οποία δεν μπόρεσα να αναφέρω, επειδή ο χρόνος δεν μού το επιτρέπει. Δηλώνω ότι καταψηφίζουμε το νομοσχέδιο επί της αρχής. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Γκατζή. 
      Ο Βουλευτής Α΄ Αθηνών κ. Κοροβέσης έχει ζητήσει άδεια για ολιγοήμερη απουσία του στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Δραγασάκης): Η Βουλή ενέκρινε τη ζητηθείσα άδεια. 
      Το λόγο έχει η κ. Άννα Φιλίνη, ειδική αγορήτρια του ΣΥΡΙΖΑ. 
      ΑΝΝΑ ΦΙΛΙΝΗ: Κύριε Υπουργέ, κυρίες και κύριοι συνάδελφοι, συζητάμε το νομοσχέδιο «Τροποποιήσεις επενδυτικών νόμων και άλλες διατάξεις» κι όμως αυτήν τη στιγμή σ’ όλη την Ευρώπη με τον έναν ή τον άλλο τρόπο, κυριαρχεί η αγωνία για το πώς θα αντιμετωπιστεί η κρίση που εντείνεται όλο και περισσότερο, ανακοινώνονται μέτρα για τις εταιρείες που κλείνουν, γίνονται προσπάθειες ενίσχυσης παραγωγικών τομέων. Έχει γίνει σαφές και σ’ όλες τις άλλες ευρωπαϊκές χώρες ότι τα μέτρα για την τροφοδότηση των τραπεζών με δισεκατομμύρια ευρώ δεν έκαναν την αγορά να κινηθεί. Επιχειρήσεις «βουλιάζουν» και οι ρυθμοί της ανεργίας αυξάνουν. 
      Η ελληνική Κυβέρνηση μας έφερε αυτό το νομοσχέδιο σχετικά με τις τροποποιήσεις επενδυτικών νόμων, όμως δεν έχει φέρει προς συζήτηση το σπουδαιότερο, το πώς θα αλλάξει ο προϋπολογισμός που χρεοκόπησε ήδη, μετά από ενάμιση μήνα αφότου ψηφίστηκε, προκειμένου να ανοίξει –χλωμά έστω- ένας δρόμος προς μία αναπτυξιακή πορεία για τον τόπο, ένας δρόμος προς μία διαφορετική κατεύθυνση για τον τόπο, ένας δρόμος που θα φεύγει από την μέχρι τώρα πεπατημένη και χρεοκοπημένη οδό, η οποία αναπόφευκτα μας οδηγεί στο τέλμα.
      Αντί όμως μέσα σ’ αυτήν τη στιγμή της οξυνόμενης κρίσης η Κυβέρνηση να βγάλει συμπεράσματα για να «σπρώξει» τον δημόσιο τομέα προς τη στήριξη έργων στην περιφέρεια, προς την ενίσχυση μικρών και μεσαίων επιχειρήσεων, προς την πάταξη της γραφειοκρατικής διαχείρισης, βλέπουμε αντίθετα να συνεχίζει στον ίδιο δρόμο, που έχει οδηγήσει σε μεγάλο βαθμό στην αδράνεια. Βασικά σημεία του νομοσχεδίου που συζητάμε και αφορούν το ΕΣΠΑ, δηλαδή ουσιαστικά το Δ΄ Κοινοτικό Πλαίσιο Στήριξης 2007-2013, επιβεβαιώνουν αυτήν την εκτίμησή μας. 
      Το ΕΣΠΑ έγινε νόμος του κράτους το 2007, με κύριο στόχο να αναπτυχθούν προγράμματα για την περιφέρεια, όμως ενάμιση χρόνο μετά την ψήφισή του δεν έχει υλοποιηθεί τίποτε προς αυτήν την κατεύθυνση και αυτό το γεγονός είναι εξαιρετικά επικίνδυνο. Ο κύριος Υπουργός μας είπε στην Ειδική Επιτροπή Οικονομικών Υποθέσεων της Βουλής ότι έχουν ξεκινήσει οι διαδικασίες για την εκπόνηση των προγραμμάτων, ότι δεν πρέπει να ισχυρίζεται κανένας από εμάς ότι τα κοινοτικά κονδύλια θα χαθούν και ότι αντίθετα έχουμε καιρό ακόμα μέχρι το 2013.
      Κύριε Υπουργέ, διαφωνούμε πλήρως μ’ αυτήν τη λογική. Πρώτον, σε μία χώρα που έχει τόσες ανάγκες και καθυστερήσεις σε υποδομές, όπου ολόκληρη η δυτική Ελλάδα δεν ενώνεται με σιδηρόδρομο, όπου ο νησιωτικός χώρος του Αιγαίου παραμένει αναπτυξιακά αποκομμένος από την ηπειρωτική χώρα, όπου η γεωργική μας παραγωγή φθίνει και οι παραδοσιακοί βιομηχανικοί μας τομείς κλείνουν, θεωρούμε ανεπίτρεπτο και απαράδεκτο οι κυβερνήσεις να έχουν την πολυτέλεια να ενδιαφέρονται μόνο για το εάν τελικά θα απορροφήσουν τα κοινοτικά κονδύλια, και μόνο, και όχι για το πόσο πιο αποτελεσματικά θα αξιοποιηθούν αυτά τα κονδύλια για τον τόπο. 
      Δεύτερον, αν δεν αξιοποιηθούν τώρα αυτοί οι πόροι, αυτήν τη στιγμή της οικονομικής κρίσης για να αντιμετωπιστεί η ανεργία, αλλά και για να ανοίξει μία προοπτική έστω μέσα σ’ αυτήν τη στιγμή της κρίσης, μία προοπτική βιώσιμης και «αειφόρου» ανάπτυξης ως προς το περιβάλλον, πότε θα θεωρηθούν ώριμες ως προς αυτό οι συνθήκες;
      Κυρίες και κύριοι συνάδελφοι, ξέρουμε πολύ καλά ότι το Πρόγραμμα Δημοσίων Επενδύσεων του 2009 ψηφίστηκε από την Κυβέρνηση μειωμένο κατά 8,8% συγκριτικά με το 2007. 
      Αυτό, ως ποσοστό του ΑΕΠ, υπογραμμίσαμε ήδη ότι είναι το χαμηλότερο των τελευταίων δεκατριών χρόνων. 
      Η Κυβέρνηση προσπάθησε να κρύψει το γεγονός ότι μείωσε κυρίως το συγχρηματοδοτούμενο σκέλος στο Πρόγραμμα Δημοσίων Επενδύσεων κατά 3,5 δισεκατομμύρια, επιφέροντας έτσι σοβαρές αρνητικές επιπτώσεις στο ΕΣΠΑ και στα έργα στην Περιφέρεια.
      Μέχρι πριν δύο μήνες οι απορροφήσεις των επιχειρησιακών προγραμμάτων του ΕΣΠΑ ήταν παντού μηδενικές και οι πληροφορίες μας τόσο από τις δικές μας κομματικές δυνάμεις στην Περιφέρεια όσο και από τις επιστημονικές εκτιμήσεις του Τεχνικού Επιμελητηρίου, επιβεβαιώνουν τη στατική αυτή κατάσταση.
      Η Κυβέρνηση έχει ρίξει όλο το βάρος της στις μεθόδους χρηματοδότησης με τα γνωστά ΣΔΙΤ, δηλαδή τις συμπράξεις Δημοσίου και Ιδιωτικού Τομέα. Είναι, όμως, γνωστό ότι αυτές είναι ασύμφορες για το Δημόσιο και δεν μπορούν να κινηθούν. 
      Τα σχολεία, για παράδειγμα, που έχουν ενταχθεί στα ΣΔΙΤ, δεν πραγματοποιούνται. Αυτό το γνωρίζω και προσωπικά από ερωτήσεις μου προς τα αρμόδια Υπουργεία για τα σχολεία της Αθήνας, όπως επίσης και για τα σχολεία των Κυκλάδων. Παράλληλα, τα κτήρια του Πανεπιστημίου Πελοποννήσου, που και αυτά είναι προγραμματισμένα να υλοποιηθούν με ΣΔΙΤ, έχουν σταματήσει. Έξι κτήρια παραμένουν ακόμα στα χαρτιά από το σύνολο των εννέα πανεπιστημιακών κτηρίων Πελοποννήσου. Τα πρώτα τρία έχουν γίνει με δημόσια και κοινοτικά κονδύλια.
      Η αργοπορία του ΕΣΠΑ, κυρίες και κύριοι συνάδελφοι, οφείλεται σε μεγάλο βαθμό στη γραφειοκρατία, πάνω στην οποία αυτό στηρίζεται, προκειμένου να υλοποιηθεί. Αυτό βέβαια έχει να κάνει σε μεγάλο βαθμό, με το ότι στη χώρα μας η Περιφέρεια δεν είναι αιρετή, αλλά διορισμένη από την κεντρική εξουσία. Και αυτό είναι εξαιρετικά αρνητικό τόσο για τον αναπτυξιακό σχεδιασμό όσο και για την εφαρμογή του.
      Είχαμε πει το Νοέμβριο του 2007, όταν συζητούσαμε στην Ολομέλεια της Βουλής για το ΕΣΠΑ, ότι η «ΔΗΜΟΣ Α.Ε.» δεν έγινε με κύρια συμβολή και συμμετοχή της ΚΕΔΚΕ, όπως αρχικά η ίδια η ΚΕΔΚΕ είχε προτείνει, αλλά ιδρύθηκε ως εταιρεία «ΑΕ». Αποδείχθηκε από τα πράγματα ότι αυτό δεν λειτούργησε μέχρι τώρα. Σήμερα, όμως, έρχεται να ιδρυθεί ξανά η «ΝΟΜΟΣ ΑΕ», πάλι, χωρίς την άμεση και κύρια συμμετοχή της Νομαρχιακής Αυτοδιοίκησης.
      Λέτε, κύριοι συνάδελφοι της Κυβέρνησης ότι αυτό που προτείνετε, διευκολύνει την αποκέντρωση. Στην πραγματικότητα όμως ενισχύει τη γραφειοκρατία και την ευνοιοκρατία.
      Στο εννεαμελές Διοικητικό Συμβούλιο της «ΝΟΜΟΣ ΑΕ» τα πέντε μέλη θα είναι προτεινόμενα από την ΕΝΑΕ, τα δύο από το Υπουργείο Εσωτερικών και τα άλλα δύο από το Υπουργείο Οικονομίας και Οικονομικών.
      Όπως η «ΔΗΜΟΣ ΑΕ» έτσι και η «ΝΟΜΟΣ ΑΕ» γίνεται μία νέα γραφειοκρατική εταιρεία έξω από την Αυτοδιοίκηση και ανταγωνιστικά προς αυτήν.
      Η έδρα της «ΝΟΜΟΣ ΑΕ» θα βρίσκεται στην Αθήνα. Ο έλεγχος επ’ αυτής θα εξασφαλίζεται από το Κέντρο και όχι από τη Νομαρχιακή Αυτοδιοίκηση. Ο έλεγχος θα εξασφαλίζεται από το Κέντρο και από την Κυβέρνηση.
      Η αιρετή Τοπική Αυτοδιοίκηση, τόσο οι δήμοι όσο και οι νομαρχίες έχουν αυτή τη στιγμή πλήρως υποβαθμιστεί μέσα από αυτές τις εταιρείες «ΑΕ». Αυτό στην ουσία έχει επιπτώσεις και στη διαμόρφωση των σχεδίων, όπως επίσης και στην αποτελεσματικότητά τους.
      Το νομοσχέδιο αναφέρεται ιδιαιτέρως στη Μονάδα Οργάνωσης της Διαχείρισης, τη γνωστή «ΜΟΔ», που έχει χειριστεί με επιτυχία όλα αυτά τα χρόνια τα Κοινοτικά Πλαίσια.
      Είναι θετικό ότι τελικά αποσύρθηκε η παράγραφος 7 του νομοσχεδίου που προτείνετε, η οποία ήταν αντισυνταγματική.
      Όπως εσείς ο ίδιος είπατε, κύριε Υπουργέ, είχε ήδη υπάρξει συλλογική σύμβαση με τους εργαζομένους στη «ΜΟΔ» και θα αποτελούσε η παράγραφος 7 καταστρατήγηση της συλλογικής τους σύμβασης.
      Παράλληλα θέλουμε εδώ να τονίσουμε ότι υπάρχει μία τροπολογία που έχει να κάνει με τους νομικούς εργαζόμενους στη «ΜΟΔ» και πιστεύουμε ότι θα έπρεπε να καταργηθεί η διάταξη που αφαιρεί από τους νομικούς το δικαίωμα να ασκούν το ελεύθερο επάγγελμά τους.
      Από την άλλη μεριά βέβαια θεωρούμε πολύ αρνητικό το ότι υποβαθμίζεται η «ΜΟΔ» από το γεγονός ότι παύει να είναι ΔΕΚΟ. Με την υποβάθμιση που γίνεται χάριν «ευελιξίας», όπως λέει το νομοσχέδιο, δημιουργείται μεγάλη ανασφάλεια στους εργαζόμενους, αλλά παράλληλα αυτή η κατάσταση μειώνει και την ποιότητα και τη σταθερότητα των παρεχόμενων υπηρεσιών μέσα από αυτήν την «ευελιξία», η οποία παρέχεται μέσω της κατάργησης της «ΜΟΔ» ως ΔΕΚΟ.
      Επίσης, θεωρούμε αρνητικό το ότι σταματούν οι θητείες και ότι οι προϊστάμενοι της «ΜΟΔ» θα αλλάζουν όποτε το κρίνει αναγκαίο ο Υπουργός.
      Κυρίες και κύριοι συνάδελφοι, το νομοσχέδιο αναφέρεται και σε μία σειρά άλλων διατάξεων, σχετικά με τον αναπτυξιακό νόμο. 
      Κατ’ αρχάς, θέλουμε να τονίσουμε ότι δεν μπορούμε να δεχθούμε, ιδιαίτερα μετά από το σκάνδαλο του Βατοπεδίου, να θεσπίζονται επενδυτικά κίνητρα, μετά τις Μονές, τώρα και για τις Ιερές Μητροπόλεις. Αυτήν τη στιγμή κάτι τέτοιο το θεωρούμε πρόκληση και πιστεύουμε ότι δεν θα έπρεπε να υπάρχει μέσα σ' αυτό το νομοσχέδιο.
      Επίσης, θέλουμε να πούμε ότι ανεξάρτητα από την εκτίμησή μας σε πρόσωπα, δεν βλέπουμε το λόγο για τον οποίο ενισχύονται μ' αυτόν το νόμο ιδρύματα πρώην Πρωθυπουργών. Γενικά, δεν βλέπουμε το λόγο γιατί μέσα από τον αναπτυξιακό αυτό νόμο να ενισχύονται ιδρύματα.
      Ακόμη, θα ήθελα να τονίσω την αντίθεσή μας στις διατάξεις του νομοσχεδίου που προβλέπουν τώρα την ενίσχυση ιδιωτικών επιχειρήσεων που συνάπτουν συμβάσεις με Οργανισμούς Τοπικής Αυτοδιοίκησης για την εκτέλεση κατασκευής υπογείων σταθμών αυτοκινήτων. Θεωρούμε παράνομο το να γίνεται κάτι τέτοιο μέσα από αυτόν τον αναπτυξιακό νόμο που προβλέπει δημόσια κεφάλαια και τονίζουμε ότι με αυτόν τον τρόπο επιχειρείται η στήριξη όλων των αντιπεριβαλλοντικών μεθοδεύσεων που έγιναν μέχρι σήμερα, σχετικά με τα υπόγεια αυτά γκαράζ. Χαρακτηριστική είναι η περίπτωση –έχω αναφερθεί ξανά- του υπογείου σταθμού αυτοκινήτων στην πλατεία «Καραγιάννη» της Κυψέλης, όπου υπήρξε μεγάλη καταστροφή και όπου, επί μίας ιδιωτικής εταιρείας ο έλεγχος του δημοσίου είναι πρακτικά αδύνατος.
      Τέλος, παρ’ όλο που υπάρχουν και πολλά άλλα θέματα στα οποία θα αναφερθούμε συζητώντας και για τις τροπολογίες και για τα άρθρα, θέλω να αναφερθώ, πριν κλείσω, στην παράγραφο που έχει να κάνει με τη βελτίωση των παρεχόμενων τουριστικών υπηρεσιών μέσα από τις προτεινόμενες τροποποιήσεις που γίνονται σ' αυτό το νομοσχέδιο.
      Προτείνετε, κύριοι της Κυβέρνησης, οι τουριστικές μονάδες να ενισχύονται μόνον εάν είναι τουλάχιστον τεσσάρων αστέρων. Αυτή είναι μία αρνητική διάταξη για τον τουρισμό μας. 
      Χρειάζεται πρώτα απ’ όλα να αναβαθμιστούν όλες οι τουριστικές μας μονάδες. Όμως, σε πολύ μεγάλο βαθμό στην ελληνική επαρχία δεν έχουμε τεράστιες ξενοδοχειακές μονάδες, έχουμε μικρές και με το χαρακτήρα τους αυτό οι τουριστικές μονάδες έχουν στηρίξει όλα αυτά τα χρόνια τον τουρισμό μας στην περιφέρεια. Οι όροι που θέτετε είναι πολύ άδικοι γι’ αυτές τις μονάδες που παίζουν αυτόν το σημαντικό ρόλο και που θα έπρεπε να στηριχθούν. 
      Δυστυχώς, η λογική της Κυβέρνησης, η λογική πάνω στην οποία στηρίζεται για ό,τι αφορά τον τουρισμό μας είναι η ίδια πάνω στην οποία στηρίζεται και το ειδικό χωροταξικό σχέδιο για τον τουρισμό το οποίο πρότεινε το ΥΠΕΧΩΔΕ και το οποίο –ευτυχώς, πρέπει να πούμε- δεν βρήκε τη στήριξη του Εθνικού Συμβουλίου Χωροταξίας. Όμως, πολύ φοβόμαστε ότι το ΥΠΕΧΩΔΕ θέλει σε κάθε περίπτωση να το προχωρήσει.
      Αυτό το ειδικό σχέδιο για τον τουρισμό προτείνει «φαραωνικού τύπου μονάδες» που μπορούν να χτιστούν τουλάχιστον πάνω σε εκατόν πενήντα στρέμματα, όπου εκεί θα γίνουν τα λεγόμενα «CONDO HOTELS», όπου θα δίνεται η δυνατότητα κατά 50% να παράγεται παραθεριστική κατοικία. 
      Καταλαβαίνετε ότι μέσα από αυτή τη διάταξη χτυπιούνται οι μικρές μονάδες, στην περιφέρεια γίνονται εγκλήματα κατά της μικρής οικονομίας και των μικρομεσαίων επιχειρήσεων και ιδιαίτερα γίνονται εγκλήματα κατά του περιβάλλοντος. Χρειαζόμαστε έναν ποιοτικό τουρισμό. Με τα μέτρα τα οποία προτείνει η Κυβέρνηση κάτι τέτοιο δεν έχουμε.
      Βεβαίως, καταψηφίζουμε στο σύνολό του αυτό το νομοσχέδιο, γιατί θεωρούμε ότι γενικά δεν ενισχύει την ανάπτυξη στον Τόπο. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε την κ. Φιλίνη. 
      Το λόγο έχει ο κ. Μαυρουδής Βορίδης, ειδικός αγορητής του ΛΑΟΣ, για δεκαπέντε λεπτά.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, στην παρούσα οικονομική συγκυρία θα περίμενε κάποιος ότι η Κυβέρνηση θα έσπευδε να πάρει μέτρα ενισχύσεως της οικονομίας, ενισχύσεως της ζητήσεως, ενισχύσεως των μικρών και μεσαίων επιχειρήσεων, ενισχύσεως των ιδιωτικών επενδύσεων. 
      Έτσι, λοιπόν, ένα σχέδιο νόμου που τιτλοφορείται «Τροποποιήσεις επενδυτικών νόμων και άλλες διατάξεις» καταρχήν θα μας προϊδέαζε όλους για το ότι στην πραγματικότητα θα αποτελούσε μια τομή ή θα μπορούσε να αποτελέσει μια τομή,  προκειμένου να διευκολυνθούν κυρίως οι δυτικές επενδύσεις και να λυθούν διαρθρωτικά ζητήματα που έχουν να κάνουν ακριβώς με τον τρόπο που αναπτύσσονται οι επενδύσεις στον τόπο μας. 
      Τι αξία έχει, λοιπόν, μια συζήτηση η οποία ξεκινά με την παραδοχή της Κυβερνήσεως ότι αυτό είναι ένα σχέδιο νόμου που δεν κάνει τομές, είναι ένα σχέδιο νόμου ήσσονος σημασίας, είναι ένα σχέδιο νόμου το οποίο σε τελευταία ανάλυση δεν έρχεται να λύσει μεγάλα και σοβαρά ζητήματα παρά μόνο να διορθώσει, να σοβατίσει, να κάνει μερεμέτια στο ήδη υπάρχον νομικό πλαίσιο για τα ζητήματα τα επενδυτικά. Αναπόφευκτα, εφόσον υπάρχουν τροποποιήσεις στο ΕΣΠΑ και εφόσον υπάρχουν τροποποιήσεις στον επενδυτικό νόμο, ξεκινά μια συζήτηση για τον τρόπο απορροφήσεως των κονδυλίων, ξεκινά μια συζήτηση για τον τρόπο λειτουργίας του ΕΣΠΑ, ξεκινά μια συζήτηση για τις μεγάλες διαρθρωτικές παθογένειες δημοσίας διοικήσεως και μια από τις μεγαλύτερες, σύμφωνα με τις ομολογίες του Πρωθυπουργού, είναι ακριβώς η γραφειοκρατική οργάνωση και επομένως η αντίστοιχη δυσλειτουργία του δημοσίου. 
      Φαίνεται όμως ότι η ελληνική Κυβέρνηση, ο Πρωθυπουργός στα διαγγέλματά του, ορισμένα από αυτά ναι μεν τα ομολογεί, αλλά εν συνεχεία, όταν έρχεται να νομοθετήσει, δεν υλοποιεί κάτι σχετικό. 
      Διότι, για να αναφερθώ στο πρώτο άρθρο το οποίο αφορά όλη τη διαχειριστική ενότητα του ΕΣΠΑ, προφανώς η Κυβέρνηση είναι απολύτως ικανοποιημένη από τον τρόπο που λειτουργεί το όλο σύστημα, διότι από τις διατάξεις που έφερε εδώ προς τροποποίηση είναι τόσο, αν θέλετε, ήσσονος σημασίας που μπορούμε να υποθέσουμε ότι όλα βαίνουν καλώς. Όλα βαίνουν καλώς στο επίπεδο της λειτουργίας της δομής του ΕΣΠΑ, διότι εάν κάτι δεν έβαινε καλώς θέλω να υποθέτω, θέλω  να πιστεύω ότι η Κυβέρνηση είχε την ευκαιρία να το διορθώσει. Δεν το πράττει, χάνει αυτή τη συγκεκριμένη ευκαιρία, υποθέτουμε ότι όλα βαίνουν καλώς, άσχετα βεβαίως με το γεγονός ότι ουσιαστικά το ΕΣΠΑ καλά-καλά μετά από τόσον καιρό δεν έχει καν αρχίσει να λειτουργεί. 
      Δεν αξίζουν ιδιαίτερου σχολιασμού οι συγκεκριμένες διατάξεις οι οποίες αφορούν στο ΕΣΠΑ. Όμως εκείνο το οποίο αξίζει να σχολιαστεί είναι ότι ουσιαστικά η Κυβέρνηση με την ίδρυση της «ΝΟΜΟΣ ΑΕ» προβαίνει στη δημιουργία μιας ακόμη γραφειοκρατικής βαθμίδας προκειμένου να μπορέσει να λειτουργήσει όλο αυτό το πλαίσιο. Και βεβαίως είναι τέτοια τα προβλήματα τα οποία θα ανακύψουν και μόνο εκ της αναγνώσεως του σκοπού της «ΝΟΜΟΣ ΑΕ», είναι τέτοια τα προβλήματα τα οποία θα ανακύψουν εξ αιτίας ακριβώς των εσωτερικών συγκρούσεων που θα διαμορφωθούν, είναι τέτοια η εσωτερική αντινομία σε επίπεδο διοικητικό ανάμεσα σε όλα τα επίπεδα λειτουργίας του ΕΣΠΑ στα οποία προστίθεται η «ΝΟΜΟΣ ΑΕ», που είναι ξεκάθαρο ότι αυτά θα τα αντιμετωπίσουμε στο μέλλον, θέλω να ελπίζω όχι πολύ αργά.
      Επιτρέψτε μου να πω το εξής, περνώντας σε αυτό το οποίο είναι ο επενδυτικός νόμος που θα έλεγα ότι είναι και το σημαντικότερο κομμάτι αυτού του σχεδίου νόμου.
      Άκουσα το διάγγελμα του Πρωθυπουργού και η αλήθεια είναι ότι όσο περισσότερο ακούς τις τοποθετήσεις της Κυβερνήσεως στον τομέα της οικονομίας τόσο περισσότερο ανησυχείς. Και γιατί το λέω αυτό, κυρίες και κύριοι συνάδελφοι; Είναι χαρακτηριστικό και του τρόπου που πολιτεύεται η Κυβέρνηση.
      Εάν προσέξατε, υπάρχει μία πολύ σημαντική αλλαγή σε όλο αυτό το χρονικό διάστημα. Το Σεπτέμβριο η συγκεκριμένη Κυβέρνηση με επιχείρημα ότι θα αντιμετωπίσει την κρίση πρότεινε μία σειρά από μέτρα και μάλιστα επαχθή. Ένα από τα μέτρα αυτά ήταν η κατάργηση του αφορολογήτου ορίου για τους ελεύθερους επαγγελματίες και τις ατομικές επιχειρήσεις, η επιβολή φόρου στις μετοχές, στα μερίσματα, η δυνατότητα ρυθμίσεων των ληξιπροθέσμων οφειλών προς το δημόσιο. 
      Σε όλη την αντίδραση που εισέπραξε από την Αντιπολίτευση, η απάντηση της Κυβερνήσεως ήταν μία. Αυτό γίνεται γιατί ακριβώς έχουμε συνθήκες κρίσεως και η δημοσιονομική πειθαρχία επιβάλλει πρόσθετα έσοδα. Αυτή ήταν η επιχειρηματολογία. 
      Θα μου επιτρέψετε επίσης να πω ότι από αυτήν την επιχειρηματολογία η Κυβέρνηση δεν απέστη ούτε τον Δεκέμβριο, διότι ακριβώς σε αυτά τα έσοδα στηρίχθηκε ο προϋπολογισμός που υποστήριξε το Υπουργείο Οικονομίας τον Δεκέμβριο, σε αυτές τις εκτιμήσεις στηρίχθηκε το 13,6%, εκτίμηση προσθέτων εσόδων, προσθέτων φόρων, αυτά τα οποία ουσιαστικά μας έλεγε το Υπουργείο Οικονομίας τον Δεκέμβριο. Τον Ιανουάριο εξαγγέλλεται πλέον μία πλήρως διαφορετική πολιτική. 
      Τονίζω τους χρόνους γιατί ακούω ότι ξέρετε, σε αυτή τη δυσκολία και σε αυτή την κρίση όλες οι Κυβερνήσεις πειραματίζονται. Πειραματίζονται, αλλά δεν μπορεί να ανατρέπουν τις βασικές τους πολιτικές ανά εικοσαήμερο. Όταν το προηγούμενο εικοσαήμερο η πολιτική ήταν η δημοσιονομική πειθαρχία, το επόμενο εικοσαήμερο η πολιτική είναι η ενίσχυση; Είπε μετά στο διάγγελμά του ο Πρωθυπουργός τρία πράγματα. Η ενίσχυση της κοινωνικής συνοχής και επομένως στοχευμένες δράσεις και παρεμβάσεις σε κοινωνικό επίπεδο, το δεύτερο, που είπε, είναι η στήριξη της ανάπτυξης και επομένως η ενίσχυση των μικρών και μεσαίων επιχειρήσεων και το τρίτο, που είπε, είναι ότι θα πρέπει ταυτόχρονα να ενισχυθεί η δημοσιονομική πειθαρχία, να εκκαθαριστούν τα δημόσια οικονομικά, να εξορθολογιστεί η λειτουργία του κράτους.
      Κάνω μία απλή ερώτηση, κυρίες και κύριοι συνάδελφοι, εκτός και εάν μου διαφεύγει κάτι. Για τη στήριξη των μικρών και μεσαίων επιχειρήσεων, επομένως και για τη στήριξη ενός γενναίου προγράμματος ιδιωτικών επενδύσεων απαιτούνται χρήματα. Επίσης, για την ενίσχυση της κοινωνικής συνοχής προφανώς απαιτούνται χρήματα. Ταυτοχρόνως, εάν είναι να μπεις σε μία λογική συμμαζέματος και δημοσιονομικής πειθαρχίας προφανώς δεν έχεις τη δυνατότητα να ξοδέψεις από τον κρατικό προϋπολογισμό. Αυτό λοιπόν που καθίσταται απολύτως ανησυχητικό από την οικονομική πολιτική της Κυβερνήσεως είναι –και μάλιστα δια στόματος του κυρίου Πρωθυπουργού- ότι λέει πράγματα απολύτως αντιφατικά.
      Ή θα αποδεχθεί κάποιος ότι θα χαλαρώσει την δημοσιονομική πειθαρχία, θα αυξήσει το δημόσιο χρέος, θα δεχθεί ότι θα αυξηθεί το έλλειμμα προκειμένου να ακολουθήσει πολιτικές στην αντίθετη κατεύθυνση ή, αν δεν το κάνει αυτό, τότε δεν είναι δυνατόν να ισχυρίζεται ότι θα επιτύχει αντιφατικούς οικονομικούς στόχους, όλους μαζί και όλους ταυτόχρονα. Αυτό στην πραγματικότητα τι σημαίνει; Σημαίνει ότι και σήμερα που μιλάμε η Ελληνική Κυβέρνηση, η Κυβέρνηση της Νέας Δημοκρατίας, ακόμα και δια στόματος του Πρωθυπουργού δεν έχει καταλήξει στο οικονομικό σχέδιο και προτιμά να απευθύνεται στον ελληνικό λαό χρησιμοποιώντας μόνο έννοιες με θετικό πρόσημο, «χαϊδεύοντας αφτιά» και χωρίς να θέλει να πάρει πραγματικές ευθύνες. Αυτό απεικονίζεται και στην συγκεκριμένη, αν θέλετε, περίσταση. Τι εξήγγειλε το Υπουργείο Οικονομίας και Οικονομικών; Είπε ότι είναι λάθος ουσιαστικά η κατάργηση του αφορολογήτου, υποσχέθηκε την επαναφορά του αφορολογήτου και βεβαίως, για να αντισταθμίσει την απώλεια των εσόδων, μίλησε για αύξηση του Ειδικού Φόρου Κατανάλωσης στα ποτά και στα τσιγάρα, στα προϊόντα καπνού. 
      Τι γίνεται σήμερα; Σήμερα στην πραγματικότητα, κυρίες και κύριοι συνάδελφοι, με τροπολογία επιβάλλεται μεν ο πρόσθετος φόρος που υπεσχέθη η Κυβέρνηση στα ποτά και τα τσιγάρα, αλλά εκκρεμεί η άρση του αφορολογήτου. Παραμένει ουσιαστικά και η αρχική ρύθμιση, με την οποία φορολογούνται οι πολίτες για το ποσό των 10.500, από το πρώτο ευρώ στο εισόδημά τους, οι επιχειρηματίες και οι ελευθεροεπαγγελματίες, ενώ ταυτόχρονα έχει επιβληθεί ο φόρος. Αυτή είναι η πραγματικότητα. Ο φόρος ήρθε με την τροπολογία, αλλά η άλλη υπόσχεση, η απαλλακτική, δεν έχει έρθει.
      Σε ό,τι αφορά δε τις διατάξεις για τον επενδυτικό νόμο, θα μου επιτρέψετε να πω ότι πέρα από συγκεκριμένες κατ’ αρχάς θετικές διατάξεις που και αυτές όμως είναι περιοριστικές, όπως αυτές που αφορούν τα επενδυτικά σχέδια για την ηλιακή ενέργεια ή όπως αυτές που αφορούν τα επενδυτικά σχέδια για την αφαλάτωση, από εκεί και πέρα υπήρξε κατά τη γνώμη μου μία εξαιρετικά στενόκαρδη προσέγγιση στα ζητήματα της ενισχύσεως του τουρισμού. Υπάρχει μία βελτίωση από το αρχικό σχέδιο στην επιτροπή. Απ’ ό,τι βλέπω, με τις προσθήκες τις οποίες κάνατε, κύριε Υφυπουργέ, σήμερα τα τέσσερα αστέρια κατεβαίνουν σε τρία και το διάστημα των δέκα ετών κατεβαίνει στα οκτώ. Υπάρχει, λοιπόν, μία βελτίωση μετά από την κριτική  που έγινε εκ μέρους της Αντιπολίτευσης και ενδεχομένως γιατί πρυτάνευσαν ωριμότερες σκέψεις, αλλά ακούσατε και τους φορείς, εν μέρει τουλάχιστον. Παρά ταύτα, νομίζω ότι θα έπρεπε περαιτέρω να βελτιωθεί και να εμμείνω τουλάχιστον εγώ στη δυνατότητα να ενισχυθούν επενδυτικά και οι μονάδες που είναι δύο αστέρων.
      Τώρα, υπάρχει ένα ζήτημα το οποίο επισημαίνει το Τεχνικό Επιμελητήριο και κατά τη γνώμη μου είναι σημαντικό. Είναι μία κριτική η οποία δεν ακούστηκε ή ακούστηκε δευτερευόντως μέσα στην επιτροπή ή δεν ακούστηκε -ας το πω- αρκετά καθαρά και αυτό είναι στο ζήτημα της εντάξεως των σταθμών πάρκινγκ, των χώρων σταθμεύσεως αυτοκινήτων, όταν αυτοί γίνονται σε χώρους δημοτικούς με σύμπραξη ιδιώτη και ΟΤΑ. Η αντίρρηση, η οποία εκφράζεται εδώ και κατά τη γνώμη μου είναι πάρα πολύ ορθή, είναι η εξής: Η έννοια της συμπράξεως ΟΤΑ και ιδιώτη είναι στην πραγματικότητα ότι ο ΟΤΑ παραχωρεί το δημοτικό χώρο, αναλαμβάνει την εκτέλεση του έργου ο ιδιώτης και ουσιαστικά από την επένδυση αυτή αμείβεται ο ιδιώτης με την παραχώρηση χρήσης αυτού του χώρου για ένα ορισμένο χρονικό διάστημα. Όμως, με αυτήν την έννοια, ο ιδιώτης ήδη έχει πάρει κάτι και αυτό είναι ο χώρος, αυτό είναι δημόσια γη η οποία παραχωρείται. Επομένως ήδη έχει πάρει κάτι. Εάν έχει τη δυνατότητα με αυτήν τη μορφή να εντάσσεται στον επενδυτικό νόμο, στην πραγματικότητα εκείνο το οποίο γίνεται είναι το εξής: Πάνω στο δημόσιο χώρο με δημόσια χρήματα δημιουργείται ένας σταθμός, ο οποίος μάλιστα για συγκεκριμένο χρόνο παραχωρείται στον ιδιώτη. Τότε όμως, αυτό ουσιαστικά σημαίνει ότι υπάρχει μία διπλή ενίσχυση του ιδιώτη και στο επίπεδο της γης, αλλά και στο επίπεδο το επενδυτικό.
      Κατά τη γνώμη μου αυτό πρέπει να το ξανασκεφτείτε. Η άποψή μου είναι ότι ίσως εδώ η ενίσχυση είναι υπερβολική. 
      Ακούστηκε μία κριτική κατ’ επανάληψιν -και επιτρέψτε μου να απαντήσω σ’ αυτό- ότι δημιουργήθηκαν μ’ αυτά τα επενδυτικά σχέδια είκοσι εξίμισι χιλιάδες νέες θέσεις εργασίας. Είναι όμως σημαντικό να δούμε σε τι βάθος χρόνου και επομένως αν αφορά όλη τη χρονική διάρκεια εντός της οποίας  έχει λειτουργήσει αυτός ο επενδυτικός νόμος. 
      Θα σας πω ότι αν αυτό φτάνει σ’ ένα βάθος τετραετίας, στην πραγματικότητα μιλάμε περίπου για έξι χιλιάδες θέσεις εργασίας το χρόνο. Αν είναι έξι χιλιάδες θέσεις εργασίας το χρόνο, δεν νομίζω ότι τα αποτελέσματα του συγκεκριμένου επενδυτικού νόμου είναι θεαματικά, δεν είναι σπουδαία, δεν είναι σημαντικά. Έξι χιλιάδες θέσεις εργασίας φυσικά δεν είναι μηδέν, αλλά πάντως δεν είναι και κάτι για το οποίο πρέπει να επαιρόμαστε σε επίπεδο εθνικής οικονομίας. 
      Σε ό,τι δε αφορά τη δυνατότητα ασκήσεως κριτικής και αυτό έχει τοποθετηθεί μ’ έναν λίγο περίεργο τρόπο. Όταν δηλαδή ζητούνται στοιχεία από την Αντιπολίτευση, άκουσα από την τοποθέτηση του Εισηγητή της Νέας Δημοκρατίας να λέει «προσέξτε τι ζητάτε, γιατί ζητώντας το μπορεί να πάτε για μαλλί και να βγείτε κουρεμένοι». 
      Τι σημαίνει αυτό; Δεν το αντιλαμβάνομαι. Όταν ασκεί κάποιος κοινοβουλευτικό έλεγχο, κυρίως ζητεί στοιχεία. Ούτε πάει για μαλλί ούτε μπορεί να βγει κουρεμένος. Θα αξιολογήσει αυτά τα στοιχεία που παίρνει και θα κάνει την πολιτική του κριτική. Δεν είναι να μας απειλεί δα η Κυβέρνηση, άμα ζητήσουμε στοιχεία. Δεν είναι τόσο τρομερό! Ζητάμε τα στοιχεία για να έχουμε ακριβώς γνώση πάνω στην κριτική την οποία πρόκειται να ασκήσουμε. 
      Ως προς τους δύο οργανισμούς οι οποίοι αφορούν την Κρήτη, στην πραγματικότητα ευτυχώς εκεί πάλι έχει ενσωματωθεί το κομμάτι της κριτικής που ακούστηκε τουλάχιστον από την πλευρά του Λαϊκού Ορθόδοξου Συναγερμού, δηλαδή ότι αυτά τα διοικητικά συμβούλια είναι υπερβολικά μεγάλα. Έχει βελτιωθεί αυτό…
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ναι, αλλά η επιτροπή λειτούργησε. 
      ΜΑΥΡΟΥΔΗΣ ΒΟΡΙΔΗΣ: Δεν διαφωνώ, κύριε Υφυπουργέ. Εγώ ξέρετε αναγνωρίζω ότι όταν η Κυβέρνηση ενσωματώνει κριτικές της Αντιπολίτευσης, τότε πραγματικά λειτουργεί το Κοινοβούλιο και όντως είναι σημαντική η δουλειά η οποία γίνεται τελικά. 
      Από εκεί και πέρα, επαναλαμβάνω ότι αυτές οι μερικότερες παρατηρήσεις, οι μερικότερες ενσωματώσεις –να το πω έτσι- στην κριτική την οποία ασκήσαμε, δεν είναι εκείνες οι οποίες μπορούν να ανατρέψουν αυτό που είναι το γενικότερο επενδυτικό περιβάλλον, υπερβολικά γραφειοκρατικό, υπερβολικά δυσκίνητο, υπερβολικά δυσλειτουργικό και εν τέλει είναι εκείνο το οποίο απηχεί και το χαμηλό επίπεδο και τη χαμηλή αποτελεσματικότητα των επενδύσεων στη χώρα μας. 
      Ακριβώς επειδή αυτό το σχέδιο νόμου ουσιαστικά είναι ένα σχέδιο ήσσονος, υπ’ αυτήν την έννοια σημασίας και είναι ένα σχέδιο το οποίο δεν αντιμετωπίζει τα πραγματικά και μεγάλα ζητήματα και της στιγμής και της συγκυρίας και του τόπου τελικά, μ’ αυτήν την έννοια εμείς θα το καταψηφίσουμε επί της αρχής.
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Βορίδη. 
      Το λόγο έχει η κ. Κόρκα-Κώνστα για επτά λεπτά. 
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το παρόν σχέδιο νόμου που συζητάμε αντιμετωπίζει θεωρώ θέματα και διαχείρισης και ρύθμισης πρακτικής που αφορούν το ΕΣΠΑ 2007-2013, που έγινε νόμος του κράτους το 2007, καθώς και τον αναπτυξιακό νόμο του 2004. Δίνει βελτιώσεις, δίνει τροποποιήσεις. 
      Και όμως και κατά τη διάρκεια της συζήτησης στην επιτροπή και σήμερα έγινε κριτική από τους συναδέλφους της Αντιπολίτευσης, γιατί τροποποιείται. Μα, είναι πάρα πολύ λογικό. Ένας νόμος έχει κάτι το δυναμικό μέσα του. Βλέπουμε πώς πάει και τον τροποποιούμε ώστε να αποδώσει καλύτερα, να δώσει νέα ώθηση σε μεγαλύτερες επιχειρήσεις και ιδιαίτερα στην περιφέρεια, πόσω μάλλον σ’ αυτήν τη συγκυρία. Λαμβάνονται υπ’ όψιν οι επιπτώσεις της διεθνούς οικονομικής κρίσης, ώστε να βοηθηθούν περιοχές της χώρας, για να στηριχθεί περισσότερο η ανάπτυξη, να στηριχθεί η απασχόληση. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Είναι πολύ λογικό, κυρίες και κύριοι συνάδελφοι, αφού τα δεδομένα αλλάζουν, η Κυβέρνηση πρέπει να κινηθεί πιο γρήγορα, με γρηγορότερα αντανακλαστικά και να οδηγηθεί σε θετικές, σωστές κατευθύνσεις για την ενίσχυση των επενδύσεων, με κίνητρα, με νέες προοπτικές, με νέες επενδύσεις. Γι’ αυτό το λόγο τροποποιείται και ο αναπτυξιακός νόμος, γίνεται ελκυστικότερος. 
      Ταυτόχρονα συμπεριλαμβάνονται νέες μορφές επενδύσεων, όπως τα επενδυτικά σχέδια για την αξιοποίηση της ηλιακής ενέργειας, για παραγωγή ηλεκτρικής ενέργειας με τη χρήση βολταϊκών συστημάτων με ισχύ ως 2MW, για τη χορήγηση ενισχύσεων για επενδύσεις για την αφαλάτωση του νερού, όχι μόνο για το πόσιμο νερό, αλλά και για το νερό για άρδευση. 
      Ζήσαμε περιόδους λειψυδρίας και κατά τα προηγούμενα καλοκαίρια και καταλαβαίνουμε ότι είναι αναγκαίο -βέβαια άλλης ποιότητος το πόσιμο από το αρδεύσιμο- όταν έχουμε τέτοιο έντονο πρόβλημα λειψυδρίας. 
      Οι κλιματικές μας συνθήκες, ώθησαν πόλεις να μένουν χωρίς νερό, αλλά και καλλιέργειες. Και στο Νομό μου, στο Νομό Κορινθίας, γίνονται μάχες, θα έλεγα –και να μου επιτραπεί η έκφραση, γιατί ανταποκρίνεται στην πραγματικότητα- για να ποτιστούν -μέχρι και με βυτία προηγούμενα χρόνια- οι καλλιέργειες, όπως η «Σουλτανίνα» -δηλαδή το νερό στοίχιζε χρυσάφι- καθώς επίσης και για τις επενδύσεις τυποποίησης, συντήρησης, συσκευασίας γεωργικών και κτηνοτροφικών προϊόντων που προέρχονται από μεταποίηση και ενισχύονται επενδύσεις, όπως είναι η οινοποιία ή το λάδι.
      Με τον επενδυτικό νόμο επιτυγχάνεται η τροποποίηση για την ανακαίνιση ξενοδοχείων, με σκοπό τον εκσυγχρονισμό, για να μπορεί η χώρα μας να προσφέρει υψηλών προδιαγραφών υπηρεσίες για τον τουρισμό και κατανομή, ώστε να μην έχουμε υπερκορεσμένες περιοχές. Και θέλω εδώ να πω ότι χαίρομαι ιδιαίτερα, κύριε Υπουργέ, λόγω του γεγονότος ότι συμπεριλήφθησαν και μικρότερα ξενοδοχεία κάτω των τεσσάρων αστέρων, δηλαδή τριών αστέρων, όπως και ενίσχυση, έως 1.000.000 ευρώ, γιατί καταλαβαίνουμε όλοι ότι έτσι καλύπτεται ένα ευρύτερο φάσμα πελατών, αλλά ταυτόχρονα και επιχειρήσεων στη χώρα μας. Αντίστοιχα είναι και τα επενδυτικά σχέδια για υπηρεσίες προηγμένης τεχνολογίας, όπως κλειστοί σταθμοί αυτοκινήτων δημόσιας χρήσης, δηλαδή παρκινγκ. Ενισχύεται επίσης, η δαπάνη για την αγορά οικοπέδων. Είναι πολύ σημαντική η βοήθεια αυτή για τις μικρές επιχειρήσεις, εάν ανέρχεται στο 10% του αντικειμένου. 
      Δύο λόγια μόνο θα πω, γιατί θα έχουμε το χρόνο, σχετικά με τη «ΝΟΜΟΣ ΑΕ», διότι θεωρώ ότι θα αποτελέσει ένα αναπτυξιακό εργαλείο που θα προσφέρει στους επενδυτές σε επίπεδο Νομαρχιακής Αυτοδιοίκησης και την υποστήριξη και την υποβοήθηση και τη συμβουλευτική διαδικασία για νέες δράσεις σε επιχειρηματίες. Επίσης θέλω να πω και δυο λόγια για τη «ΜΟΔ», γιατί και εκεί έγινε κριτική, κατά τη συζήτησή μας στην επιτροπή. Η «ΜΟΔ» είναι ένα εργαλείο που συστήθηκε από το 1996. Έγινε συζήτηση και για τις προσλήψεις. Αυτές γίνονται με έναν αυστηρότατο τρόπο. Γίνονται με εξετάσεις και ακολουθεί συνέντευξη -ούτως ώστε να μπορεί να βοηθήσει- για να επιτευχθεί η καλλίτερη επιλογή. 
      Θέλω να πω δυο κουβέντες στους συναδέλφους της Αντιπολίτευσης, σχετικά με αυτό που ειπώθηκε εδώ σ’ αυτή την Αίθουσα. Κριτική κατ’ αρχήν για τον αναπτυξιακό νόμο. Αναφέρθηκε ήδη και ο Εισηγητής μας. Είπαμε ότι από το τέλος του 2004 μέχρι τώρα -κατ’ αρχήν εγκρίθηκε πολύ γρήγορα από την Ευρωπαϊκή Ένωση- έχουμε εγκεκριμένο πρόγραμμα 23,5 δισεκατομμύρια ευρώ, με απορρόφηση η οποία έφτασε στα 13,5 δισεκατομμύρια ευρώ. Αντίστοιχα, όσον αφορά για τη μηδενική πορεία του ΕΣΠΑ –ειπώθηκε, ξαναειπώθηκε- θα θυμίσω το Γ΄ ΚΠΣ. Ξεκίνησε, βέβαια, από το 2000 και θα πω για το Μάρτη του 2004 ότι σε πάρα πολλές περιφέρειες η απορροφητικότητα, ενώ κατά μέσο όρο ήταν χαμηλή, γύρω στο 20%, υπήρχαν περιφέρειες της χώρας μας, μεταξύ αυτών και η Ήπειρος και η Πελοπόννησος, η περιφέρεια που ανήκει ο Νομός μου, που είχαν απορροφητικότητα λιγότερο και από 10%, γύρω στο 9,8% νομίζω. Και όμως, ερχόμαστε με το τέλος του Γ΄ ΚΠΣ να έχουμε στο Δεκέμβριο το 95% την απορροφητικότητα και εν κατακλείδι, όπως είπε και ο κύριος Υπουργός, δεν θα μείνει, ούτε 1 ευρώ χωρίς να απορροφηθεί, με πλήρη εποικοδομητική και αποτελεσματική απορροφητικότητα και αυτό είναι το πάρα πολύ βασικό.
      Θέλω να πω δύο κουβέντες, όσον αφορά για τα ΣΔΙΤ, γιατί και περί αυτού του σημείου έγινε κριτική. Μέχρι σήμερα, πενήντα δύο έργα ύψους 5,7 δισεκατομμυρίων ευρώ στους τομείς υγείας, εκπαίδευσης, δικαιοσύνης, στέγασης φορέων του δημοσίου, διαχείρισης απορριμμάτων, έχουν προχωρήσει. Ολοκληρώθηκαν ορισμένοι διαγωνισμοί. Σε άλλα δώδεκα έργα βρίσκονται σε εξέλιξη επίσης διαγωνισμοί ύψους 1,5 δισεκατομμυρίων ευρώ. Θεωρούμε ότι από το 2009 που σταματάει η διαδικασία με το Γ΄ ΚΠΣ -και ολοκληρώνεται- θα μπορούν να δημοπρατούνται οκτώ έργα, ύψους 800.000.000 ευρώ, δηλαδή μέσα στο 2009. Είναι σημαντική η συμβολή των ΣΔΙΤ στην οικονομική δραστηριότητα. 
      Όσον αφορά το ΕΣΠΑ και εκεί έγινε μεγάλη προσπάθεια, γιατί αποτελεί ένα από τα καλύτερα εργαλεία που μαζί με τον αναπτυξιακό νόμο θα βοηθήσει στην ανάπτυξη της χώρας μας. Θα βοηθήσει, ώστε η χώρα μας να έχει ρυθμό ανάπτυξης με θετικό πρόσημο, δηλαδή έως 0,5%, παρά τη δύσκολη οικονομική συγκυρία, ενώ χώρες άλλες θα έχουν αρνητικό πρόσημο. 
      Να θυμίσω τα έργα-γέφυρες που προχωρούν με το ΕΣΠΑ, περίπου τριάντα τέσσερα έργα. Και το κυριότερο να υπενθυμίσω ότι το ΕΣΠΑ, όταν διαθέτει το 82% των πόρων στην ελληνική περιφέρεια, θα είναι αυτό που θα επιτύχει τη μείωση των ανισοτήτων της περιφέρειας και όχι όλα τα έργα στο κέντρο, όπως ήταν μέχρι προτινός. 
      Εν κατακλείδι, κυρίες και κύριοι συνάδελφοι, πιστεύω ότι η ανάπτυξη της περιφέρειας που αποτελεί για την Κυβέρνηση και τον Πρωθυπουργό τη βασική προτεραιότητα, θα είναι αυτή που θα ωθήσει, ώστε να εξασφαλίσουμε και ισόρροπη ανάπτυξη για όλη τη χώρα μας. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Κωνσταντίνος Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα το νομοσχέδιο σε κλίμα έντονης ανησυχίας και αβεβαιότητας για την πορεία της οικονομίας και με το φάντασμα της επιτήρησης να πλανάται. Τα μαντάτα από τις Βρυξέλλες δεν είναι καλά. Αδύναμο, πια, κρίκο της Ευρωζώνης μας θεωρούν. Το σκάφος της οικονομίας δέχεται απανωτά κτυπήματα. Η αξιοπιστία της χώρας έχει πληγεί. Ο προϋπολογισμός της Κυβέρνησης έχει γίνει κουρελόχαρτο και το αναθεωρημένο Πρόγραμμα Σταθερότητας, απ’ ό,τι φαίνεται, είναι έωλο, αμφισβητείται. 
      Η κρίση δείχνει γερά τα δόντια της στην πραγματική οικονομία. Ελεύθερη πτώση της οικοδομικής δραστηριότητας, της βιομηχανικής παραγωγής, πτώση στις λιανικές πωλήσεις, μείωση και πτώση του ρυθμού ανάπτυξης και κατακόρυφη πτώση –όπως ανέφερε και ο εισηγητής μας ο κ. Σπηλιόπουλος- της ανταγωνιστικότητας. Τριάντα θέσεις χάσαμε σε πέντε χρόνια!
      Η ανεργία αυξάνεται και παρ’ όλη τη μείωση που εμφανίζει ο πληθωρισμός, οι ανατιμήσεις καλά κρατούν. Σε ένα τέτοιο κλίμα η Κυβέρνηση με χαμηλά αντανακλαστικά, πραγματικά δείχνει και αποδεικνύεται ανήμπορη να αντιδράσει. 
      Έχουμε σήμερα ένα άλλο νομοσχέδιο, πολυνομοσχέδιο του Υπουργείου Οικονομίας. Χωρίς αρχή, συρραφή από άσχετες μεταξύ τους διατάξεις, που αφορούν κυρίως τις τροποποιήσεις του αναπτυξιακού νόμου, του ν. 3299/2004 και τροποποιήσεις στο σύστημα διαχείρισης του ΕΣΠΑ, δηλαδή του ν. 3614/2007. 
      Υπάρχουν και πολλές άλλες διατάξεις. Εδώ τι γίνεται πάλι; Συνεχίζεται η απαράδεκτη κυβερνητική πρακτική των νομοσχεδίων-σκούπα, καθώς επίσης και των τροπολογιών, που κατατέθηκαν στην Ολομέλεια. Τρεις τροπολογίες –άσχετες μάλιστα τροπολογίες- και όλα αυτά είναι σε βάρος της ποιότητας του νομοθετικού έργου.
      Θα ήθελα τώρα να πω λίγα λόγια σε ό,τι αφορά τις τροποποιήσεις του συστήματος διαχείρισης του ΕΣΠΑ, δηλαδή του ν. 3614/2007. Η Κυβέρνηση με δεδομένη την καθυστέρηση που υπάρχει, αντί για ριζικά μέτρα επιτάχυνσης του Προγράμματος του ΕΣΠΑ, με βασικές αλλαγές και κυρίως για την απλούστευση των διαδικασιών –αναφέρομαι στο σύστημα διαχείρισης του ΕΣΠΑ- φέρνει με το νομοσχέδιο μικροδιευθετήσεις ήσσονος σημασίας. 
      Αυτές οι διευθετήσεις δεν αγγίζουν, πολύ περισσότερο δεν σπάνε τις αγκυλώσεις που έχει το δυσκίνητο γραφειοκρατικό σύστημα του ν. 3614, το οποίο είχαμε επισημάνει κατά την ψήφιση του νόμου. Ένα συγκεντρωτικό σύστημα που ουσιαστικά δεν είχε άλλο στόχο παρά να δημιουργήσει ένα υδροκέφαλο σύστημα, έτσι ώστε να μπορεί η Κυβέρνηση να χειραγωγεί μέσω του Υπουργείου Οικονομίας όλο το πρόγραμμα.
      Ήδη τα δύο πρώτα χρόνια του ΕΣΠΑ πήγαν χαμένα. Θα έπρεπε να είχαν απορροφηθεί στη διετία περίπου 7,8 δισεκατομμύρια ευρώ, ωστόσο μέχρι το φθινόπωρο του 2008 είχαν γίνει προσκλήσεις ενδιαφέροντος γύρω στα 2,8 δισεκατομμύρια ευρώ και ουσιαστικά είχαν ενταχθεί μόνο –είχαν ενταχθεί απλά- έργα ύψους 1,5 δισεκατομμυρίου ευρώ. Κυρίως ήταν τα έργα-γέφυρες του Γ΄ Κοινοτικού Πλαισίου Στήριξης με το Δ΄ Κοινοτικό Πλαίσιο Στήριξης, δηλαδή με το ΕΣΠΑ. 
      Άλλωστε οι μειωμένες για φέτος πιστώσεις για συγχρηματοδοτούμενα έργα που μειώθηκαν από το 9,6 δις ευρώ στα 8,8, γυρίσαμε στα προ δεκαετίας επίπεδα- επιβεβαιώνουν αυτό το πρόβλημα που υπάρχει. Και το χειρότερο για μένα –το είπα και στην επιτροπή, κύριε Υπουργέ- είναι ότι υποκρύπτεται εδώ ένα μεγάλο πρόβλημα, μία νάρκη: Η έλλειψη ώριμων έργων. Κι αυτό θα το πληρώσουμε, θα το βρούμε μπροστά μας.
      Κατάφερε πραγματικά η Κυβέρνηση να έχει τη χειρότερη επίδοση στο Δ’ Κοινοτικό Πλαίσιο Στήριξης αφού μάλιστα, όπως θα θυμούνται οι Έλληνες και οι Ελληνίδες, κατασπατάλησε εκατομμύρια ευρώ για τη διαφήμιση του ΕΣΠΑ. Και για το Γ’ Κοινοτικό Πλαίσιο Στήριξης παρ’ όλη την αισιοδοξία της Κυβέρνησης –που ουσιαστικά είναι δυστυχώς επανάπαυση- κινδυνεύουμε να χάσουμε πόρους. Σύμφωνα με τα τελευταία στοιχεία η απορροφητικότητα είναι μόλις στο 88% (τα διαρθρωτικά είναι στο 91% και το Ταμείο Συνοχής στο 61%). Άρα χρειάζεται αγώνας δρόμου για να μην χαθούν πόροι και με την παράταση που δόθηκε. Έχουμε ακόμη 3,1 δισεκατομμύρια για να απορροφηθούν και η ευθύνη, κύριε Υπουργέ, της Κυβέρνησης είναι μεγάλη.
      Είμαστε, λοιπόν, όπως είπα, στον τρίτο χρόνο υλοποίησης του ΕΣΠΑ και η Κυβέρνηση «αγρόν αγοράζει». Απαιτείται πραγματικά για να «προκάνουμε» –να θυμηθούμε και τη λέξη- μεγάλη κινητοποίηση αλλά και αντιμετώπιση των προβλημάτων διαχείρισης. Εγώ πιστεύω ότι αυτά έπρεπε να έρθουν σήμερα εδώ, να συζητήσουμε όπως την αναθεώρηση στόχων, τις ανακατανομές κονδυλίων ανάμεσα στα έτη και άλλα.
      Χρειάζεται να πάμε σε υψηλότερες δεσμεύσεις. Από τα 3.000.000.000 που είναι σήμερα οι ετήσιες δεσμεύσεις για να μπορέσουμε να «προκάνουμε» πρέπει να πάμε περίπου στο διπλάσιο, στα 5,6 δισεκατομμύρια ευρώ. Εμείς, τουλάχιστον, στο ΠΑΣΟΚ αυτό προτείνουμε καθώς και κινητοποίηση όλων των δυνάμεων, αξιολόγηση όλων των δυνατοτήτων που έχουμε έτσι ώστε να φτάσουμε σε υψηλό επίπεδο υλοποίησης. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Στο ένα λεπτό που έχω ακόμη θα αναφερθώ συνοπτικά στις τροποποιήσεις για τον επενδυτικό νόμο. Εδώ αυτό που βλέπω είναι ουσιαστικά ότι καλύπτονται «φωτογραφικά» αιτήματα. Δεν θα επεκταθώ γιατί θα πούμε περισσότερα στα άρθρα. Είδα μεταξύ άλλων προβλέψεις για εντάξεις, γκαράζ. Έχουμε και το συγκεκριμένο μάλιστα γκαράζ της Πατησίων και Κύπρου.
      Γιατί θέλετε αυτή την εξουσιοδότηση, κύριε Υπουργέ; Εγώ είδα απόφαση του κ. Αλολοσκούφη που ενέτασσε στα κίνητρα το γκαράζ της Πατησίων και Κύπρου, αυτό για το οποίο γίνεται όλη η φασαρία. Γιατί φέρνετε σήμερα τροποποίηση του νόμου; Δεν καλύπτεται φαίνεται αυτή η απόφαση; Πάτε να καλύψετε ουσιαστικά με νόμο αυτήν την απόφαση. Αλλά δεν είναι μόνο αυτό. Είναι και άλλες διατάξεις που καλύπτουν, φωτογραφικά αιτήματα. 
      Όσο δε αφορά τα κίνητρα επαναφέρω κι εγώ το ερώτημα που έβαλε ο εισηγητής μας. Πέρυσι προβλέπατε 100.000.000 στον προϋπολογισμό, φέτος πόσα είναι; Δεν το έχουμε δει πουθενά ως εγγραφή. Απλώς με το άρθρο 3 κάνετε πιο ελκυστικά τα φορολογικά κίνητρα. Τι σημαίνει αυτό; Δεν έχετε κονδύλια, δεν έχετε πόρους και ουσιαστικά δεσμεύετε τα μελλοντικά φορολογικά έσοδα. Θα αναφερθώ πολύ περισσότερο στις άλλες διατάξεις αλλά θα επανέλθω και σ’ αυτές για τον επενδυτικό νόμο κατά τη συζήτηση των άρθρων.
      Κλείσω λέγοντας ότι η Κυβέρνηση με μερεμέτια προσπαθεί, κατά τη γνώμη μου, να αντιμετωπίσει το πρόβλημα. Είναι φανερό και σε αυτό το νομοσχέδιο. Δεν έχετε σχέδιο αντιμετώπισης της κρίσης. Δεν το λέμε εμείς, το λένε ακόμα και οι Υπουργοί σας. Εγώ δεν θα μιλήσω για εθνικό σχέδιο, εθνική στρατηγική που λένε κάποιοι –δεν ταιριάζει εδώ ο όρος εθνική στρατηγική- αλλά για ένα πράγματι συγκροτημένο με εσωτερική συνοχή, λογική και αποτελεσματικό σχέδιο αντιμετώπισης της κρίσης. Αυτό λείπει, όπως και τα αντανακλαστικά της Κυβέρνησης.
      Τα θαλασσώσατε στα εύκολα πριν από την κρίση. Κανείς δεν πρόκειται να σας εμπιστευτεί στα δύσκολα στην κρίση. Πιστεύω ότι η χώρα χρειάζεται αλλαγή πορείας, αλλαγή Κυβέρνησης. Και γι’ αυτό εμείς ζητούμε εκλογές –με υψηλό αίσθημα ευθύνης το ζητούμε - για να δώσει τη λύση ο ελληνικός λαός. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΣΥΡΙΖΑ κ. Νικόλαος Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, θα ξεκινήσω με μία κοινότυπη διαπίστωση, αυτή η οποία γίνεται από κάθε Βουλευτή της Αντιπολίτευσης, ότι δηλαδή κάθε φορά που συζητάμε επί της αρχής ένα νομοσχέδιο, όλοι ψάχνουμε να βρούμε το συνεκτικό ιστό αυτού του νομοσχεδίου. Προσπαθούμε να ανιχνεύσουμε μέσα από κάθε νομοσχέδιο τη λογική αλληλουχία ή, αν θέλετε, την αντίληψη, τη φιλοσοφία της εκτελεστικής εξουσίας, της Κυβέρνησης, του Υπουργείου. 
      Δυστυχώς, η Κυβέρνηση έχει ανατρέψει εντελώς, πλήρως, αυτήν την αρχή, δηλαδή τους στοιχειώδεις όρους και προϋποθέσεις αξιολόγησης κάθε νομοσχεδίου. Και αυτό το πράττει συστηματικά, κυρίες και κύριοι συνάδελφοι, το τελευταίο διάστημα, για να μην πω την τελευταία κοινοβουλευτική περίοδο. Και θα ήθελα να θέσω ένα ερώτημα. Θα ήμασταν κακόπιστοι, μίζεροι και θα διεπόμεθα από μία στείρα αντιπολιτευτική λογική και τακτική, εάν θεωρούσαμε ότι αυτή η τακτική υποδηλώνει αδυναμία διακυβέρνησης; 
      Κυρίες και κύριοι συνάδελφοι, τείνει να παγιωθεί η συνήθεια να έρχονται προς ψήφιση διορθωτικά νομοσχέδια, νομοσχέδια «σκούπες», νομοσχέδια χωρίς αρχή, μέση και τέλος. Τέτοιο νομοσχέδιο ακριβώς είναι και το παρόν. Στο πρώτο κεφάλαιο αναφέρεται σε τροποποιήσεις του ν. 3614/2007 περί διαχείρισης, ελέγχου και εφαρμογής του Εθνικού Στρατηγικού Πλαισίου Αναφοράς. 
      Επί του νομοσχεδίου αυτού είχα την τύχη να είμαι Ειδικός Αγορητής, εισηγητής του Κόμματός μου –κύριε Υφυπουργέ, ήσασταν Πρόεδρος της Επιτροπής- και έτυχε την περίοδο εκείνη να εισηγηθεί το νομοσχέδιο ο νεοπαγής στο οικονομικό επιτελείο της Κυβέρνησης και νυν Υπουργός Εθνικής Οικονομίας κ. Παπαθανασίου. 
      Ενώ, λοιπόν, έχει παρέλθει περισσότερο από ένας χρόνος από την ψήφισή του, ακόμα βελτιώνεται το πλαίσιο, λέει η Κυβέρνηση. Κατά την ψήφιση του πιο πάνω νομοσχεδίου είχαμε επισημάνει ότι τεκμηριωμένα θεωρούμε το συγκεκριμένο πλαίσιο άκρως γραφειοκρατικό, τη δε δομή συγκεντρωτική, η οποία θα οδηγήσει σε αδιέξοδα. Θεωρούσαμε τότε ότι η επιλογή αυτή ήταν συνειδητή, προκειμένου να εξυπηρετηθούν ιδιοτελή υπηρεσιακά, αλλά και πολιτικά συμφέροντα, γεγονός, όμως, που θα απέβαινε σε βάρος της αναπτυξιακής συμβολής του ΕΣΠΑ. 
      Δεκατέσσερις μήνες μετά, λοιπόν, έρχεται η πρώτη παρέμβαση στο Πλαίσιο. Είναι βέβαιο, κυρίες και κύριοι συνάδελφοι, ότι θα ακολουθήσουν και άλλες, αλλά δεν μας λέτε, κύριε Υφυπουργέ, τίποτα για την ταμπακιέρα. Γιατί θεσπίσατε το συγκεκριμένο πλαίσιο; Ρητορική είναι η ερώτηση. Να θυμίσω τις μεγαλόστομες διαβεβαιώσεις του κ. Παπαθανασίου τότε; Έλεγε τότε ο κύριος Υπουργός ότι το πλαίσιο θα εξασφάλιζε την απρόσκοπτη, διαφανή και αποτελεσματική διαχείριση των ευρωπαϊκών χρηματοδοτήσεων, της χρηματοδοτικής περιόδου που άρχιζε –ειδικά το αναφέρω- το 2007. 
      Σήμερα, αφού έχουμε εισέλθει στον τρίτο χρόνο της περιόδου, δεν νιώθετε την ανάγκη να έχετε τον πρώτο απολογισμό, μία πρώτη στοιχειώδη αξιολόγηση εάν και πώς συνέβαλε στο να έχουμε εισέλθει σε μία ομαλή πορεία υλοποίησης του ΕΣΠΑ, ποια η εξειδίκευση του προγράμματος ανά περιοχή και τομέα, εάν εκπονήθηκαν σχέδια περιφερειακής ανάπτυξης, ποιες οι πιστοποιήσεις των τελικών δικαιούχων, των τελικών φορέων, ποια η επάρκεια των δομών υπηρεσιών; 
      Επειδή σχεδόν τίποτα από αυτά δεν έχει γίνει μέχρι σήμερα, μήπως θα έπρεπε να διασκεδάσετε τις ανησυχίες μας για την πορεία του ΕΣΠΑ, όταν μάλιστα οι προβλέψεις του –ακυρωμένου έτσι και αλλιώς- προϋπολογισμού είναι άκρως απογοητευτικές, όσον αφορά τις χρηματοδοτήσεις; 
      Και για να γίνω πιο σαφής, κύριε Υφυπουργέ, όσον αφορά την ίδρυση της «ΝΟΜΟΣ Α.Ε.» -και θα μείνω μόνο εκεί- θα σας πω ότι μετά από δήθεν περισυλλογή δεκατεσσάρων ολόκληρων μηνών, προωθείτε την ίδρυση της δίδυμης αδελφής της «ΔΗΜΟΣ Α.Ε.». Μόνο που η «ΔΗΜΟΣ Α.Ε.» είναι ήδη δεκατεσσάρων μηνών και αν μεν πρόκειται για άνθρωπο, είναι πολύ μικρό το χρονικό διάστημα, για μία εταιρεία, όμως, η οποία θα έπρεπε να τρέξει γρήγορα και αποτελεσματικά την υλοποίηση του Δ΄, είναι ένα χρονικό διάστημα ικανό να δώσει τα πρώτα του αποτελέσματα, να έχουμε τις πρώτες αξιολογήσεις.
      Ποια είναι αυτή η αξιολόγηση, κύριε Υφυπουργέ, μέχρι τώρα της «ΝΟΜΟΣ ΑΕ»; Ποιος είναι ο απολογισμός; 
      Σκεφθήκατε, κύριε Υπουργέ, κάτι που είχαμε πει και τότε για τη «ΔΗΜΟΣ Α.Ε»; Ποια θα είναι η σχέση, ποια θα είναι η τύχη και ο προορισμός των αναπτυξιακών εταιρειών των νομαρχιών, των διεσπαρμένων σε όλη τη χώρα; Μήπως πρόκειται για συνειδητή υποβάθμισή τους; Κάποιες από αυτές τις εταιρείες είναι αξιολογότατες, λειτουργούν με επάρκεια και με εξειδικευμένο προσωπικό. Είναι προφανές ότι οδεύουμε προς την πλήρη απαξίωση των αναπτυξιακών εταιρειών των νομαρχιών.
      Και ποια είναι η σχέση της ΕΝΑΕ, ποια είναι η θέση της ΕΝΑΕ όσον αφορά την ίδρυση της «ΝΟΜΟΣ Α.Ε.», κύριε Υπουργέ; Είναι προφανές ότι ακριβώς επειδή η ΕΝΑΕ έχει χάσει, δυστυχώς, το παιγνίδι του δημοκρατικού προγραμματισμού υποκύπτει σ’ αυτήν την πρόθεση της Κυβέρνησης. 
      Καταθέσαμε, κύριε Υπουργέ…..
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): ...της ΕΝΑΕ…(δεν ακούστηκε)
      ΝΙΚΟΛΑΟΣ ΤΣΟΥΚΑΛΗΣ: Της ΕΝΑΕ. Αυτό δεν αλλάζει σε τίποτα την υποχρεωτική προσχώρηση. Ξέρετε πάρα πολύ καλά ότι ο κ. Δράκος το αναγνώρισε στην ακρόαση που είχαμε το Νοέμβριο του 2007. Υποχρεωτική προσχώρηση. Αφού πλέον έχει «χάσει εντελώς το τρένο» του φορέα δημοκρατικού προγραμματισμού. 
      Καταθέσαμε, κύριε Υπουργέ, μία τροπολογία όσον αφορά τον επενδυτικό νόμο. Θεωρούμε αδιανόητη –επειδή δεν έχω χρόνο, θα αναφερθούμε επί των άρθρων- τη μη ένταξη στις ρυθμίσεις του συγκεκριμένου επενδυτικού νόμου των συνεταιριστικών οργανώσεων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αλήθεια, μπορείτε να μας εξηγήσετε για ποιο λόγο δεν εντάσσετε τις συνεταιριστικές οργανώσεις; Και αναφερόμαστε κυρίως στις αστικές συνεταιριστικές οργανώσεις, σ’ αυτές που θα έπρεπε να καλούνται αυτήν την πολύ δύσκολη περίοδο και ως ενώσεις αστικών συνεταιρισμών για όλες τους τις επενδυτικές δράσεις και με μία σειρά προτάσεων τις οποίες θα καταθέσουμε και θα αναφέρουμε κατά τη διάρκεια της συζήτησης επί των άρθρων. 
      Υπάρχουν προτάσεις συνεταιριστικών οργανώσεων. Θεωρούμε ότι θα είναι καθοριστική η ένταξη αυτών των συνεταιριστικών οργανώσεων και μάλιστα με πλήρη δραστηριότητα όσον αφορά την αντιμετώπιση της διεθνούς χρηματοπιστωτικής κρίσης. 
      Ευχαριστώ πολύ. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑΟΣ κ. Ηλίας Πολατίδης. 
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Θα ξεκινήσω με μία γενικότερη παρατήρηση, επειδή όχι η ουσία του νόμου, αλλά το όνομά του υποτίθεται ότι είναι «τροποποιήσεις επενδυτικών νόμων». Σ' αυτό αναφέρεται και γι’ αυτό θα κάνω μια γενικότερη παρατήρηση ως προς την έννοια ακριβώς αυτήν καθ’ εαυτήν του επενδυτικού νόμου. 
      Και στο κόμμα της Αξιωματικής Αντιπολίτευσης και στο κόμμα της Νέας Δημοκρατίας, της Συμπολιτεύσεως, υπάρχουν πάρα πολλοί οι οποίοι είναι φιλελεύθεροι, δηλαδή πιστεύουν ότι η βασική ή μια από τις βασικές αιτίες των οικονομικών και κοινωνικών προβλημάτων είναι η παρέμβαση του κράτους. Άρα αν φροντίσουμε να διώξουμε το κράτος από όλο αυτό το φάσμα της οικονομίας και δευτερευόντως της κοινωνίας, αυτομάτως θα λειτουργήσουν καλύτερα οι αγορές και θα λειτουργήσει η περιβόητη αυτορρύθμιση κ.λπ.. 
      Βέβαια τώρα τελευταία, λόγω και των τελευταίων εξελίξεων στην υπερατλαντική «Μέκκα» του φιλελευθερισμού, αυτά δεν ακούγονται μετά τόσης επιτάσεως όσο τα ακούγαμε πριν. Παρ’ όλα αυτά τα ακούμε.
       Άρα γιατί υπάρχει η ανάγκη να έχουμε επενδυτικούς νόμους; Ή λειτουργεί η αγορά και η αγορά από μόνη της αυτορρυθμίζεται και κρίνει μόνη της πού πρέπει να γίνουν επενδύσεις και πού όχι και πού αυτές θα έχουν αποτελέσματα και άρα θα επιζήσει η επιχείρηση η οποία θα διαλέξει να επενδύσει στη σωστή περιοχή ή δεν λειτουργεί η αγορά. Ένα από τα δύο συμβαίνει. 
      Εδώ πέρα ακολουθούμε μια μεσοβέζικη λύση, η οποία βέβαια έχει ιστορικές αιτίες στην Ελλάδα, στις οποίες θα αναφερθούμε λίγο παρακάτω. 
      Πάμε, λοιπόν, σε αυτόν το νόμο, ο οποίος δεν έχει αρχή, μέση και τέλος και ενώ είναι επενδυτικός νόμος ξεκινάει από τη «ΝΟΜΟΣ ΑΕ», η οποία με την ευρεία έννοια έχει κάποια σχέση με επενδύσεις. 
      Θα αντιμετωπίσουμε ποτέ στην Ελλάδα την αιτία των προβλημάτων; Γιατί υπάρχει «ΝΟΜΟΣ ΑΕ»; Διότι δεν μπορούν, δήθεν, το ΕΣΠΑ να το διαχειριστούν οι νομαρχίες. 
      Γιατί δεν μπορούν να το διαχειριστούν οι νομαρχίες; Αυτό είναι το επόμενο ερώτημα. Έχουν έλλειψη προσωπικού; Έχουν έλλειψη μέσων; Και δεν μιλάμε για δήμους, όπου ενδεχομένως η «ΔΗΜΟΣ ΑΕ» να έχει κάποιο νόημα. Διότι ο δήμος μπορεί να είναι μικρός και να μην έχει όλες τις απαιτούμενες υπηρεσίες. 
      Όταν, όμως, μιλάμε για ένα νομό, δηλαδή μια σχετικά μεγάλη διοικητική διαίρεση της χώρας, είναι δυνατόν να λέμε ότι δεν μπορεί να κάνει αυτήν τη δυνατότητα, δηλαδή δεν μπορεί να έχει τη δυνατότητα πρόσβασης στο ΕΣΠΑ; Και είναι, επίσης, δυνατόν να λέμε πως ούτε με την πρόσκληση κάποιων ιδιωτών, μελετητών πάλι μπορεί να τα διορθώσει αυτά; 
      Και ποιος θα τα διορθώσει; Θα τα διορθώσει μια ακόμη εταιρεία του δημοσίου. Και γιατί η εταιρεία του δημοσίου θα είναι καλύτερη απ’ ό,τι είναι η υπηρεσία του δημοσίου;  Ποιος μας το εξασφαλίζει; Το νομικό πλαίσιο, ότι η μία είναι ανώνυμος εταιρεία, ενώ η άλλη είναι δημόσια υπηρεσία. 
      Βρήκαμε πραγματικά και βρήκε η Κυβέρνηση τον τρόπο με τον οποίο θα λύσει όλα τα προβλήματα. Μετατρέπουμε όλες τις δημόσιες υπηρεσίες σε ανώνυμες εταιρείες και ξαφνικά λειτουργούν καλύτερα. Εάν κανείς σε αυτήν την Αίθουσα -αλλά και έξω απ’ αυτήν- το πιστεύει, πραγματικά θα είναι άξιος συγχαρητηρίων! 
      Αναφέρομαι τώρα στο πρώτο θέμα, το οποίο έχει σχέση με τον τίτλο. Αναφέρομαι στην υιοθέτηση της φορολογικής απαλλαγής. Είναι ένα πολύ σοβαρό ζήτημα, για το οποίο –νομίζω- θα έπρεπε να αλλάξει πολιτική το κράτος στα πλαίσια της επανιδρύσεως -της πάλαι ποτέ επανιδρύσεως- και να γίνει πλέον η βασική επιλογή. Διότι τι λέμε; 
      Έρχεται σήμερα ο επενδυτής, βλέπει στους επενδυτικούς νόμους κάποια πολύ ωραία ποσοστά θετικά, βλέπει κάποιες πολύ ωραίες διατάξεις, αλλά ποτέ δεν παίρνει τα χρήματα. Ή τα παίρνει με τόσο μεγάλη καθυστέρηση που δημιουργούνται πολλά προβλήματα. Νομίζω πως όλοι έχετε αυτήν την εμπειρία από επιχειρηματίες οι οποίοι έχουν υποβάλει τα επενδυτικά τους σχέδια, έχουν συνυπολογίσει μέσα στην απόδοση της επιχειρήσεώς τους τις επιδοτήσεις και ποτέ δεν μπορούν να υλοποιηθούν αυτές οι επενδύσεις, διότι υπάρχει χρηματοδοτικό πρόβλημα στο κράτος. Ας το αναγνωρίσουν. Για ποιο λόγο να δανείζεται το ελληνικό δημόσιο, ούτως ώστε να επιδοτήσει κάποιους ιδιώτες, αυτό δεν μπορώ να το καταλάβω. Διότι περί δανείων πρόκειται. Έτσι; Δεν μιλάμε για φορολογία. Η φορολογία μας, η φορολογία όλων ημών και όλων των Ελλήνων πολιτών, δεν φθάνει ούτε να καλύψει τους τόκους του δανείου. Η φορολογία εισοδήματος δεν μπορεί να καλύψει τους τόκους του δημοσίου χρέους. 
      Επιπλέον, σε σχέση με τον επενδυτικό νόμο υπάρχει ένα πολύ βασικό πρόβλημα και αυτό, κύριε Υπουργέ, πρέπει να το δείτε. Ενδεχομένως, ο χωρισμός της Ελλάδας, όπως έχει γίνει με τον προηγούμενο νόμο, στις τρεις περιοχές έχει δημιουργήσει τεράστια προβλήματα. Διότι οι τρεις ζώνες πλέον -περιοχές οι οποίες είναι σε σχετική εγγύτητα προς την Αττική και μετακινούνται εργαζόμενοι από την Αθήνα προς περιοχές που είναι στη Στερεά Ελλάδα σε νομούς που είναι στην ίδια ζώνη- έχουν ακριβώς τους ίδιους συντελεστές με αυτούς που έχει ο Νομός Σερρών, ο Νομός Κιλκίς, ο Νομός Πέλλας και άλλοι νομοί, φυσικά. Καταστρατηγείται δηλαδή αυτό το βασικό που θέλουμε να κάνουμε, δηλαδή την ισόρροπη περιφερειακή ανάπτυξη. Στην ουσία δεν δρουν αυτοί τοπικά, ούτως ώστε να απασχολήσουν προσωπικό στην περιοχή  εκεί που γίνονται, αλλά ο εργαζόμενος  μετακινείται από την Αθήνα λίγο παραπάνω, κατά δέκα-είκοσι χιλιόμετρα. Άρα στην ουσία είναι επιχείρηση της Αττικής και με αυτόν τον τρόπο βρίσκετε ένα κόλπο με το οποίο επιδοτούνται επιχειρήσεις οι οποίες είναι συγκεκριμένων συμφερόντων, επιχειρηματιών και οι οποίες στην ουσία είναι της Αττικής και θεωρητικά με το νόμο της δεν επιδοτούνται. Γιατί, λοιπόν, θα έπρεπε να γίνονται αυτές οι επενδύσεις; 
      Το ιστορικό είναι ότι κάποτε, ιδιαιτέρως μετά τον πόλεμο, οι επιχειρηματίες δεν μπορούσαν να έχουν πρόσβαση στα  απαραίτητα κεφάλαια  και έπρεπε εκεί να επέμβει το κράτος. Αν τώρα πάνε καλά τα κέρδη των επιχειρήσεων, τότε τα κέρδη τα έχει όλα ο ιδιώτης και έχει εξασφαλίσει μια φθηνή ή δωρεάν χρηματοδότηση. Αν όχι, τα προβλήματα πάνε στο κράτος. Πρέπει και εδώ να ξεκαθαρίσετε τι θέλετε να κάνετε. Βέβαια, απάντηση δεν περιμένω. Το ερώτημα είναι ρητορικό. 
      Θα κλείσω με την τροπολογία που υπάρχει για το Ίδρυμα του κ. Σημίτη. Κοιτάξτε, είναι μια πολύ κακή λογική αυτή. Εάν κάθε πρωθυπουργός που περνάει κάνει ένα ίδρυμα, πάντα με κρατικά χρήματα και θέλει να μας διαφωτίσει για όσα καλά έκανε επί της πρωθυπουργίας του, ξεκινάμε μια λάθος φάμπρικα.
      Ο κ. Σημίτης δεσμεύεται από την ιστορία με πάρα πολλά. Δεσμεύεται με τα Ίμια, δεσμεύεται με τη Συμφωνία της Μαδρίτης, δεσμεύεται με την παράδοση του Οτσαλάν και ενδεχομένως με κάποια καλά, για να μην είμαι μηδενιστής. Εάν θέλει να προβάλει το έργο του ή τις ιδέες του τις «εκσυγχρονιστικές» οφείλει να το κάνει με τους πολιτικούς του φίλους, με τους οικονομικούς του φίλους, με τα δικά του χρήματα. Φθάνει πλέον να έχουμε επενδυτές και επιχειρηματίες με χρήματα του λαού, φθάνει πλέον να έχουμε μη κυβερνητικές οργανώσεις που κάνουν φιλανθρωπίες στους μετανάστες με λεφτά του ελληνικού λαού και φθάνει πια σε τέως πρωθυπουργούς οι οποίοι θέλουν να περάσουν στην ιστορία με λεφτά του ελληνικού λαού!
      Σας ευχαριστώ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο Βουλευτής της Νέας Δημοκρατίας κ. Ελευθέριος Αυγενάκης.
      ΕΛΕΥΘΕΡΙΟΣ ΑΥΓΕΝΑΚΗΣ: Κύριε Υπουργέ, κυρίες και κύριοι συνάδελφοι, το συγκεκριμένο σχέδιο νόμου που συζητάμε σήμερα αποτελεί μια σημαντική συμβολή στην αναπτυξιακή προοπτική της χώρας, καθώς αναφέρεται στις τροπολογίες, στις τροποποιήσεις των επενδυτικών νόμων που ρυθμίζουν μια σειρά εκκρεμών ζητημάτων που από καιρό έπρεπε να έχουν ρυθμιστεί και που βεβαίως η ίδια η αγορά έχει σχεδόν επιβάλει. Ταυτόχρονα, περιλαμβάνει διατάξεις σχετικές με την οργάνωση και τη λειτουργία του Οργανισμού Ανάπτυξης Δυτικής Κρήτης και του Οργανισμού Ανάπτυξης Ανατολικής Κρήτης. Ιδιαίτερο βάρος θέλω να δώσω στην εισήγησή μου στο δεύτερο κεφάλαιο του συγκεκριμένου σχεδίου νόμου που αναφέρεται στη ρύθμιση διαφόρων ζητημάτων των δύο οργανισμών ανάπτυξης της Κρήτης του ΟΑΔΥΚ και του ΟΑΝΑΚ.
      Υπενθυμίζω ότι ο μεν ΟΑΔΥΚ συστήθηκε το έτος 1979 δυνάμει του π.δ. 383, ο δε ΟΑΝΑΚ συστήθηκε αρκετά χρόνια αργότερα, πάλι από την κυβέρνηση της Νέας Δημοκρατίας το έτος 1991, δυνάμει του π.δ. 125, οι οποίοι και οι δύο οργανισμοί αποτελούν δύο σημαντικούς οργανισμούς για την ανάπτυξη της Κρήτης. Η προσφορά των οργανισμών αυτών στις περιοχές αρμοδιότητάς τους είναι αποδεδειγμένη και παραδεκτή απ’ όλους τους τοπικούς φορείς, αλλά και από την κεντρική διοίκηση. Με τη δράση τους καλύφθηκαν σημαντικές ανάγκες του νησιού μας. Πραγματοποιήθηκαν και συνεχίζουν να πραγματοποιούνται σημαντικά έργα σε όλους τους νομούς της Κρήτης. Επιτρέψτε μου να αναφέρω ενδεικτικά ότι υπό την ευθύνη τους έχουν υλοποιηθεί έως σήμερα πολύ σημαντικά έργα άρδευσης, διαχείρισης υγρών αποβλήτων, αλλά και οδοποιϊας. Στο πλαίσιο αυτό αναπτύχθηκε ένα ενισχυμένο πλαίσιο συνεργασίας των δημοσίων υπηρεσιών και της Τοπικής Αυτοδιοικήσεως τόσο με τον ΟΑΝΑΚ όσο και με τον ΟΑΔΥΚ. 
      Στόχος των συγκεκριμένων ρυθμίσεων είναι η ανάδειξη των δυνατοτήτων που παρέχει το ειδικό θεσμικό καθεστώς των δύο αναπτυξιακών οργανισμών, καθώς και η ενδυνάμωσή τους με την επέκταση των αρμοδιοτήτων τους, εν όψει μάλιστα του ΕΣΠΑ. Το καινούργιο νομικό πλαίσιο που θα διέπει τη λειτουργία των δύο οργανισμών διορθώνει λειτουργικά προβλήματα του παρελθόντος. 
      Προσωπικά κύριε Υπουργέ, ως Κρητικός Βουλευτής, συμφωνώ με τις ρυθμίσεις του παρόντος νομοσχεδίου, διότι είναι καιρός να ξεφύγουμε από τα προηγούμενα μοντέλα και πρότυπα λειτουργίας που ορισμένοι επιμένουν να διατηρούν και τα οποία αποδεδειγμένα δεν λειτουργούν αποτελεσματικά ή εάν λειτούργησαν αποτελεσματικά κάποτε, σήμερα έχουν ολοκληρώσει τον κύκλο τους. 
      Κυρίες και κύριοι συνάδελφοι, η πρόταση του Υπουργείου Οικονομικών για την αναβάθμιση του ρόλου και των δυνατοτήτων του ΟΑΝΑΚ και του ΟΑΔΥΚ, είναι αναγκαία και πρέπει να γίνει. Επιτρέψτε μου, όμως, να τεκμηριώσω την άποψή μου αυτή δίνοντας πιο αναλυτικά στοιχεία για τις συγκεκριμένες διατάξεις. 
      Ειδικότερα με τις ρυθμίσεις του πέμπτου άρθρου τροποποιούνται οι καταστατικές διατάξεις των δύο οργανισμών ανάπτυξης που αφορούν την έδρα τους, ώστε ο ΟΑΝΑΚ να εδρεύει στο Ηράκλειο όπως και σήμερα, ενώ ο ΟΑΔΥΚ μεταφέρεται πλέον στο Δήμο Νέας Κυδωνίας προς καλύτερη εξυπηρέτηση των σκοπών των οργανισμών. 
      Ταυτόχρονα με την παράγραφο 2 του ίδιου άρθρου ορίζεται ότι  οι μετοχές τους για τις οποίες είχε προβλεφθεί η μεταβίβασή τους από το δημόσιο σε άλλους φορείς, παραμένουν κατά πλήρη κυριότητα, νομή και κατοχή στο δημόσιο, εάν οι προβλεπόμενες διαδικασίες μεταβίβασης δεν ολοκληρωθούν μέχρι την έναρξη ισχύος του παρόντος νόμου. Επιπροσθέτως επανακαθορίζεται ο σκοπός και οι αρμοδιότητές τους. Διατυπώνονται όλες οι αναγκαίες ρυθμίσεις για την εκπόνηση προγραμμάτων ανάπτυξης στις περιοχές αρμοδιότητάς τους και οι ρυθμίσεις για την ανάληψη επιχειρηματικών δραστηριοτήτων κοινωφελούς πάντοτε χαρακτήρα. 
      Ακόμη προστίθενται αρμοδιότητες τις οποίες ήδη ασκούσαν σε ένα βαθμό οι δύο οργανισμοί, αλλά κρίθηκε σκόπιμο να διατυπωθούν ρητώς στην ιδρυτική τους πράξη. 
      Ως εκ τούτου συμπεριελήφθησαν αρμοδιότητες εκπόνησης μελετών και εκτέλεσης έργων, ενώ προστίθενται αρμοδιότητες σχετικές με το έτερο είδος προγραμματικών συμβάσεων που προβλέπει η κείμενη νομοθεσία και συγκεκριμένα σε ό,τι αφορά την προετοιμασία και τη διεξαγωγή της διαδικασίας ανάθεσης έργων.
      Περαιτέρω, προς κάλυψη των νομοθετικών ή ερμηνευτικών κενών ορίζεται ότι τα έργα εγγείων βελτιώσεων, αξιοποίησης και εκμετάλλευσης υδατικών πόρων που είχαν ανατεθεί στους δύο οργανισμούς, ανήκουν στην αποκλειστική αρμοδιότητά τους σε ό,τι αφορά τη λειτουργία, τη διοίκηση και διαχείριση έστω και αν οι αρμοδιότητες αυτές είχαν ανατεθεί στο παρελθόν σε άλλα νομικά πρόσωπα, σε άλλους νομικούς φορείς.
      Οφείλω, βεβαίως, να αναγνωρίσω σ’ αυτό το σημείο ότι οι λοιποί φορείς συχνά δεν λειτούργησαν αποτελεσματικά με συνέπεια να κινδυνεύει η βιωσιμότητα και η ίδια η ύπαρξη σημαντικότατων έργων στους νομούς της Κρήτης. 
      Σημαντική θεωρώ τη ρύθμιση και τον επανακαθορισμό των μελών που συγκροτούν το διοικητικό συμβούλιο των οργανισμών. 
      Ζητώ, κύριε Υπουργέ, ένα μικρό και πιο ευέλικτο διοικητικό σχήμα απ’ αυτό των δεκαεννέα μελών που αναφέρεται στο νομοσχέδιο. Στην ουσία, βεβαίως, δεν εισάγεται τροποποίηση στη μέχρι τώρα σύνθεση του διοικητικού συμβουλίου τους, αφού οι αντίθετες διατάξεις του π.δ. 303/1998 δεν είχαν εφαρμοστεί ποτέ στην πράξη. 
      Στο σχέδιο νόμου διευκρινίζεται ότι η θητεία του εκάστοτε υφιστάμενου διοικητικού συμβουλίου θα παρατείνεται έως ότου εκδοθεί η σχετική απόφαση του Υπουργείου Οικονομίας και Οικονομικών για τον εκάστοτε ορισμό των μελών του, προκειμένου να αποφεύγονται τυχόν χρονικά κενά στη διοίκηση των δύο οργανισμών. 
      Σημαντικό είναι να τονίσω ότι επαναφέρεται σε ισχύ παλαιότερη διάταξη των οργανισμών με την οποία προβλέπεται η  δυνατότητα εκχώρησης αρμοδιοτήτων εκπροσώπησης και διαχείρισής τους σε τρίτα πρόσωπα, με απόφαση του διοικητικού συμβουλίου. Ως εκ τούτου, κύριοι συνάδελφοι, επιτυγχάνεται η άσκηση των εν λόγω εξουσιών με άλλα πρόσωπα, επιτροπές και σχηματισμούς, πλην των καταστατικών οργάνων, του ΟΑΝΑΚ και του ΟΑΔΥΚ, ρύθμιση που είναι απαραίτητη για τη συμμετοχή του οργανισμού σε κοινοτικά προγράμματα. 
      Τέλος, επαναπροσδιορίζονται οι πόροι των δύο οργανισμών και ορίζεται ότι όλα τα έσοδα από τη λειτουργία εκμετάλλευση και διαχείριση των διαφόρων έργων που αναλαμβάνουν, αποτελούν πόρους και πηγές χρηματοδότησης της δράσης τους. Ταυτόχρονα, διευκρινίζεται η αρμόδια υπηρεσία του Υπουργείου Οικονομίας και Οικονομικών, αναφορικά με την αξιολόγηση των προτάσεων για τη χρηματοδότηση των οργανισμών με το Πρόγραμμα Δημοσίων Επενδύσεων.
      Κυρίες και κύριοι συνάδελφοι, θεωρώ ότι οι συγκεκριμένες ρυθμίσεις είναι πολύ σημαντικές. Ο ΟΑΔΥΚ και ο ΟΑΝΑΚ αποτελούν τους μοναδικούς αναπτυξιακούς οργανισμούς στην Ελλάδα που εργάζονται με τρόπο συμπληρωματικό και αποτελεσματικό στην Κρήτη για αναπτυξιακά έργα κάθε μορφής. Είμαι βέβαιος ότι μπορούν να αποτελέσουν και ήδη έχουν αποτελέσει πρότυπο για όλη την Ελλάδα και ουσιαστικά εργαλεία ανάπτυξης για ολόκληρο το νησί μας. Στο πλαίσιο του ΕΣΠΑ, θα μπορούμε, μέσω αυτών, να πορευθούμε με τη σιγουριά ότι έχουμε δύο οργανισμούς, οι οποίοι θα αναλαμβάνουν και θα εκπονούν με σαφή προγραμματισμό και ολοκληρωμένο σχεδιασμό τα σημαντικά αναπτυξιακά έργα στην Κρήτη. Κάθε προσπάθεια ενδυνάμωσης του ρόλου τους, της εξασφάλισης της βιωσιμότητάς τους και της ενίσχυσης των αρμοδιοτήτων τους, λειτουργούν προς όφελος της κοινωνίας και βεβαίως βρίσκουν σύμφωνες όλες τις πολιτικές δυνάμεις της Κρήτης, ανεξαρτήτου χρώματος, σύμφωνους όλους τους δημοσίους φορείς και την Τοπική Αυτοδιοίκηση και την κοινωνία ολόκληρη. Μικροκομματικές σκοπιμότητες και διαξιφισμοί, νομίζω πως δεν χωρούν σε θέματα που μόνο προς όφελος του τόπου μπορούν να λειτουργήσουν. Γιατί όλοι μας πιστεύουμε ότι κάθε συνεισφορά στην αναπτυξιακή προοπτική του νησιού μας είναι σημαντική και είναι απολύτως αναγκαία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο Βουλευτής του ΠΑΣΟΚ κ. Δημήτρος Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνηση, κατά πάγια πρακτική της, φέρνει για συζήτηση ένα σχέδιο νόμου χωρίς συνοχή, μια συρραφή επιμέρους διευθετήσεων περιπτωσιολογικών και φωτογραφικών ρυθμίσεων, όπως εκείνης για το γκαράζ της Πατησίων και Κύπρου. Και δυστυχώς, αυτό το νομοσχέδιο αφορά άμεσα την ανάπτυξη της χώρας σε μια συγκυρία εγχώριας και διεθνούς κρίσης που φέρνει στην επιφάνεια όλες τις αδιέξοδες επιλογές αυτής της Κυβέρνησης. 
      Αναρωτιόμαστε, λοιπόν, σήμερα επί ποίας αρχής καλούμαστε να τοποθετηθούμε και να ψηφίσουμε; Επί των εμβαλωματικών παρεμβάσεων στη διαχείριση του ΕΣΠΑ; Επί των εργασιακών και πολιτικά ύποπτων ρυθμίσεων στη «ΜΟΔ ΑΕ» που αντί να την ενδυναμώνουν, την αποψιλώνουν και την υποβαθμίζουν; Επί των διάσπαρτων και επιλεκτικών τροποποιήσεων του επενδυτικού νόμου 3299/2004; Ή μήπως επί της έκθεσης του  Γενικού Λογιστηρίου του Κράτους που δεν είναι σε θέση να μας παράσχει ούτε ένα μέγεθος κόστους ή οφέλους από όλες αυτές τις διατάξεις που καλούμαστε σήμερα μ' αυτό το νομοσχέδιο να ψηφίσουμε;
      Κυρίες και κύριοι συνάδελφοι, εμείς θα περιμέναμε εν μέσω αυτής της οικονομικής κρίσης, θαρραλέα μέτρα και τομές για το ΕΣΠΑ που να σηματοδοτεί τη βούληση της Κυβέρνησης να ξεμπλοκάρει αυτό το πολυδιαφημισμένο, αλλά βαλτωμένο επί δύο χρόνια Δ΄ Κοινοτικό Πλαίσιο Στήριξης. Να το επιταχύνει δίνοντας παράλληλα το στίγμα πως υπάρχει ένα κάποιο σχέδιο για τη στήριξη της πραγματικής οικονομίας και για την έξοδο από την κρίση. Δυστυχώς, όμως –και αυτό δεν είναι διαπίστωση δικιά μας, είναι διαπίστωση και των ίδιων των στελεχών της Κυβέρνησης- σχέδιο εξόδου από την κρίση η Κυβέρνηση ούτε είχε ούτε έχει.
      Στο κομμάτι του ΕΣΠΑ, η Κυβέρνηση αναλώνεται σε ήσσονος σημασίας μερεμέτια και διευθετήσεις, όπως χαρακτηριστικά είπε και ο εισηγητής μας. Δυστυχώς, επιβεβαιώνονται οι επισημάνσεις που και προσωπικά είχα κάνει κατά την ψήφιση του ν. 3614/2007 για τη διαχείριση του ΕΣΠΑ. Αντί δηλαδή να ξεπεραστούν οι όποιες αδυναμίες του συστήματος διαχείρισης του Γ΄ Κοινοτικού Πλαισίου Στήριξης και το σύστημα αυτό να αναβαθμιστεί, να απλοποιηθεί, θεσπίστηκαν συγκεντρωτικά αλληλοεπικαλυπτόμενα και ασφυκτικά ελεγχόμενα από το Υπουργείο Οικονομίας διαχειριστικά όργανα. Το αποτέλεσμα βέβαια αυτής της διαδικασίας ήταν να πολλαπλασιαστεί η γραφειοκρατία και η αδιαφάνεια στελέχωσης των φορέων διαχείρισης, να αυξηθεί κατακόρυφα το κόστος λειτουργίας τους που επιβαρύνει το πρόγραμμα δημοσίων επενδύσεων, να μεγαλώσει η ακαμψία και οι καθυστερήσεις στην προώθηση του ΕΣΠΑ, ενώ οι τοπικοί φορείς έμειναν έξω από τη λήψη των αποφάσεων και των επενδυτικών σχεδιασμών που τους αφορούν άμεσα και καθοριστικά.
      Αλήθεια, κύριε Υπουργέ, τι από όλα αυτά διορθώνετε με τις διατάξεις που φέρνετε; Μήπως θα ξεμπλοκάρει το ΕΣΠΑ με τη ρύθμιση της παραγράφου 4 για τον εκφοβισμό και τη χειραγώγηση των προϊσταμένων; Ή μήπως θα ενισχύσει τη ΜΟΔ ΑΕ η αποψίλωσή  της με επιλεκτικές αποσπάσεις σε άλλες υπηρεσίες, πολιτικά γραφεία, που όπως φαίνεται γίνεται κατά κόρον τα τελευταία χρόνια; Εξάλλου τα παιγνίδια ελέγχου της Κυβέρνησης στη διοίκηση της «ΝΟΜΟΣ Α.Ε.» δεν συμβάλλουν -και το γνωρίζετε πάρα πολύ καλά- στο ζητούμενο, που είναι η διαφάνεια και η αποτελεσματικότητα της διαχείρισης του Δ΄ Κοινοτικού Πλαισίου Στήριξης. Εμείς, το ξέρετε, έχουμε εξ αρχής αντιταχθεί σε αυτά τα συγκεντρωτικά αθηνοκεντρικά μορφώματα για όλους τους λόγους που προανέφερα. Απόδειξη της δυσκαμψίας των σχημάτων που επιλέξατε είναι πως ούτε η «ΔΗΜΟΣ Α.Ε.» έχει μέχρι σήμερα καταφέρει να λειτουργήσει. 
      Τρίτον, οι τροποποιήσεις που γίνονται στον αναπτυξιακό νόμο 3299/2004 δεν θεραπεύουν κανένα από τα σημεία για τα οποία σάς ασκήσαμε κριτική κατά την ψήφισή του. Ο νόμος αυτός απέτυχε στην πράξη. Αυτό το μαρτυρά ο τελικός αριθμός και το είδος των εγκρίσεων που έγιναν και όχι βέβαια ο πολυδιαφημισμένος από εσάς αριθμός των αιτήσεων. Το μαρτυρά η σοβαρή παραβίαση των προθεσμιών του, αλλά και η ανύπαρκτη συμβολή του στη βελτίωση της ανταγωνιστικότητας της χώρας μας, μιας ανταγωνιστικότητας που αντί να ανέβει, έπεσε κατακόρυφα τα τελευταία χρόνια. Είναι χαρακτηριστικό ότι από τα εξακόσια σαράντα δύο επενδυτικά σχέδια συνολικού προϋπολογισμού 692,3 εκατομμυρίων ευρώ, εδώ και πολλούς μήνες παραμένουν σε εκκρεμότητα τα περισσότερα στην Περιφέρεια Πελοποννήσου. Είναι χαρακτηριστικό ότι (μετά την πρόκληση που μου κάνατε στην επιτροπή) από έρευνα που έκανα, δεν έχει εγκριθεί μέχρι και τη στιγμή που μιλάμε, κύριε Υπουργέ, ούτε το 1/5 των σχεδίων, ενώ γνωρίζετε πάρα πολύ καλά ότι η έγκριση των εν λόγω σχεδίων θα δημιουργούσε πάνω από χίλιες τριακόσιες πενήντα θέσεις εργασίας στην Περιφέρεια Πελοποννήσου και θα βοηθούσε στην ανάπτυξή της.
      Τελικά, το μόνον που ουσιαστικά αλλάζει μ' αυτό το νομοσχέδιο -και αυτό για την εξοικονόμηση ταμειακών πόρων από την Κυβέρνηση- είναι ο τρόπος υπολογισμού του φορολογικού κινήτρου για να γίνει πιο ελκυστικό και να αποσυμφορηθούν παράλληλα οι υπηρεσίες που χορηγούν επιχορηγήσεις.
      Είναι, όμως, εξαιρετικά αμφίβολο αν το κίνητρο αυτό θα λειτουργήσει μέσα στην κρίση, όταν και οι επενδυτές πάσχουν κυρίως από ρευστότητα, αλλά και οι τράπεζες δεν είναι διατεθειμένες να την παράσχουν με στοιχειωδώς ευνοϊκούς και συμφέροντες όρους για τις επιχειρήσεις. 
      Τέταρτον, οι περισσότερες ρυθμίσεις-λάστιχο του άρθρου 3 και ειδικά η παράγραφος δ΄, κατά τη γνώμη μου, υπονομεύουν την περιφερειακή στόχευση του επενδυτικού νόμου σε βάρος πολλών νομών, επιχειρήσεων και μικροεπενδυτών της περιφέρειας και σε όφελος της Αθήνας και της Θεσσαλονίκης. 
      Ειδικά για τα φωτοβολταϊκά θα περίμενα, πριν από οτιδήποτε άλλο, να καταργηθούν άμεσα τα παράλογα γραφειοκρατικά και φορολογικά αντικίνητρα για την εγκατάσταση από νοικοκυριά και ιδιώτες μικρών φωτοβολταϊκών που θα πωλούν ρεύμα στο δίκτυο του ΔΕΣΜΗΕ και θα συμβάλουν στη μείωση των περιόδων αιχμής στο σύστημα ηλεκτρικής ενέργειας, ιδίως τα καλοκαίρια που αυτό είναι άκρως απαραίτητο. Είναι αδιανόητο να υπάρχουν τόσες αγκυλώσεις, εξαιρέσεις και εμπόδια στην ανάπτυξή τους, σε μία χώρα με δυνατότητες ανάπτυξης της ηλιακής ενέργειας, όπως η Ελλάδα. Αρκεί να σημειώσω ότι μόνο κατά το μήνα Δεκέμβριο υποβλήθηκαν εβδομήντα πέντε αιτήματα στη ΡΑΕ για επενδύσεις στις Ανανεώσιμες Πηγές Ενέργειας. 
      Κλείνοντας, θέλω να τονίσω πως δυστυχώς -και παρά τις παρατηρήσεις που κάναμε ακόμη και σήμερα- παραμένει η εξαιρετικά ύποπτη σπουδή, με την οποία τροποποιείτε οποτεδήποτε και -όχι ανά διετία- με υπουργικές αποφάσεις τις κορεσμένες τουριστικές περιοχές, οι οποίες λόγω υπερσυγκέντρωσης μονάδων ήταν εκτός του επενδυτικού νόμου, για την ανέγερση ξενοδοχείων. Θα θέλαμε μία πραγματική εξήγηση σε αυτό το θέμα. 
      Για όλους αυτούς τους λόγους, είναι φανερό ότι καταψηφίζουμε αυτό το νομοσχέδιο επί της αρχής, αφού όπως ήδη εξήγησα ουσιαστικά δεν έχει καμμία αρχή. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθήτριες και μαθητές και επτά συνοδοί-καθηγητές από το Εσπερινό Γυμνάσιο Περάματος. 
         Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής) 
       Το λόγο έχει ο Βουλευτής της Νέας Δημοκρατίας κ. Αγοραστός. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, θέλω να σας υπενθυμίσω ότι η κρίση στο χρηματοπιστωτικό σύστημα και μετά η χρηματοοικονομική κρίση οδηγήθηκε από τον κίνδυνο χαλάρωσης της δεοντολογικής ηθικής μέριμνας, ο οποίος έφθασε σε επίπεδο πλεονεξίας. Γιατί ναι μεν οι αγορές είναι εργαλείο δημιουργίας πλούτου, αλλά χωρίς ένα εποπτικό μάτι, το οποίο έπρεπε να υπάρχει, τείνουν να βγαίνουν εκτός ελέγχου. Και το εποπτικό αυτό μάτι έπρεπε να γίνει στην ώρα του, στην κατάλληλη χρονική στιγμή, δηλαδή, τότε που η σημερινή Αντιπολίτευση απελευθέρωνε το χρηματοπιστωτικό σύστημα. 
      Ακούγοντας τον προηγούμενο συνάδελφο, θέλω να του πω ότι μας γύρισε χρόνια πίσω. Μίλησε για φωτογραφικές ρυθμίσεις. Αυτές ήταν ιδιότητες, ήταν πολιτικές ετών πίσω, όπου τις πληρώνουμε σήμερα. Γιατί όταν το παρελθόν μετριέται στις επιπτώσεις του, δεν είναι παρελθόν, είναι χρόνος παρόντος και μέλλοντος. 
      Μίλησε για το ΕΣΠΑ. Θέλω να του θυμίσω ότι πέντε χρόνια από την έναρξη του Γ΄ Κοινοτικού Πλαισίου Στήριξης είχαν καταφέρει οι κυβερνήσεις του ΠΑΣΟΚ να έχουν απορροφητικότητα 18% και σήμερα έχουμε υπερβεί σε λιγότερο χρόνο πάνω από το 94%. 
      Κυρίες και κύριοι συνάδελφοι, υπάρχει και σχέδιο εξόδου από την κρίση και το σχέδιο αυτό είναι ένα αξιόπιστο πρόγραμμα εναντίον της ύφεσης. Τα χρήματα πηγαίνουν στα φτωχά νοικοκυριά για να καταναλώσουν και να κρατήσουν τη ζήτηση και να τροφοδοτήσουν την ανάπτυξη και οπωσδήποτε πρέπει να καταλάβουμε ότι κανένα κράτος δεν μπορεί να ευημερήσει εάν ευνοήσει μόνο τους πλούσιους. Δεύτερον, τα χρήματα πηγαίνουν σε βιώσιμες επιχειρήσεις για να διατηρήσουν την απασχόληση. Τρίτον, οι δημόσιες υποδομές πηγαίνουν γρηγορότερα και πρέπει να συμπυκνώσουμε και το Πρόγραμμα Δημοσίων Επενδύσεων ούτως ώστε να γίνει γρηγορότερα για να στηρίξουμε την ανάπτυξη και να εμποδίσουμε την ύφεση στην περιφέρεια όπου κατευθύνουμε το 82% του νέου Κοινοτικού Πλαισίου Στήριξης, εν αντιθέσει με το παρελθόν όπου μόνο λόγια ακούγαμε. Χωρίς να επιβάλουμε κανέναν πρόσθετο φόρο, δίνουμε έμφαση στη συλλογή των φόρων που αναλογούν στο κράτος και προσπαθούμε μ’ ένα ισορροπημένο και σωστό μείγμα δανεισμού βραχυπρόθεσμων και μακροπρόθεσμων τίτλων, τόσο από την εσωτερική αγορά όσο και από το εξωτερικό, να ισορροπήσουμε σ’ αυτήν τη δύσκολη στιγμή. Αυτό είναι το σχέδιο που έχει η Κυβέρνηση, αυτό είναι το σχέδιο που υλοποιεί και πρόκειται να υλοποιήσει στο ακέραιο.
      	Βέβαια πρέπει να ευαισθητοποιήσουμε και τους Έλληνες. Πρέπει να επιμένουν ελληνικά, να ποντάρουν στην Ελλάδα, να ποντάρουν στα ελληνικά προϊόντα της βιομηχανίας και στις υπηρεσίες της, με λίγα λόγια πρέπει να ποντάρουμε στους ίδιους μας τους εαυτούς ούτως ώστε να μη δημιουργήσουμε εκείνον τον κίνδυνο που λέγεται ανεργία, ούτε να προκαλέσουμε απολύσεις. Γι’ αυτό είδατε ότι υπήρξε ένα σωστό μείγμα οικονομικής πολιτικής τα τελευταία χρόνια το οποίο λειτούργησε ως ανάχωμα σ’ αυτήν την κρίση.
      	Το παρόν νομοσχέδιο έχει δύο μεγάλα μέρη. Κάποιοι αποφεύγουν να μιλούν για το παρόν νομοσχέδιο προφανώς γιατί μέσα τους πιστεύουν ότι κάνει ρυθμίσεις και κάνει ρυθμίσεις, γι’ αυτό γίνονται οι παρεμβάσεις, γιατί σε μια εποχή που το σήμερα γίνεται πολύ γρήγορα χθες πρέπει να εναρμονιζόμαστε με την ταχύτητα. Επενδύουμε στο χρόνο γιατί ο χρόνος είναι ανάπτυξη, είναι χρήμα, είναι υποδομές και πρέπει να επενδύουμε σ’ αυτό. Πρέπει να εναρμονιζόμαστε και με τις απαιτήσεις των καιρών, γι’ αυτό και με το παρόν νομοσχέδιο εναρμονίζουμε τον αναπτυξιακό νόμο στην εποχή που ζούμε. Κάνουμε παρεμβάσεις. Φρεσκάρω τη μνήμη κάποιων οι οποίοι ήταν στην Επιτροπή Οικονομικών Υποθέσεων όπου καλέσαμε τους επτά φορείς, όλους τους φορείς που προτάθηκαν. Τους θυμίζω ότι όλοι οι φορείς ήταν θετικοί για το νομοσχέδιο. 
      	Προς τιμήν του Υπουργείου και του παρόντος Υφυπουργού ο οποίος κάνει πράξη ό,τι καλό ακούγεται και ό,τι καλό είναι προς όφελος της κοινωνίας, συμπεριλαμβάνουμε στο νομοσχέδιο και υιοθετούμε ό,τι καλό δημιουργεί προστιθέμενη αξία στην ανάπτυξη και στην οικονομία, γι’ αυτό είδατε ότι και στην επιτροπή αλλά και σήμερα εδώ η Κυβέρνηση αποδέχτηκε τροποποιήσεις και προτάσεις των φορέων γιατί γίνεται ουσιαστικός διάλογος, διάλογος με λογική, διάλογος με σύνεση και ρεαλισμό, διάλογος ο οποίος έχει αποτελέσματα μετά από την όσμωση με την κοινωνία κι εμείς όλα αυτά τα κάνουμε πράξη.
      	Βέβαια όλες οι τροποποιήσεις στον αναπτυξιακό νόμο είναι προς την βελτίωση της ανταπόκρισης του αναπτυξιακού αυτού νόμου στα επενδυτικά σχέδια που έχουν κατατεθεί ήδη στο Υπουργείο αλλά και πρόκειται να κατατεθούν. Ήταν και είναι απαραίτητες όλες αυτές οι βελτιώσεις. Προσπαθούμε, αλλά πρέπει πρωτίστως να φροντίσουμε ακόμα περισσότερο για την «αυτοματοποίηση» των διαδικασιών για να αποφεύγονται υποκειμενικές εμπλοκές και μεγάλες διαφορές χρόνων ελέγχου και εκταμίευσης των επιχορηγήσεων.
      Ζούμε στην εποχή της ταχύτητας. Και μ’ αυτήν την εποχή πρέπει να εναρμονιστούμε. Σε περιόδους κρίσεων πρέπει να ξέρουμε να επενδύουμε στην ταχύτητα. Διότι όσο πιο γρήγορα εκταμιεύουν οι επενδυτές και τα σωστά επενδυτικά σχέδια τα χρήματα, τόσο πιο γρήγορη είναι η ανάπτυξη, τόσο πιο γρήγορα ανταποδίδουν και δίνουν στην κοινωνία τα κοινωνικά και οικονομικά οφέλη. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει στο σημείο αυτό ο Υφυπουργός Οικονομίας και Οικονομικών κ. Αθανάσιος Μπούρας.
      Πριν, όμως, δώσω το λόγο στον κύριο Υφυπουργό, κυρίες και κύριοι συνάδελφοι, θα ήθελα να ρωτήσω αν συμφωνείτε η αποψινή συνεδρίαση να ολοκληρωθεί στις 12 τα μεσάνυχτα με ψήφιση επί της αρχής του νομοσχεδίου και εφόσον ο κατάλογος των εγγεγραμμένων ομιλητών δεν έχει εξαντληθεί, οι συνάδελφοι που δεν θα προλάβουν να ομιλήσουν απόψε, θα προταθούν αύριο.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Το Σώμα συνεφώνησε. 
      Επομένως, στις 12 τα μεσάνυχτα θα ολοκληρώσουμε τη συζήτηση και θα ψηφίσουμε επί της αρχής το νομοσχέδιο.
       Ορίστε, κύριε Υφυπουργέ, έχετε το λόγο.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα το σχέδιο νόμου  «Τροποποιήσεις επενδυτικών νόμων και άλλες διατάξεις», ένα σχέδιο νόμου το οποίο αποσκοπεί στη στήριξη της ανάπτυξης και της περιφερειακής σύγκλισης με τη βελτίωση του επενδυτικού κλίματος σε μία ιδιαίτερα δύσκολη διεθνή συγκυρία.
      Στο υπό συζήτηση σχέδιο νόμου προτείνονται τροποποιήσεις του ν.3299/2004 με βασικό στόχο την καλύτερη λειτουργία και τη μεγαλύτερη αποτελεσματικότητά του στην προώθηση της επενδυτικής πρωτοβουλίας, στην ανάπτυξη της επιχειρηματικότητας προς όφελος της εθνικής οικονομίας.
      Επίσης, στο υπό συζήτηση σχέδιο νόμου προτείνονται περιορισμένες τροποποιήσεις του ν.3614/2007, οι οποίες συμπληρώνουν ή διευκρινίζουν και σε καμμία περίπτωση δεν αλλάζουν, επί μέρους θέματα εφαρμογής του ΕΣΠΑ, του Εθνικού Στρατηγικού Πλαισίου Αναφοράς. 
      Κυρίες και κύριοι συνάδελφοι, ο ν.3614/2007 για το ΕΣΠΑ αποτελεί το εργαλείο μας για την ορθολογική, αποδοτική και αποτελεσματική αξιοποίηση των σημαντικότατων ευρωπαϊκών πόρων ύψους 20,4 δισεκατομμυρίων ευρώ, που εξασφάλισε για την Ελλάδα ο Πρωθυπουργός της χώρας Κώστας Καραμανλής στο Ευρωπαϊκό Συμβούλιο του Δεκεμβρίου του 2005.
      Η υλοποίηση του ΕΣΠΑ και των επιχειρησιακών προγραμμάτων της περιόδου 2007 – 2013 αποτελεί ένα σημαντικό αναπτυξιακό εργαλείο, το οποίο συνεχίζει, μετά την ολοκλήρωση του Γ΄ Κοινοτικού Πλαισίου Στήριξης, την εφαρμογή της αναπτυξιακής πολιτικής της χώρας μας με στόχους την ενίσχυση και ώθηση της ανταγωνιστικότητάς της με κοινωνική δικαιοσύνη και συνοχή.
      Τα αναπτυξιακά προγράμματα του Γ΄ Κοινοτικού Πλαισίου Στήριξης ολοκληρώνονται το έτος αυτό.
      Επί μέρους επιχειρησιακά προγράμματα έχουν ήδη ολοκληρωθεί και έχουν παραδοθεί σημαντικά αποτελέσματα και έργα στις τοπικές κοινωνίες.
      Ενδεικτικά αναφέρω, για να τα θυμάται ο ελληνικός λαός: Δημιουργία δύο χιλιάδων επτακοσίων νέων αιθουσών διδασκαλίας. Επιμόρφωση τριακοσίων δέκα χιλιάδων εκπαιδευτικών. Ενίσχυση περισσότερων από είκοσι επτά χιλιάδες επιχειρήσεων. Αναβάθμιση δέκα αεροδρομίων στρατηγικής σημασίας για τη χώρα μας. 
      Παράλληλα, ολοκληρώνονται και δίνονται σε λειτουργία τμήματα των μεγάλων έργων υποδομής όπως: Ο οδικός άξονας ΠΑΘΕ, Πάτρα – Αθήνα – Θεσσαλονίκη, το μετρό των Αθηνών, ο άξονας της Εγνατίας Οδού. Και να θυμίσω και λίγο το Μαλιακό, που ήταν ο φόβος και ο τρόμος όλων των συμπολιτών.
      Η εφαρμογή της αναπτυξιακής πολιτικής της χώρας καθίσταται στην τρέχουσα χρονική συγκυρία βασικός πυλώνας του σχεδίου της Κυβέρνησης για την αντιμετώπιση των συνεπειών της διεθνούς οικονομικής κρίσης.
      Είναι φυσικό η Ελλάδα να μη μένει ανεπηρέαστη από την πρωτοφανή διεθνή κρίση. Μέχρι σήμερα, όμως, η χώρα μας χάριν στην πολιτική που ακολουθήθηκε τα τελευταία χρόνια έχει επηρεαστεί λιγότερο σε σχέση μ’ άλλες χώρες της Ευρωζώνης. 
      Κυρίες και κύριοι συνάδελφοι, στο πλαίσιο του κυβερνητικού σχεδίου για την αντιμετώπιση της κρίσης, οι αναπτυξιακές παρεμβάσεις των επιχειρησιακών προγραμμάτων και η ενίσχυση της επιχειρηματικής πρωτοβουλίας συνιστούν εξαιρετικά σημαντικές δράσεις. 
      Παράλληλα, η Κυβέρνηση έχει εξασφαλίσει τους δημόσιους πόρους για την κάλυψη των χρηματοδοτικών αναγκών των συγχρηματοδοτούμενων προγραμμάτων, ώστε να μην τίθεται κανένας απολύτως κίνδυνος απώλειας πόρων. 
      Κυρίες και κύριοι συνάδελφοι, ακούστηκαν τέτοιες υπερβολές σήμερα, που δεν ξέρω εάν πρέπει να τις χαρακτηρίσω σκόπιμες ή άγνοια. 
      Πρώτα απ’ όλα, για τον προϋπολογισμό. Ο προϋπολογισμός, αγαπητοί συνάδελφοι, εκτελείται με ταχύτατους ρυθμούς, όπως ψηφίστηκε. Πρέπει να ξέρετε, όμως, ότι ο ρυθμός χρηματοδότησης κάθε φορά απαιτεί να χρηματοδοτείς εκεί που απορροφά. Μάλλον, έχετε μπλέξει τις έννοιες. Ακολουθούμε τον προϋπολογισμό με συνέπεια, όραμα και με προοπτική. 
      Οι τροποποιήσεις που προτείνονται με τον παρόντα νόμο για την εφαρμογή του Εθνικού Στρατηγικού Πλαισίου Αναφοράς και το ν.3614/2007, είναι, όπως είπα και στην επιτροπή, κυρίως διευκρινιστικού χαρακτήρα ή συμπληρωματικού και έχουν ως στόχο την απρόσκοπτη λειτουργία των δομών του συστήματος διαχείρισης των επιχειρησιακών προγραμμάτων. Οι στρατηγικοί στόχοι και οι αρχές του νόμου που ψηφίστηκε πριν από ένα χρόνο δεν επηρεάζονται, ούτε διαφοροποιούνται, επειδή δεν απαιτείται να γίνει κάτι αντίστοιχο. 
      Ο ν.3614/2007 θέτει το πλαίσιο για τη διαμόρφωση των φορέων, καθώς και των κανόνων διαχείρισης, των κανόνων ελέγχου και εφαρμογής του Εθνικού Στρατηγικού Πλαισίου Αναφοράς. 
      Σήμερα η Ελλάδα διαθέτει ένα οργανωμένο και εγκεκριμένο από την Ευρωπαϊκή Επιτροπή σύστημα διαχείρισης και ελέγχου, το οποίο διασφαλίζει την αποτελεσματική υλοποίηση των προγραμμάτων και τη χρηστή διαχείριση, ενώ ικανοποιεί την αναγκαία προϋπόθεση που επιβάλλουν οι κανονισμοί για την είσπραξη των κοινοτικών πόρων από την Ελλάδα, γεγονός το οποίο εμποδίζετο –για να σας θυμίσω, αγαπητοί συνάδελφοι του ΠΑΣΟΚ- μέχρι το 2005. Δεν είχε εγκριθεί από την Ευρωπαϊκή Ένωση το σύστημα διαχείρισης και πληρωμών, ας ήταν και μικρή η απορροφητικότητα, την οποία δεν θα πω εγώ, την είπαν οι συνάδελφοί μου από τον χώρο της κυβερνητικής Πλειοψηφίας. Θυμηθείτε, λοιπόν, πέντε χρόνια μετά δεν είχε εγκριθεί το σύστημα για την εφαρμογή του Γ΄ Κοινοτικού Πλαισίου Στήριξης. 
      Με τις προτεινόμενες τροποποιήσεις του ν.3614/2007 εξειδικεύονται θέματα που αφορούν στη διασφάλιση της ομαλής λειτουργίας των ειδικών υπηρεσιών, συμπληρώνεται η σύνθεση της διυπουργικής επιτροπής, επειδή δημιουργήθηκε μια ακόμη ειδική γραμματεία και πρέπει και αυτός ο ειδικός γραμματέας να είναι μέλος της διυπουργικής επιτροπής. Δεν ξέρω πού βλέπετε αυτό το σκάνδαλο ή ό,τι άλλες λέξεις ειπώθηκαν εδώ σήμερα. Όλα τα βλέπετε ύποπτα!
      Επίσης, διευκρινίζονται θέματα, αναφορικά με τη διαδικασία χρηματοδότησης των έργων και μελετών του Προγράμματος Δημοσίων Επενδύσεων από την Τράπεζα της Ελλάδος, προκειμένου να αποφευχθούν εμπλοκές και καθυστερήσεις. Τι λέμε; Την ίδια μέρα η χρηματοδότηση να πηγαίνει στην Τράπεζα της Ελλάδος. Είναι κακό αυτό; Πείτε το. Με όνομα όμως, όχι αορίστως. 
      Εισάγονται, ακόμα, διατάξεις που αφορούν στη λειτουργία και τα θέματα στελέχωσης των ειδικών υπηρεσιών και της «ΜΟΔ ΑΕ», τα οποία τα βλέπετε και αυτά ύποπτα. Πρέπει να σας πω ότι η «ΜΟΔ ΑΕ» είναι δημιούργημα –και σωστό- των κυβερνήσεων του ΠΑΣΟΚ. Η στελέχωση κατά τα 2/3 ή και περισσότερο έγινε από τις κυβερνήσεις του ΠΑΣΟΚ. Ο τρόπος με τον οποίο λειτουργεί και σήμερα είναι ο ίδιος με τον οποίο λειτουργούσε, ο τρόπος με τον οποίο στελεχώνονται οι υπηρεσίες και προσλαμβάνεται το προσωπικό είναι ο ίδιος. Τα είπαμε αυτά, μην τα επαναλαμβάνετε ξανά. Κάντε και μια επερώτηση, εάν θέλετε, για περισσότερα στοιχεία. 
      Δεδομένου, λοιπόν, ότι οι ειδικές υπηρεσίες αποτελούν ένα σημαντικό εργαλείο για την αποτελεσματική διαχείριση των δημόσιων πόρων, κρίνεται αναγκαίο να καθορίζεται με τον παρόντα νόμο η διαδικασία για την απαλλαγή των προϊσταμένων μ’ όλους τους όρους διασφαλισμένους –το είδατε με τη σημερινή προσθήκη- από τα καθήκοντά τους. Δηλαδή πάντα όλοι είναι ικανοί; Αν κάποιος δεν κάνει, δεν πρέπει να αντικατασταθεί με σωστά κριτήρια, με διαφανείς διαδικασίες; Για το σκοπό αυτό εισάγεται αναλογική εφαρμογή των διατάξεων του Κώδικα Δημοσίων Υπαλλήλων, κατοχυρώνοντας την αποδοτική και απρόσκοπτη λειτουργία των ειδικών υπηρεσιών.
      Επιπρόσθετα, εισάγεται ρύθμιση για την καλύτερη και αποτελεσματικότερη αξιοποίηση της εμπειρίας του ανθρώπινου δυναμικού, των ειδικών υπηρεσιών των περιφερειών, εφαρμόζοντας και για αυτές τις ειδικές υπηρεσίες την αντίστοιχη πρόβλεψη του ν.3614/2007 για τις ειδικές υπηρεσίες των Υπουργείων. Διευρύνουμε κάτι που είναι πετυχημένο. 
      Τέλος, οι προτεινόμενες τροποποιήσεις του άρθρου 33 αφορούν, με την επαναφορά δηλαδή από τις ΔΕΚΟ ως ανώνυμη εταιρεία, την αποτελεσματικότερη διάρθρωση και λειτουργία της «ΜΟΔ ΑΕ». Ναι, πριν ένα χρόνο είχε ενταχθεί η «ΜΟΔ ΑΕ» στις ΔΕΚΟ και κατά τη διάρκεια αυτού του χρόνου είδαμε ότι ήταν καλύτερη η λειτουργία με το προηγούμενο σύστημα. Είναι κακό και αυτό; 
      Κυρίες και κύριοι συνάδελφοι, στο προτεινόμενο σχέδιο νόμου εισάγεται επιπλέον νέα διάταξη για τη σύσταση και λειτουργία της «ΝΟΜΟΣ ΑΕ». Για τη σύσταση της εταιρείας αυτής έχει προηγηθεί ευρεία διαβούλευση και στενή συνεργασία με τους εκπροσώπους της ΕΝΑΕ και επισημαίνεται ότι είναι σε πλήρη συμφωνία και ομοφωνία. Δηλώστε πότε θέλετε τους φορείς της κοινωνίας -δηλαδή την ΚΕΔΚΕ και την ΕΝΑΕ τους απορρίπτεται; Πείτε το ευθέως- και όλους τους άλλους που ήρθαν στην επιτροπή και ομόφωνα στήριξαν τις θέσεις του νομοσχεδίου. 
      Βασικός στόχος της σύστασης της «ΝΟΜΟΣ ΑΕ» είναι η υποστήριξη εκείνων των φορέων της Νομαρχιακής Αυτοδιοίκησης –συγκρατήστε το αυτό- οι οποίοι δεν διαθέτουν την αναγκαία επάρκεια για να προετοιμάσουν και να εκτελέσουν σύνθετα έργα. 
      Σκοπός, επίσης, της εταιρείας είναι η υποστήριξη των Νομαρχιακών Αυτοδιοικήσεων στην προώθηση νέων καινοτόμων δράσεων –δεν μπορούν όλες οι νομαρχίες- για τις οποίες κατά κανόνα, δεν υπάρχει αντίστοιχη εμπειρία σε μεμονωμένες νομαρχίες. Η σύσταση της «ΝΟΜΟΣ ΑΕ» συνιστά αντίστοιχη ρύθμιση και αντιμετώπιση επί ίσης όροις με την «ΔΗΜΟΣ ΑΕ», για τον πρώτο και το δεύτερο βαθμό.
      Στο παρόν σχέδιο νόμου εισάγονται επίσης, ειδικότερες διατάξεις για συγκεκριμένους φορείς, όπως τον Οργανισμό Αναπτύξεως Δυτικής Κρήτης, ΟΑΔΥΚ και Ανατολικής Κρήτης, ΟΑΝΑΚ, με στόχο την ευχερέστερη λειτουργία τους για την υλοποίηση και χρηματοδότηση των αναπτυξιακών προγραμμάτων. Τα είπαν οι Κρήτες Βουλευτές απ’ όλα τα κόμματα και συμφώνησαν όλοι και στην επιτροπή, αλλά και εδώ φαντάζομαι ότι θα μιλήσουν και άλλοι ακόμη. Η προσφορά των οργανισμών αυτών στις περιοχές αρμοδιότητός τους είναι αναντίρρητα μεγάλη. Δεν θα πω τίποτα άλλο για αυτό. Αν θελήσετε, θα επανέλθω και επί των άρθρων.
      Όσον αφορά τις τροποποιήσεις των επενδυτικών νόμων, είναι γνωστό ότι ο ν.3299/2004 θεσπίστηκε στο τέλος του 2004, ενώ η υποβολή των επενδυτικών σχεδίων για την υπαγωγή στις διατάξεις του, άρχισε αργά την άνοιξη του 2005, με την ολοκλήρωση των απαραίτητων εργαλείων, δηλαδή υπουργικών αποφάσεων.
      Το καθεστώς κινήτρων προς τις ιδιωτικές επενδύσεις που δημιούργησε ο ν.3299/2004, αντικατέστησε το ν.2601/1998, δικός σας νόμο -προσέξτε και κρατήστε αυτό- ο οποίος κατά τον τελευταίο χρόνο ισχύος του είχε καταστεί ανενεργός λόγω προβλημάτων συμβατότητας με το θεσμικό πλαίσιο της Ευρωπαϊκής Επιτροπής. Ορισμένες από τις βασικές αρχές που χαρακτήριζαν το ν.3299/2004 αναφέρονται στην πολυθεματικότητά του, στην χορήγηση υψηλών κινήτρων, στην διαφοροποίηση της αντιμετώπισης των μικρομεσαίων επιχειρήσεων ειδικά, στη δυνατότητα χορήγησης όλων των μορφών ενισχύσεων στο σύνολο των εταιρειών, στην παρουσίαση ενός συστήματος αντικειμενικής αξιολόγησης για τα υποβαλλόμενα επενδυτικά σχέδια. 
      Ήδη κατά την πρώτη φάση εφαρμογής του ν. 3299/2004  εγκρίθηκαν τρεις χιλιάδες εξακόσια εβδομήντα επενδυτικά σχέδια ύψους επένδυσης 8.000.000.000 ευρώ και εγκριθείσας επιχορήγησης 3,3 δισεκατομμύρια ευρώ, με τις θέσεις εργασίας να ανέρχονται σε είκοσι χιλιάδες τριακόσιες εξήντα έξι.
      Σημειώνεται ότι η πρώτη φάση του ν. 3299/2004 διαρκεί από την θέσπισή του έως 30 Ιουνίου 2007, περίπου δηλαδή ενάμιση χρόνο, όχι συμπληρωμένα δύο. Από την αρχή του έτους 2007 είχε εφαρμογή το νέο θεσμικό πλαίσιο της Ευρωπαϊκής Επιτροπής για τις κρατικές ενισχύσεις, καθώς και ο νέος χάρτης περιφερειακών ενισχύσεων για την Ελλάδα, το 2007-2013. Οι επιβαλλόμενες τότε αλλαγές της νέας κοινοτικής νομοθεσίας περιλήφθηκαν στο άρθρο 37 του ν. 3522/2006, διατηρώντας ωστόσο την ίδια φιλοσοφία του ν. 3299/2004.
      Η χώρα διαιρέθηκε σε τρεις ζώνες κινήτρων με διαφορετικά κριτήρια και μάλιστα απλά να πω ότι υπήρξε και υπάρχει ζώνη κινήτρων για τη βόρεια Ελλάδα, για τις παραμεθόριες περιοχές που φθάνει να επιχορηγεί και να ενισχύει στο 60%. Έτσι ο τροποποιημένος πλέον ν. 3299/2004 –επειδή ζητήσατε στοιχεία και αν θέλετε περισσότερα κάντε κάποια κοινοβουλευτική διαδικασία να τα πάρετε σε  πλήρη λεπτομέρεια με όνομα και επώνυμο- που λειτούργησε για λιγότερο από δύο χρόνια, έδωσε συνολικά τέσσερις χιλιάδες οκτακόσιες εβδομήντα τρεις αιτήσεις με ύψος επένδυσης 12,6 δισεκατομμύρια ευρώ και αιτούμενης επιχορήγησης 5,35 δισεκατομμύρια ευρώ. 
      Στα εντυπωσιακά πράγματι αυτά στοιχεία περιλαμβάνονται και τα επενδυτικά σχέδια που κατετέθησαν με αιτία και αφορμή τις τραγικές πυρκαγιές του 2007.
      Ο μεγάλος αριθμός των επενδυτικών σχεδίων ο οποίος επηρέασε σ’ ορισμένες υπηρεσίες και το χρόνο ανταπόκρισης στα αιτήματα, δημιούργησε παράπονα γιατί οι χρόνοι μειώθηκαν, συσσωρεύτηκαν πάρα πολλά πράγματα.
      Σημειώνεται επί παραδείγματι ότι την διετία 2006-2008 έχουν ολοκληρωθεί οκτακόσια τριάντα τρία επενδυτικά σχέδια που υπήχθησαν κατά την πρώτη φάση του ν. 3299/2004 ύψους ενίσχυσης 1,3 δισεκατομμύρια ευρώ και καταβληθείσας ενίσχυσης 550.000.000 ευρώ. Εάν υπολογιστούν και οι εκταμιεύσεις για πραγματοποιηθείσες δαπάνες από την διαπίστωση ενδιάμεσων ελέγχων των προκαταβολών, το καταβληθέν και χορηγηθέν ποσό υπερβαίνει το 1,2 δισεκατομμύρια  ευρώ.
      Κυρίες και κύριοι συνάδελφοι, είναι αναμενόμενο αλλά και θεμιτό ένα καθεστώς κινήτρων που παρέχει κρατικές ενισχύσεις σε ιδιωτικές επενδύσεις να μην παραμένει στατικό αλλά να αποκτά δυναμική ενσωματώνοντας τις αναγκαίες αλλαγές που έχουν επέλθει στην οικονομική πραγματικότητα.
      Με τις προτεινόμενες τροποποιήσεις μπορεί να γίνονται επί μέρους παρεμβάσεις στο ν. 3299/2004, η ουσιαστική προσέγγισή τους, όμως, αιτιολογεί και την αναγκαιότητα θέσπισής τους αλλά και τη χρησιμότητα στη διατήρηση της πληρότητας της φιλοσοφίας του νόμου.
      Ειδικότερα με τις σχεδιαζόμενες ρυθμίσεις εμπλουτίζονται και οριοθετούνται τα είδη των ενισχυόμενων επενδυτικών σχεδίων. Προστίθεται η ιδιαίτερα επωφελής για την αγροτική οικονομία επιχειρηματική δραστηριότητα της τυποποίησης και συσκευασίας μεταποιημένων προϊόντων του πρωτογενούς τομέα. Διευρύνεται η αξιοποίηση της αφαλάτωσης, οργανώνεται αποτελεσματικότερα και χωρίς να αμβλύνεται η αντικειμενικότητα των διαδικασιών αξιολόγησης, ορθολογικοποιείται το σύστημα των παρεχόμενων ενισχύσεων ιδιαίτερα στις μεγάλου κόστους επιχειρηματικές δραστηριότητες. 
      Θεσπίζονται διαδικασίες που καθιστούν αποτελεσματικότερους τους ελέγχους υλοποίησης των επενδύσεων. Θεσμοθετείται η συστηματική παρακολούθηση συμμόρφωσης των επιχειρηματικών φορέων, των οποίων επιχειρηματικά σχέδια ενισχύθηκαν από τους αναπτυξιακούς νόμους.
      Κυρίες και κύριοι συνάδελφοι, το Υπουργείο Οικονομίας και Οικονομικών στον τομέα ευθύνης του λαμβάνει σειρά μέτρων οικονομικής, δημοσιονομικής και αναπτυξιακής πολιτικής, προκειμένου όχι μόνο να περιοριστούν οι αρνητικές επιδράσεις των κάθε μορφής αντικινήτρων, αλλά αντίθετα να δημιουργηθούν οι κατάλληλες συνθήκες για την άσκηση της επιχειρηματικής πρωτοβουλίας από Έλληνες αλλά και από ξένους επενδυτές. Βασικό εργαλείο στην προσπάθεια αυτή αποτελεί ο επενδυτικός ν. 3299/2004, όπως έχει τροποποιηθεί, αλλά και όπως θα συμπληρωθεί με τις ιδιαίτερα σημαντικές ρυθμίσεις του παρόντος σχεδίου νόμου, που σε συνδυασμό με τα προγράμματα του Εθνικού Στρατηγικού Πλαισίου Αναφοράς, ΕΣΠΑ, συνιστούν ένα ισχυρό θεσμικό πλαίσιο παροχής κρατικών ενισχύσεων για την αύξηση των ιδιωτικών επενδύσεων και κατ’ επέκταση την ανάπτυξη της εθνικής οικονομίας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος του ΣΥΡΙΖΑ, ο κ. Παναγιώτης Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Αν δεν ήμασταν και εμείς μέσα στην Αίθουσα, δηλαδή άνθρωποι που κατοικούμε σ’ αυτήν τη χώρα, και ακούγαμε τον κύριο Υφυπουργό, δεν ξέρω για ποια θαυμάσια χώρα ομιλούσε. Βεβαίως, τώρα έχει αναλάβει τα καθήκοντά του, έχει μία ιδιαίτερη ζέση, αλλά πρέπει να προσγειώνεται και σε μια πραγματικότητα που υπάρχει γύρω μας, στην ελληνική οικονομία. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Εγώ είχα στοιχεία.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υφυπουργέ, να καταλάβετε το εξής, ότι μιλάτε για αναπτυξιακά προγράμματα, μιλάτε για αναπτυξιακούς νόμους σε μια χώρα όπου η παραγωγική της βάση έχει καταρρεύσει. Κύριε Υφυπουργέ, έχει καταρρεύσει. Το έχετε αντιληφθεί αυτό; Μιλάμε για τη μεταποίηση στην Ελλάδα. Η μεταποίηση στην Ελλάδα ξέρετε πού βρίσκεται; Στο 10% του ΑΕΠ, στον πάτο κυριολεκτικά της Ευρώπης. Περί αυτού πρόκειται. Μιλάμε για μια αγροτική παραγωγή, η οποία είναι στο 3% του Ακαθαρίστου Εθνικού Προϊόντος και έτσι που πάμε σε λίγο δεν θα υπάρχει αγροτική παραγωγή. Για ποια ανάπτυξη ομιλείτε και ποιους αναπτυξιακούς νόμους οι οποίοι ενισχύουν και ποια κοινοτικά προγράμματα; Η χώρα μας έχει γίνει μια χώρα σχεδόν αποκλειστικά υπηρεσιών. Πάνω από το 80% του Ακαθαρίστου Εθνικού Προϊόντος είναι υπηρεσίες και μέσα στις υπηρεσίες το επίκεντρο είναι οι τράπεζες. Αυτές είναι που λύνουν και δένουν. Και τώρα θα πληρώσουμε και τις τράπεζες για να προσπαθήσουν να διασώσουν τις περίφημες κατά τα άλλα, μεγαλεπίβολες επενδύσεις τους στο χώρο της Βαλκανικής. Περί αυτού  πρόκειται, κύριε Υπουργέ, αυτή είναι η πραγματικότητα. 
      Μιλάτε και για επενδύσεις. Επενδύσεις; Ποιες επενδύσεις; Εδώ σας ακούει ο κόσμος και γελάει. Ποιες επενδύσεις; Κατάρρευση των επενδύσεων έχουμε. Έχουμε κατάρρευση των επενδύσεων, αλλά και σε πιο φυσιολογικές εποχές, δεν μιλάω για την τελευταία μόνο περίοδο, όπου βλέπουμε τις μεγάλες βουτιές στη βιομηχανική παραγωγή, τις μεγάλες βουτιές στις κατασκευές, τη φθίνουσα πορεία της αγροτικής παραγωγής και των αγροτικών εισοδημάτων, εγώ θα μιλήσω και για τις δήθεν καλύτερες εποχές σας. Ποιες επενδύσεις είχαμε; Οι επενδύσεις πάγιου εξοπλισμού ήταν κατά 60% κατασκευές, πάνω από 20% οχήματα και ελάχιστες σε πάγιο εξοπλισμό. Και απ’ αυτόν τον πάγιο εξοπλισμό στη βιομηχανία, τη μεταποίηση, πήγαιναν ακόμα λιγότερα. Και αν αφαιρέσουμε τις αποσβέσεις, μιλάμε για επενδύσεις πάγιου εξοπλισμού ελάχιστες. Αυτήν την ανάπτυξη είχαμε. Και μιλάω και λίγο διαχρονικά από τη δεκαετία του ’90, την οποία συνεχώς κλιμακώνετε. Αυτή η ανάπτυξη δεν έχει κανένα απολύτως μέλλον πλέον, δεν έχει καμμία προοπτική.
      Και βλέπετε τι γίνεται γύρω σας και επικαλείστε τη διεθνή κρίση ως άλλοθι. Ποιο άλλοθι, κύριε Υπουργέ; Υπάρχει άλλοθι για εσάς για τη διεθνή –που είναι καπιταλιστική- κρίση; Μα το φιλελεύθερο μοντέλο, τα ακραία νεοφιλελεύθερα δόγματα που άρχισαν να εφαρμόζονται στην Ελλάδα από τη δεκαετία του ’90 και τα κλιμακώνετε εσείς, αυτά είναι που καταρρέουν. 
      Δείτε λιγάκι τις οικονομικές ειδήσεις, δείτε τα αδιέξοδα σήμερα στο ΕΚΟΦΙΝ. Αγκυλωμένοι και παραλυμένοι όλοι οι κυρίαρχοι κύκλοι της Ευρώπης αναβάλλουν τις αποφάσεις από σύνοδο σε σύνοδο, γιατί δεν θέλουν να αγγίξουν το νεοφιλελεύθερο οικοδόμημά της, το οποίο οδηγείται από το κακό στο χειρότερο.
      Βλέπετε τον κ. Παπαθανασίου να πηγαίνει εκεί και να μην έχει να πει απολύτως τίποτα, τη στιγμή που βλέπουμε τα πράγματα στην Ελλάδα να εκτυλίσσονται μέρα με την ημέρα από το κακό στο χειρότερο και η κρίση να λαμβάνει εφιαλτικές διαστάσεις, οι οποίες είναι χειρότερες –δεν το λέω πλέον εγώ, το λένε οι ίδιοι οι οποίοι αναλύουν την κρίση, που είναι επικεφαλής των οργανισμών- από την κρίση του 1929.
      Και αυτήν την ώρα αντί να χτυπήσετε καμπανάκι, ανασύνταξη, ριζική αλλαγή πορείας, ριζική αλλαγή πολιτικής, να εγκαταλείψετε αυτές τις ωραιολογίες περί αγοράς, οδηγείστε πάλι στο να δίνετε τα λεφτά στις τράπεζες και να φέρνετε εδώ κάποιες τροποποιήσεις στον αναπτυξιακό νόμο, έναν αποτυχημένο νόμο, ο οποίος δεν έχει κάνει απολύτως τίποτα. Διαχρονικά δεν έχει γίνει τίποτα στην Ελλάδα με τους αναπτυξιακούς νόμους, εννοώ τίποτα το ουσιαστικό και συνεχίζετε αυτή την κατάσταση. 
      Φέρτε μας μια φορά έναν απολογισμό κόστους, ενισχύσεων μέσω των αναπτυξιακών νόμων, και αναπτυξιακού και κοινωνικού οφέλους. Ουδέποτε υπήρξε ένας τέτοιος απολογισμός. Φέρτε μας έναν απολογισμό για το Γ΄ Κοινοτικό Πλαίσιο και τα προηγούμενα Κοινοτικά Πλαίσια. Πότε έχει γίνει μελέτη για την προστιθέμενη απόδοση αυτών των κοινοτικών πόρων;
      Το Γ΄ Κοινοτικό Πλαίσιο και τα προηγούμενα Κοινοτικά Πλαίσια ήταν πλαίσια τσιμέντου και ασφάλτου. Δεν κατευθύνθηκαν ποτέ στην παραγωγική αναδιάρθρωση της χώρας. Σπαταλήθηκαν. Κάνετε αγώνα δρόμου κάθε φορά, με την κακή γραφειοκρατία που συντηρείτε, απλώς για να απορροφήσετε τους πόρους, χωρίς καμμία μελέτη για την αναπτυξιακή και την κοινωνική τους απόδοση. 
      Θα σας πω και ένα άλλο μέγεθος, το οποίο είναι εφιαλτικό για τα δεδομένα της χώρας μας. Για κάθε 1 ευρώ αύξηση του ΑΕΠ στη χώρα μας χρησιμοποιούνται 4 ευρώ δανειακοί πόροι του δημοσίου και των ιδιωτών και πόροι από το Κοινοτικό Πλαίσιο Στήριξης. Πού ακούστηκε αυτό; Σε ποια χώρα γίνονται αυτά τα πράγματα; Δείχνει όλη την αναποτελεσματικότητα και το βάλτο του λεγόμενου αποδοτικού νεοφιλελεύθερου συστήματός σας. 
      Αν δίνεις 4 ευρώ σε δάνεια και σε κοινοτικές εισροές, η απόδοση, το αναπτυξιακό όφελος έπρεπε να είναι πολλαπλάσιο, όχι τέσσερις φορές μικρότερο. Αυτή η ανάπτυξη δεν έχει κανένα μέλλον, δεν είναι διατηρήσιμη. Δεν μπορεί να βρίσκονται κάθε χρόνο 4 ευρώ δανειακοί πόροι και εισρέοντες κοινοτικοί πόροι για 1 ευρώ ανάπτυξη στην Ελλάδα. 
      Αυτήν την πρωτοτυπία μας τη λέτε εδώ και την εκθειάζετε και κάνετε υποτίθεται μέσα στον αναπτυξιακό νόμο αναπτυξιακή αναζωογόνηση; Στον πάτο πάτε τη χώρα, κυριολεκτικά στον πάτο. Και τα επόμενα χρόνια δυστυχώς θα είναι πάρα πολύ δύσκολα χρόνια, εφιαλτικά χρόνια, τα οποία τα ζούμε καθημερινά, όπου κλείνουν επιχειρήσεις, η μία μετά την άλλη ανακοινώνουν απολύσεις. Δείτε τι έγινε στο καζίνο του Ρίο. 
      Θα σας πω και ένα άλλο σκάνδαλο που κάνετε μέσα απ’ αυτές τις διατάξεις, μείζον πολιτικό σκάνδαλο, το οποίο είναι ανεπίτρεπτο να το φέρνετε εδώ ως διόρθωση του αναπτυξιακού νόμου. Ξέραμε ότι αυτοί που κάνουν συμβάσεις με δήμους για την κατασκευή και την εκμετάλλευση των γκαράζ, που είναι στην ουσία ΣΔΙΤ, δεν επιδοτούνται. 
      Έχουν κάνει αιτήσεις. Εταιρεία που βρίσκεται Κύπρου και Πατησίων έχει κάνει σύμβαση παραχώρησης με το Δήμο Αθηναίων για τη διαμόρφωση γκαράζ, τη διαχείριση και εκμετάλλευσή του. Αυτή η σύμβαση πώς έγινε, ω του θαύματος; Υπήχθη στον αναπτυξιακό νόμο και εγκρίθηκε επιδότηση 1.000.000 ευρώ και πλέον αυτής της επένδυσης. Και βέβαια προσεβλήθη.
      Και φαίνεται τα είδαν σκούρα και ο Δήμος Αθηναίων και η επιχείρηση που ανέλαβε το γκαράζ στην πλατεία.
      Τι κάνετε τώρα; Ερχόσαστε με μια διάταξη εδώ –πονηρή διάταξη- και λέτε ότι από εδώ και μπρος επιχορηγούμε, ενισχύουμε από το κράτος, με κρατικά χρήματα, τους ιδιώτες που κάνουν συμβάσεις με τους δήμους για την κατασκευή και τη διαχείριση των γκαράζ.
      Ερχόσαστε, δηλαδή, εκ των υστέρων να νομιμοποιήσετε μια σκανδαλώδη κατάσταση και όχι βεβαίως μόνο για εκεί, αλλά και για άλλα σημεία της Αθήνας και όχι μόνο της Αθήνας, αλλά και όλης της Ελλάδας. 
      Πώς είναι δυνατόν να επιδοτείτε τέτοιου είδους επενδύσεις; Έρχεται ο δήμος και βάζει έναν κοινόχρηστο χώρο. Δηλαδή, ο ιδιώτης δεν έχει ούτε οικόπεδο για γκαράζ. Δεν έχει οικόπεδο για πάρκινγκ! Το έχει ο δήμος αυτό και μάλιστα είναι κοινόχρηστος χώρος! Του τον παραχωρεί.
      Και δεν φθάνει αυτή η παραχώρηση –που στην ουσία την κάνει το δημόσιο- ενός δημόσιου χώρου, αλλά ερχόσαστε από πάνω και πέρα από την κατασκευή του γκαράζ πάνω σ’ ένα δημόσιο χώρο –που στη συγκεκριμένη περίπτωση κόψατε και δεκάδες αιωνόβια δέντρα- τον επιδοτείτε επιπλέον μέσω του  αναπτυξιακού νόμου, δηλαδή διπλή επιδότηση στον ιδιώτη!
      Αν, κύριε Υφυπουργέ, πάει ο δήμος και πει «εγώ δεν θέλω ιδιώτες, θέλω να κάνω μόνος μου το πάρκινγκ και να το αξιοποιήσω και να το εκμεταλλευθώ σε όφελος του δημότη μου», αν θέλει δηλαδή να το κάνει ο δήμος, ξέρετε τι του λέτε; «Εσύ, δήμο, επειδή είσαι νομικό πρόσωπο δημοσίου δικαίου, επειδή εκφράζεις κατά τεκμήριο συμφέροντα δημόσια και κοινωνικού συνόλου, εσύ δεν έχεις επιδότηση» Αν όμως το πάει με σύμβαση παραχώρησης στον ιδιώτη, τότε έρχεται ο αναπτυξιακός νόμος, γαλαντόμος, και τον ενισχύει. 
      Σκάνδαλο αυτό, κύριε Υφυπουργέ. Να την πάρετε πίσω αυτήν τη διάταξη! Να την πάρετε πίσω! Αν θέλουν οι κύριοι να φτιάξουν γκαράζ, βεβαίως να το κάνουν! Αλλά να αγοράσουν τη γη τους και να το κάνουν. Να αγοράσουν γη, να αγοράσουν οικόπεδα, να έχουν κάτι. Γιατί μ’ αυτόν τον τρόπο δεν θα πάρετε δραχμή! Σε τελευταία ανάλυση, ο ιδιώτης δεν θα βάλει ούτε ευρώ για να κατασκευάσει και θα έρχεστε εσείς να τον επιδοτείτε, σε δημόσιο χώρο και συχνά με προσβολή του περιβάλλοντος στη συγκεκριμένη περίπτωση. 
      Να την αποσύρετε αυτήν τη διάταξη! Δεν έχει καμμία σχέση με αναπτυξιακές προοπτικές. Δεν έχει καμμία σχέση με την ανάπτυξη της χώρας!
      Για την Εκκλησία –σας το είπαμε και στην επιτροπή- τι είναι αυτά; Δεν ακούσατε για το σκάνδαλο του Βατοπεδίου; Δεν έχετε ακούσει σ’ αυτήν την Αίθουσα τι γίνεται με το σκάνδαλο του Βατοπεδίου; Είναι δυνατόν τώρα να έρχεστε και να τα βάζετε αυτά στον αναπτυξιακό νόμο, στον επενδυτικό νόμο; 
      Είχατε τις ιερές μονές και το Άγιον Όρος. Και προσθέτετε τώρα και τις ιερές μητροπόλεις και την Εκκλησία της Ελλάδας; Για  να κάνουν τι; Επενδύσεις; Real estate σε ξενώνες, σε δήθεν κοινωνικές και πολιτιστικές λειτουργίες, οι οποίες δεν αναφέρεται καν ότι πρέπει να είναι για εκκλησιαστικούς λόγους; Δεν αναφέρεται καν ότι δεν πρέπει να είναι κερδοσκοπικού χαρακτήρα! Έτσι γενικώς! Αυτός είναι ο ρόλος της Εκκλησίας που ενθαρρύνετε; 
       Βλέπω, βεβαίως, ότι εδώ με το σκάνδαλο του Βατοπεδίου θα την κουκουλώσετε την υπόθεση και παίρνετε και αέρα και προχωράτε ακάθεκτοι! Δεν ξέρω. Με προτροπή της Εκκλησίας γίνονται αυτά τα πράγματα; Η Εκκλησία σας είπε να την εντάξετε στον αναπτυξιακό  νόμο; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε. 
      Είναι πολλά, βεβαίως, τα θέματα που θα μπορούσε να αναφερθεί κάποιος. Θα πω και για τα ξενοδοχεία. Κάνατε μια τροποποίηση, αλλά την αφήσατε μισή. Γιατί εξαιρείτε τα ξενοδοχεία δύο αστέρων; 
      Εμείς είμαστε αντίθετοι με τη φιλοσοφία του επενδυτικού νόμου, αλλά εφόσον υπάρχουν κίνητρα στα πλαίσια του επενδυτικού νόμου, αυτά πρέπει να είναι ισότιμα. Δεν μπορούμε να λέμε γι’ αυτόν που κάνει αναβάθμιση του δύο αστέρων ξενοδοχείου του ότι δεν τον επιδοτούμε, αλλά επιδοτούμε τα ξενοδοχεία τριών αστέρων και πάνω. Στην αρχή λέγατε μόνο για όσους τα κάνουν τεσσάρων αστέρων. Γιατί εξαιρείτε αυτά τα ξενοδοχεία;
      Βεβαίως δεν αναφέρομαι καθόλου –γιατί δεν έχω το χρόνο, αλλά οφείλω να το πω κι αυτό- στο ότι κάνετε ελαφρές τροποποιήσεις του ν. 2775 και του ν. 89/1967.
      Αντί να τους καταργήσετε αυτούς τους νόμους, πάτε να τους τροποποιήσετε. Τι νόμοι είναι αυτοί; Είναι αποικιοκρατικοί νόμοι, οι οποίοι έχουν μείνει απολιθώματα ενός άλλου παρελθόντος αλήστου μνήμης και λειτουργούν ακόμα στην Ελλάδα. Τι  λένε; Νομίζω ότι όλοι οι συνάδελφοι ξέρουν. Εδώ γραφεία, υποκαταστήματα αλλοδαπών επιχειρήσεων οποιουδήποτε τύπου ή μορφής, ασχολούμενα αποκλειστικά με διαχείριση, εκμετάλλευση, ναύλωση, ασφάλιση, διακανονισμό αβαριών, μεσιτεία αγοραπωλησιών ή ναυπηγήσεων ή ναυλώσεων ή ασφαλίσεων πλοίων με ελληνική ή ξένη σημαία, είτε αλλοδαπές, είτε ημεδαπές εταιρείες –τι γίνεται σ’ αυτές;- απαλλάσσονται από παντός φόρου, τέλους, εισφοράς ή κρατήσεως υπέρ του δημοσίου ή οποιουδήποτε τρίτου για το εισόδημα αυτών που αποκτώνται από εργασίες ή παροχή υπηρεσιών. Απαλλάσσονται χαρτοσήμου, από κρατήσεις υπέρ τρίτου. Χίλιες δύο απαλλαγές! Τίποτα δεν πληρώνουν! Γιατί αυτές οι χαριστικές ρυθμίσεις; Πού βρισκόμαστε; Σε ποια εποχή; Και υποτίθεται ότι ζούμε σε μία περίοδο κρίσης, όπου δεν έχει έσοδα το κράτος και όπου πρέπει να ενισχύσουμε τους κοινωνικά αδύνατους. Αυτοί είναι οι κοινωνικά αδύνατοι που τους απαλλάσσετε από κάθε φόρο, από κάθε είδος συνεισφοράς στο δημόσιο; Γιατί οι ευεργέτες έρχονται να κάνουν επιχειρήσεις ναύλωσης και διαχείρισης πλοίων στην Ελλάδα; 
      Αυτά είναι απαράδεκτα πράγματα! Είναι προφανές ότι επί της αρχής καταψηφίζουμε το νομοσχέδιο και επί των άρθρων θα έχουμε την ευκαιρία να επανέλθουμε. 
      Ευχαριστώ για την υπομονή σας, κύριε Πρόεδρε.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΛΑΟΣ κ. Αστέριος Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Υφυπουργέ, δεν είχα την ευκαιρία να σας ξαναδώ από τότε που αναλάβατε τα νέα σας καθήκοντα. Γι’ αυτό, θα ήθελα να σας ευχηθώ ό,τι το καλύτερο. 
      Μια που το θέμα μας είναι η τροποποίηση του επενδυτικού νόμου επιτρέψτε μου, αγαπητοί συνάδελφοι, να καταθέσω ορισμένα στοιχεία που αφορούν το γενικότερο επενδυτικό κλίμα, διότι άκουσα την τοποθέτησή σας, κύριε Υφυπουργέ και, πράγματι, δώσατε την εντύπωση μιας ειδυλλιακής εικόνας που μόνο ειδυλλιακή δεν είναι. Θα σας πω, λοιπόν, κάποια στοιχεία γενικότερα περί επενδύσεων, πριν προχωρήσω στον τροποποιηθέντα επενδυτικό νόμο. 
      Το έτος 2007 – σύμφωνα με τα στατιστικά στοιχεία από τη EUROSTAT που δεν αμφισβητούνται- υπήρξε πακτωλός επενδύσεων στις είκοσι επτά χώρες της Ευρωπαϊκής Ένωσης. Πακτωλός επενδύσεων, κύριε Υφυπουργέ, ύψους 788.000.000.000 ευρώ! Τι μερίδιο πήραμε εμείς από αυτά τα 788.000.000.000 ευρώ; Πήραμε το φτωχό ποσό των 1,4 δισεκατομμυρίων. Δηλαδή, από τα 788.000.000.000 ευρώ, κύριε Μπαντουβά, εμείς πήραμε 1,4 δισεκατομμύρια ευρώ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Δεν είναι σωστό αυτό. Δώστε μου κάτι που να το λέει. 
      ΑΣΤΕΡΙΟΣ ΡΟΝΤΟΥΛΗΣ:  Εσείς λέτε ότι δεν είναι σωστό. Είναι στοιχεία της EUROSTAT, θα σας τα προσκομίσω στη συνέχεια για να τα δείτε. 
      Και μάλιστα, τα 1,2 δισεκατομμύρια ευρώ ήταν από τους εταίρους μας στην Ευρωπαϊκή Ένωση και τα 200.000.000 ευρώ από τρίτες χώρες. Η επίδοση αυτή  μας κατατάσσει τελευταίους στους δεκαπέντε. Και για να το πω διαφορετικά, εάν συνυπολογίσουμε και τις νέες χώρες στις είκοσι επτά, χειρότερες επιδόσεις από εμάς έχουν η Μάλτα και η Σλοβενία. Περί αυτού πρόκειται. Είμαστε στις τελευταίες θέσεις των επενδύσεων. 
      Το 2006 ήταν καλύτερη η κατάσταση. Το 2007 επιδεινώθηκε. Το 2006  ξέρετε τι μερίδιο επενδύσεων είχαμε; Είχαμε 4.000.000.000 από τους εταίρους μας στην Ευρωπαϊκή Ένωση και 300.000.000 από τρίτες χώρες. 
      Βεβαίως, να σας θέσω υπ' όψιν σας και κάτι άλλο. Οι επενδύσεις που έκαναν το 2007 οι ελληνικές επιχειρήσεις που είναι στο εξωτερικό ήταν 3,9 δισεκατομμύρια, δηλαδή ποσό μεγαλύτερο από το ποσό επενδύσεων που εισέρρευσε στη χώρα. 
      Αυτή είναι η αλήθεια, αυτή είναι η πραγματικότητα. Έχουμε αποεπένδυση, δηλαδή, σ’ όλους τους τομείς της ελληνικής οικονομίας.
      Και για να γίνω περισσότερο κατανοητός, κύριε Υφυπουργέ, θα σας διαβάσω όχι δικά μας δεδομένα, αλλά συμπεράσματα της Παγκόσμιας Τράπεζας στην ετήσια έκθεσή της «Κάνοντας δουλειές το 2007», για να δούμε το επενδυτικό κλίμα, την κατάσταση που επικρατεί στη χώρα. 
      Εν πρώτοις, να πούμε ποιοι είναι αυτοί οι παράγοντες που καθορίζουν το επιχειρείν, συνεπώς και το ρυθμό επενδύσεως σε μία χώρα. Είναι το φορολογικό σύστημα, το πιστωτικό σύστημα ή να το πω διαφορετικά η προστασία των επενδυτών, αν θέλετε, μία σωρεία παραγόντων, όπως η εφαρμογή των συμβολαίων, ακόμα και η συγκοινωνιακή υποδομή μιας χώρας που ευνοεί ή αποτρέπει τις επαφές με το εξωτερικό. Όλοι αυτοί οι παράγοντες, λοιπόν, συνθέτουν το θεσμικό πλαίσιο λειτουργίας των επιχειρήσεων και καθορίζουν το ρυθμό των επενδύσεων σε μία χώρα. 
      Προσέξτε, λοιπόν, κύριε Υφυπουργέ, τι λέει στην ετήσια έκθεσή της η Παγκόσμια Τράπεζα για την Ελλάδα «Κάνοντας δουλειές το 2007»: «Στην Ελλάδα για να στήσει κάποιος μια επιχείρηση απαιτούνται δεκαπέντε διαφορετικές γραφειοκρατικές διαδικασίες». Δεν λέμε κάτι καινούργιο, αγαπητοί συνάδελφοι. Το «τέρας» της γραφειοκρατίας ακμάζει στη χώρα μας και κοστίζει κάποια δισεκατομμύρια, κάτι που είναι πανθομολογούμενο. Και συνεχίζει η έκθεση: «Που ισοδυναμούν, λοιπόν, αυτές οι γραφειοκρατικές διαδικασίες κατά μέσο όρο με τριάντα οκτώ ημέρες ετησίως και με κόστος 24,2% του μέσου εισοδήματος». Άρα, λοιπόν, πώς να γίνουν επενδύσεις στη χώρα μας, όταν έχουμε μία τέτοια γραφειοκρατική δυσλειτουργία; 
      Έρχομαι τώρα –και αυτό είναι πάρα πολύ ουσιώδες- στο φορολογικό καθεστώς. Αφήνω κατά μέρος το γεγονός ότι, αν θέλετε, η χρόνια αδυναμία του φορολογικού συστήματος είναι οι συχνές αλλαγές του. Κάθε Υπουργός κάτι κάνει και αλλάζει διαρκώς, μεσούσης της ίδιας της θητείας του, το φορολογικό σύστημα. Άρα, ο επενδυτής που θα πρέπει να παίζει με σταθερούς όρους το παιγνίδι της επιχειρηματικότητας, δεν ξέρει τι να κάνει και πώς να αντιδράσει.
      Προσέξτε, λοιπόν, τι λέει η ίδια η έκθεση «Κάνοντας δουλειές στην Ελλάδα το 2007» για το φορολογικό καθεστώς: «Ο μέσος επιχειρηματίας, κύριε Υφυπουργέ, πρέπει να κάνει ετησίως τριάντα τρεις πληρωμές στην Ελλάδα, να δαπανήσει διακόσιες τέσσερις ώρες και να πληρώσει 60,22% του κέρδους του σε φόρους». Καταλαβαίνετε, λοιπόν, ότι ακόμα και τα σκανδιναβικά κράτη, τα οποία έχουν μία πολύ σκληρή φορολογική πολιτική, δεν μας φθάνουν με τίποτα.
      Θα σας δώσω ένα παράδειγμα. Στη Δανία απαιτούνται δεκαοκτώ πληρωμές. Ο επιχειρηματίες δαπανά εκατόν τριάντα μία ώρες και καταβάλλει 31,5% των κερδών του και όχι το ποσοστό 60,22% που σας λέω για την Ελλάδα. 
      Άρα, λοιπόν, καταλαβαίνετε ότι το φορολογικό σύστημα με τις συχνές του μεταβολές και μεταπτώσεις επιδρά αρνητικά. Και βεβαίως να δούμε πώς πηγαίνουν οι εισαγωγές και οι εξαγωγές. 
      Ακούστε, λοιπόν: Στην Ελλάδα για την εξαγωγή ενός κοντέινερ απαιτούνται επτά έγγραφα, είκοσι εννιά ημέρες με κόστος ανά κοντέινερ 1.328 δολάρια. Ας δούμε, λοιπόν, τυχαία τι γίνεται στη Δανία ή στη Γερμανία. 
      Στη Γερμανία απαιτούνται τέσσερα έγγραφα –εμείς εφτά έγγραφα!- έξι ημέρες –εμείς είκοσι εννιά ημέρες!- 731 δολάρια –εμείς 1.328 δολάρια!- και ανάλογη είναι και η κατάσταση που επικρατεί στις εισαγωγές και μπορώ να σας παραθέσω και τα στοιχεία. 
      Ας δούμε, λοιπόν, γιατί τα λέμε όλα αυτά, αγαπητοί συνάδελφοι. Διότι το Ινστιτούτο Εργασίας της ΓΣΕΕ, κύριε Υφυπουργέ, κάνει μία ζοφερή πρόβλεψη. Λέει ότι θα έχουμε κλιμάκωση των ανέργων κατά εκατόν είκοσι χιλιάδες περίπου το 2009. Να το πω διαφορετικά; Θα έχουμε τετρακόσιες απολύσεις, τετρακόσιες θέσεις ανέργων κάθε ημέρα!
      Καταλαβαίνετε, λοιπόν, ότι όταν η επιχείρηση λειτουργεί σ’ ένα αρνητικό περιβάλλον, αυταπόδεικτα περιμένουμε όλοι την κλιμάκωση της ανεργίας. Και βεβαίως πώς να λειτουργήσει ο επιχειρηματίας μέσα σ’ έναν τέτοιο θεσμικό κυκεώνα, είτε αυτός αφορά το φορολογικό σύστημα είτε την προστασία του επενδυτή; Πώς θα λειτουργήσει ο επιχειρηματίας; 
      Άρα, φωνάζουμε για τροποποίηση επενδυτικού νόμου, λέμε για επενδύσεις, αλλά η πραγματικότητα σας διαψεύδει. Η πραγματικότητα είναι εντελώς διαφορετική. Και βεβαίως, θα αναμένουμε λογικώ τω τρόπω αύξηση της ανεργίας, ό,τι και να κάνετε. Διότι όταν δεν λειτουργούν τα γρανάζια της οικονομίας –οι επιχειρήσεις- θα έχετε αυτά τα προβλήματα. 
      Έρχομαι, λοιπόν, να σας θέσω το εξής θέμα, το οποίο, βέβαια, ετέθη, αλλά εγώ θα επιμείνω λίγο παραπάνω: Ποιοι τομείς της οικονομίας μπορούν να δημιουργήσουν ή να συγκρατήσουν θέσεις εργασίας στην Ελλάδα; 
      Πρώτον και κύριον, ο αγροτικός τομέας με όλα του τα προβλήματα. Τα συζητήσαμε πολλάκις στη Βουλή. 
      Ο άλλος τομέας είναι η ναυτιλία με όλα της τα προβλήματα, διότι μόνο γηγενείς Έλληνες δεν είναι τα πληρώματα στα καράβια μας. Το αφήνουμε, όμως, και αυτό. Είναι ένα άλλο ζήτημα. 
      Ο τρίτος τομέας, που μπορεί να δημιουργήσει θέσεις εργασίας ή να συγκρατήσει τις υφιστάμενες, είναι ο τουρισμός. Έρχομαι, λοιπόν, στην τροποποίηση του επενδυτικού νόμου σε σχέση με τις ξενοδοχειακές μονάδες. 
      Τι κάνετε, κύριε Υφυπουργέ; Εντάσσετε στο πρόγραμμα επενδύσεων- εκσυγχρονισμού μόνο εκείνες τις ξενοδοχειακές μονάδες, που μπορούν μέσω του εκσυγχρονισμού τους να γίνουν της κατηγορίας τεσσάρων αστέρων. 
      Και σας ερωτώ: Η λογική αυτή να μετατρέψουμε όλα τα ελληνικά ξενοδοχεία –κύριε Μπαντουβά, είστε από την Κρήτη και σας ενδιαφέρει ιδιαίτερα αυτό το θέμα των ξενοδοχείων- σε τεσσάρων και πέντε αστέρων. Ωραία, να δούμε, λοιπόν, τις επιπτώσεις αυτού του πράγματος. Διότι περί αυτού πρόκειται. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αυτά, όμως, χρειαζόμαστε τώρα. 
      ΑΣΤΕΡΙΟΣ ΡΟΝΤΟΥΛΗΣ: Μισό λεπτό, όμως, τώρα να δούμε αυτές τις επιπτώσεις, αφού αυτά χρειαζόμαστε, κύριε Μπαντουβά. 
      Προσέξτε να δείτε την πρώτη επίπτωση. Θα κλείσουν τα ξενοδοχεία των κατωτέρων τάξεων, δηλαδή, όταν μιλάμε για ένα αστέρι, δυο αστέρια, τρία αστέρια, αυτά θα φυτοζωούν και θα κλείσουν. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ήδη έχουν κλείσει. 
      ΑΣΤΕΡΙΟΣ ΡΟΝΤΟΥΛΗΣ: Και να σας πω γιατί θα κλείσουν; Διότι, όταν θα κλιμακωθεί ο αριθμός των ξενοδοχείων τεσσάρων αστέρων, θα αναγκαστούν τις υπηρεσίες τουρισμού να τις προσφέρουν σε πολύ χαμηλές τιμές. Άρα, οι άλλοι θα κλείσουν. Για να μη σας πω ότι η αξία πώλησης αυτών των ξενοδοχειακών μονάδων θα πέσει κατακόρυφα. Δεν θα αξίζουν ούτε την επένδυση που έχουν κάνει!
      Άρα, καταλαβαίνετε ότι αν γεμίσουμε τη χώρα με ξενοδοχεία τεσσάρων και πέντε αστέρων, αγνοώντας…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. Ολοκληρώνω.
      ΠΡΟΕΔΡΕΥΩΝ (Φίλιππος Πετσάλνικος): Έχετε ένα ολόκληρο λεπτό. 
      ΑΣΤΕΡΙΟΣ ΡΟΝΤΟΥΛΗΣ: …ότι θα έχουμε ένα μεγάλο πρόβλημα και στον τουρισμό μας. 
      Και βεβαίως, θέλω να μου εξηγήσετε κάτι, κύριε Υφυπουργέ: Ως ελάχιστο χρόνο μεταξύ δύο ενισχυόμενων επενδύσεων εκσυγχρονισμού έχετε ορίσει τη δεκαετία, ενώ ήταν πενταετία. Μπορείτε να μου πείτε με ποια λογική από τη δεκαετία περάσαμε στην πενταετία και δεν ακολουθήθηκε, τουλάχιστον, ο μέσος όρος; Δηλαδή να πάμε μετά από επτά ή οκτώ χρόνια. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Οκτώ πήγαμε. Δεν το διαβάσατε;
      ΑΣΤΕΡΙΟΣ ΡΟΝΤΟΥΛΗΣ: Αν πήγατε οκτώ χρόνια, ωραία. Γιατί δεν παρακολούθησε και τις εργασίες τις επιτροπής; 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Εντάξει. 
      ΑΣΤΕΡΙΟΣ ΡΟΝΤΟΥΛΗΣ: Δεν τα είδα, κύριε Υφυπουργέ. Ωραία. Συμφωνούμε, λοιπόν, απολύτως. Εμείς θα θέλαμε επτά χρόνια. Οκτώ χρόνια, όμως, είναι μια πρόοδος από τη δεκαετία. Διότι γνωρίζετε πολύ καλά ότι οι επενδύσεις εκσυγχρονισμού που θα γίνουν είναι αναγκαιότητα γι’ αυτές τις ξενοδοχειακές μονάδες, με βάση τα στάνταρ που επικρατούν στο διεθνές στερέωμα. 
      Άρα, θεωρούμε ότι κάποια σημεία χρήζουν περαιτέρω βελτίωσης. Η εικόνα εξωραϊσμού που δίνετε δεν είναι αληθινή. Η χώρα βιώνει μία κατάσταση αποεπένδυσης σε βασικούς  τομείς. 
      Ευχαριστώ πολύ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, θέλετε να κάνετε μια σύντομη παρέμβαση; Ορίστε, έχετε το λόγο για ένα τρίλεπτο. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Έφυγε, βέβαια, ο κ. Λαφαζάνης, τον οποίο και να ήταν παρών δεν θα τον παρακολουθούσα στο ύφος και στο ήθος, το οποίο ήταν πάρα πολύ άσχημο. Ειλικρινά τον τιμώ και τον γνωρίζω προσωπικά, αλλά ήταν πάρα πολύ απαξιωτικός. Για την ταμπακιέρα, βέβαια, δεν μας είπε τίποτα. 
      Ενώ συζητάμε –και μάλιστα απευθύνομαι σήμερα σ’ όλους τους συναδέλφους- ένα συγκεκριμένο νομοσχέδιο, το οποίο έχει συγκεκριμένη δομή και υφή, όλοι μιλούμε γενικευμένα περί παντός άλλου και η αναφορά στο νομοσχέδιο είναι ελάχιστη. 
      Είπα στην επιτροπή -το λέω και εδώ- ότι έχετε οποιοδήποτε κοινοβουλευτικό όπλο να ζητήσετε –γιατί δεν είναι δική μου δουλειά σήμερα εδώ- να απαντήσω σε λεπτομέρειες στοιχείων που αφορούν τις επενδύσεις που έγιναν, που αφορούν την πρόοδο των έργων για το Γ΄ ΚΠΣ, ή την εξέλιξη ενεργοποίησης του ΕΣΠΑ. Έχετε τη δυνατότητα να το κάνετε, αλλά φαίνετε το φοβάσθε. Κάντε το, λοιπόν, και θα πάρετε απαντήσεις όλοι με επώνυμο και με μικρό όνομα, με αναλυτικά στοιχεία, γιατί εδώ  -και  σήμερα κανείς δεν λέει ότι ζούμε σε μια κατάσταση που όλα είναι ρόδινα, παντού υπάρχουν προβλήματα- ισοπεδώσατε τα πάντα, μηδενίσατε τα πάντα και αυτό εμένα με λυπεί ιδιαίτερα. 
      ΠΡΟΕΔΡΕΥΩΝ (Φίλιππος Πετσάλνικος):  Κύριε Μπούρα, σε ποιους απευθύνεστε τώρα; Ξεκινήσατε με τον κ. Λαφαζάνη, αλλά ακούω να μιλάτε στο δεύτερο πρόσωπο του πληθυντικού.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Σε όλους απευθύνομαι. 
      ΠΡΟΕΔΡΕΥΩΝ (Φίλιππος Πετσάλνικος): Σε όλους τους προηγηθέντες;
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Τι θέλετε; Ποια διευκρίνιση κάνετε δηλαδή; 
      ΠΡΟΕΔΡΕΥΩΝ (Φίλιππος Πετσάλνικος): Κάνω αυτήν τη διευκρινιστική ερώτηση. Χρησιμοποιείτε συνεχώς τον πληθυντικό.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Απευθύνομαι σε …
      ΠΡΟΕΔΡΕΥΩΝ (Φίλιππος Πετσάλνικος):  Μισό λεπτό, κύριε Υφυπουργέ. Αν απευθύνεστε σε δεύτερο πρόσωπο του πληθυντικού, σημαίνει ότι υπάρχουν συνάδελφοι στην Αίθουσα που είχαν μιλήσει και απευθύνεστε σ’ αυτούς. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κύριε Πρόεδρε, ξέρω την κοινοβουλευτική τάξη…
      ΠΡΟΕΔΡΕΥΩΝ (Φίλιππος Πετσάλνικος): Δεν λέω ότι δεν την ξέρετε. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Και εσάς σας γνωρίζω…
      ΠΡΟΕΔΡΕΥΩΝ (Φίλιππος Πετσάλνικος):  Και εγώ σας γνωρίζω και σεις με γνωρίζετε. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Αλλά μου προκαλεί περιέργεια η διακοπή. 
      ΠΡΟΕΔΡΕΥΩΝ (Φίλιππος Πετσάλνικος):  Επειδή συνεχώς ακούω σε δεύτερο πληθυντικό πρόσωπο να απευθύνεστε, ρωτώ: απευθύνεστε στους συναδέλφους που είναι αυτήν τη στιγμή στην Αίθουσα ή στους προλαλήσαντες;
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Εγώ ανέφερα ότι δεν θα ακολουθήσω κάποια συγκεκριμένη φρασεολογία, η οποία είχε και  βαρείς χαρακτηρισμούς -αν θέλετε ανατρέξτε στα Πρακτικά, περίμενα να υπήρχε διακοπή, δεν έγινε, δεν πειράζει…. 
      ΠΡΟΕΔΡΕΥΩΝ (Φίλιππος Πετσάλνικος): Βαρείς χαρακτηρισμοί είναι όταν είναι προσωπικοί οι χαρακτηρισμοί, περί ηθικής κ.λπ.. Άλλωστε ο κ. Λαφαζάνης έχει επανακάμψει στην Αίθουσα, μάλλον σας παρακολουθούσε από το κύκλωμα.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Από κει και πέρα, απευθύνομαι γενικότερα στις παρατηρήσεις που έγιναν από πολλούς συναδέλφους και ελπίζω να το καταλάβατε αυτό ότι υπήρξε μία ισοπέδωση και μία αναφορά όλων εκτός νομοσχεδίου. 
      ΠΡΟΕΔΡΕΥΩΝ (Φίλιππος Πετσάλνικος):  Τότε, τρίτο πληθυντικό θα είναι καλά να χρησιμοποιείτε. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Κύριε Πρόεδρε, μα τω Θεώ, ειλικρινά, δεν καταλαβαίνω την παρεμβολή σας. Μήπως δεν θέλετε να παρέμβω; Ερωτώ το Προεδρείο δηλαδή…
      ΠΡΟΕΔΡΕΥΩΝ (Φίλιππος Πετσάλνικος):  Δεν έχω κανένα λόγο. Σας δίνω το δικαίωμα και άλλων παρεμβάσεων  με μεγάλη μου χαρά
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Αυτή η παρέμβαση δεν είναι …
      ΠΡΟΕΔΡΕΥΩΝ (Φίλιππος Πετσάλνικος):  Αν θέλετε να κάνετε και άλλες παρεμβάσεις, θα σας δώσω το δικαίωμα να κάνετε όσες θέλετε. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Θα σας παρακαλέσω να μη με διακόπτετε, για να μπορώ να απαντήσω …
      ΠΡΟΕΔΡΕΥΩΝ (Φίλιππος Πετσάλνικος):  Σας διέκοψα μόνο γι’ αυτόν το λόγο, για να καταλάβω και εγώ - αλλά φαντάζομαι είναι και ερώτημα και συναδέλφων που δεν έχουν μιλήσει- γιατί απευθύνεστε σε δεύτερο πληθυντικό πρόσωπο.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Ειλικρινά θα ξαναδηλώσω ότι δεν καταλαβαίνω -το λιγότερο που μπορώ να πω- την παρέμβασή σας. 
      Απαντώ γιατί άκουσα εδώ για ισοπέδωση των πάντων. Για όλα τα άλλα μίλησαν πολλοί συνάδελφοι και έχουν τη δυνατότητα να πάνε σε οποιαδήποτε διαδικασία, προκειμένου να πάρουν οποιοδήποτε στοιχείο. 
      Για τα τέσσερα αστέρια – και απαντώ στον κ. Ροντουλη-   λέγω  ότι αυτήν τη στιγμή η χώρα -και με βάση τη διεθνή κρίση- πρέπει να κάνει προσπάθεια στον τομέα του τουρισμού και πρέπει να  επενδύσουμε στην ποιότητα. Παρ’ όλα αυτά, η Κυβέρνηση έκανε δεκτό το αίτημα να συμπεριληφθούν και των τριών αστέρων, προκειμένου να αποδεχτεί και το λόγο, τον οποίο και εσείς αιτιάσθε και άλλοι συνάδελφοι.
      Σε ό,τι αφορά τα στοιχεία της EUROSTAT, κύριε Ροντούλη, εγώ μέχρι την Παρασκευή θα περιμένω αυτό το επίσημο στοιχείο. Είναι εξωπραγματικό εκ πρώτης όψεως. Κάπου μπλέκετε ίσως κάποιο μηδενικό, δεν ξέρω τι. 
      Ο κ. Τσούκαλης λείπει που είπε για τους συνεταιρισμούς. Απλά να του πω ότι οι συνεταιρισμοί, είτε αστικοί είτε γεωργικοί, υπάγονται στο ν.3299. 
      Κύριε Γκατζή,  πρέπει να σας πω για την τυποποίηση ότι είναι αντικίνητρο για την Αττική και τη Θεσσαλονίκη, γιατί η επιδότηση είναι μέχρι 17%. Κίνητρο αποτελεί, όσο βρίσκεται σε πιο παραμεθόρια περιοχή, όπου  η τυποποίηση προϊόντων από επεξεργασία φθάνει και το 60%. 
      Τώρα επειδή κάποιος συνάδελφος, δεν θα πω το όνομα, αναφέρθηκε στην κατάργηση του κινήτρου της δημιουργίας θέσεων εργασίας, πρέπει να σας πω ότι στον 3299 δεν συμπεριλήφθηκε με το σκεπτικό ότι η δημιουργία επενδύσεων οδηγεί ούτως ή άλλως στην αύξηση θέσεων απασχόλησης μιας περιοχής, είτε άμεσα είτε έμμεσα, στις σχετικές δραστηριότητες. Εξάλλου, με τη σύνδεση των θέσεων απασχόλησης με την επιχορήγηση, ορισμένοι επιχειρηματίες –υπάρχουν στοιχεία γι’ αυτά- παρουσίαζαν πλασματικές αυξήσεις θέσεων απασχόλησης για να δείξουν ότι δημιούργησαν και εν συνεχεία, κατά τη διαδικασία της αξιολόγησης μειώνονταν διαδοχικά ως μη αναγκαίες. Βρέθηκε, εκτιμήθηκε ότι ούτως ή άλλως από την επένδυση δημιουργούνται θέσεις απασχόλησης και αυξάνεται η απασχόληση, μειώνεται η ανεργία.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ποιος το μελέτησε και ποιος το εκτίμησε;
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):   Έτσι εκτιμήθηκε, έτσι μετρήθηκε, έτσι το έδωσαν αυτοί οι οποίοι μελέτησαν το θέμα περισσότερο. 
      Δεν θέλω να πω τίποτε άλλο, θα επανέλθω σε κάθε άλλη περίπτωση.
      ΑΣΤΕΡΙΟΣ ΡΟΝΤΟΥΛΗΣ: Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Έχετε ολοκληρώσει, κύριε Υφυπουργέ;
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Ναι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Έχει ολοκληρώσει ο κύριος Υφυπουργός.
      Ποιο είναι το ερώτημά σας, κύριε Ροντούλη;
      ΑΣΤΕΡΙΟΣ ΡΟΝΤΟΥΛΗΣ: Θέλω για ένα λεπτό το λόγο, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Επί προσωπικού;
      ΑΣΤΕΡΙΟΣ ΡΟΝΤΟΥΛΗΣ: Όχι επί προσωπικού. Δεν ετέθη θέμα προσωπικού.
      ΠΡΟΕΔΡΕΥΩΝ (Φίλιππος Πετσάλνικος): Θα δευτερολογήσετε δηλαδή.
      ΑΣΤΕΡΙΟΣ ΡΟΝΤΟΥΛΗΣ: Δεν θα δευτερολογήσω. Ένα λεπτό μου είναι αρκετό.
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ, αντί δευτερολογίας τότε έχετε το λόγο για δύο λεπτά.
      ΑΣΤΕΡΙΟΣ ΡΟΝΤΟΥΛΗΣ: Κύριε Υφυπουργέ, νομίζω ότι μπερδεύετε δύο έννοιες. Άλλο η έννοια της ποιότητας και άλλο η έννοια της πολυτέλειας. 
      Πολύ σωστά, η διεθνής τάση είναι η προσφορά ποιοτικών υπηρεσιών στον τουρισμό. Άλλο αυτό και άλλο η πολυτέλεια των τεσσάρων, πέντε αστέρων κ.λπ.. Διότι, το τουριστικό ρεύμα διεθνώς θα γνωρίσει μια ύφεση λόγω της οικονομικής κρίσης. Άρα, θέλουμε υπηρεσίες ποιότητας, όχι πολυτελείς υπηρεσίες. 
      Να σας πω το εξής. Το μεγάλο στοίχημα ξέρετε ποιο είναι για να διατηρήσουμε έτσι ακμαίο τον τουρισμό στην Ελλάδα; Είναι να κινητοποιήσουμε τον εσωτερικό τουρισμό. Πώς θα κινητοποιήσουμε, κύριε Υφυπουργέ, τον εσωτερικό τουρισμό; Με τα ξενοδοχεία τεσσάρων και πέντε αστέρων, με τις υψηλές τιμές; Έτσι θα κινητοποιήσουμε τον εσωτερικό τουρισμό; 
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Συνεχίζουμε τώρα στον κατάλογο των ομιλητών.
      Το λόγο έχει η Βουλευτής της Νέας Δημοκρατίας κ. Όλγα Κεφαλογιάννη.
      ΟΛΓΑ ΚΕΦΑΛΟΓΙΑΝΝΗ: Κυρίες και κύριοι συνάδελφοι, το σχέδιο νόμου του Υπουργείου Οικονομίας και Οικονομικών: «Τροποποίηση των επενδυτικών νόμων και άλλες διατάξεις», αποδεικνύει για άλλη μια φορά πως η ενίσχυση της επενδυτικής δραστηριότητας, η περιφερειακή ανάπτυξη και η ενδυνάμωση των Οργανισμών Τοπικής Αυτοδιοίκησης αποτελούν σημεία αναφοράς για την αναπτυξιακή πολιτική της Κυβέρνησης. Αποδεικνύει ότι επιδιώκουμε διαρκώς να βελτιώνουμε τον υπάρχοντα αναπτυξιακό νόμο, που ναι μεν συνέβαλε καθοριστικά στην αύξηση των επενδύσεων κατά την τελευταία τετραετία, ωστόσο χρειάζεται προσαρμογές ώστε να ανταποκρίνεται ακόμη καλύτερα στις μεταβαλλόμενες επενδυτικές ανάγκες.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ) 
      Το παρόν σχέδιο νόμου αποτελείται από δύο κεφάλαια. Το πρώτο κεφάλαιο αφορά σε τροποποιήσεις των επενδυτικών νόμων και ειδικότερα σε διατάξεις με τις οποίες συμπληρώνεται ο ν. 3614/2007, για τη διαχείριση, τον έλεγχο και την εφαρμογή του ΕΣΠΑ 2007-2013.
      Στέκομαι συνοπτικά στις δύο σημαντικότερες πτυχές του κεφαλαίου αυτού. Πρώτη σημαντική πτυχή, η σύσταση των ανωνύμων εταιρειών «ΝΟΜΟΣ Α.Ε.». Πρόκειται για εταιρείες μη κερδοσκοπικού χαρακτήρα, με σκοπό την υποστήριξη των Νομαρχιακών Αυτοδιοικήσεων στη διαδικασία ένταξης, ωρίμανσης και υλοποίησης των μεγάλων αναπτυξιακών έργων.
      Βασική αιτία που ώθησε στην ανάγκη της υποστηρικτικής δραστηριότητας των «ΝΟΜΟΣ Α.Ε.» είναι το πλήθος προβλημάτων που διαπιστώθηκαν κατά την τρέχουσα προγραμματική περίοδο. Προβλημάτων που καθιστούν αδύνατη την απορρόφηση κοινοτικών κονδυλίων και επιβράδυναν σημαντικά έως τώρα την περιφερειακή ανάπτυξη του τόπου μας.
      Επομένως, η ενίσχυση των Νομαρχιακών Αυτοδιοικήσεων σε όρους τεχνογνωσίας και οργάνωσης είναι αναγκαία. Η δημιουργία των «ΝΟΜΟΣ Α.Ε.» μπορεί –και αυτός είναι ο στόχος- να ενδυναμώσει το ρόλο των Νομαρχιακών Αυτοδιοικήσεων στον αναπτυξιακό σχεδιασμό των περιφερειών.
      	Περνώ στη δεύτερη καινοτόμο ρύθμιση του κεφαλαίου. Αναφέρομαι στην παράγραφο 2 του άρθρου 3 το οποίο στο σύνολό του στοχεύει με αλλαγές στον ισχύοντα επενδυτικό νόμο να ενισχύσει την αποτελεσματικότητά του. 
      Ειδικότερα στην παράγραφο 2 διευρύνεται με νέες δραστηριότητες το υφιστάμενο φάσμα των επιλέξιμων επενδύσεων. Στις επιλέξιμες επενδύσεις συμπεριλαμβάνονται πλέον και εκείνες που αφορούν την τυποποίηση, τη συσκευασία ή τη συντήρηση προϊόντων του αγροτικού τομέα τα οποία έχουν υποστεί μεταποίηση όπως είναι το λάδι και το κρασί και την αφαλάτωση θαλασσινού νερού και επίσης επενδύσεις που αφορούν τον εκσυγχρονισμό ξενοδοχειακών μονάδων τουλάχιστον σε κατηγορία τεσσάρων αστέρων ήδη με τη νομοτεχνική προσθήκη του Υπουργείου και για τον εκσυγχρονισμό ξενοδοχειακών μονάδων κατηγορίας τριών αστέρων. Ακόμα επιλέξιμες καθίστανται υπό προϋποθέσεις οι επενδύσεις επέκτασης των υφιστάμενων κλειστών σταθμών αυτοκινήτων καθώς και οι επενδύσεις για την παραγωγή ηλεκτρισμού με τη χρήση φωτοβολταϊκών συστημάτων εφόσον αποδίδουν ενέργεια ισχύος έως 2 MW.
      	Είναι στόχος μας να τονωθούν οι επενδύσεις στους εν λόγω κλάδους και ως εκ τούτου να ενισχυθεί η ανταγωνιστικότητα των επιχειρήσεων που δραστηριοποιούνται σ’ αυτούς. Αυτό συνιστά καινοτόμο υποστηρικτική δράση τη στιγμή που η παγκόσμια κρίση απειλεί με δυσμενείς επιπτώσεις τους επενδυτές και την επιχειρηματικότητα.
      	Το δεύτερο κεφάλαιο του σχεδίου νόμου αφορά ρυθμίσεις των θεμάτων του Οργανισμού Ανάπτυξης Δυτικής Κρήτης (ΟΑΔΥΚ) και του Οργανισμού Ανάπτυξης Ανατολικής Κρήτης (ΟΑΝΑΚ). Θέλω κατ’ αρχάς να επισημάνω, όπως είπε και ο Υφυπουργός, ότι η συμβολή των οργανισμών αυτών στην κάλυψη των τοπικών αναγκών υπήρξε ως τώρα κατά γενική παραδοχή καθοριστική. 
      Ωστόσο, όσον αφορά τον ΟΑΔΥΚ δεν μπορώ παρά να μην επισημάνω μια εμφανή δυσαναλογία. Το έργο του ΟΑΔΥΚ για το Ρέθυμνο είναι περιορισμένο σε σχέση με το έργο που έχει επιτελεστεί στα Χανιά. Χαρακτηριστικό είναι ότι στα γραφεία του οργανισμού στα Χανιά εργάζονται περίπου εκατόν εξήντα υπάλληλοι, όταν ο αντίστοιχος αριθμός εργαζομένων στο παράρτημα του Ρεθύμνου δεν ξεπερνά τους δώδεκα . Μάλιστα η εκτεταμένη απαξίωση του θεσμού στο νομό μας συμβαίνει την ίδια στιγμή που οι ανάγκες μας σε έργα ανάπτυξης και υποδομής αυξάνονται ταχύτατα με αποτέλεσμα το υφιστάμενο αναπτυξιακό έλλειμμα.
      Επανέρχομαι στο σχέδιο νόμου και στη ρύθμιση της παραγράφου 3 όπου ενισχύεται σημαντικά ο ΟΑΔΥΚ με επιπλέον αρμοδιότητες. Σαφώς η ρύθμιση αυτή είναι σημαντική και σαφώς μπορεί να επιφέρει σημαντικά οφέλη στη δυτική Κρήτη, ωστόσο οι προβλεπόμενες ενέργειες δεν επαρκούν. Τα οφέλη πρέπει να κατανέμονται ισομερώς. Η περιφερειακή ανάπτυξη πρέπει να είναι ισορροπημένη ώστε να απολαμβάνουν τα οφέλη της όλοι οι κάτοικοι της εκάστοτε περιφέρειας. 
      Επομένως δίκαια οι Ρεθυμνιώτες ζητάμε παράλληλα με την ενδυνάμωση του οργανισμού να αναβαθμιστεί το παράρτημα του ΟΑΔΥΚ στο Ρέθυμνο σε διεύθυνση και να στελεχωθεί με το απαιτούμενο προσωπικό ώστε να ανταποκρίνεται εφεξής πιο ικανοποιητικά στο αναπτυξιακό του έργο.
      Εδώ βέβαια δεν μπορούμε παρά να αναγνωρίσουμε ότι το Υπουργείο Οικονομίας και Οικονομικών άμεσα αποδέχτηκε τις τροποποιήσεις και τις παρατηρήσεις που θέσαμε υπ’ όψιν του κατά τη συζήτηση του νομοσχεδίου στην επιτροπή της Βουλής κι έτσι στις νομοτεχνικές προσθήκες και διορθώσεις επί του νομοσχεδίου ενέταξε όλες τις προτάσεις που είχαμε κάνει και που αφορούν στην καλύτερη λειτουργία του ΟΑΔΥΚ στο Ρέθυμνο και για το Ρέθυμνο.
      Πιο συγκεκριμένα, έγινε δεκτό το αίτημά μας να μπορεί και ο Νομάρχης Ρεθύμνου να έχει το δικαίωμα να αναπληρώνει τον Πρόεδρο του Διοικητικού Συμβουλίου του Οργανισμού και όχι μόνο ο Νομάρχης Χανίων, όπως είχε προβλεφθεί αρχικά. Το Υπουργείο αναγνώρισε επίσης την ανάγκη το Διοικητικό Συμβούλιο του ΟΑΔΥΚ να είναι μικρότερο και άρα να λειτουργεί ως πιο ευέλικτο σχήμα. Ήδη ο αριθμός των μελών του Διοικητικού Συμβουλίου μειώθηκε από δεκαεννέα που ήταν στο αρχικό σχέδιο σε εννέα και ταυτόχρονα η κατ’ αναλογία εκπροσώπηση του Νομού Ρεθύμνου στη σύνθεση του συμβουλίου είναι απόλυτα αναλογική με αυτήν του Νομού Χανίων.
      Τέλος, έγινε αποδεκτό ένα δίκαιο αίτημά μας να απαλειφθεί από το νομοσχέδιο η πρόβλεψη της αποκλειστικής αρμοδιότητας του ΟΑΔΥΚ στην διαχείριση των υδάτινων πόρων. Μ’ αυτόν τον τρόπο ισχύει και για το νομό μας ό,τι ισχύει και για την υπόλοιπη Ελλάδα και ό,τι προβλέπουν οι κείμενες διατάξεις της νομοθεσίας.
      Εδώ θα ήθελα επίσης να σημειώσω ότι δεν έχουμε αντίθεση στο να έχει ο ΟΑΔΥΚ δικαίωμα να διαχειρίζεται τους υδάτινους πόρους. Η αντίθεσή μας έγκειται στην αποκλειστικότητα του σχετικού δικαιώματος, κάτι που ουσιαστικά θα απέκλειε τις τοπικές κοινωνίες από το να έχουν λόγο στη διαχείριση του αγαθού.
      Κυρίες και κύριοι συνάδελφοι, η περιφερειακή ανάπτυξη, η τόνωση της επιχειρηματικότητας και η αύξηση των επενδύσεων είναι στοιχεία μιας αναπτυξιακής πολιτικής που κοιτάει μπροστά, μιας αναπτυξιακής πολιτικής που ακόμα και σε δύσκολες περιόδους κρίσης, σαν αυτή που διανύουμε, διατηρεί σταθερά τον προσανατολισμό της στην αποτελεσματικότητα του δημοσίου τομέα, στην πρόοδο των περιφερειών και την ανταγωνιστικότητα των επιχειρήσεων.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Το παρόν σχέδιο νόμου είναι μία σαφής ένδειξη ότι μ’ αυτόν τον προσανατολισμό κινείται σήμερα η Κυβέρνηση. 
      Ωστόσο, αίτημα και προσδοκία όλων των Ρεθυμνιωτών παραμένει η περιφερειακή ανάπτυξη να είναι δικαίωμα όλων…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε σας παρακαλώ.
      ΟΛΓΑ ΚΕΦΑΛΟΓΙΑΝΝΗ: …oι υποδομές και τα έργα του ΟΑΔΥΚ να εξυπηρετούν συνολικά τους κατοίκους της δυτικής Κρήτης.
      Θέλουμε η ενίσχυση του ΟΑΔΥΚ, την οποία και συζητάμε σήμερα, να αφορά και το Ρέθυμνο, να αφορά και τους Ρεθυμνιώτες.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Κεφαλογιάννη.
      Το λόγο έχει ο Βουλευτής της Νέας Δημοκρατίας στο Νομό Κορινθίας κ. Κωνσταντίνος Κόλλιας.
      ΚΩΝΣΤΑΝΤΙΝΟΣ ΚΟΛΛΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, όταν η Κυβέρνηση της Νέας Δημοκρατίας πριν από λίγα χρόνια ψήφισε τον επενδυτικό νόμο, είχε σαν στόχο να τονώσει την παραγωγικότητα, να ενισχύσει την ανταγωνιστικότητα, αλλά κυρίως να δώσει ώθηση στις επενδύσεις, ιδιαίτερα αυτές που οδεύουν προς την περιφέρεια. Τα αποτελέσματα υπήρξαν εντυπωσιακά.
      Ήδη από την πρώτη φάση υποβλήθηκαν και υλοποιήθηκαν χιλιάδες επενδυτικά σχέδια που είχαν σαν αποτέλεσμα να τονώσουν την επιχειρηματική δραστηριότητα, αλλά και να γεννήσουν χιλιάδες θέσεις εργασίας. 
      Το 2007 η Κυβέρνηση και αφού συνεκτίμησε και αξιολόγησε προσεκτικά όλα τα αποτελέσματα και εν όψει της Δ΄ Προγραμματικής Περιόδου, προέκτεινε το θεσμικό πλαίσιο με νέο επενδυτικό νόμο, ο οποίος αύξησε τους δικαιούχους, έδωσε δυνατότητα προκαταβολής μέχρι το 30% της επιδότησης, αύξησε την επιχορήγηση μέχρι το 60% της επένδυσης –ιδιαίτερα αυτό για τις μικρές επιχειρήσεις- μείωσε το χρόνο αξιολόγησης. Σε συνδυασμό με τη μείωση των φορολογικών συντελεστών, δόθηκαν νέες ευκαιρίες στις μικρές επιχειρήσεις και στην περιφερειακή σύγκλιση.
      Τα αποτελέσματα: Μέχρι τα μέσα του 2008 εγκρίθηκαν τέσσερις χιλιάδες επενδυτικά σχέδια. Δημιουργήθηκαν πάνω από είκοσι χιλιάδες νέες θέσεις εργασίας. Σχεδόν 9.000.000.000 ευρώ δαπανήθηκαν σε επενδύσεις.
      Κυρίες και κύριοι συνάδελφοι, σήμερα όλος ο κόσμος εισέρχεται σε μία περίοδο αβεβαιότητας. Μετά τη φοβερή οικονομική καταιγίδα που σάρωσε την Αμερική, που έχει επηρεάσει βαθιά και πολλές ισχυρές οικονομίες της Ευρωζώνης, επιβάλλεται να αντιδράσουμε.
      Έχουμε στα χέρια μας αναπτυξιακά εργαλεία που μπορούν να βοηθήσουν τη χώρα να αναδυθεί από την κρίση ισχυρή και ανταγωνιστική. Η Κυβέρνηση της Νέας Δημοκρατίας με ένα συνεκτικό πρόγραμμα αντιμετώπισης της κρίσης, αποδεικνύει ότι και τα αντανακλαστικά διαθέτει, αλλά και το μακρόπνοο πλάνο, που εγγυώνται την ανάπτυξη της χώρας. 
      Και αυτό είναι το πρόβλημα για εσάς, κυρίες και κύριοι συνάδελφοι του ΠΑΣΟΚ. Φάνηκε καθαρά και στην τοποθέτηση του εισηγητή της Αξιωματικής Αντιπολίτευσης, που έδειξε ότι το ΠΑΣΟΚ διακατέχεται από άγχος, από αγωνία, γιατί βλέπει ότι η Κυβέρνηση της Νέας Δημοκρατίας έχει τη δυνατότητα, έχει την ικανότητα, έχει τα αντανακλαστικά να προσαρμόζει την οικονομία της στα καινούργια δεδομένα, που δημιουργούνται και κάτω από την επήρεια της μεγάλης οικονομικής κρίσης, να παίρνει πρωτοβουλίες και μέτρα που τονώνουν την επιχειρηματικότητα, που βοηθούν τους οικονομικά ασθενέστερους -που για εμάς είναι το ζητούμενο- που ενισχύουν τους αγρότες, που ενισχύουν τα εισοδήματα των μικρών και μικρομεσαίων επιχειρήσεων. Και βεβαίως, όταν αυτά τα μέτρα θα αρχίσουν να αποδίδουν, τότε θα αντιληφθείτε, κυρίες και κύριοι συνάδελφοι του ΠΑΣΟΚ, πολύ γρήγορα, ότι τα δημοσκοπικά δεδομένα, που συγκυριακά σας ευνοούν, θα ανατραπούν.
      Κυρίες και κύριοι συνάδελφοι, το 82% των πόρων του ΕΣΠΑ 2007-2013 κατευθύνεται στην περιφέρεια. Είναι, επομένως, αυτονόητη η ανάγκη ενίσχυσης των θεσμών που θα διασφαλίσουν την ορθολογική διαχείριση και την αποτελεσματική κατανομή των πόρων. 
      Με την ίδρυση των δύο ανωνύμων εταιρειών «ΝΟΜΟΣ» και «ΔΗΜΟΣ», οι νομαρχίες και οι δήμοι αντίστοιχα υποστηρίζονται στην υλοποίηση των τοπικών έργων. Τα έμπειρα εξειδικευμένα στελέχη και η τεχνογνωσία που θα παρέχουν μπορούν να εγγυηθούν ότι ούτε 1 ευρώ από τα κοινοτικά κονδύλια και την εθνική χρηματοδότηση δεν θα πάει χαμένο. 
      Οι ανεπάρκειες και οι αδιαφανείς διαδικασίες του παρελθόντος, που κόστισαν στη χώρα πακτωλό χρημάτων, εξαλείφονται. Έχω αναπτύξει απ’ αυτό εδώ το Βήμα πολλές φορές τα σκάνδαλα, τις ρεμούλες, την κακοδιαχείριση στο νομό μου, στην Κορινθία, που είχαν σαν αποτέλεσμα να χαθούν τότε δεκάδες δισεκατομμύρια ευρώ. 
      Κυρίες και κύριοι συνάδελφοι, η θέσπιση του κινήτρου της φορολογικής απαλλαγής ως μορφή ενίσχυσης, η κατάργηση της προέγκρισης, η περαιτέρω απλοποίηση της διαδικασίας έγκρισης, η κατά ένα έτος παράταση του χρόνου υλοποίησης των επενδυτικών σχεδίων που έχουν ήδη υποβληθεί, είναι μερικές μόνο από τις βελτιώσεις στον αναπτυξιακό νόμο που θα τονώσουν τις επενδύσεις. 
      Ωστόσο, οι τροποποιήσεις που συζητάμε δεν ενισχύουν απλά την επιχειρηματικότητα. Με την επέκταση των επιλέξιμων επενδύσεων σε νέες δραστηριότητες μπορεί να επιδράσουν καταλυτικά σε τομείς που έχουμε κρίσιμες κοινωνικές προεκτάσεις. Αναφέρω ενδεικτικά: Περιβάλλον και ενέργεια, με την επιδότηση των φωτοβολταϊκών συστημάτων. Αγροτικός τομέας, με επιδότηση ανταγωνιστικών μονάδων τυποποίησης και συσκευασίας. Νέες τεχνολογίες, όπου με υπουργική απόφαση επιδοτούνται κλάδοι εξαιρετικά προηγμένης τεχνολογίας. Κυκλοφοριακό, με την επιλεξιμότητα επενδύσεων που αφορούν σε επέκταση υφιστάμενων κλειστών χώρων στάθμευσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, σε μία εποχή που η αβεβαιότητα κάνει τον πολίτη να θέλει να ασφαλίσει τα χρήματά του, η Κυβέρνηση γνωρίζει τι πρέπει να κάνει και το κάνει. Δημιουργεί το κατάλληλο νομικό και θεσμικό περιβάλλον που δίνει κίνητρα στον ιδιώτη, που εμπνέει εμπιστοσύνη στην επένδυσή του. Προκαλεί την ανάπτυξη και πετυχαίνει να ενισχύσει την οικονομία εκεί που μετράει, στη μικρή και μικρομεσαία επιχείρηση, στον επαγγελματία, στον εργαζόμενο. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ, κύριε Κόλλια, και γιατί τηρήσατε το χρόνο. 
      Το λόγο έχει η Βουλευτής της Νέας Δημοκρατίας στο Νομό Καστοριάς, η κ. Βίβιαν Μπουζάλη. 
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητούμε σήμερα παρουσιάζει ενδιαφέρον, εφόσον προωθεί συστηματικά τόσο την επίλυση σειράς προβλημάτων που παρουσιάστηκαν κατά τη διάρκεια της εφαρμογής του αναπτυξιακού νόμου όσο και τη βελτίωση των ΟΤΑ σε θέματα αποδοτικότερης αξιοποίησης των κοινοτικών πόρων. 
      Αγαπητοί συνάδελφοι, η φιλοσοφία που διέπει τον αναπτυξιακό νόμο είναι απλή και βασίζεται στην ενθάρρυνση των επενδύσεων, στην απελευθέρωση των αναπτυξιακών δυνάμεων και δυνατοτήτων του τόπου, στην ενθάρρυνση των επενδυτών, προκειμένου να αυξήσουν τη συμμετοχή τους σε επενδύσεις στη χώρα μας, γεγονός που άλλωστε αποδείχθηκε στην πράξη, αφού από την πρώτη στιγμή της εφαρμογής του το πλαίσιο αυτό αναδείχθηκε σε πραγματικό εργαλείο ανάπτυξης, συμβάλλοντας αποφασιστικά στην αύξηση των επενδύσεων που πραγματοποιήθηκαν στη χώρα μας. 
      Από τους αγαπητούς συναδέλφους του ΠΑΣΟΚ και στην επιτροπή, αλλά και εδώ -σε κάποια πράγματα, βέβαια, ο κύριος Υφυπουργός ήδη έχει αναφερθεί- ακούστηκαν πολλά, ότι δήθεν έχουμε καθυστερήσεις στο Γ’ Κοινοτικό Πλαίσιο Στήριξης, ότι δεν προχωράμε σωστά στο Δ’ Κοινοτικό Πλαίσιο Στήριξης. 
      Εγώ θα ήθελα να δώσω μερικές απαντήσεις και να σας θυμίσω ότι καθυστερήσατε επί δεκαοκτώ ολόκληρους μήνες την υλοποίηση του πλαισίου, προκαλώντας ανεπανόρθωτη ζημιά στην αναπτυξιακή πορεία της χώρας. Το Μάρτη του 2004 είχατε φθάσει σε βαθμό απορρόφησης 23%. Προκαλέσατε μεγάλα προβλήματα και στρεβλώσεις, που καθυστέρησαν αδικαιολόγητα το Γ’ ΚΠΣ, όπως κατακερματισμό των έργων, υψηλό κόστος λειτουργίας, αδυναμία συντονισμού μεταξύ των αρμοδίων υπηρεσιών, ασαφείς παραγραμματισμούς και μη έγκαιρες εξειδικεύσεις, δημιουργία ενδοπεριφερειακών ανισοτήτων, που δυστυχώς σε ορισμένες περιφέρειες διευρύνονταν, αντί να περιορίζονται και πολλά άλλα που προκάλεσαν κόστος στην ανάπτυξη του τόπου.
      Αντίθετα, προσπαθήσαμε και αυξήσαμε κατακόρυφα την απορροφητικότητα, περνώντας πλείστες δυσκολίες από το 24% στο 91% που είναι σήμερα. Απορροφήσαμε, δηλαδή, 20.000.000.000 ευρώ κοινοτικών και εθνικών πόρων μέσα σε πενήντα μήνες, δηλαδή δυο φορές περισσότερα από την περίοδο 2000-2004, όταν εσείς κρατούσατε στα χέρια σας την αναπτυξιακή πορεία της χώρας.
      Στηρίξαμε την αναπτυξιακή πορεία της χώρας λαμβάνοντας μέτρα και συγκεκριμένες δράσεις, όπως τον αναπτυξιακό νόμο που σημειώνει επιτυχία. Αυτό δεν το λέω εγώ, το λένε τα νούμερα. Θυμίζω ότι σήμερα υλοποιούνται τρεις χιλιάδες οκτακόσια επτά νέα επενδυτικά σχέδια, συνολικού ύψους κοντά στα 9.000.000.000 ευρώ. Ο επενδυτικός νόμος σε συνδυασμό με τη φορολογική μεταρρύθμιση συνετέλεσαν στην αύξηση των επενδύσεων από το 24,4% του ΑΕΠ το 2004 στο 25,7% του ΑΕΠ το 2007. Δηλαδή αυτήν τη στιγμή κατέχουμε την τρίτη καλύτερη επίδοση μεταξύ των χωρών-μελών της Ευρωζώνης.
      Κυρίες και κύριοι συνάδελφοι, ο αναπτυξιακός νόμος αντιμετώπισε αποτελεσματικά τις στρεβλώσεις που δημιούργησαν προηγούμενες νομοθεσίες, πετυχαίνοντας αποτελέσματα για την αναπτυξιακή πορεία της χώρας.
      Ειδικότερα, ενισχύθηκαν τα επενδυτικά σχέδια, ανεξάρτητα από την ηλικία μιας επιχείρησης. Με αυτόν τον τρόπο οι επιχειρήσεις μπορούσαν να εξοικονομούν και χρόνο αλλά και χρήματα, αφού  παλαιότερα έπρεπε να ιδρύονται νέες εταιρείες προκειμένου να υπαχθούν στο νόμο. Δόθηκε η δυνατότητα στους υποψήφιους επενδυτές να υποβάλουν επενδυτικά σχέδια κατά τη διάρκεια όλου του χρόνου και όχι σε συγκεκριμένες περιόδους, όπως οριζόταν στο παρελθόν, με αποτέλεσμα να προκαλούνται μεγάλες καθυστερήσεις, οι οποίες λειτουργούσαν και ως αντικίνητρο για τις επενδύσεις. Δόθηκε η αναγκαία ένεση ζωής στη ξεχασμένη Ελλάδα, μέσα από μια πολυτομεακή εφαρμογή, αλλά και την περιφερειακή χωρική διασπορά που προώθησε ο χαρακτήρας του πλαισίου. Δημιούργησε θέσεις εργασίας σε περιοχές που επικρατούσε η υπανάπτυξη, αλλά και η μαζική φυγή πληθυσμών. Βελτιστοποίησε τα χρονικά περιθώρια που μέχρι τότε, το 2004, αποθάρρυναν τους επενδυτές από τη συμμετοχή τους σε επενδυτικά προγράμματα. Πέτυχε τελικά τη συμφιλίωση ανάμεσα στο κράτος και την ιδιωτική πρωτοβουλία. 
      Σήμερα, βιώνουμε τις συνέπειες της διεθνούς οικονομικής κρίσης και όπως είναι φυσικό οι επενδυτικές ανάγκες μεταβάλλονται, ενώ κάποιες νέες στρεβλώσεις παρατηρήθηκαν και αυτές επιβάλλουν την άμεση παρέμβαση της πολιτείας προκειμένου να διορθωθούν. Μέσα στο πλαίσιο αυτό και σε συνδυασμό με την περαιτέρω διευκόλυνση των επενδυτών, το Υπουργείο Οικονομίας και Οικονομικών προχωρεί σε τροποποίηση των παλαιοτέρων επενδυτικών νόμων, προωθώντας καινοτομίες και κίνητρα για τους νέους επενδυτές, αλλά και τις επιχειρήσεις. 
      Στόχος είναι η περαιτέρω βελτίωση ενός πετυχημένου πλαισίου, προκειμένου να λειτουργεί αποτελεσματικότερα για την ανάπτυξη του τόπου, ειδικότερα, με τις νέες ρυθμίσεις, το άνοιγμα για τις νέες επενδύσεις από τα φωτοβολταϊκά και η ίδρυση της «ΝΟΜΟΣ Α.Ε.» με σκοπό την υποστήριξη του έργου των ΟΤΑ στο κομμάτι των επενδύσεων. 
      Πρόκειται για μια σημαντική διάταξη με ευεργετικές συνέπειες, αφού δίνει τη δυνατότητα στις Νομαρχιακές Αυτοδιοικήσεις της χώρας να υποστηρίζονται σε θέματα ένταξης, ωρίμανσης αλλά και υλοποίησης μεγάλων αναπτυξιακών έργων. Στην επιδότηση επέκτασης των ξενοδοχειακών μονάδων και των χώρων στάθμευσης, χαίρομαι, κύριε Υφυπουργέ, που προχωρήσατε στην προσθήκη και συμπεριλάβατε και τα ξενοδοχεία τριών αστέρων. Να τονίσω και να πω ότι αυτά τα ξενοδοχεία είναι πάνω από το 70% των καταλυμάτων που υπάρχουν στη χώρα και πραγματικά αξίζει να έχουν τη δυνατότητα να γίνουν ακόμα καλύτερες οι υπηρεσίες τους και οι χώροι τους, γιατί και αυτό ακόμη προσελκύει πάρα πολύ κόσμο. 
      Η υπαγωγή στις διατάξεις του ν. 3299/2004 των επενδυτικών σχεδίων που αφορούν την αξιοποίηση της ηλιακής ενέργειας για την παραγωγή ηλεκτρισμού, η χορήγηση των ενισχύσεων, μέσα από ειδική διάταξη, για τη δημιουργία σύγχρονων και ανταγωνιστικών επιχειρηματικών μονάδων, με αντικείμενο την προμήθεια προϊόντων που έχουν ήδη υποστεί επεξεργασία, την επιμήκυνση του απαιτούμενου χρονικού διαστήματος στα δέκα έτη, για τις επιδοτήσεις εκσυγχρονισμού των ξενοδοχείων και φυσικά, τη δυνατότητα και στο νομικό πρόσωπο της Εκκλησίας της Ελλάδας, καθώς και της Ιερής Μητρόπολης να υλοποιούν επενδυτικά σχέδια. 
      Κυρίες και κύριοι συνάδελφοι, γνωρίζουμε τα προβλήματα, αφουγκραζόμαστε τις πραγματικές ανάγκες της οικονομίας και των επενδυτών, αναλαμβάνουμε εκείνες τις αναγκαίες πρωτοβουλίες που τονώνουν την επιχειρηματικότητα, τις επενδύσεις, αλλά και την ανάπτυξη της χώρας.
      Θεωρώ, λοιπόν, ότι το νέο νομοθετικό πλαίσιο του Υπουργείου Οικονομίας και Οικονομικών κινείται προς την ορθή κατεύθυνση, αντιμετωπίζοντας αποτελεσματικά τα θέματα που  προκύπτουν και γι’ αυτό υπερψηφίζω το νέο πλαίσιο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ενώ το νομοσχέδιο αναφέρεται σε δύο σημαντικά θέματα για την οικονομική και αναπτυξιακή πορεία της χώρας, δεν έχει ούτε αρχή ούτε τέλος. Είναι συρραφή τροποποιήσεων και τροπολογιών του νόμου για τη διαχείριση του ΕΣΠΑ που δεν λειτούργησε ακόμη και του αναπτυξιακού νόμου, χωρίς όμως να αλλάζει τη γραφειοκρατική και αναποτελεσματική τους δομή. Η έναρξη του ΕΣΠΑ που θα μπορούσε να αποτελέσει εργαλείο ανάπτυξης αλλά και αντιμετώπισης της κρίσης, έχει καθυστερήσει δυο χρόνια και δεν φαίνεται ότι θα αποδώσει ούτε μέσα στο 2009.
      Κύριε Υπουργέ, αντί να αλλάξετε και να απλοποιήσετε τη συγκεντρωτική δομή και να καταργήσετε τα πολυδαίδαλα σχήματα που είχαν νομοθετηθεί, προχωρείτε σε μια ακόμη γραφειοκρατική παρέμβαση. Δημιουργείτε τη «Νόμος Α.Ε.» κλωνοποιώντας τη «Δήμος Α.Ε.» που ακόμη δεν έχει λειτουργήσει. 
      ΝΙΚΟΛΑΟΣ ΓΚΑΤΖΗΣ: «Νομός Α.Ε.» κύριε συνάδελφε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Το ίδιο κάνει. Θα γίνει «νόμος» η συγκεντρωτική δομή, κύριε συνάδελφε. Είναι νόμος για την Κυβέρνηση της Νέας Δημοκρατίας, γιατί δεν έχει εμπιστοσύνη στην περιφέρεια, δεν έχει εμπιστοσύνη στην Αυτοδιοίκηση. Χρησιμοποιεί τη «ΜΟΔ», τη μονάδα οργάνωσης διοίκησης για ρουσφετολογικές σκοπιμότητες. Συνεχίζει τον ίδιο επιζήμιο δρόμο που χάραξε από την αρχή για τη χώρα και τους πολίτες, με το σύνθημα «πρώτα οι ημέτεροι». 
      Κυρίες και κύριοι συνάδελφοι, η Κυβέρνηση οδήγησε τη χώρα σε περιπέτεια. Από την πρώτη στιγμή που ανέλαβε την Κυβέρνηση ανάλωσε πάρα πολύ γρήγορα όλα όσα είχαμε πετύχει με θυσίες του ελληνικού λαού. Η αδυναμία της Κυβέρνησης να συνεχίσει τους ρυθμούς απορρόφησης του Γ’ Κοινοτικού Πλαισίου Στήριξης, την οδήγησε στο τέχνασμα της μείωσης του προϋπολογισμού, στη μείωση της εθνικής συμμετοχής. Έτσι, χάθηκαν σημαντικοί πόροι από την Ευρωπαϊκή Ένωση, χάθηκαν σημαντικά έργα τα οποία θα πάρουν τη θέση άλλων στο Δ’ Κοινοτικό Πλαίσιο Στήριξης. 
      Έρχομαι τώρα στις ρυθμίσεις για τον αναπτυξιακό νόμο και θυμίζω πρώτα απ’ όλα ότι η χώρα έμεινε χωρίς αναπτυξιακό νόμο το 2004 και το 2005, αφού οι προβλέψεις που υπήρχαν με υπουργικές αποφάσεις και προεδρικά διατάγματα άργησαν πάρα πολύ να υλοποιηθούν. Δυο χρόνια χρειάστηκε η ενεργοποίηση όμως, πολλές επενδύσεις χάθηκαν το ίδιο διάστημα και η αποσύνδεση, κύριε Υπουργέ, της ένταξης στον αναπτυξιακό νόμο από την υποχρεωτική δημιουργία θέσεων εργασίας είχε και αυτή τα αρνητικά της αποτελέσματα. 
      Ως προς τη λειτουργία του νόμου πολλές εντάξεις, λίγες πιστοποιήσεις ακόμη λιγότερες πληρωμές. Αυτή είναι η αξιολόγησή του με τρεις κουβέντες. 
      Κύριε Υπουργέ, παραλάβατε, βέβαια, πρόσφατα. Ενημερωθήκατε πόσα εκατομμύρια χρωστάει το Υπουργείο Οικονομικών στους επενδυτές που έχουν προχωρήσει τις επενδύσεις τους ή έχουν ολοκληρώσει; 
      Σήμερα πολλές από τις τροποποιήσεις τις οποίες φέρνετε θα επιδεινώσουν το ήδη αρνητικό επενδυτικό κλίμα. Η αύξηση παραδείγματος χάριν των πέντε ετών σε δέκα ή σε οκτώ, όπως το τροποποιήσατε, προκειμένου να μπορούν να καταθέσουν νέο επενδυτικό φάκελο, είναι καταστροφική ιδιαίτερα στη δύσκολη οικονομική συγκυρία την οποία περνάμε. Αντί να μειωθεί ο χρόνος και να διευκολύνουμε και να έχουμε κίνητρο για επενδύσεις, εσείς βάζετε αποκλεισμούς και νέα προβλήματα. 
      Το ίδιο κάνετε με την άλλη διάταξη για τους κλειστούς σταθμούς στάθμευσης αυτοκινήτων όπου απαγορεύετε στους δήμους και στις εταιρείες τους να υποβάλλουν φάκελο για να ενταχθούν στο νόμο και τους οδηγείτε στην αγκαλιά των ιδιωτών, υποχρεωτικά μέσα από ιδιώτες να περάσει η συγκεκριμένη επένδυση. Γιατί αυτή η σκοπιμότητα; Και οι δήμοι πρέπει να δικαιούνται να υποβάλλουν φάκελο. 
      Κυρίες και κύριοι συνάδελφοι, ο ΟΑΔΥΚ και ο ΟΑΝΑΚ έχουν προσφέρει στην ανάπτυξη της Κρήτης παρ’ ότι δεν είχαν τη στήριξη διαχρονικά της πολιτείας και το τονίζω αυτό. Αυτό τουλάχιστον ισχύει για τον ΟΑΝΑΚ του οποίου είχα την τιμή να είμαι Πρόεδρος το 2003. Μέχρι το 2003, λοιπόν, δεν είχε πάρει ούτε 1 ευρώ ο ΟΑΝΑΚ για τα λειτουργικά του έξοδα. Από το 2003 και μέχρι πέρυσι έπαιρνε επιχορήγηση για τα λειτουργικά έξοδα ένα συγκεκριμένο ποσό, όμως το 2008 σταμάτησε πάλι ο κρουνός. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευτυχώς που ήρθε η Νέα Δημοκρατία, κύριε συνάδελφε!
      ΒΑΣΙΛΕΙΟΣ ΚΕΓΚΕΡΟΓΛΟΥ: Σταμάτησε ο κρουνός. 
      Για τις ρυθμίσεις που γίνονται με το νομοσχέδιο συμφωνώ με αυτές που δίνουν τη δυνατότητα στους δύο οργανισμούς να  μετέχουν στην υλοποίηση του ΕΣΠΑ. Προφανώς και προτιμώ τον ΟΑΔΥΚ και τον ΟΑΝΑΚ από τους αθηνοκεντρικούς ΔΗΜΟΣ ΑΕ και ΝΟΜΟΣ ΑΕ.
      Βέβαια, μια κυβέρνηση που θα είχε εμπιστοσύνη στην αυτοδιοίκηση δεν θα προχωρούσε στη μερική επανακρατικοποίηση των οργανισμών.  Όμως τέτοια κυβέρνηση δεν υπάρχει σήμερα   και δεν έχω «παράλογες» απαιτήσεις από τη σημερινή. 
      Σε κάθε περίπτωση, η μείωση των μελών του ΔΣ (σε 9 από 19 που προβλεπόταν στην αρχή) και μάλιστα με αντιστοιχία στους μετόχους αποτελεί βήμα προς τη σωστή κατεύθυνση. Βέβαια πρέπει να προβλεφθεί και η εκπροσώπηση όλων των μετόχων εάν δεν μεταβιβαστούν οι μετοχές τους στο δημόσιο, διότι με τη ρύθμιση αυτή δεν προβλέπεται, αποκλείονται μέτοχοι από την εκπροσώπηση στο ΔΣ ή από τη δυνατότητα εκλογής. 
      Τέλος, επισημαίνω την ανάγκη να ισχύσει και για τους δύο αυτούς οργανισμούς ό,τι ισχύει για την ΝΟΜΟΣ ΑΕ σχετικά με τις ατέλειες και τις απαλλαγές, όπως προβλέπονται από την παράγραφο 7 του άρθρου 2 του νομοσχεδίου. Γιατί δύο μέτρα και δύο σταθμά; 
      Κυρίες και κύριοι συνάδελφοι, το τελευταίο διάστημα παρατηρούνται πολλά κρούσματα κυβερνητικών αποφάσεων, που αποκλείουν την Κρήτη απ’ όσα ισχύουν για την υπόλοιπη χώρα. Δεν είναι μόνο αυτό που αναδείχθηκε το προηγούμενο διάστημα με τα αιτήματα των αγροτών. Δεν είναι μόνο η εξαίρεση από την επιδότηση μεταφορών της Κρήτης, ενώ όλη η άλλη νησιώτικη χώρα επιδοτείται. 
      Πρόσφατα απεντάχθηκε και η ανάπλαση της Κρητικής Εστίας, εδώ στην Αθήνα, από το Γ’ Κοινοτικό Πλαίσιο Στήριξης και ο κατάλογος είναι μακρύς. 
       Δεν θα ανέφερα σήμερα όλα αυτά εάν δεν διαπίστωνα, μελετώντας το νομοσχέδιο, την εξαίρεση ακόμα και της Εκκλησίας της Κρήτης από διάταξη του νομοσχεδίου που συζητούμε.  Αναφέρει στο συγκεκριμένο άρθρο: «Εκκλησία της Ελλάδος, Μητροπόλεις, Ιερές Μονές και Ιερά Κοινότητα του Αγίου Όρους» .
      Κύριοι υπάρχει και η Εκκλησία της Κρήτης και απαιτούμε από την Ελληνική Πολιτεία να έχει την ίδια αντιμετώπιση και για την Εκκλησία της Κρήτης. Εάν δεν  την εντάξετε, θα πρέπει να αφαιρέσετε όλο το άρθρο. Αλλιώς, δεν το δεχόμαστε. 
      Ας θεωρήσουμε, κύριοι συνάδελφοι, ότι όλα τα προηγούμενα είναι τυχαία. Αποδείξτε σήμερα ότι είναι τυχαία. Άλλως, αποτελούν συστηματική προσπάθεια αποκλεισμού της Κρήτης από προγράμματα, δράσεις και χρηματοδοτήσεις. Από αυτό το Βήμα καλώ και τους άλλους συναδέλφους της Κρήτης εάν δεν το έχουν προσέξει, να τοποθετηθούν πάνω σ' αυτό το θέμα, διότι είναι και θέμα αξιοπρέπειας. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, εάν μου επιτρέπετε για μισό λεπτό. 
      ΠΡΟΕΔΡΕΥΩΝ (Αναστάσιος Νεράντζης):  Επί ποίου θέματος;
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Να απαντήσω  στον κύριο συνάδελφο. 
      ΠΡΟΕΔΡΕΥΩΝ (Αναστάσιος Νεράντζης): Δεν αναφέρθηκε σε εσάς. Όταν θα έλθει η σειρά σας να μιλήσετε, θα πείτε  αυτό που θέλετε να πείτε. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Να πω μόνο στον κύριο συνάδελφο, κύριε Πρόεδρε, ότι εδώ και δεκαπέντε, είκοσι μέρες κάναμε παρεμβάσεις στον Υπουργό.  
      ΠΡΟΕΔΡΕΥΩΝ (Αναστάσιος Νεράντζης): Καλώς. Αυτό κατεγράφη στα Πρακτικά. 
      Το λόγο έχει ο Κοινοβουλευτικός Εκπρόσωπος του ΚΚΕκ. Γκατζής. 
       ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα να πω στον κύριο Υφυπουργό ότι οποιαδήποτε πολιτική αντιπαράθεση δεν έχει προσωπικό χαρακτήρα. Γίνεται πολιτική  αντιπαράθεση, τουλάχιστον από τη δική μας πλευρά -το ίδιο νομίζω ισχύει και για τους άλλους συναδέλφους- απέναντι σε μια πολιτική,  -όχι  όμως προσωπικά για κανέναν και ιδιαίτερα σε σας- που θητεύουμε σε αυτή την Αίθουσα για αρκετά χρόνια και γνωριζόμαστε καλά. 
      Να πω γιατί γίνεται πολιτική αντιπαράθεση. Εμείς, για παράδειγμα, είπαμε ότι αυτό το νομοσχέδιο είναι συνέχεια όλων των άλλων αναπτυξιακών  νόμων. Ένα αυτό. Και  δεύτερον, ότι είναι μέσα στις διαρθρωτικές παρεμβάσεις που γίνονται από την Ευρωπαϊκή Ένωση να εκσυγχρονίσει όσο το δυνατόν το σύστημα μονομερώς, ενισχυόμενο οικονομικά και από την άλλη μεριά να έχει δυσμενείς επιπτώσεις στα εργασιακά, οικονομικά και κοινωνικά θέματα των εργαζομένων,. 
      Από αυτή την άποψη, λοιπόν, και  μ' αυτό το κριτήριο και διαπίστωση κρίνουμε και  αυτό το νομοσχέδιο και κάνουμε τις παρατηρήσεις. 
      Θα πω εδώ, κύριε Πρόεδρε, το εξής. Για παράδειγμα, δεν είναι χαριστική υπέρ του μεγάλου κεφαλαίου, υπέρ των ιδιωτών, η πράξη αυτή με την οποία δίνετε δημοτικά οικόπεδα, χρήματα του δημοσίου να τα εκμεταλλεύονται για τριάντα χρόνια οι ιδιώτες, χωρίς να βάζουν, κύριε Πρόεδρε δεκάρα;
      Γιατί; Γιατί και για τα μεγάλα έργα που έγιναν, τα οδικά και τα λοιπά, που αναφέρθηκε και ο κύριος Υπουργός, οι ιδιώτες δεν έχουν βάλει, απ’ ό,τι αποδεικνύεται από τις ίδιες μελέτες, παραπάνω από 8% και τα εκμεταλλεύονται για τριάντα και σαράντα χρόνια με διόδια που τα βγάζουν τα έξοδα, από το ποσοστό 8% -κοιτάξτε την Αττική Οδό- μέσα σε δύο-τρία χρόνια, όταν το δημόσιο σπαταλάει και χρηματοδοτεί με πολλά λεφτά. Δεν είναι παραδείγματος χάριν και φωτογραφική διάταξη, όταν έρχεται αυτή τώρα, με δήθεν επιπλέον τριάντα-σαράντα θέσεις πάρκινγκ, να δίνεται και η πλατεία Πατησίων με Κύπρου; Πείτε ότι δεν πρόκειται για τέτοια υπόθεση.
      Να έρθω τώρα στην ενέργεια. Εμείς, κύριε Πρόεδρε, είμαστε ενάντια στην απελευθέρωση της ενέργειας. Θεωρούμε ότι πρέπει να υπάρχει ένας δημόσιος φορέας ενέργειας, που θα ξεκινάει από την πρώτη ύλη, μέχρι τις παραγωγικές μονάδες, με σκοπό να εξυπηρετεί ευρύτερες κοινωνικές και λαϊκές ανάγκες των εργαζομένων. Όμως, εδώ δεν μπορεί να μην δει κανένας ότι είναι πρόκληση, όταν, κύριε Πρόεδρε, από ήπιες μορφές ενέργειας, όπως έχουμε εδώ τα φωτοβολταϊκά, που ουσιαστικά η χρηματοδότηση φθάνει μέχρι το 60% και πολλές φορές με τις υπερτιμολογήσεις δεν βάζουν τίποτα οι κύριοι αυτοί, έχουμε τώρα το ακριβότερο τιμολόγιο, σχεδόν διπλάσιο και αγγίζει το τριπλάσιο του κόστους της παραγωγής ηλεκτρικής ενέργειας, που έχει η ΔΕΗ. Αυτό δεν είναι χαριστικές πράξεις; Και εδώ βλέπουμε, κύριε Πρόεδρε, τι γίνεται τώρα με την αναθεώρηση που κάνει και η ΔΕΗ για τις δύο μονάδες που είχε σχεδιάσει και δείχνει την προχειρότητα, αλλά και το ότι δεν σχεδιάζει μακροχρόνια για τις κοινωνικές ανάγκες.
      Να έρθω τώρα σε άλλα, που είναι πολύ σοβαρά. Παραδείγματος χάριν, σας είπαμε ότι δεν μπορεί να προχωρήσετε στην κάλυψη τελικά των αναγκών για ύδρευση με την αφαλάτωση. Αυτό θα έλεγα, κύριε Υπουργέ, ότι είναι το έσχατο μέσο, η έσχατη λύση. Θα έπρεπε να δείτε έργα υποδομής, να διαθέσετε πιστώσεις, να εκμεταλλευτούμε τα επιφανειακά νερά, από τα οποία το 8% μόνο σήμερα εκμεταλλευόμαστε -όλα τα άλλα πάνε στη θάλασσα- να ενισχύσουμε τους υπόγειους ορίζοντες, να κάνουμε λιμνοδεξαμενές κ.λπ., όλα αυτά, που με ένα φτηνό κόστος θα μπορέσουμε να γλυτώσουμε και τα ατμόρρυπα, τα οποία επιβαρύνουν το φυσικό περιβάλλον, ιδιαίτερα το θαλάσσιο, καταστρέφουν όλο το οικοσύστημα και από την άλλη μεριά είναι ενεργοβόρα, αλλά έχουν και πολύ μεγάλο κόστος. Ποιος θα το πληρώσει αυτό; Και ιδιαίτερα όταν αυτή την επιχείρηση την κάνει ιδιώτης, που θα προσθέσει και το κέρδος μέσα. 
      Άλλο παράδειγμα, το οποίο μπορούμε να πούμε, κύριε Υπουργέ. Κύριε Πρόεδρε, να φανταστείτε ότι πληρώνετε ακόμη και τους μισθούς και τα έξοδα των νεοπροσλαμβανομένων εργαζομένων για δύο χρόνια σε επιχειρήσεις. Είναι δυνατόν να καλύπτει τελικά το δημόσιο, να καλύπτουν οι εργαζόμενοι το κόστος της επιχείρησης, τα λειτουργικά της έξοδα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Ερχόμαστε στις ξενοδοχειακές μονάδες. Εμείς θεωρούμε ότι ο τουρισμός τελικά δεν είναι ο υψηλών προδιαγραφών τουρισμός, ο οποίος έχει κλειστό κύκλωμα υπηρεσιών και δεν πάει δραχμή τελικά στους τόπους, εκεί που είναι, και πολύ περισσότερο που τα «ψαχνά» όλα τα έχουν αγοράσει σε εξευτελιστικές τιμές ορισμένοι. 
      Και τελευταία να πω, κύριε Υπουργέ, για τις εκκλησίες. Πρόσφατα είχαμε ένα μεγάλο οικονομικό, κοινωνικό και προπαντός ηθικό πρόβλημα, σκάνδαλο μεγάλο, με το Βατοπέδι. Ερχόμαστε τώρα ξανά και λέμε για τις εκκλησίες. Γιατί; Αν έχετε διαβάσει και πιστεύω ότι έχετε διαβάσει δημοσιεύματα που αναφέρονται στα περιουσιακά στοιχεία…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ο χρόνος σημαίνει για εσάς. Σας παρακαλώ, να τελειώσετε.
      ΝΙΚΟΛΑΟΣ ΓΚΑΤΖΗΣ: Είναι δισεκατομμύρια έσοδα. Πού πάνε αυτά; 
      Λοιπόν, για όλους αυτούς τους λόγους, εμείς λέμε ότι αυτό το νομοσχέδιο είναι πέρα για πέρα νομοσχέδιο που δεν λύνει βασικές κοινωνικές ανάγκες, είναι νομοσχέδιο στην ίδια κατεύθυνση που είχατε όλα αυτά τα χρόνια, που είχαμε ανάπτυξη, αλλά ο χαρακτήρας της δεν έχει αλλάξει.
      Ευχαριστώ, κύριε Πρόεδρε, για την ανοχή σας.
      ΠΡΟΕΔΡΕΥΩΝ (Αναστάσιος Νεράντζης): Δεν πιστεύω να έχετε παράπονο. Έτσι δεν είναι; 
      Το λόγο έχει ο κ. Μαργαρίτης Τζίμας.
      ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, είναι φανερό πως τα αποτελέσματα των τελευταίων δημοσκοπήσεων που δείχνουν ένα προβάδισμα στο κόμμα της Αξιωματικής Αντιπολίτευσης, το οδηγούν σ’ έναν επικίνδυνο δρόμο λαϊκισμού και ανευθυνότητας, ένα δρόμο που είναι μεν επιζήμιος για το ίδιο το ΠΑΣΟΚ –κάτι που δεν μας αφορά- αλλά είναι καταστροφικός για την Ελλάδα. Και γι’ αυτό, έχουμε υποχρέωση να ορθώσουμε τον πολιτικό μας λόγο αλλά και τις πολιτικές μας, προκειμένου να αποτρέψουμε αυτή την καταστροφική πορεία. 
      Ξέρετε, κυρίες και κύριοι συνάδελφοι του ΠΑΣΟΚ, τι σημαίνει διαχειριστική επάρκεια των οργανισμών αυτοδιοίκησης και με ποια διαδικασία μέχρι σήμερα οι νομαρχίες και οι δήμοι παίρνουν τη διαχειριστική επάρκεια, που είναι απαραίτητο στοιχείο για να εκτελέσουν έργα είτε από το Γ’ και πολύ περισσότερο από το Δ’ Κοινοτικό Πλαίσιο Στήριξης; Οι νομάρχες, λοιπόν, και οι δήμαρχοι μέχρι σήμερα για να κάνουν το φάκελο, προκειμένου να πάρουν διαχειριστική επάρκεια, προσλαμβάνουν ιδιωτικές εταιρείες, τους συντάσσουν το φάκελο και στη συνέχεια τον υποβάλλουν. Και αυτές οι ιδιωτικές εταιρείες μετά παρακολουθούν τα νομαρχιακά ή δημοτικά έργα. Γι’ αυτό είναι αναγκαιότητα αυτό που προτείνει ο Υπουργός, η ίδρυση της ΝΟΜΟΣ ΑΕ, η οποία, εκτός από το συντονισμό θα βοηθάει τις νομαρχίες, όπως και η ΔΗΜΟΣ ΑΕ τους δήμους, στη σύνταξη και απόκτηση διαχειριστικής επάρκειας. Αυτό το συντονιστικό επιτελικό όργανο, που το ανέθεταν κυρίως στην ιδιωτική πρωτοβουλία, παίρνει πλέον θεσμική οντότητα. 
      Έγινε πολύς λόγος για Κοινοτικά Πλαίσια Στήριξης και για Ευρωπαϊκή Κοινότητα στην Αίθουσα αυτή απόψε. Και διερωτώμαι: θα μπορούσε κάποτε ή θα μπορούσε ποτέ η Βουλή των Ελλήνων να μιλάει για θέματα Ευρωπαϊκής Ένωσης, αν πριν από τριάντα ακριβώς χρόνια ο αείμνηστος Κωνσταντίνος Καραμανλής άκουγε τότε τον Αρχηγό της Αξιωματικής Αντιπολίτευσης, τον αείμνηστο Ανδρέα Παπανδρέου που έλεγε «έξω από την ΕΟΚ»;
      Πώς είναι δυνατόν, λοιπόν, αυτό το κόμμα, το οποίο για εκείνη τη στάση που πήρε πριν από τριάντα χρόνια δεν ζήτησε ακόμη συγγνώμη από τον ελληνικό λαό, να έρχεται και να εγκαλεί αυτή την Κυβέρνηση, που με τις δικές της ενέργειες -αυτό το κόμμα, η Νέα Δημοκρατία- έβαλε στη μεγάλη πολιτική και οικονομική οικογένεια τη χώρα μας; 
      Σε τι διαφωνείτε σήμερα; Ξέρετε τι καταψηφίζετε; Καταψηφίζετε, κυρίες και κύριοι συνάδελφοι του ΠΑΣΟΚ, να μην υπάρχει ένταξη στον αναπτυξιακό νόμο για τον αγρότη και τον κτηνοτρόφο και επιχορήγηση μέχρι 60%, όταν θέλει να κάνει τυποποίηση, συσκευασία και συντήρηση των αγροτικών ή κτηνοτροφικών του προϊόντων. 
      Εσείς δεν θέλετε να επιχορηγούνται ούτε οι αγρότες ούτε οι κτηνοτρόφοι, γιατί έτσι ακριβώς ασκούσατε την πολιτική σας. Είχατε συντάξει τόσους αναπτυξιακούς νόμους από το 1981 μέχρι το 2004 και κανείς αγρότης ή κτηνοτρόφος δεν μπορούσε να ενταχθεί για επιχορήγηση, σε κανέναν από τους αναπτυξιακούς σας νόμους. 
      Ξέρετε πού διαφωνείτε, κυρίες και κύριοι συνάδελφοι; Δεν θέλετε να έχουμε αφαλάτωση νερού. Η Ελλάδα πνίγεται από θαλασσινό νερό. Υπάρχουν νησιά στην Ελλάδα, στη χώρα μας, που χρειάζεται να κάνουν αφαλατώσεις, βασισμένα πάνω σ’ ένα θεσμικό πλαίσιο που φέρνει αυτή η Κυβέρνηση, για να λύσουν το πρόβλημα της λειψυδρίας. Και όχι μόνο αυτά τα νησιά, αλλά το νερό που θα προκύψει από την αφαλάτωση μπορεί να χρησιμοποιείται και για αγροτικές καλλιέργειες. Άρα, είστε αντίθετοι και πάλι με τον αγροτικό κόσμο της χώρας. 
      Ξέρετε σε τι λέτε «όχι» σήμερα; Όχι στην παραγωγή ηλεκτρισμού από φωτοβολταϊκά, από βιομάζα και από αιολική ενέργεια. Αυτό το κόμμα του εκσυγχρονισμού λέει «όχι» σε επενδύσεις προηγμένης τεχνολογίας και στην καινοτομία, που προβλέπει αυτό το νομοσχέδιο, με την τροποποίηση του αναπτυξιακού νόμου. 
      Και ξέρετε ακόμη πού λέτε όχι; Όχι στην απλοποίηση των διαδικασιών. Εσείς θέλετε να υπάρχει προέγκριση επιλεξιμότητας των επενδύσεων. Εμείς λέμε «όχι» στην προέγκριση της επιλεξιμότητας των επενδύσεων, γρηγορότερα να ξεμπλοκάρουμε τις επενδύσεις στην ελληνική περιφέρεια.
      Φυσικά, εγώ τουλάχιστον, δεν περίμενα μια διαφορετική στάση από το Κόμμα της Αξιωματικής Αντιπολίτευσης, διότι όταν εμείς ψηφίζαμε τον αναπτυξιακό νόμο το Δεκέμβριο του 2004, το Κόμμα της Αξιωματικής Αντιπολίτευσης αποχωρούσε από τη Βουλή. Έτσι είναι! Κυβερνήσατε την Ελλάδα, χωρίς να έχετε τα τελευταία τέσσερα χρόνια εγκεκριμένο αναπτυξιακό νόμο! Με τόση προχειρότητα κυβερνούσατε αυτή τη χώρα από το 2000 μέχρι το 2004!
      «Επουσιώδεις οι τροποποιήσεις, πρόσχημα η διεθνής κρίση». Ακούστηκε εδώ, στην Αίθουσα αυτή, από τον εισηγητή της Αντιπολίτευσης ότι είναι πρόσχημα η διεθνής οικονομική κρίση! Μα, κύριοι συνάδελφοι του ΠΑΣΟΚ, σε ποιον κόσμο ζείτε; Δεν επικοινωνείτε με το παγκόσμιο σκηνικό; Δεν έχετε αντιληφθεί ότι η παγκόσμια κρίση χτυπά και την ελληνική οικονομία; Και να κάνουμε το σταυρό μας που ακόμη δεν έχουμε χτυπηθεί από την παγκόσμια κρίση –και αυτό οφείλεται στην οικονομική πολιτική που άσκησε η Κυβέρνηση Καραμανλή τα τελευταία τεσσεράμισι χρόνια-, όταν η Γερμανία, η Γαλλία και η Αγγλία απολύουν εκατομμύρια πολιτών τούς τελευταίους μήνες. 
      Σ’ αυτή, λοιπόν, την πορεία σας, την αλλοπρόσαλλη, την αντιφατική, την επικίνδυνη για τον Έλληνα πολίτη, η Νέα Δημοκρατία δεν πρόκειται ούτε να συναινέσει ούτε να σας ακολουθήσει. Γιατί εμείς εκπέμπουμε τη δύναμη της υπευθυνότητας, απέναντι στην ανευθυνότητα που σας χαρακτηρίζει σε όλη σας την πολιτική διαδρομή.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε τον κ. Τζίμα.
      Ο Βουλευτής της Νέας Δημοκρατίας στο Νομό Φθιώτιδας κ. Ηλίας Καλλιώρας έχει το λόγο για επτά λεπτά. 
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε. 
      Αγαπητοί συνάδελφοι, άκουσα τον εισηγητή του ΠΑΣΟΚ να λέει ότι η Κυβέρνηση έχασε τον έλεγχο ή επίσης ότι η πολιτική της Κυβέρνησης απέτυχε παταγωδώς. Εγώ θα πω μόνο δυο στοιχεία πολύ σύντομα και, αν θέλει ο εισηγητής στη δευτερολογία ή αύριο, ας απαντήσει στα συγκεκριμένα επίσημα στοιχεία του κράτους. 
      Τα δύο χρόνια, από το Μάιο του 2005 μέχρι τον Ιούνιο του 2007, στην πρώτη φάση εφαρμογής του νόμου, του οποίου σήμερα συζητούμε την επέκτασή του, τρεις χιλιάδες εξακόσια εβδομήντα ήταν τα επενδυτικά σχέδια, 8.000.000.000 ευρώ σε αξία, 3,3 δισεκατομμύρια ευρώ από το κράτος, είκοσι χιλιάδες θέσεις εργασίας. Στη συνέχεια, από τον Ιούλιο του 2007 μέχρι τέλος του 2008, τα σχέδια ήταν τέσσερις χιλιάδες οκτακόσια εβδομήντα τρία, 12,6 δισεκατομμύρια ευρώ σε αξία και οι επιχορηγήσεις από το κράτος ήταν 5.000.000.000 ευρώ. 
      Μπορεί το ΠΑΣΟΚ να μου πει ποια είναι τα δικά του στοιχεία, να τα συγκρίνουμε; Και ας αφήσουμε τα παχιά λόγια!
      Αγαπητοί συνάδελφοι, ο νόμος που συζητούμε σήμερα είναι μια επέκταση, συμπλήρωση δηλαδή του αναπτυξιακού νόμου που υπάρχει μέχρι αυτή τη στιγμή. Φυσικό είναι να προσαρμόζει διατάξεις και βεβαίως να προσλαμβάνει τις καταστάσεις, όπως η διεθνής κρίση, επεκτείνοντας τις εφαρμογές του και σε σημεία, τα οποία χρειάζεται να δώσουμε τη διάσταση που πρέπει στις επιπρόσθετες ανάγκες. 
      Επίσης, άκουσα τον εισηγητή να λέει ότι η Νέα Δημοκρατία, χωρίς φιλοσοφία και ευαισθησία προχωρά μπροστά και μάλιστα, έκανε συγκρίσεις σε σχέση με το ΕΣΠΑ, δηλαδή πού βρίσκεται αυτή τη στιγμή και ποια κατάσταση επικρατεί. 
      Εγώ θέλω να θυμίσω το εξής, ότι το Δεκέμβριο του 2005 και το εξάμηνο της Βρετανικής Προεδρίας ο Έλληνας Πρωθυπουργός ήταν ο πρώτος που πήγε στο Λονδίνο και ήταν ακριβώς ο ίδιος ο Έλληνας Πρωθυπουργός, ο Κώστας Καραμανλής, ο οποίος έφυγε από την οδό Downing Street 10, από την τότε πρωθυπουργική κατοικία, για να φέρει το ποσό των 36.000.000.000 στη χώρα. Γιατί ακούω πολλές φορές οι συνάδελφοι να λένε «μα, τι έκανε ο Καραμανλής;».
      Ο Πρωθυπουργός πήγε την ώρα που έπρεπε να φέρει αυτά τα ποσά. Τώρα, από κει και πέρα, είναι στη δική μας δικαιοδοσία, όλων των κομμάτων της χώρας, να κάνουμε σωστή και χρηστή διαχείριση. Βεβαίως, δεν ξεχνάμε και το 80% και πάνω αυτών των χρημάτων που είναι να οδηγηθούν στην περιφέρεια.
      Επίσης, άκουσα ότι ο εισηγητής είπε πως χωρίς όραμα και «μπούσουλα» προχωράμε μπροστά και έκανε αναγωγή στο Γ΄ Κοινοτικό Πλαίσιο, το οποίο μας το άφησαν στο 20%. Ξεπεράσαμε στο τέλος του 2008 το 95% και πάλι κατηγορούμαστε. Δηλαδή, κάτι που ήταν θαλασσωμένο, προχώρησε μπροστά και από πάνω έχουμε ταυτόχρονα τη χωρίς αντίκρισμα κινδυνολογία από το ΠΑΣΟΚ
      Φίλες και φίλοι, ο εισηγητής του ΠΑΣΟΚ είπε και κάτι άλλο, ότι δηλαδή είμαστε εκτεθειμένοι ως χώρα, χωρίς να έχουμε προϋπολογισμό. Και πολλές φορές αναρωτιέμαι ποιοι το λένε και γιατί το λένε και αν συγκρίνουν αυτή τη στιγμή την κατάσταση στη χώρα με προϋπολογισμούς και καταστάσεις άλλων κρατών, που είναι πιο προηγμένα και έχουν αρνητική ανάπτυξη και όχι μόνο. Και ποιοι το λένε; Αυτοί που άφησαν τη χώρα μας ως μία άλλη «LEHMAN BROTHERS», η οποία είχε μια κατάσταση στο εσωτερικό της όσον αφορά στα δημοσιονομικά θέματα και ήταν να καταρρεύσει, αν δεν προχωρούσε η Νέα Δημοκρατία σ’ αυτό που λέμε «ήπια δημοσιονομική προσαρμογή».
      Αγαπητοί συνάδελφοι, ξεχνάτε τα 15.000.000.000 ευρώ, τα οποία ήταν κρυφά χρέη του 2004, όταν ανέλαβε η Νέα Δημοκρατία; Επαναλαμβάνω, μιλάμε για τα 15.000.000.000 ευρώ, με τη βούλα και τη σφραγίδα της Ευρωπαϊκής Ένωσης! Ξεχνάτε ότι τότε, όταν αναλάβατε σε σχέση με την προηγούμενη κατάσταση, τη δική μας, προσθέσατε περίπου δώδεκα, δεκατρείς μήνες δουλειάς μόνο και μόνο ως χώρα, για να μπορέσουμε να ανταποκριθούμε στα χρέη; 
      Άρα, για να μην λέμε και κομπορρημονούμε πολιτικά προς μία κατεύθυνση η οποία είναι ατελέσφορη, θα πρέπει να θυμηθούμε ότι η Νέα Δημοκρατία  ταυτόχρονα φρόντιζε και την ανάπτυξη, αλλά και το νοικοκύρεμα των δημοσιονομικών. Επαναλαμβάνω ότι αυτά τα στοιχεία που προανέφερα ενδεικτικά είναι της Ευρωπαϊκής Ένωσης. 
      Και τι ακούσαμε μάλιστα, το οποίο μου έκανε και τρομερή εντύπωση; Ο Πρωθυπουργός της χώρας που έφυγε από το τιμόνι της χώρας τον Ιανουάριο του 2004, ήλθε πριν δύο-τρεις εβδομάδες παραπάνω, για να μας πει ότι η Ελλάδα πρέπει να μπει και να ζητήσει τη βοήθεια του Διεθνούς Νομισματικού Ταμείου. 
      Δεν θα μπορούσα ποτέ να φανταστώ ότι θα το ακούσω και αυτό το πράγμα! Αυτό μου θυμίζει την κατάσταση κατά την οποία έχουμε ένα νοικοκύρη –γιατί έτσι πρόκειται να χαρακτηριστεί σε παραλληλισμό η κατάσταση- ο οποίος πήρε στα παιδιά του ένα ή και δεύτερο πολυτελές αυτοκίνητο, τους αγόρασε πρώτη ή δεύτερη μεζονέτα, μετά ο γονιός «έφυγε» –εξέλειπε δηλαδή- και ξαφνικά τα παιδιά βρίσκονται να τα χρωστάνε όλα αυτά. 
      Έτσι είναι και ο ελληνικός λαός, διότι ο πολιτικός θάνατος εκείνης της στιγμής σημαίνει ότι οι συνέπειες που ανέλαβε έχουν επιπτώσεις, όπως και σε μία οικογένεια όταν παίρνει ένα δάνειο ο πατέρας, το δάνειο αυτό τρέχει για δεκαπέντε χρόνια. Και είμαστε στον πέμπτο χρόνο των δανείων αυτών. 
      Από κει και πέρα, θέλω να πω –δεν είναι δικά μου λόγια- ότι στις 22 Ιανουαρίου του 2009, ο κ. Αλμούνια είπε και απάντησε σε όλους ότι η Ελλάδα ως πλήρες μέλος της Ευρωζώνης δεν χρειάζεται να προσφύγει σε κανένα διεθνή οργανισμό ή άλλους μηχανισμούς,  εκτός ΟΝΕ για τις δανειακές της ανάγκες.
      Αγαπητοί συνάδελφοι, μέσα σε μία κρίση όπως είναι η σημερινή, η παγκόσμια, η πρωτόγνωρη κρίση, η Νέα Δημοκρατία στήριξε μια ανάπτυξη με πολλές αλλαγές και μεταρρυθμίσεις. Θυμίζω τι έγινε με την Αγροτική Τράπεζα, με την Εμπορική, την Εθνική. Όλο σκάνδαλα βλέπατε. Και σήμερα βλέπετε τις τράπεζες, τις δικές μας, να έχουν πολύ καλύτερη αντοχή –και περισσότερες αντοχές,  γενικότερα- από τις άλλες ευρωπαϊκές τράπεζες. 
      Από την άλλη μεριά, βλέπω το δικό σας Αρχηγό να θυμάται την κρίση μετά τις 15 Σεπτεμβρίου, όταν ο Πρωθυπουργός μέσα στο διάστημα των δύο μηνών βρέθηκε στη Βρετανία, στη Γαλλία, στο Βερολίνο, βρέθηκε να έχει ακρόαση φορέων, να γίνεται παράλληλα Προ Ημερησίας Διατάξεως συζήτηση στη Βουλή, να κάνει διαγγέλματα επανειλημμένα, να έχουμε την επόμενη Πέμπτη ακριβώς την ίδια συζήτηση στην Αίθουσα και ο κ. Παπανδρέου περί άλλων να τυρβάζει, ο οποίος το Σεπτέμβριο βρισκόταν στην Αμερική, ενώ κατηγορούσε τη χώρα μας και τον Πρωθυπουργό ότι δεν κάνουμε τίποτα και ότι η κρίση είναι αποτέλεσμα των κακών πολιτικών της Νέας Δημοκρατίας. Στην Αμερική, που βρισκόταν ως Πρόεδρος της Σοσιαλιστικής Διεθνούς, μιλούσε για τη διεθνή κρίση! 
      Μέχρι εδώ τα ψέματα. Η αλήθεια είναι μία. Η Νέα Δημοκρατία και ο Πρωθυπουργός θα αναμετρηθούν στις Ευρωεκλογές –και αφήστε στην άκρη τις δημοσκοπήσεις και όλα αυτά- και εκεί θα συγκρίνουμε δύο πράγματα: Δύο Αρχηγούς, έναν με υπευθυνότητα και τον άλλον με την ανευθυνότητα και εκεί θα απαντήσει ο ελληνικός λαός. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε Καλλιώρα. 
      Το λόγο έχει ο Βουλευτής της Νέας Δημοκρατίας από το Νομό Ηρακλείου κ. Μπαντουβάς. 
      Κύριε Μπαντουβά, έχετε το λόγο. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, τώρα που όλοι μέσα σ’ αυτήν την Αίθουσα έχουμε συμφωνήσει ότι είμαστε αντιμέτωποι με την παγκόσμια οικονομική κρίση –πολλοί βέβαια από σας αμφιταλαντεύτηκαν για ένα διάστημα- είναι καιρός να προχωρήσουμε –και εννοώ όλοι μαζί- διότι η Κυβέρνηση της Νέας Δημοκρατίας έχει ξεκινήσει προ πολλού τη λήψη μέτρων για το μέγιστο δυνατό περιορισμό των επιπτώσεων της κρίσης αυτής.  
      Ο τομέας των επενδύσεων είναι από τους πλέον σημαντικούς, εφόσον, βέβαια, επιθυμούμε να διατηρηθεί το ΑΕΠ της χώρας σε ανοδική πορεία. Για το λόγο αυτό, η Κυβέρνηση προχωράει σε μία σειρά μέτρων, που αναμένεται να τονώσουν τη λειτουργικότητα, αλλά και την αποτελεσματικότητα των επενδυτικών διατάξεων και συνεπώς ενισχύσεων. 
      Κατά την άποψή μου, το πλέον σημαντικό μέτρο είναι η εφαρμογή του λεγόμενου «αφορολόγητου αποθεματικού». Οι επιχειρήσεις δηλαδή να μπορούν να διατηρούν, δίχως να φορολογούνται, ένα μέρος των μη διανεμομένων κερδών τους -το οποίο μάλιστα θα είναι ίσο με την όποια ενίσχυση θα λάμβαναν- και βάσει αυτού να καθορίσουν τα επενδυτικά τους σχέδια. Ποιο το όφελος; Οι επιχειρήσεις αποφεύγουν τη γραφειοκρατία υπαγωγής στους επενδυτικούς νόμους, αν και με το παρόν σχέδιο νόμου και αυτό το κομμάτι απλουστεύεται, καθώς παύει να απαιτείται η προέγκριση του επιχειρηματικού σχεδίου. 
      Αυξάνεται, λοιπόν, η ευελιξία των επιχειρήσεων ως προς τη χρηματοδότηση των επενδυτικών τους πλάνων, όπως αυξάνεται και η ευελιξία της πολιτείας για την ορθότερη διαχείριση και διανομή των κονδυλίων των προγραμμάτων επενδύσεων. 
      Ένα ακόμη σημαντικό μέτρο είναι ότι εντάσσονται στις διατάξεις των επενδυτικών νόμων εκείνες οι επιχειρήσεις που θα δραστηριοποιηθούν στον τομέα των ανανεώσιμων πηγών ενέργειας. Αν αναλογιστεί κανείς ότι η χώρα μας θα πρέπει μέχρι το 2020 να καλύπτει παραγωγή της τάξης των 10.000 MW, αλλά και τις θέσεις εργασίας που θα δημιουργηθούν από την ανάπτυξη αυτού του τομέα, αντιλαμβάνεσθε ότι η ενίσχυση αυτών των επιχειρήσεων κρίνεται αναγκαία. 
      Θέλω, ωστόσο, κύριε Υπουργέ, να επισημάνω το ενδιαφέρον σας στο όριο ενίσχυσης που θέτει το άρθρο 3 παράγραφος 4 στο ποσό των 10.000.000 και 20.000.000 ευρώ, εάν πρόκειται για μία επιχείρηση ή συνεργασία επιχειρήσεων αντίστοιχα. 
      Εξ όσων έχω πληροφορηθεί, κύριε Υπουργέ, το κόστος κατασκευής και λειτουργίας μιας μονάδος άνω των 40 MW η οποία θεωρείται βιώσιμη, αγγίζει τα 40.000.000 ευρώ, κόστος όμως απαγορευτικό. 
      Πιστεύω, λοιπόν, ότι θα πρέπει να εξαιρεθούν οι συγκεκριμένες επιχειρήσεις από αυτό το όριο, ούτως ώστε ο τομέας να λάβει την ώθηση που χρειάζεται, κύριε Υπουργέ. 
      Ένα ακόμα σημείο στο οποίο θέλω να σταθώ είναι το άρθρο 3 παράγραφος 1 και περίπτωση δ΄, όπου ορίζεται η δυνατότητα υπαγωγής της Εκκλησίας της Ελλάδος και των Ιερών Μητροπόλεων στις διατάξεις των επενδυτικών νόμων. 
      Όπως γνωρίζετε, κύριε  Υπουργέ, η Εκκλησία της Κρήτης είναι ημιαυτόνομος, είναι Αρχιεπισκοπή, έχει δική της Ιερά Σύνοδο και υπάγεται διοικητικά απευθείας στο Φανάρι. Έχω ήδη στείλει επιστολή στον Υπουργό. 
      Κύριε Υφυπουργέ, με ακούτε; Έχω ήδη στείλει επιστολή στον κ. Υπουργό.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Την έχουμε πάρει. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Την έχετε πάρει, κύριε Υφυπουργέ. 
      Συνεπώς, αν δεν προστεθεί ρητά στο εν λόγω άρθρο η Εκκλησία της Κρήτης ως ξεχωριστό νομικό πρόσωπο δημοσίου δικαίου, δημιουργείται αυτομάτως μία αδικία, που είμαι σίγουρος ότι δεν επιθυμείτε. 
      Παρακαλώ σημειώσατε, κύριε Υπουργέ, ότι ουδέποτε μπόρεσε η Εκκλησία της Κρήτης να μπει σε ένα πρόγραμμα, αφού ποτέ δεν αναφέρθηκε σε αναπτυξιακό νόμο ως Εκκλησία της Κρήτης ξεχωριστό νομικό πρόσωπο δημοσίου δικαίου, κάτι που είναι μέγα παράπονο όλων των Ιερών Μητροπόλεων της Κρήτης και των Κρητικών. Είμαι σίγουρος, κύριε Υπουργέ, ότι θα το δείτε αυτό το θέμα. 
      Κλείνοντας, θα σταθώ σε τρία σημεία ακόμη, που αφορούν στενά στην καθημερινότητα των συμπολιτών μας και εντάσσονται στις ενισχυόμενες δράσεις. Το ένα είναι η αφαλάτωση, όχι μόνο για πόσιμο νερό, όπως ίσχυε, αλλά και για αρδευτικούς και άλλους σκοπούς. Ίσως, βέβαια, αυτό το μέτρο να μην αγγίζει και τόσο την ηπειρωτική Ελλάδα. Για την Κρήτη όμως και εν γένει τα νησιά μας, κύριε Υπουργέ, όπου το πρόβλημα της λειψυδρίας είναι έντονο, είναι μία πολύ σημαντική ρύθμιση. 
      Παράλληλα, δίδεται η δυνατότητα ενίσχυσης για την κατασκευή χώρων στάθμευσης και σε ιδιωτικές εταιρείες, γεγονός που θα καταστήσει δυνατή την αξιοποίηση των διαθέσιμων χώρων και θα βοηθήσει στην επίλυση του έντονου αυτού προβλήματος στα μεγάλα αστικά κέντρα, όπου, δυστυχώς, εκλάπησαν τα πεζοδρόμια από τα ΙX, από τα μοτοποδήλατα, από τους πεζούς, τις μητέρες, τις έγκυες γυναίκες, τους γέρους και τα ΑμΕΑ. Καλά κάνατε, κύριε Υπουργέ, και δεν δώσατε στους δήμους, στους ΟTA το δικαίωμα να κάνουν πάρκινγκ. Από πού και ως πού ένας δήμος θα ανταγωνίζεται την ιδιωτική πρωτοβουλία; Δεν το καταλαβαίνω αυτό. Άκουσα τους συναδέλφους να ωρύονται γι’ αυτό το πράγμα. 
      	Ευεργετική, τέλος, και με ιδιαίτερη  σημασία είναι η ρύθμιση που ορίζει το άρθρο 3 παράγραφος  2, σχετικά με τα τυποποιημένα αγροτοκτηνοτροφικά και αλιευτικά προϊόντα. Μέχρι τώρα εντάσσονταν όσα απ’ αυτά δεν είχαν υποστεί μεταποίηση. Με την τροποποίηση του παρόντος, ανοίγει ο δρόμος για την ενίσχυση της δημιουργίας επιχειρηματικών μονάδων που θα συσκευάζουν, θα τυποποιούν και θα προμηθεύουν μεταποιημένα προϊόντα, όπως το λάδι και το κρασί, με σκοπό την ανταγωνιστικότητα και προώθησή τους στις εγχώριες και διεθνείς αγορές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      	Κυρίες και κύριοι συνάδελφοι, η τελευταία αυτή τροποποίηση έχει μεγάλη σχέση με την κατάσταση στην οποία έχουν περιέλθει οι αγρότες και οι κτηνοτρόφοι στη χώρα μας. Υπάρχουν ευθύνες και λάθη σχετικά με τις παραγωγικές αυτές  ομάδες εκ μέρους της πολιτείας. Το αν, όμως, προωθηθεί σωστά ένα προϊόν στην ελεύθερη παγκόσμια αγορά είναι ως επί το πλείστον θέμα οργάνωσης των παραγωγών και αυτή τη στιγμή η Κυβέρνηση της Νέας Δημοκρατίας ανοίγει το δρόμο για την ανάπτυξη επιχειρήσεων που θα συνδυάζουν παραγωγή και εμπορικότητα, προκειμένου, έπειτα από σωστή διερεύνηση αγορών, σωστή διαφήμιση και κατάλληλη τυποποίηση, να βγουν τα ελληνικά προϊόντα ανταγωνιστικά στις διεθνείς αγορές. 
      	Κύριε Υπουργέ, τελειώνοντας δεν θα αναφερθώ στον ΟΑΝΑΚ και στον ΟΑΔΥΚ, δύο Οργανισμούς της Κρήτης, που έχον προσφέρει τόσα πολλά στο νησί μας, αφού συμφωνώ με όλες τις τροποποιήσεις που έγιναν. Εξάλλου, συμφώνησαν και όλοι οι ενδιαφερόμενοι. Όμως, κύριε Υπουργέ, επιτρέψτε μου να σας πω ότι δεν συμφωνώ με την περίπτωση ε΄ της παραγράφου 4 του άρθρου 3 και εξηγούμαι: Σίγουρα στην Κρήτη και σε άλλους τουριστικούς προορισμούς, κύριε Υπουργέ, υπάρχουν περιοχές κεκορεσμένες. Αυτό είναι γνωστό σε όλους μας. Είναι κεκορεσμένες, διότι υπάρχει πληθώρα μικρών και υποβαθμισμένων ξενοδοχείων. Και ειλικρινά, δεν καταλαβαίνω με τι κριτήρια βγάζετε εκτός αυτές τις περιοχές. 
      Δηλαδή, αν, κύριε Υπουργέ, ένας επιχειρηματίας θέλει να προχωρήσει εις την κατασκευή ενός ωραίου πολυτελούς ξενοδοχείου που θα αναβαθμίσει την περιοχή αυτή, που είναι υποβαθμισμένη –επαναλαμβάνω- και έχουμε πάρα πολλές στην Κρήτη τέτοιες περιοχές. Πιστεύω ότι και στη Ρόδο υπάρχουν τέτοιες. Γιατί, λοιπόν, θα πρέπει να αποκλείσουμε αυτόν τον επιχειρηματία; Αν ένας επιχειρηματίας, που έχει ένα ξενοδοχείο υποβαθμισμένο, θέλει να προχωρήσει στην επέκταση του ξενοδοχείου του, να το καλλωπίσει, να το κάνει, εν πάση περιπτώσει, στολίδι της περιοχής, γιατί πρέπει να τον αποκλείσουμε, κύριε Υπουργέ; Παρακαλώ να ξαναδείτε αυτό το πράγμα. 
      	Επίσης, δεν συμφωνώ, κύριε Υπουργέ, με την επιμήκυνση του χρόνου υπαγωγής στα δέκα χρόνια από την έναρξη λειτουργίας …
      (Στο σημείο αυτό κτυπάει επαναληπτικό κουδούνι λήξεως του χρόνου ομιλίας του κυρίου Βουλευτή)
      	ΠΡΟΕΔΡΕΥΩΝ (Αναστάσιος Νεράντζης): Κύριε Μπαντουβά, έχετε υπερβεί κατά πολύ το χρόνο. 
      	ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω, κύριε Πρόεδρε. 
      	...για να έχει δικαίωμα υπαγωγής στις διατάξεις του ν. 3299/2004. Αντιληφθήκατε, κύριε Υπουργέ, ότι διπλασιάσατε το χρόνο και ότι από πέντε χρόνια τον κάνατε δέκα; 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Έγινε οκτώ. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Έγινε οκτώ χρόνια; Και αυτά είναι πολλά, κύριε Υπουργέ. Εξηγούμαι γιατί είναι πολλά. 
      ΠΡΟΕΔΡΕΥΩΝ (Αναστάσιος Νεράντζης): Πολύς είναι και ο χρόνος, κύριε Μπαντουβά. Ολοκληρώστε. Περιμένουν οι συνάδελφοί σας. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μα, κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Μα, εσείς, όταν είστε κάτω διαμαρτύρεστε. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μισό λεπτό. Τελείωσα, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Τι θα κάνουμε τώρα; Κοιτάξτε πού φθάσαμε. Έχετε μιλήσει εννέα λεπτά. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μισό λεπτό. Τελείωσα, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Μα, ήδη έχετε δυόμισι λεπτά. Τι μισό λεπτό; 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Όλα τα ξενοδοχεία είναι παραθαλάσσια. Δουλεύουν από πέντε έως επτά μήνες το χρόνο και είναι κλειστά τον υπόλοιπο χρόνο. Καταλαβαίνετε ότι …
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Μπαντουβά, σας παρακαλώ. 
      ΚΩΝΣΤΑΝΤΙΝΟΣ  ΜΠΑΝΤΟΥΒΑΣ: Όλα αυτά τα ξενοδοχεία θα είναι κατεστραμμένα και θα χρειάζονται πενταπλάσια λεφτά, για να μπορέσει κάποιος να τα επαναφέρει στην τάξη. 
      Ευχαριστώ, κύριε Πρόεδρε, για την ανοχή σας. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑΣΟΚ από το Νομό Αργολίδας κ. Γιάννης Μανιάτης. Ελάτε, κύριε Μανιάτη. Εσείς τηρείτε πάντα το χρόνο σας. 
      ΙΩΑΝΝΗΣ ΜΑΝΙΑΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, όταν έρχεται ένα νομοσχέδιο για συζήτηση στην Ολομέλεια, συνηθίζει η Αντιπολίτευση να λέει ότι πρόκειται για ένα νομοσχέδιο ψευδεπίγραφο ή χρησιμοποιεί η Αντιπολίτευση άλλους τίτλους.
      Εγώ λυπάμαι να πω, αλλά αν απέδιδα αυτόν τον τίτλο στο συγκεκριμένο νομοσχέδιο θα του παραέδινα σημασία. Δεν έχει καν τη δυνατότητα να χαρακτηριστεί ψευδεπίγραφο. Είναι ένα νομοσχέδιο –και λυπάμαι που το λέω- θλιβερό. Και λέω ότι είναι θλιβερό για έναν πάρα πολύ απλό λόγο. Ζούμε σε μια εποχή όπου συνταράσσεται συθέμελα όλος ο κόσμος, οι οικονομίες των πιο ισχυρών κρατών, οι οποίες μάλιστα προσπαθούν να βρουν νέους πρωτότυπους τρόπους να αντιμετωπίσουν την κρίση και μέσα σε ένα τέτοιο σκηνικό, μια  χώρα που είναι σε μια από τις χειρότερες θέσεις του Euro-group, της Ευρωπαϊκής Ένωσης, καταθέτει ένα νομοσχέδιο για να τροποποιήσει το αναπτυξιακό της νομικό οπλοστάσιο. Γιατί αυτό συζητάμε τώρα, ποιες αλλαγές των αναπτυξιακών νόμων προτείνει η Κυβέρνηση.
      Κυρίες και κύριοι συνάδελφοι, έτσι πραγματικά με πλήρη ειλικρίνεια, δείτε τι προτείνει η Κυβέρνηση να αλλάξουμε μέσα σε ένα ρυθμό κατακλυσμιαίων αλλαγών σε ολόκληρο τον κόσμο. Λέει να αλλάξουμε μια διάταξη που δεν συμμετέχει ο ειδικός γραμματέας της «Κοινωνίας της Πληροφορίας» σε μια διυπουργική Επιτροπή και να τον βάλουμε να συμμετάσχει. Ας μπει να συμμετάσχει και ο ειδικός γραμματέας.
      Να αλλάξουμε το νομικό καθεστώς της Μονάδας Οργάνωσης και Διοίκησης και να μπορούμε να δίνουμε με απόσπαση τα στελέχη της στην τοπική αυτοδιοίκηση, στη νομαρχία. Να τα δίνουμε. Κάντε ό,τι θέλετε! Όμως, είναι δυνατόν σε μια εποχή που τα πάντα ανατρέπονται δραματικά, που ο Σαρκοζί παίρνει πρωτοβουλίες παγκόσμιας εμβέλειας, ο Ομπάμα κάνει το ίδιο, η Μέρκελ το ίδιο, όταν η τελευταία χώρα του κόσμου παίρνει σημαντικές πρωτοβουλίες, είναι δυνατόν εμείς να λέμε ότι αλλάζουμε τον αναπτυξιακό μας νόμο και απλώς παίζουμε ρουσφετολογικά παιχνιδάκια σε βάρος των εργαζομένων της ΜΟΔ; 
      Θα σας δώσω ένα απλό παράδειγμα από τον αναπτυξιακό νόμο. Καταθέτετε, κύριε Υπουργέ, μια διάταξη να ενισχυθούν τα φωτοβολταικά. Είναι μίζερη διάταξη. Είναι στη σωστή κατεύθυνση, αλλά είναι απολύτως αναποτελεσματική μπροστά σ’ αυτό που έχει να αντιμετωπίσει η χώρα. 
      Θα σας πω κάτι πολύ απλό και το λέω ως παράδειγμα. Ο Σαρκοζί έχει στη χώρα του το ίδιο πρόβλημα. Έχει ένα τεράστιο πρόβλημα απωλειών ενέργειας από τα κτήριά του και ταυτόχρονα έχει ένα τεράστιο πρόβλημα εφιαλτικού σεναρίου ανεργίας στην οικοδομή του, ό,τι δηλαδή αντιμετωπίζουμε και εμείς ως χώρα. Τι κάνει πολύ απλά; Το μεγαλύτερο κονδύλι του πακέτου Σαρκοζί δεν είναι στην αυτοκινητοβιομηχανία του, κυρίες και κύριοι συνάδελφοι, όπως ίσως θα νόμιζε κάποιος. Και η Γαλλία έχει πολλές και μεγάλες αυτοκινητοβιομηχανίες. Το μεγαλύτερο κονδύλι του είναι να ενισχύσει τον τομέα της οικοδομής, δίνοντας χρήματα και κίνητρα για την αύξηση της ενεργειακής αποδοτικότητας των κτηρίων, ώστε ταυτόχρονα και θέσεις εργασίας στην οικοδομή να δημιουργήσει και λιγότερα χρήματα να δίνει για πετρέλαιο, όταν καταναλώνουν τα νοικοκυριά του είτε το χειμώνα για θέρμανση είτε το καλοκαίρι για ψύξη. 
      Θα σας δώσω ένα απλό παράδειγμα μόνο, κυρίες και κύριοι συνάδελφοι. Η Ελλάδα για δεκαπέντε μέρες μέσα στο καλοκαίρι, μεταξύ Ιουλίου και Αυγούστου, βρίσκεται στην αιχμή της κατανάλωσης ενέργειας. Ζητάει εκείνη τη στιγμή το σύστημα περίπου 1000 με 1500 MW	 κατεπειγόντως, μόνο για εκείνες τις ημέρες, και αυτό έχει ως αποτέλεσμα να κινδυνεύει η χώρα κάθε καλοκαίρι με μπλακ-άουτ. Προκειμένου να το αποφύγουμε τι κάνουμε; Δύο πράγματα. Είτε αγοράζουμε πανάκριβη ενέργεια από την Αλβανία, την Τουρκία και τη Ρουμανία και την πληρώνουμε cash, είτε προχωρούμε σε δημιουργία «βρώμικων» εργοστασίων λιθάνθρακα είτε ανοίγουμε συζήτηση περί πυρηνικής ενέργειας στη χώρα. 
      Θέλετε αντιπρόταση πολύ ρεαλιστική και προσαρμοσμένη στις αναγκαιότητες της τρέχουσας χρηματοοικονομικής συγκυρίας; Να δημιουργήσουμε και δεκαπέντε χιλιάδες θέσεις εργασίας στον τομέα της οικοδομής; Να εξοικονομήσουμε περίπου 200.000.000 με 250.000.000 ευρώ, που δίνουμε για πετρέλαιο κάθε χρόνο από τον προϋπολογισμό; 
      Να κάνουμε ό,τι κάνει η Γερμανία. Τι κάνει η Γερμανία; Δίνει κίνητρα για θερμομόνωση των κτηρίων της. Έχει δημιουργήσει εκατοντάδες χιλιάδες νέες θέσεις εργασίας. Φοροαπαλλάσσει για δέκα χρόνια το 10% του εισοδήματος των Γερμανών φορολογουμένων, φθάνει να αποδείξουν ότι έχουν παρέμβει στο σπίτι τους, στην οικοδομή τους και κάνουν δράσεις εξοικονόμησης ενέργειας. Αν εμείς, κυρίες και κύριοι συνάδελφοι, εφαρμόσουμε αυτό που το έχουν ανακαλύψει άλλοι, δεν χρειάζεται να ανακαλύψουμε την Αμερική. Ό,τι εφαρμόζουν οι σύγχρονες ευρωπαϊκές κοινωνίες, προκειμένου να αντιμετωπίσουν την κρίση, εάν το εφαρμόζαμε εδώ, κύριε Υπουργέ, σας διαβεβαιώνω απολύτως ότι θα λύνατε το μεγάλο πρόβλημα που έχει η χώρα στον τομέα της οικοδομής, θα εξοικονομούσαμε χρήματα και θα χτυπούσαμε στη ρίζα του το πρόβλημα της ανεργίας.
      Έρχομαι στο δεύτερο θέμα -και θα είμαι πολύ συνοπτικός- στο περίφημο θέμα του ειδικού χωροταξικού για τον τουρισμό. Ο άτυπος αντιπρόεδρος της Κυβέρνησής σας κ. Σουφλιάς έχει απλώσει ένα τεράστιο πανό πάνω από τη χώρα που γράφει «η χώρα πωλείται». «Η χώρα πωλείται σε οποιονδήποτε μπορεί να αγοράσει άγονη γη εκατόν πενήντα στρεμμάτων» και του δίνει τη δυνατότητα σ’ αυτήν τη γη, πέρα από κάθε πρόβλεψη που ισχύει για οποιονδήποτε άλλο Έλληνα πολίτη, να κατασκευάσει εκατό μεζονέτες των ενενήντα τετραγωνικών μέτρων η κάθε μία και να πουλήσει τις μισές από αυτές. Δεν έχει ξαναγίνει αυτό. Έγινε μία φορά στα παράλια της Ισπανίας και κατέστρεψαν οι Ισπανοί τις ακτές τους και τώρα γκρεμίζουν τα άδεια κουφάρια των κτηρίων που έχουν αφήσει.
      Έρχομαι στο περίφημο ΕΣΠΑ. Δεν θα σας πω ότι δεν έχετε κάνει τίποτα, το ξέρει όλη η Ελλάδα. Δεν έχει ενταχθεί ούτε ένα έργο. Δεν θα σας πω ότι είναι εξαιρετικά γραφειοκρατικό, το ξέρει και ο τελευταίος δημοτικός σύμβουλος οπουδήποτε στην Ελλάδα. Γι’ αυτό φθάνετε στο σημείο να δημιουργείτε φορείς, όπως «ΔΗΜΟΣ ΑΕ» και «ΝΟΜΟΣ ΑΕ». Θα σας πω ένα παράδειγμα από τον τόπο μου. 
      Καταθέτω για τα Πρακτικά δελτίο Τύπου της 25ης Σεπτεμβρίου 2008 του Υπουργού Αγροτικής Ανάπτυξης και Τροφίμων όπου εντάσσει έργο στο ΕΣΠΑ  40.500.00 ευρώ για τον Ανάβαλο στο Νομό Αργολίδας. Μετά από λίγες  μέρες καταθέτω την ερώτηση στις 1/10/2008. Ήταν υποχρεωμένος εντός εικοσαημέρου να μου απαντήσει, αν ενετάχθη, με ποια απόφαση και πότε θα ολοκληρωθεί το έργο. Δεν μου απαντά. Στις 18/12/2008 του ξανακαταθέτω ερώτηση και δεν μου απαντά. 
      (Στο σημείο αυτό ο Βουλευτής κ. Ιωάννης Μανιάτης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και ξέρετε τι συμβαίνει σήμερα στα τηλεπαράθυρα; Βγαίνει Βουλευτής σας εκλεγόμενος στο Νομό Αργολίδας και κατηγορεί δημόσια ότι θα παραιτηθεί, αν ο Υπουργός δεν υπογράψει αυτό που υποτίθεται ότι έχει υπογράψει από τις 25/9/2008. Κύριε Υπουργέ, εγώ αυτό θα το χαρακτήριζα θέατρο σκιών στις πλάτες του ελληνικού λαού. Και αυτό ο ελληνικός λαός δεν μπορεί να το ανεχτεί.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε τον κ. Μανιάτη.
      Ο κ. Νικηφοράκης είναι ο τελευταίος εκ των ομιλητών απόψε. Στη συνέχεια θα μιλήσει για πέντε λεπτά ο Υφυπουργός, θα ψηφίσουμε το νομοσχέδιο επί της αρχής και οι υπόλοιποι συνάδελφοι θα μιλήσουν αύριο, εφόσον το επιθυμούν. Υπάρχουν ακόμη ορισμένοι εγγεγραμμένοι.
      Το λόγο έχει ο Βουλευτής της Νέας Δημοκρατίας στο Νομό Χανίων κ. Στέλιος Νικηφοράκης.
      ΣΤΥΛΙΑΝΟΣ ΝΙΚΗΦΟΡΑΚΗΣ: Κυρίες και κύριοι συνάδελφοι, άλλα είχα σκοπό να πω και άλλα θα πω τώρα, διότι διαδέχομαι στο Βήμα τον κ. Μανιάτη και μοιραία κάποια πράγματα πρέπει τουλάχιστον σ’ αυτήν την Αίθουσα και από αυτό το Βήμα να λέγονται. Θα δώσω δύο  χρονολογίες. Το 1979 υπογράφεται το προεδρικό διάταγμα για την ίδρυση του ΟΑΔΥΚ, το 1992 –κρατείστε αυτές τις χρονολογίες- υπογράφεται το διάταγμα για την ίδρυση του ΟΑΝΑΚ. 
      	Σήμερα είδατε το σύνολο του πολιτικού κόσμου της Κρήτης να ξεπερνά μικρές μίζερες τοπικιστικές αντιθέσεις μεταξύ δύσης και ανατολής. Είσαστε μάρτυρες του ότι τα ξεπεράσαμε αυτά και αυτή είναι μια μεγάλη στιγμή σε μια δύσκολη εποχή. Ξεπεράσαμε ακόμα τις όποιες πολιτικές υγιείς αντιπαραθέσεις υφίστανται μέσα στο πλαίσιο της Δημοκρατίας και συμφωνήσαμε όλοι μαζί και συγχαρήκαμε το Υπουργείο για την απόφασή του να θεσμοθετήσει ότι αυτοί οι δύο Οργανισμοί οι οποίοι είχαν διατεθεί από την πρώτη στιγμή της ίδρυσής τους στην υπηρεσία της ανάπτυξης των τοπικών κοινωνιών, στην ανάπτυξη της Κρήτης, ήταν «εργαλεία» απολύτως χρήσιμα, απολύτως αξιόπιστα και απολύτως ευεργετικά. Κλείνω την παρένθεση.
      	Όταν ιδρύθηκε ο ΟΑΔΥΚ στα Χανιά ξέρετε ποιο ήταν το σύνθημα του ΠΑΣΟΚ; Ακόμα είναι στους τοίχους των Χανίων γραμμένες οι φράσεις: «Μητσοτάκη…», αποφεύγω να μεταφέρω τον χαρακτηρισμό σ’ αυτήν την Αίθουσα και με όλο το ΠΑΣΟΚ σε όλους τους «μιναρέδες» του να διακηρύσσει ότι ο ΟΑΔΥΚ γίνεται για να αντλήσουμε νερά από τον πλούσιο υδροφόρο ορίζοντα της Κρήτης, να τα πουλήσουμε στο Ισραήλ για να οικονομήσουν –κατά τη λαϊκή έκφραση- κάποιοι φίλοι του Μητσοτάκη. Πέρασαν πολλά χρόνια. Είδε το λάθος του, τον διαχειρίστηκε επί των ημερών του και θα έλεγα ότι τον διαχειρίστηκε προσοδοφόρα. Κομματική περιουσία καλή επένδυσε εκεί. Τέλος πάντων. Έρχεται σήμερα και λέει «μπράβο και μαζί σας και όλοι μαζί πάμε» και σας λέω ότι αυτό το χαιρετίζω διότι έστω από διαφορετικές αφετηρίες, με διαφορετικές οπτικές, με διαφορετικές ιδεολογίες, με διαφορετικές εμπειρίες μετά από είκοσι πέντε χρόνια καταλάβατε ποιο είναι το σωστό. Το λέω γιατί παίρνω το ερέθισμα. Άλλα είχα σκοπό να πω, άλλα με αναγκάζει να πω ο καθ’ όλα αξιόπιστος και εκλεκτός συνάδελφος κ. Μανιάτης. Ήταν όμως η συσσωρευμένη συζήτηση στην Αίθουσα αυτή, η κριτική στο νομοσχέδιο που με ώθησαν. «Νομοσχέδιο καταστροφικό, νομοσχέδιο το οποίο γυρίζει την Ελλάδα πίσω, νομοσχέδιο γραφειοκρατίας, αντιαναπτυξιακό, ξεπερασμένο». Ε, μετά από είκοσι πέντε χρόνια θα καταλάβετε ότι αυτό το νομοσχέδιο κινείται στην σωστή κατεύθυνση.
      	ΜΑΥΡΟΥΔΗΣ ΒΟΡΙΔΗΣ: Γιατί;
      	ΣΤΥΛΙΑΝΟΣ ΝΙΚΗΦΟΡΑΚΗΣ: Διότι τόσος, κύριε Βορίδη, είναι ο πολιτικός χρόνος που απαιτείται για να καταλάβει το ΠΑΣΟΚ τι συμβαίνει γύρω του. Τόσος είναι ο χρόνος, τι να κάνουμε; Real time, αυτός είναι.
      	Σ’ ό,τι αφορά τον ΟΑΔΥΚ και τον ΟΑΝΑΚ για τους οποίους μίλησα, στεναχωριέμαι που λείπει ο Υπουργός αλλά δίνω συγχαρητήρια γιατί το διεκδικούμε εδώ και δύο χρόνια. Ας κάνουμε μια ελεύθερη κουβέντα, εγώ ελεύθερα κουβεντιάζω από το Βήμα της Βουλής. Το αίτημα αυτό το διεκδικούμε εδώ και δύο χρόνια και το διεκδικεί όλο το πολιτικό προσωπικό της Κρήτης, μηδέ του Συνασπισμού εξαιρουμένου. Συμφωνούμε όλοι όσοι εκλεγόμαστε στην Κρήτη. Χρειάστηκαν δύο χρόνια για να το θεσμοθετήσουμε. Το χαιρετίζω. Μπράβο, είναι ένα σωστό βήμα προς την σωστή κατεύθυνση. Κύριε Υπουργέ, χρειάζεται να προχωρήσουμε λίγο παραπάνω για να δώσουμε πραγματικά δυο εξαιρετικά «εργαλεία» στην ανάπτυξη της Κρήτης με τα οποία πολύ νωρίς κάποιοι φρόντισαν να «προικίσουν» το νησί. 
      Επιφυλάσσομαι να μιλήσω επί των άρθρων αύριο, ο χρόνος είναι ελάχιστος, όμως θα πω δυο κουβέντες –γιατί ακούστηκαν κάποια πράγματα από συναδέλφους Βουλευτές- στο πλαίσιο της σωστής, υγιούς κριτικής και της διαφοροποίησης. 
      Έγινε πολλή κουβέντα για τους υπαλλήλους του ΟΑΔΥΚ. Ο ΟΑΔΥΚ έχει ογδόντα πέντε υπαλλήλους, αν θυμάμαι καλά τον αριθμό, οι οποίοι είναι εργατοτεχνίτες και συμβασιούχοι των δύο, των τριών, των τεσσάρων μηνών. Η καλή συνάδελφος κ. Κεφαλογιάννη είπε ότι το Ρέθυμνο είναι «ριγμένο». Πώς είναι «ριγμένο» το Ρέθυμνο όταν αυτήν την ώρα το φράγμα των ποταμών…
      	ΜΑΥΡΟΥΔΗΣ ΒΟΡΙΔΗΣ: Τελείωσε η ομόνοια την Κρητικών!
      	ΣΤΥΛΙΑΝΟΣ ΝΙΚΗΦΟΡΑΚΗΣ: Όχι, υπάρχει πλήρης ομόνοια και ταύτιση, απλώς για να μην δημιουργούνται εντυπώσεις εντός της Αιθούσης δίνω κάποιες διευκρινίσεις.
      ΠΡΟΕΔΡΕΥΩΝ (Αναστάσιος Νεράντζης): Ένα Σωματείο Κρητικών στον Πειραιά ονομάζεται «ΟΜΟΝΟΙΑ». Η σημειολογία είναι άξια προς έρευνα! 
      ΣΤΥΛΙΑΝΟΣ ΝΙΚΗΦΟΡΑΚΗΣ: Κύριε Πρόεδρε, επειδή με προκαλείτε…
      ΠΡΟΕΔΡΕΥΩΝ (Αναστάσιος Νεράντζης): Καθόλου μάλιστα! 
      ΣΤΥΛΙΑΝΟΣ ΝΙΚΗΦΟΡΑΚΗΣ: Θα σας πω το εξής: Είμαι πολύ περήφανος, γιατί η Κρήτη ήταν η γεωγραφική περιοχή εκείνη η οποία έδωσε στην πλουσιότατη ελληνική γλώσσα την έννοια του συγκρητισμού, δηλαδή της αλληλεγγύης εκτός από το γεωγραφικό χώρο όπου δραστηριοποιείται, των μελών της κοινωνίας αυτής. Και αυτό είναι μια μεγάλη αλήθεια, ο συγκρητισμός. 
      (Στο σημείο αυτό, χειροκροτεί ο κ. Μπαντουβάς από την πτέρυγα της Νέας Δημοκρατίας)
      Ευχαριστώ πολύ, κύριε Μπαντουβά. 
      Δώσαμε πραγματικά αυτήν την έννοια εμείς και είμαι πολύ περήφανος γιατί η Κρήτη προ πολλού έχει πάψει να είναι γεωγραφικός προσδιορισμός. Είναι ιδεολογία! 
      (Στο σημείο αυτό, χειροκροτεί ο κ. Μπαντουβάς από την πτέρυγα της Νέας Δημοκρατίας)
      Προσέξτε είναι ιστορικές στιγμές αυτές, διότι βλέπετε ότι χειροκροτούμαι από Ηρακλειώτες! 
      Κύριε Υπουργέ, σε ό,τι αφορά τον ΟΑΔΥΚ και τον ΟΑΝΑΚ, καλά κάνετε. Σε ό,τι αφορά το νομοσχέδιο είναι στη σωστή κατεύθυνση, με τη σωστή φιλοσοφία, τη σωστή στιγμή κινείται. Θωρακίζετε, αξιολογώντας και αξιοποιώντας τα όποια λάθη της εμπειρίας που έχουμε αποκτήσει μέσα από τη διαχείριση του προηγούμενου Πλαισίου Κοινοτικής Στήριξης και Δ΄ Πλαισίου Κοινοτικής Στήριξης. Εκσυγχρονίζετε, θωρακίζετε θεσμικά και εξελίσσετε και τα εργαλεία με τα οποία διεκδικούμε αυτήν τη στιγμή, ίσως την μόνη προοπτική που έχουμε για άμεση υλοποίηση έργων και αυτή ακούει στο όνομα Δ΄ Προγραμματική Σύμβαση. 
      Υπάρχουν μια-δυο προβλέψεις…
      ΠΕΤΡΟΣ ΤΑΤΟΥΛΗΣ: Δυο χρόνια…
      ΣΤΥΛΙΑΝΟΣ ΝΙΚΗΦΟΡΑΚΗΣ: Εξελίσσεται κύριε Τατούλη, και πάντα θα υπάρχει μέτρο σύγκρισης. Δεν το λέω για να πω τι έγινε χθες ή τι θα γίνει αύριο. Είναι πολύ μακριά από μένα τέτοιου είδους λογικές. Αλλά είναι βέβαιο ότι αυτή η Κυβέρνηση έφτιαξε έναν αναπτυξιακό νόμο ο οποίος τη δεδομένη στιγμή ήταν πραγματικά ωφέλιμος, χρήσιμος και αποδεικνύεται αυτό από τους αριθμούς. Και είναι βέβαιο ότι η ανάγκη της εποχής, η ανάγκη των καιρών είναι αυτή που τώρα την αναγκάζει να κάνει κάποιες ουσιαστικές, σημαντικές, βελτιωτικές τροποποιήσεις. Η συγκυρία δεν ανέχεται να χαθεί καμμία άλλη στιγμή, κανένα άλλο ευρώ από τη μοναδική ουσιαστικά δυνατότητα που έχουμε για να προγραμματίσουμε επενδύσεις στην Ελλάδα και που λέγεται Δ΄ Προγραμματική Σύμβαση. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω με δυο κουβέντες, κύριε Πρόεδρε. Το ένα είναι επί των άρθρων αύριο, γιατί υπάρχουν σημαντικές επισημάνσεις στα θέματα του τουρισμού. Θεωρώ ότι εκεί με μια προχειρότητα αντιμετωπίστηκε. Θα το κουβεντιάσουμε αύριο και είμαι σίγουρος ότι θα το καταλάβετε. 
      Και τελειώνω, απευθυνόμενος στο ΠΑΣΟΚ ότι η λογική του άσπρου και του μαύρου μάλλον δεν οδηγεί πουθενά. Αν συνθέσεις τα δυο χρώματα αυτά, κάνεις ένα καμβά γκρίζο. Ε, στον καμβά αυτόν πάψτε να κινείστε, γιατί σας έχει πάρει χαμπάρι ο λαός. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε. 
      Και τώρα στις δευτερολογίες των εισηγητών. 
      Κύριε Καράογλου, θέλετε να δευτερολογήσετε; 
      ΘΕΟΔΩΡΟΣ ΚΑΡΑΟΓΛΟΥ: Όχι, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ο κ. Κωνσταντίνος Σπηλιόπουλος έχει το λόγο προκειμένου να δευτερολογήσει για πέντε λεπτά. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
      Άκουσα με ενδιαφέρον το συνάδελφο που κατέβηκε από το Βήμα, τον καταγόμενο από την Κρήτη, που μίλησε για τον ΟΑΔΥΚ και για τον ΟΑΝΑΚ. Εμείς το ΠΑΣΟΚ κάναμε μια αναφορά σε αυτούς τους οργανισμούς. Είπαμε ότι μπορούν πραγματικά να προσφέρουν. Επισημάναμε όμως πάρα πολλά ζητήματα και τα ζητήματα αυτά δεν τα βγάλαμε από το μυαλό μας. Αυτά προήλθαν από πληροφορίες που είχαμε από την Κρήτη, από φορείς, από ανθρώπους που κατοικούν που έχουν δει τη λειτουργία αυτών των οργανισμών και ζητήσαμε να ληφθούν επιπλέον μέτρα για να είναι σωστή η λειτουργία αυτών των Οργανισμών. Πράγματι, εμείς πιστεύουμε ότι μπορούν να ξεπεράσουν γραφειοκρατικά εμπόδια και είναι αλήθεια αυτό, να συντονίσουν καλύτερα τους αναπτυξιακούς φορείς της Κρήτης, τις νομαρχίες, τους δήμους και να κάνουν ένα έργο που ενδεχομένως θα το έκαναν και άλλοι φορείς, η περιφέρεια, η  νομαρχία αλλά θα το έκαναν σε μεγαλύτερο χρόνο ενδεχομένως, με περισσότερα χρήματα. 
      Ποια είναι τα ζητούμενα; Κατ’ αρχάς πρέπει να υπάρχει διαφάνεια. Αυτοί οι οργανισμοί πλέον θα παίρνουν χρήματα για λειτουργικά τους έξοδα από το Πρόγραμμα Δημοσίων Επενδύσεων.  
      Οφείλουν, λοιπόν, να εφαρμόζουν αυστηρούς κανόνες όσον αφορά τις προσλήψεις, όσον αφορά τη λειτουργία -δεν άκουσα να το πει κανένας- όσον αφορά την ανάθεση των μελετών, την ανάθεση των έργων. Κάτι τέτοιο δεν προβλέπεται πουθενά.
      ΣΤΥΛΙΑΝΟΣ ΝΙΚΗΦΟΡΑΚΗΣ: Βεβαίως και προβλέπεται.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πώς γίνονται οι αναθέσεις των έργων τώρα στους Οργανισμούς αυτούς; Μπορείτε να μας πείτε;
      ΣΤΥΛΙΑΝΟΣ ΝΙΚΗΦΟΡΑΚΗΣ: Βεβαίως.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εφαρμόζεται ο νόμος περί ανάθεσης των δημοσίων έργων;
      ΣΤΥΛΙΑΝΟΣ ΝΙΚΗΦΟΡΑΚΗΣ: Αν ρωτάτε εμένα, ευχαρίστως να σας πω.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Σας λέω ότι δεν εφαρμόζεται.
      Και να σας πω και κάτι άλλο; Το λέει μέσα η διάταξη του νομοσχεδίου. Οι Οργανισμοί αυτοί μπορούν να εκτελούν τα έργα, να τα μελετούν κιόλας και να τα διαχειρίζονται. Δηλαδή, αυτός που το μελετά, θα το εκτελεί, θα το διαχειρίζεται και θα το παραλαμβάνει κιόλας.
      ΣΤΥΛΙΑΝΟΣ ΝΙΚΗΦΟΡΑΚΗΣ: Κάνετε πολύ μεγάλο λάθος. Είμαι από το νομό εκείνο…
      ΠΡΟΕΔΡΕΥΩΝ (Αναστάσιος Νεράντζης): Κύριε Νικηφοράκη, αν έχετε την καλοσύνη, μη διακόπτετε τον ομιλητή. Σας παρακαλώ να ακούσουμε τον ομιλητή.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γι’ αυτό εμείς είπαμε ότι πρέπει να υπάρχουν ασφαλιστικές δικλείδες, ούτως ώστε πραγματικά να επιτελέσουν το έργο το οποίο πρέπει να επιτελέσουν για την Κρήτη και για τους νομούς τους οποίους θα υπηρετήσουν. Έτσι, να είμαστε καθαροί σε αυτές τις κουβέντες.
      ΣΤΥΛΙΑΝΟΣ ΝΙΚΗΦΟΡΑΚΗΣ: Μαζί σας είμαστε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Άρα, λοιπόν, πρέπει να ενισχύσετε αυτήν την άποψη.
      Άκουσα τον κύριο Υφυπουργό, που πράγματι έχει λίγο χρόνο στο Υπουργείο και καλείται να σηκώσει πολλά βάρη πάνω του, γιατί έχει να διαχειριστεί το ΕΣΠΑ 2007 – 2013 και βεβαίως τον αναπτυξιακό νόμο, να μας λέει κάποια πράγματα, που νομίζω ότι δεν στέκουν σε καμμία περίπτωση στη συζήτηση μέσα σε αυτήν την Αίθουσα.
      Μας είπε ότι ο προϋπολογισμός εκτελείται ακριβώς. Επακριβώς. Εκτελείται. Ποιος προϋπολογισμός; Με την ανάπτυξη 2,7%; Ο προϋπολογισμός που προέβλεπε το αφορολόγητο; Ο προϋπολογισμός που προέβλεπε 7.300.000.000 ευρώ φόρους; Ποιος προϋπολογισμός, εν πάση περιπτώσει; Ποιος προϋπολογισμός είναι αυτός; Τον ακύρωσε η ίδια η Κυβέρνηση. Ο ίδιος ο Πρωθυπουργός. 
      Δεν υπάρχει, λοιπόν, σήμερα προϋπολογισμός στη χώρα μας και αυτό είναι ένα μείζον θέμα.
      Βέβαια, η Κυβέρνηση έχει άλλη προτεραιότητα τώρα. Έχει τις συζητήσεις με την Ευρωπαϊκή Ένωση για το αναθεωρημένο Πρόγραμμα Σταθερότητας και Ανάπτυξης, το οποίο έχει υποβάλει και τι θα γίνει με την επιτήρηση. Και απ’ ό,τι φαίνεται απόψε η επιτήρηση είναι προ των πυλών -η δεύτερη επιτήρηση- με αποκλειστική ευθύνη της Κυβέρνησης. Διότι μας είπατε πριν από λίγο ότι η Ελλάδα έχει τα λιγότερα προβλήματα σε σχέση με τις υπόλοιπες χώρες. 
      Η Ελλάδα έχει τα περισσότερα. Και δεν έχει τα περισσότερα, επειδή πραγματικά είναι μία ξεχωριστή χώρα. Έχει τα περισσότερα, διότι τη βρήκε ευάλωτη η κρίση, τη βρήκε αδύναμη, ανοχύρωτη από την πολιτική την οποία εφαρμόσατε. Και γι’ αυτό έχει σήμερα τα περισσότερα προβλήματα.
      Όταν το έλλειμμα ήταν ήδη πάνω από το 3%, με όλες αυτές τις αποφάσεις τις οποίες πήρατε βεβαίως θα ανέβει πολύ περισσότερο. Το ίδιο θα συμβεί και με το δημόσιο χρέος. Το ίδιο θα συμβεί και με την ανάπτυξη, την οποία εσείς πετσοκόψατε, περικόβοντας το Πρόγραμμα Δημοσίων Επενδύσεων και στραγγίζοντας την αγορά από χρήμα. Αυτά είναι γνωστά. 
      Αυτά, λοιπόν, είναι αποφάσεις και αποτελέσματα της δικής σας Κυβέρνησης. 
      Και έρχεται σήμερα η Κυβέρνηση αυτή και λέει, έχω σχέδιο να διαχειριστώ την κρίση αυτή. Αυτό μας είπε και ο Πρωθυπουργός προχθές. Ποιο είναι το σχέδιό του; Πώς θα διαχειριστεί αυτήν την κρίση; Με τις παροχολογίες από εδώ κι από εκεί, που δεν έχουν και κανένα στόχο; Αυτό είναι διαχείριση της κρίσης; Υπάρχει σχέδιο; 
      Εδώ και ο Διοικητής της Τραπέζης της Ελλάδος –ακούμε- στη νέα του  έκθεση –την καθυστέρησε μάλλον μερικές μέρες, για να δει τι θα γίνει με το αναθεωρημένο Πρόγραμμα Σταθερότητας και Ανάπτυξης- προβλέπει πολύ χειρότερα πράγματα από αυτά που λέτε εσείς. Και σας προτείνει να υπάρξει ολοκληρωμένο σχέδιο, με στόχους, για τη δημοσιονομική πολιτική, για την ανάπτυξη της χώρας, για τις ευάλωτες ομάδες του πληθυσμού, που θέλουν ενίσχυση και στήριξη. Αλλά πού; Υπάρχει σχέδιο για εσάς; Δεν υπάρχει κανένα σχέδιο.
      Το ζήτημα για εσάς είναι πώς με κάποια μέτρα ρουσφετολογικά -όπως κάνατε κι εδώ μέσα από το νομοσχέδιο, με τις ρυθμίσεις τις οποίες κάνατε- θα κερδίσετε και τις επόμενες εκλογές. Έτσι θέλετε. Έτσι σκέφτεστε. Βέβαια, λογαριάζετε χωρίς τον ξενοδόχο. Άλλα είναι τα σημάδια που σας στέλνουν οι πολίτες και άλλες είναι οι αποφάσεις τις οποίες θα πάρουν οι πολίτες όταν θα έρθει η κρίσιμη ώρα. Κι εμείς πιστεύουμε ότι θα έρθει πολύ γρήγορα αυτή η ώρα για εσάς.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Σπηλιόπουλε.
      Υπάρχει κάποιος εκ των υπολοίπων εισηγητών, ειδικών αγορητών που θέλει να δευτερολογήσει;
      ΑΝΝΑ ΦΙΛΙΝΗ: Εγώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κυρία Φιλίνη, έχετε το λόγο για τέσσερα λεπτά.
      ΑΝΝΑ ΦΙΛΙΝΗ: Κύριε Πρόεδρε, δεν θα πω πολλά. Θα ήθελα και εγώ να αναφερθώ σ’ αυτά που είπε ο κύριος Υπουργός, ο οποίος μίλησε για όλους εμάς που κάναμε μια κριτική για το γεγονός ότι πραγματικά δεν υπάρχει ανάπτυξη στην κατεύθυνση του ΕΣΠΑ. Είπε ότι είμαστε μηδενιστές ή ότι δεν ισχύει η κριτική μας και ότι έχει πολύ συγκεκριμένα στοιχεία, τα οποία θα μπορούσε να μας αναφέρει.
      Κατ’ αρχάς, δεν καταλαβαίνω γιατί, εάν έχει τέτοια στοιχεία ο κύριος Υπουργός, δεν τα αναφέρει. 
      Όμως, πέρα απ’ αυτό, εγώ αναφέρθηκα σε πολύ συγκεκριμένα στοιχεία, τα οποία έχει ήδη καταθέσει και το Τεχνικό Επιμελητήριο, το οποίο πριν από δύο μήνες έλεγε ότι δεν έχουν προχωρήσει, ότι είναι μηδενικές οι απορροφήσεις από τη μεριά του ΕΣΠΑ, τόσο στα τομεακά προγράμματα, όσο και στα περιφερειακά προγράμματα, ότι δεν έχουν υπάρξει προς αυτήν την κατεύθυνση απορροφήσεις του ΕΣΠΑ. 
      Εκτός αυτού, πρέπει να δούμε το τι γίνεται πραγματικά και μέσα στην αγορά, αλλά και ποια είναι η αλήθεια την οποία γνωρίζουμε από τις περιφέρειες όπου κινούμαστε και εμείς. 
      Θα ήθελα να πω και κάτι επιπλέον. Καλέσαμε στην Επιτροπή Οικονομικών Υποθέσεων της Βουλής εκπροσώπους και της ΚΕΔΚΕ. Δεν θυμάμαι, κύριε Υπουργέ, να μας είπαν ότι προχωρά η «ΔΗΜΟΣ Α.Ε.» στα προγράμματα, τα οποία επρόκειτο να έχει προωθήσει και καλύψει. Δεν το θυμάμαι καθόλου αυτό το πράγμα. Αντίθετα, θυμάμαι να λένε ότι δεν έχουν προχωρήσει τα προγράμματα και ότι οι καποδιστριακοί δήμοι είχαν ανάγκη από τη ΜΟΔ να τους ενισχύσει, ώστε να προωθήσουν τέτοια προγράμματα. Τα έχουν ανάγκη και η Τοπική Αυτοδιοίκηση, αλλά και η Περιφέρεια. Δεν έχουμε κανένα απολύτως στοιχείο που να λέει ότι θα έπρεπε αυτήν τη στιγμή να είμαστε ικανοποιημένοι. 
      Αυτά ήθελα να πω. Αύριο, μιλώντας και πιο αναλυτικά επί των άρθρων, θα μπορέσουμε να αναφερθούμε πάνω σ’ αυτά τα θέματα.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία Φιλίνη, και για την εξοικονόμηση του χρόνου.
      Η τελευταία δευτερολογία είναι του κ. Βορίδη.
      Ορίστε, κύριε Βορίδη, έχετε το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το μείζον πάντως στο τέλος αυτής της επί της αρχής συζήτησης, αυτό που πρέπει να αντιληφθεί η Κυβέρνηση, κύριε Υφυπουργέ, είναι ότι δεν είναι η ώρα, για να κάνουμε ψιλομερεμέτια, μικροδιορθώσεις και μικροπαρεμβάσεις σε κάποιον επενδυτικό νόμο και εν συνεχεία, να ερχόμαστε κιόλας και να επαιρόμεθα για το πόσο καλά βαδίζει το Πρόγραμμα ιδιωτικών επενδύσεων στην Ελλάδα. 
      Μπροστά σ’ αυτήν την πολύ μεγάλη κρίση, θα έπρεπε η Κυβέρνηση, συναισθανόμενη τις ευθύνες της, να έρθει να παρουσιάσει πολύ συγκεκριμένα πράγματα, ένα γενναίο Πρόγραμμα ιδιωτικών επενδύσεων και στο οικονομικό επίπεδο και στο λειτουργικό, αλλά και στο επίπεδο του εύρους των επιδοτούμενων δραστηριοτήτων. Δεν το παρουσιάζετε. Και αυτό είναι που ανησυχεί, νομίζω, το σύνολο της Αντιπολίτευσης. Όμως, για να μη μιλώ για το σύνολο της Αντιπολίτευσης, τουλάχιστον εμείς. Διότι σήμερα δεν μπορούμε να πιστέψουμε ότι όλο κι όλο αυτό που έχει να πει η Κυβέρνηση για το ζήτημα των ιδιωτικών επενδύσεων είναι ότι θα προσθέσουμε –επιτρέψτε μου- τα φωτοβολταϊκά και ότι ουσιαστικά θα περιορίσουμε τις επενδύσεις στον τουρισμό από τα δύο στα τρία αστέρια και θα προσθέσουμε και το θέμα, λόγου χάρη, της αφαλατώσεως. Αυτό είναι όλο κι όλο που έχει να ειπωθεί; Δηλαδή, σήμερα, σε αυτήν την κρίση, για τις ιδιωτικές επενδύσεις αυτό έχει να καταθέσει η Κυβέρνηση; Αυτό φέρατε ως σχέδιο νόμου.
      Το δεύτερο, το οποίο είναι εξαιρετικά σημαντικό, είναι ότι οφείλετε να αντιμετωπίσετε –και αυτό, επίσης, νομίζω ότι είναι μια κραυγή αγωνίας από το σύνολο της Αίθουσας- το ζήτημα της γραφειοκρατίας. Παρεμπιπτόντως το λέμε τώρα, επειδή συζητάμε τις επενδύσεις, αλλά το λέμε και στο σύνολο της λειτουργίας του κράτους. Δεν αντιλαμβάνεται η Κυβέρνηση ότι, εάν δεν υπάρξουν άμεσες, ταχείες, ριζικές, διαρθρωτικές αλλαγές στη διοίκηση, δεν θα μπορέσουμε να αντεπεξέλθουμε στην κρίση; Και να, μια τεράστια ευκαιρία, ακριβώς λόγω της κρίσης, να αντιμετωπιστούν χρόνιες παθογένειες. Να, η πραγματική ευκαιρία για μεταρρυθμίσεις, να που σήμερα η ανάγκη μπορεί από ένα μεγάλο πρόβλημα να μετατραπεί σε μια μεγάλη ευκαιρία και μεγάλη πολιτική δυνατότητα. 
      Εκεί θα έπρεπε να διεκδικήσετε τις συναινέσεις. Εκεί θα έπρεπε να μιλήσετε πραγματικά και με την κοινωνία και με τις πολιτικές δυνάμεις για μία τέτοια έξοδο από την κρίση. Εάν δεν αντιμετωπιστούν αυτές οι διαρθρωτικές παθογένειες, πρωτίστως της διοικήσεως και οι οποίες σε μεγάλο βαθμό περνάνε στην οικονομία, τώρα τι θα συζητάμε; Στο εάν στο διοικητικό συμβούλιο θα είναι οκτώ ή δέκα, λες και θα αλλάξει τίποτα αν είναι οκτώ ή δέκα; Θα συζητάμε το αν θα συμμετάσχει και ο ειδικός γραμματέας; Εκεί είναι τώρα ο καημός μας; 
      Το ζήτημα είναι ότι τώρα η χώρα χρειάζεται μεγάλες πρωτοβουλίες. Τώρα η χώρα χρειάζεται σπουδαία νομοθετήματα. Τώρα η χώρα χρειάζεται σημαντικά βήματα για να μπορέσει –εγώ σας λέω κάτι απλό- να λειτουργήσει πειστικά στο επίπεδο του διεθνούς περιβάλλοντος, από το οποίο ζητάμε αν όχι καθημερινά, τακτικά, δανεικά και αυτό είναι που προσδιορίζει και το κόστος των επιτοκίων. 
      	Να, λοιπόν, η ευκαιρία για τομές. Γιατί προχωράμε σε αυτό; Με συγχωρείτε, έχει νόημα τώρα να φέρνει η Κυβέρνηση αυτό το σχέδιο νόμου, λες και τώρα το εάν ικανοποιήσουμε τα αιτήματα πέντε φιλτάτων και αγαπητών Βουλευτών της περιφέρειας Κρήτης ή, αν θέλετε, και του αυτοδιοικητικού κόσμου εκεί, ή αν ικανοποιηθεί ένα αίτημα της ΕΝΑΕ, η πατρίδα μας τώρα εκεί είναι; Σε αυτό το σημείο βρισκόμαστε; Στις μικροδιορθώσεις; Στις μικροαλλαγές;
      	Αυτό, λοιπόν, που έχουμε να πούμε πρωτίστως γι’ αυτό το σχέδιο νόμου, είναι ότι έρχεται σε μία κρίσιμη στιγμή και είναι τόσο κατώτερο των περιστάσεων που μας δημιουργεί ανησυχία ακριβώς για την ανυπαρξία σχεδίου. 
      Εγώ δε, κύριε Υφυπουργέ, θα σας καλέσω για κάτι πολύ συγκεκριμένο. Βγείτε έξω, σαν σκέψη, από τις γραφειοκρατικές αγκυλώσεις. Ξεφύγετε από αυτό που πράγματι είναι σήμερα το πολιτικό σύστημα, ένα σύστημα συμβιβασμένο με όλες αυτές τις κακές πραγματικότητες του τόπου μας. Να λοιπόν, μια τεράστια ευκαιρία για την Κυβέρνηση, μια τεράστια ευκαιρία για όλες τις πολιτικές δυνάμεις. Η κρίση δίνει τη δυνατότητα να αντιμετωπίσουμε βαθιά, σοβαρά, υπεύθυνα και δημιουργικά τα προβλήματα. Ας αφήσουμε τώρα τα μικροπράγματα, ας αφήσουμε όλα αυτά που τελικώς είναι περιφερειακά μπροστά στο μεγάλο.
      Υπ’ αυτήν την έννοια αυτό το σχέδιο νόμου διαψεύδει τις προσδοκίες και του βουλευτηρίου, αλλά πολύ περισσότερο της κοινωνίας. 
      ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Αναστάσιος Νεράντζης): Σας ρώτησα και είπατε ότι δεν θέλετε να δευτερολογήσετε. 
      ΘΕΟΔΩΡΟΣ ΚΑΡΑΟΓΛΟΥ: Για δύο λεπτά μόνο, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ορίστε έχετε το λόγο.
      ΘΕΟΔΩΡΟΣ ΚΑΡΑΟΓΛΟΥ: Πραγματικά δεν είχα πρόθεση να δευτερολογήσω, κύριε Πρόεδρε, αλλά από αυτά που άκουσα από τους συναδέλφους που δευτερολόγησαν, πρέπει να πω ότι μου έδωσαν την αφορμή να πω δύο κουβέντες.
      Κατ’ αρχάς ορισμένα πράγματα δεν τα καταλαβαίνω. Σήμερα, αν δεν κάνω λάθος, είχαμε την ευκαιρία να συζητήσουμε ένα νομοσχέδιο που έχει τον τίτλο «Τροποποιήσεις επενδυτικών νόμων και άλλες διατάξεις», το οποίο αναφερόταν σε συγκεκριμένα πράγματα, όπως σε τροποποιήσεις στο ν. 3614, το νόμο που αφορά το ΕΣΠΑ, αναφερόταν σε τροποποιήσεις και προσθήκες στο ν. 3299, τον αναπτυξιακό νόμο, την ίδρυση ενός νέου αναπτυξιακού εργαλείου, της ανώνυμης εταιρείας «ΝΟΜΟΣ Α.Ε.» και μια σειρά άλλων διατάξεων οι οποίες έλυναν επί μέρους ζητήματα. 
      Δυστυχώς έχω διαπιστώσει ότι οι συνάδελφοι όλων των κομμάτων, αλλά ειδικότερα της Αξιωματικής Αντιπολίτευσης, βρήκαν ή νόμιζαν ότι βρήκαν την κατάλληλη ευκαιρία να κάνουν μια κριτική εφ΄ όλης της ύλης και μάλιστα μια κριτική που θα ήταν καλοδεχούμενη αν ήταν καλοπροαίρετη και αν ήταν δίκαιη κριτική. Ήταν όμως, μία κριτική η οποία ήταν μηδενιστική, μια κριτική η οποία ήταν αφοριστική, μια κριτική που τα έβλεπε όλα μαύρα και δεν έβλεπε τίποτα το αισιόδοξο. 
      Θεωρώ, λοιπόν, ότι αυτό που έγινε είναι πολύ άδικο. Θυμίζω σε όλους τους συναδέλφους ότι την Πέμπτη έχουμε συζήτηση προ ημερησίας διατάξεως, σε επίπεδο πολιτικών Αρχηγών, οπότε θα δοθεί η δυνατότητα σε όλους, να ακούσουμε τους πολιτικούς Αρχηγούς, που θα εκθέσουν τις απόψεις τους για τα μεγάλα, τα πολύ σοβαρά ζητήματα που υπάρχουν. 
      Από κει και πέρα θα ήθελα να τονίσω και να υπενθυμίσω ότι πριν από δεκαπέντε μέρες και ο αρμόδιος Επίτροπος κ. Αλμούνια, αλλά και ο Πρόεδρος του EUROGROUP, ο Λουξεμβουργιανός κ. Ζακ Κλοντ Γιούγκερ, διαβεβαίωναν όλη την Ευρώπη και τον ελληνικό λαό, ότι η Ελλάδα είναι μία από τις χώρες στη μεσαία κατηγορία κινδύνου. 
      Σήμερα ακούσαμε τον αγαπητό συνάδελφο, τον εισηγητή του ΠΑΣΟΚ, ότι η Ελλάδα είναι η χειρότερη χώρα στην Ευρωπαϊκή Ένωση και έχει τα μεγαλύτερα προβλήματα. Προφανώς αυτό δεν είναι αλήθεια και το ξέρουμε όλοι μας, γιατί η Ελλάδα δεν είναι πρώτη σε κανένα από τα κακά κριτήρια της Ευρωπαϊκής Ένωσης, ούτε καν στην ανεργία. Θυμίζω ότι στην ανεργία είναι πρώτη η Ισπανία του γνωστού σοσιαλιστή και φίλου σας ηγέτη, του κ. Θαπατέρο, με 18%. Ούτε στο δημόσιο χρέος είναι πρώτη, ούτε στο δημόσιο έλλειμμα. Δεν είναι πουθενά πρώτη.
      Είναι, όπως χαρακτηριστικά είπαν οι δύο συγκεκριμένοι Ευρωπαίοι στη μεσαία κατηγορία κινδύνου. 
      Από εκεί και πέρα να ξεκαθαρίσω και κάτι. Φαντάζομαι ότι τα κόμματα έχουν μία τοποθέτηση και εδώ και στις επιτροπές και γενικότερα στην κοινωνία. Για άλλη μία φορά όμως διαπιστώνω τη διγλωσσία του ΠΑΣΟΚ.
      Είχαμε τη δυνατότητα να καλέσουμε στην επιτροπή μετά από αίτημα των εκπροσώπων του ΠΑΣΟΚ, τους εκπροσώπους των αναπτυξιακών οργανισμών της Κρήτης. Τους ακούσαμε και εκείνοι συνηγόρησαν και είπαν τι ωραίοι που είναι αυτοί οι οργανισμοί και πόσο σημαντικό έργο προσφέρουν. Τώρα δε που κλείνει η συνεδρίαση, μπαίνει θέμα για χρηστή διαχείριση των οργανισμών ανάπτυξης της Κρήτης. Θεωρώ ότι αυτό είναι μία προσβολή προς αυτούς τους οργανισμούς που απ’ όλο το πολιτικό φάσμα της Κρήτης ακούσαμε πόσο σημαντικό έργο προσφέρουν.
      Τελειώνοντας θέλω να πω ότι εθνικό σχέδιο για την αντιμετώπιση της κρίσης είναι προφανές ότι υπάρχει, ένα εθνικό σχέδιο που έχει μέτρα και για την κατηγορία των μικρομεσαίων επιχειρήσεων, μέτρα και για τους χαμηλοσυνταξιούχους, τις κοινωνικές ευπαθείς ομάδες, αυτές που πραγματικά έχουν ανάγκη στήριξης. Αυτό που απαιτείται είναι η εθνική συναίνεση. Όμως για να υπάρξει η εθνική συναίνεση πρέπει, δυστυχώς, τα κόμματα να αφήσουν την μικροκομματική και μικροπολιτική αντιμετώπισή τους και να αρθούν στο ύψος των περιστάσεων. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Τη συζήτηση θα κλείσει ο Υφυπουργός Οικονομίας και Οικονομικών κ. Αθανάσιος Μπούρας. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Μόνο θα παρακαλέσω, κύριε Πρόεδρε, επειδή η Κυβέρνηση δέχθηκε βομβαρδισμό επί παντός επιστητού, να μου δώσετε τον ανάλογο χρόνο, όπως δώσατε και στους άλλους συναδέλφους, για να απαντήσω. 
      ΠΡΟΕΔΡΕΥΩΝ (Αναστάσιος Νεράντζης): Θα σας δώσω το χρόνο που επιτρέπει ο Κανονισμός.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Θα προσπαθήσω να κάνω και οικονομία χρόνου, αν τα καταφέρω. Θα πρέπει, όμως, να δοθούν απαντήσεις. 
      Κυρία Φιλίνη, πρέπει να πω το εξής. Η Κυβέρνηση τα έχει τα στοιχεία, όπως και εγώ. Όμως δεν προλαβαίνω σε αυτήν εδώ τη διαδικασία να τα παραθέσω, αλλά δεν είναι όμως η ώρα και η ημέρα για να σας απαντήσω επί παντός επιστητού. Σήμερα συζητάμε, όπως είπε και πριν από λίγο ο εισηγητής μας ο κ. Καράογλου, το συγκεκριμένο νομοσχέδιο το οποίο έχει συγκεκριμένα άρθρα που αναφέρονται σε συγκεκριμένες διαρθρώσεις-συμπληρώσεις, που κάποιοι, θα έλεγα, τα έμπλεξαν. Ειλικρινά τις μικρές συμπληρώσεις, τις ασήμαντες θα έλεγα εγώ,  που αναφέρονται στο νόμο του ΕΣΠΑ, τις ενέταξαν στον αναπτυξιακό νόμο. 
      Ο κ. Μανιάτης αυτό είπε. Μάλιστα επικαλέσθηκε και τον Σαρκοζί. Ανέφερε μερικά άλλα παρεμπίπτοντα θέματα, πώς δηλαδή τα κτήρια θα έχουν μειωμένη απώλεια ενέργειας. Είναι σωστό, αλλά δεν έχει να κάνει με καμμιά παράγραφο αυτού του νόμου. Ή μίλαγε για μέτρα για την κρίση. 
      Μπορώ να απαντήσω σε όλους τους συναδέλφους για όλα αυτά, όμως, θα πρέπει να συζητήσουμε πάνω στο τι προτείνει αυτό το νομοθέτημα. 
      Θα παραθέσω μερικά πράγματα, χρησιμοποιώντας όσες σημειώσεις μπόρεσα να κρατήσω. 
      Για τον κ. Γκατζή. Το είπε και στην επιτροπή, το λέει και τώρα και εγώ δικαιολογώ την αγωνία του. Εμείς, κύριε συνάδελφε, μιλάμε για επιδοτήσεις του αναπτυξιακού νόμου. Δεν μιλάμε για διαδικασία έκδοσης αδειών ή λειτουργίας εργοστασίων αφαλάτωσης. Αυτά δεν είναι δουλειά του Υπουργείου Οικονομίας και Οικονομικών. Πρόκειται για κάποια πράγματα που στην πορεία θα εφαρμοστούν κατά τον πιο περιβαλλοντικά ορθό τρόπο, που και το περιβάλλον θα διασφαλίζουν, αλλά και το θαλάσσιο περιβάλλον δεν θα καταστρέφουν.
      Η επιδότηση του κόστους, κύριε Γκατζή, της απασχόλησης είναι μία μορφή κινήτρου, που συνδέεται άμεσα με την επένδυση. Είναι δηλαδή επιλογή του φορέα του επενδυτικού σχεδίου. Ωστόσο, όμως, μέχρι σήμερα δεν έχει αξιοποιηθεί από τους επιχειρηματίες. Μία αίτηση υπάρχει. Δεν ξέρω αν αυτό σας δείχνει κάποια πράγματα.
      Έφυγε ο κ. Μπαντουβάς, αλλά για την πληρότητα των απαντήσεων, πρέπει να πω ότι τα πέντε αστέρων δεν εμποδίζονται από καμμιά διαδικασία κορεσμένων περιοχών, γιατί μίλησε –και σωστά μίλησε- περί ποιοτικού τουρισμού.
      Όσον αφορά για τα μικρότερα, κάτω των τριών αστέρων, να κάνω γνωστό σε όσους δεν το ξέρουν, ότι και τα υπόλοιπα επιχορηγούνται, όχι όμως από τον αναπτυξιακό νόμο, αλλά μέσα από τα περιφερειακά προγράμματα και του καινούργιου προγράμματος, σύμφωνα με τα οποία θα υπάρξουν μέτρα. 
      Για τις Ιερές Μητροπόλεις που αναφέρθηκαν όλοι οι Κρήτες -και ο κ. Κεγκέρογλου και ο Κ. Μπαντουβάς και ο κ. Νικηφοράκης και οι άλλοι συνάδελφοι- διευκρινίζω και εδώ, όπως το διευκρίνισα στην επιτροπή, ότι οι Ιερές Μητροπόλεις είναι όλης της χώρας, και αυτές που ανήκουν στην Εκκλησία της Ελλάδος και αυτές που ανήκουν στην Εκκλησία της Κρήτης και των Δωδεκανήσων που ανήκουν στο Πατριαρχείο της Κωνσταντινουπόλεως. Δεν χρειάζεται άλλη σαφέστερη δήλωση. 
      Κύριε Βορίδη, που σας τιμώ ιδιαίτερα και για τους άλλους συναδέλφους που συνέδεσαν την κρίσιμη εποχή που ζούμε, την παγκόσμια οικονομική κρίση, πρέπει να σας πω και το ανέλυσα στην πρωτολογία μου με πάρα πολλά στοιχεία ότι το ν. 3239/2004 η Κυβέρνηση και όχι η Κυβέρνηση, η κοινωνία, τον επιδοκιμάζει και τον θεωρούμε, λοιπόν, έναν πάρα πολύ καλό νόμο. Είπα όμως και ξαναλέω ότι οι νόμοι -και μάλιστα ειδικά αυτοί οι νόμοι που αναφέρονται στην ανάπτυξη και έχουν τη λέξη ανάπτυξη- δεν είναι στατικά φαινόμενα, είναι δυναμικά. Είναι απόλυτα επιτυχημένος ο νόμος. Έχουμε τα στοιχεία και σας είπα ότι δεν σας προκαλώ, αλλά να πάμε σε διαδικασίες κοινοβουλευτικού ελέγχου, είτε επερώτησης οργανωμένης, να δοθούν τα πάντα με λεπτομέρεια. 
      Γι’ αυτό και με το παρόν σχέδιο νόμου ερχόμαστε αυτό το επιτυχημένο εργαλείο και το συμπληρώνουμε και βάζουμε και παραμέτρους που δεν είχαν εκτιμηθεί παλαιότερα, που συνδυάζουμε και με την κρίση, που συνδυάζουμε και με τη λειψυδρία. Δεν είναι κανένας από την Κρήτη να πω ότι εγώ που πριν μία βδομάδα που έτυχα να είμαι στη διαπραγμάτευση για τα προβλήματα των αγροτών, είδαν με πάρα πολύ θετικό τρόπο το θέμα της αφαλάτωσης, όπως είδαν και οι αγρότες πάρα πολύ θετική την παρέμβαση της Κυβέρνησης για την αναβάθμιση των δύο αναπτυξιακών εργαλείων της Κρήτης, του ΟΑΔΙΚ και του ΟΑΝΑΚ. Θα μπορέσω ίσως να πω και κάποια άλλη στιγμή και κάποια άλλα, αλλά να πω και κάτι άλλο γιατί το είδα επαναλαμβανόμενο, το είπε ο κ. Σπηλιόπουλος. 
      Κύριε Σπηλιόπουλε, σας το ξαναλέω: Το Πρόγραμμα Δημοσίων Επενδύσεων το ξέρουμε, είναι 8.800.000.000. Εγώ πριν από πέντε μέρες μάλιστα κυκλοφόρησα και την εγκύκλιο εφαρμογής προς όλους τους αποδέκτες όπου μοιράζονται -δεν θα πω τα ποσά- στα συγχρηματοδοτούμενα και στα αμιγώς από εθνικούς πόρους, γίνεται κατανομή ανά φορέα υλοποίησης, ανά Υπουργείο, ανά περιφέρεια, τα πάντα. Τώρα, ο προϋπολογισμός εκτελείται όπως ψηφίστηκε και το συνολικό ποσό του εγκεκριμένου προϋπολογισμού είναι αυτό που είχε εγκρίνει η Βουλή. Κατά την εκτέλεση του προϋπολογισμού -το είπα σε συναδέλφους κατ’ ιδίαν- είναι δυνατόν ορισμένοι τομείς να μην απορροφούν. Δηλαδή τι θα κάνουμε; Μας λέτε «αφήστε το αδιατάρακτο»; Έτσι συμβαίνει και, όταν θα ζητήσετε στοιχεία, θα σας δείξω εγώ -και το λέω απλά ενδεικτικά- ότι, ενώ στον κωδικό πέρυσι Ε024/3 που είναι για επιδοτήσεις αλλά με συγχρηματοδοτούμενα μεγέθη είχαμε εγγράψει 90.000.000, ξέρετε πόσα πληρώσαμε; Πληρώσαμε 512.159.455 ευρώ. 
      Και δυο λέξεις μόνο, κύριε Πρόεδρε, για να τελειώσω...
      ΠΡΟΕΔΡΕΥΩΝ (Αναστάσιος Νεράντζης): Να είναι όντως δύο, κύριε Υπουργέ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ναι, να πω το εξής: Κάνατε κριτική για το ΕΣΠΑ. Δεν μπορώ στο χρόνο τον περιορισμένο να σας δώσω απαντήσεις. Να σας πω όμως, να επικαλεστώ την ευρωπαϊκή εμπειρία πολλών συναδέλφων που είναι αυτήν τη στιγμή και στην Αίθουσα, ότι οι κοινοτικοί κανονισμοί δεν είναι δικό μας θέμα. Διέπουν την προγραμματική περίοδο 2007-2013, είναι πολύπλοκοι και αυστηροί, είναι όμως υποχρεωτικής εφαρμογής για όλα τα κράτη-μέλη που εισπράττουν πόρους από την Ευρωπαϊκή Επιτροπή. 
      Εμείς καταφέραμε μέσα σε δύο μήνες, το περασμένο φθινόπωρο, να εγκρίνουμε το σύστημα διαχείρισης του ΕΣΠΑ μέσα στα τέσσερα που εγκρίθηκαν από τα είκοσι επτά κράτη-μέλη. Δεν το επαινείτε αυτό; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Και επειδή θέλετε απορροφήσεις, θα σας πω μόνο ότι έχουν προκηρυχθεί έργα τα οποία υπερβαίνουν τα 3.000.000.000 ευρώ. Προχωρούν οι προκηρύξεις καθημερινά σε όλους τους φορείς υλοποίησης του προγράμματος…
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, προχωρεί και ο χρόνος.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Και τελειώνω, κύριε Πρόεδρε λέγοντας ότι…
      ΠΡΟΕΔΡΕΥΩΝ (Αναστάσιος Νεράντζης): Ναι, αλλά τελειώνετε συνεχίζοντας. Είναι μια μοντέρνα μορφή αυτή. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): …τη χρονική αυτή περίοδο υλοποιούνται παράλληλα έργα γέφυρες, που έχουν όχι μόνο εντάξεις, αλλά έχουν και πληρωμές. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): …γιατί όπως ξέρετε, τα μεγάλα έργα που τα ονομάζουμε «γέφυρες» δεν τελειώνουν…
      ΠΡΟΕΔΡΕΥΩΝ (Αναστάσιος Νεράντζης): Δεν τελειώνει το νομοσχέδιο σήμερα. Έχετε και αύριο και μεθαύριο. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ. 
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το νομοσχέδιο του Υπουργείου Οικονομίας και Οικονομικών «Τροποποιήσεις επενδυτικών νόμων και άλλες διατάξεις» έγινε δεκτό επί της αρχής κατά πλειοψηφία. 	
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 23.50΄ λύεται η συνεδρίαση για αύριο ημέρα Τετάρτη 11 Φεβρουαρίου 2009 και ώρα 10.00΄ με αντικείμενο εργασιών του Σώματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις», σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ 				ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 10-2-2009	ΣΕΛ. -3-

Τελευταία Αποθήκευση:	13/2/2009 12:25:00 μμ	Από:	M.velioti
Εκτυπώθηκε:	13/2/2009 12:15:00 μμ

