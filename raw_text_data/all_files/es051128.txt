ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΛΗ΄

Δευτέρα 28 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας των Βουλευτών κ. Γ. Παπαγεωργίου, Γ. Δεικτάκη, Κ. Καραμπίνας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 29 Νοεμβρίου 2005, σελ.
4. Συζήτηση επικαίρων ερωτήσεων:
α. Προς τον Υπουργό Υγείας και Κοινωνικής Αλληλεγγύης σχετικά με την καταβολή εκ μέρους των μεταναστών αμοιβής για την έκδοση πιστοποιητικών υγείας κ.λπ, σελ.
β. Προς τον Υπουργό Μεταφορών και Επικοινωνιών:
i. σχετικά με την χρήση ελληνικών αεροδρομίων από τις ΗΠΑ για την μεταφορά υπόπτων κ.λπ., σελ.
ii. σχετικά με την αύξηση των τιμών πρόσβασης στο διαδίκτυο κ.λπ., σελ.
γ. Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τα προβλήματα του Οικισμού Αγίου Γεωργίου Νέας Αχγιάλου Μαγνησίας, λόγω της έλλειψης πολεοδομικής και οικιστικής δυνατότητας, σελ.
5. Συζήτηση Επερώτησης Βουλευτών του ΠΑΣΟΚ αρμοδιότητας του Υπουργείου Δικαιοσύνης σχετικά με την ίδρυση εφετείου στο Ηράκλειο, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Επικρατείας, Εσωτερικών, Δημόσιας Διοίκησης και Αποκέντρωσης, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Οικονομίας και Οικονομικών και ο Υφυπουργός Πολιτισμού κατέθεσαν σχέδιο νόμου: «Σύσταση Εθνικού Οπτικοακουστικού Αρχείου-Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΚΑΤΖΗΣ Ν., σελ.
ΚΑΚΛΑΜΑΝΗΣ Ν., σελ.
ΚΑΛΟΓΙΑΝΝΗΣ Σ., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΜΠΟΛΑΡΗΣ Μ., σελ.
ΧΡΙΣΤΟΦΙΛΟΠΟΥΛΟΥ Π., σελ.
Β. Επί της Επερώτησης:
ΚΑΚΛΑΜΑΝΗΣ Α., σελ.
ΚΑΡΧΙΜΑΚΗΣ Μ., σελ.
ΚΕΓΚΕΡΟΓΛΟΥ Β., σελ.
ΜΑΤΖΑΠΕΤΑΚΗΣ Σ., σελ.
ΠΑΠΑΛΗΓΟΥΡΑΣ Α., σελ.
ΣΤΡΑΤΑΚΗΣ Μ., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΦΡΑΓΚΙΑΔΟΥΛΑΚΗΣ Ε., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΛΗ΄
     Δευτέρα 28 Νοεμβρίου 2005
     Αθήνα, σήμερα στις 28 Νοεμβρίου 2005  ημέρα Δευτέρα και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Μάρκο Μπόλαρη, Βουλευτή Σερρών, τα ακόλουθα:  
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Σύλλογος Διαβητικών Νομού Σερρών διαμαρτύρεται για τη μείωση των παροχών στους διαβητικούς ασφαλισμένους του ΟΓΑ.
     2) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Διαβητικών Νομού Σερρών διαμαρτύρεται για τη μείωση των παροχών στους διαβητικούς ασφαλισμένους του ΟΓΑ.
     3) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Δήμαρχος Σιδηροκάστρου ζητεί τη λειτουργία κέντρου εκπαίδευσης νεοσυλλέκτων οπλιτών εντός του στρατοπέδου Σιδηροκάστρου κ.λπ.
     4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο 1ος Κυνηγετικός Σύλλογος Ηρακλείου ζητεί την προστασία της υπαίθρου χώρας του Νομού Ηρακλείου από παράνομες ενέργειες κτηνοτρόφων.
     5) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ  κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη διαμαρτύρεται για τη μείωση των παροχών στους διαβητικούς ασφαλισμένους του Ο.Γ.Α..
     6) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη διαμαρτύρεται για τη μείωση των παροχών στους διαβητικούς ασφαλισμένους του Ο.Γ.Α..
     7) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ  κατέθεσε αναφορά με την οποία το Σωματείο Συνταξιούχων ΗΣΑΠ ζητεί την ικανοποίηση οικονομικών και ασφαλιστικών αιτημάτων των μελών του.
     8) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Πανελλήνιος Σύλλογος Φοιτητών Προπτυχιακού Προγράμματος Σπουδών στην Ισπανική Γλώσσα και Πολιτισμό, της Σχολής Ανθρωπιστικών Σπουδών του ΕΑΠ ζητεί την επαγγελματική κατοχύρωση του πτυχίου των αποφοίτων του Ελληνικού Ανοικτού Πανεπιστημίου κ.λπ.
     9) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Αλιευτικός Συνεταιρισμός Χαλάστρας ζητεί την εφαρμογή του καθεστώτος της Ευρωπαϊκής Ένωσης στον τομέα της μυδοκαλλιέργειας, τυποποίησης και εμπορίας.
     10) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Ένωση Ιδιοκτητών Εκδοτών Τοπικών Εφημερίδων Αττικής ζητεί να δημιουργηθεί άμεσα Μητρώο Τοπικών Εφημερίδων Αττικής κ.λπ.
     11) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Σωματείο Συνταξιούχων ΗΣΑΠ ζητεί την ικανοποίηση οικονομικών και ασφαλιστικών αιτημάτων των μελών του.
     12) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η λήψη μέτρων διάσωσης του καστανοδάσους του Άνω Κερασόβου Μεσολογγίου, που προσβλήθηκε από την ασθένεια του έλκους της καστανιάς.
     13) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η συνέχιση της λειτουργίας του ΤΑΣ Αιτωλ/νίας.
     14) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι δημοσιογραφικές ενώσεις και ομοσπονδίες ζητούν τη διαμόρφωση ενός υγιούς συστήματος ενημέρωσης και την εξασφάλιση των κατακτήσεων των εργαζομένων στον Τύπο.
     15) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Κέντρο Προστασίας Καταναλωτών διαμαρτύρεται για την απόφαση επιβολής τέλους δεύτερης κατοικίας, που έλαβε η Νομαρχιακή Αυτοδιοίκηση Χαλκιδικής.
     16) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Επιμελητήριο Μεσσηνίας ζητεί την τήρηση των αρχών του υγιούς ανταγωνισμού στον κλάδο της φυτοπροστασίας.
     17) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Αδελφότητα Κρυονεριτών Πωγωνίου Ηπείρου ζητεί τη διακοπή της αποψιλωτικής υλοτομίας στο δάσος Κρυονερίου του Νομού Ιωαννίνων.
     18) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Ελληνικό Κέντρο Περίθαλψης Αγρίων Ζώων ζητεί την παραχώρηση χώρου για τις στεγαστικές του ανάγκες.
     19) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την εξασφάλιση στις επιχειρήσεις παραγωγής ηλεκτρικής ενέργειας, προσιτής τιμής για το φυσικό αέριο.
     20) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Σύνδεσμος Θεσσαλικών Βιομηχανιών διατυπώνει τις παρατηρήσεις του, στο σχέδιο νόμου «Γενικό Εμπορικό Μητρώο και εκσυγχρονισμός της Επιμελητηριακής Νομοθεσίας».
     21) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί να συμπεριλαμβάνεται και ο Πρόεδρος του Συνδέσμου Θεσσαλικών Βιομηχανιών στις επιχειρηματικές αποστολές του εξωτερικού.
     22) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην οικονομική κατάσταση της Δημοτικής Επιχείρησης Πολιτιστικής Ανάπτυξης Καλαμάτας.
     23) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην οικονομική επιχορήγηση της ΔΕ.ΠΑ.Κ. και του Φεστιβάλ Χορού στην Καλαμάτα.
     24) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην αναγκαιότητα οικονομικής στήριξης της ΔΕ.ΠΑ.Κ.
     25) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στο μέλλον των ΔΗ.ΠΕ.ΘΕ..
     26) Οι Βουλευτές Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Ομοσπονδία Οικοδόμων και Συναφών Επαγγελμάτων Ελλάδας καταγγέλλει την πλειοψηφία της Διοίκησης του Οργανισμού Εργατικής Κατοικίας που παραχώρησε στον Όμιλο «LΑΜDA DEVELOPMENT SA», συμφερόντων Λάτση, οικόπεδο σαράντα τριών στρεμμάτων στη θέση Ψαλίδι Αμαρουσίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3530/18-10-05 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. Δ15/Γ/οικ/21605/11-11-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ερώτησης που κατέθεσε στη Βουλή των Ελλήνων ο Βουλευτής κ. Ντίνος Ρόβλιας, σχετικά με μετατάξεις υπαλλήλων, σας αποστέλλουμε συνημμένα στοιχεία των Υπηρεσιών του Υπουργείου Ανάπτυξης.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 3343/12-10-05 ερώτηση του Βουλευτή κ. Αντωνίου Καρπούζα δόθηκε με το υπ’ αριθμ. 6502/4-11-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσε ο Βουλευτής κ. Α. Καρπούζας, σας πληροφορούμε τα εξής:
     1. Στην παράγραφο 4.2.3 του άρθρου 4 του Π.Δ. 38/1991 (Α' 21) «Εκτέλεση, συντήρηση και επισκευή θερμοϋδραυλικών εγκαταστάσεων κλπ» όπως τροποποιήθηκε με το άρθρο 3 του Π.Δ. 55/2000 (Α' 44) προβλέπεται ότι για να γίνει σύνδεση των υδραυλικών εγκαταστάσεων με τα δίκτυα κοινής ωφέλειας θα πρέπει να βεβαιωθεί από την αρμόδια Πολεοδομική Υπηρεσία ότι κατατέθηκε προς αυτήν Υπεύθυνη Δήλωση ότι η εγκατάσταση εκτελέσθηκε σύμφωνα με την παράγραφο 4.1 του ιδίου άρθρου περί Ποιοτικής στάθμης των εγκαταστάσεων.
     2. Στην ίδια παράγραφο αναφέρεται ότι η Υπεύθυνη Δήλωση υπογράφεται από τον ανώτερο στην τάξη εγκαταστάτη ή τεχνίτη επικεφαλής των συνεργείων ή του συνεργείου και κατατίθεται αποδεδειγμένα στο Επαγγελματικό Σωματείο που καλύπτει τον Κλάδο.
     3. Στην παράγραφο 4.3.1 του ιδίου άρθρου αναφέρεται ότι την ευθύνη για την σύνταξη της μελέτης και την επίβλεψη εφαρμογής της μελέτης έχουν τα πρόσωπα που ορίζονται από τις κείμενες διατάξεις στο Β.Δ. 16/17/17-3-1950.
     4. Στο Β.Δ. 16/17 Μαρτίου 1950 (Α' 82) αναφέρονται όλοι οι έχοντες το δικαίωμα μελέτης και επίβλεψη εφαρμογής της μεταξύ των οποίων και οι Διπλωματούχοι Ανώτατης Τεχνικής Σχολής άλλης ειδικότητας, για απλές όμως εγκαταστάσεις. Σημειώνουμε εδώ ότι οι υδραυλικοί δεν έχουν δικαίωμα μελέτης.
     5. Κατά τα παραπάνω, νόμιμα, η ΔΕΥΔΑΚ ζητά από τον επικεφαλής εγκαταστάτη υδραυλικό Υπεύθυνη Δήλωση που να έχει κατατεθεί αποδεδειγμένα στο οικείο Επαγγελματικό Σωματείο.
     6. Σύμφωνα με όσα αναφέρθηκαν το Π.Δ. 38/1991 (Α' 21) «Εκτέλεση, συντήρηση και επισκευή θερμοϋδραυλικών εγκαταστάσεων κλπ», όπως τροποποιήθηκε με το Π.Δ. 55/2000 (Α' 44) απαιτεί ρητά, προκειμένου να γίνει η σύνδεση με τα δίκτυα την υποβολή της Υπεύθυνης Δήλωσης περί Ποιοτικής. στάθμης των Εγκαταστάσεων - Τεχνογνωσία- Υλικά, από τον επικεφαλής εγκαταστάτη υδραυλικό και δεν το προβλέπει για εκείνους που έχουν το δικαίωμα μελέτης και επίβλεψης εκτέλεσης της μελέτης της εγκατάστασης.
     7. Οι Υπηρεσίες του Υπουργείου Ανάπτυξης δεν έχουν αντίρρηση να επανεξετάσουν το ισχύον θεσμικό πλαίσιο για τυχόν βελτιώσεις, εφόσον τούτο ζητηθεί από τους ενδιαφερόμενους φορείς. Μέχρι σήμερα δεν έχει υποβληθεί στο Υπουργείο μας σχετικό με το θέμα αίτημα από κανέναν ενδιαφερόμενο για εξέταση και βελτίωση του ισχύοντος θεσμικού πλαισίου.
     8. Σε ό,τι αφορά το ποσό των 30€ το οποίο καταβάλλεται προς το Σωματείο, αυτό δεν προβλέπεται από διατάξεις του Υπουργείου μας.
     Για τα λοιπά αρμόδιο να απαντήσει είναι το συνερωτώμενο Υπουργείο ΠΕΧΩΔΕ.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     3. Στην με αριθμό 3486/17-10-05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 115093/ΙΗ/17-11-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3486/17-10-05 την οποία κατέθεσε ο Βουλευτής κα Μαρία Δαμανάκη, και αφορά στα Γραφεία Σχολικού Επαγγελματικού Προσανατολισμού (Σ.Ε.Π.), σας γνωρίζουμε τα ακόλουθα:
     Βάσει των προϋποθέσεων που ίσχυαν το 2003 για τη στελέχωση των Γραφείων ΣΕΠ της χώρας, δεν πληρώθηκαν οι θέσεις στο σύνολό τους.
     Ειδικότερα, από τα 200 Γραφεία Σ.Ε.Π. στελεχώθηκαν με επιμορφωμένο προσωπικό μόνο τα 125, από τα υπόλοιπα 75 Γραφεία Σ.Ε.Π. τα 52 καλύφθηκαν από μη επιμορφωμένο προσωπικό και τα 23 έμειναν κενά.
     Λόγω της έλλειψης ενδιαφέροντος από ικανό αριθμό επιμορφωμένων εκπαιδευτικών, κρίθηκε απαραίτητο να αρθεί ο περιορισμός που απέκλειε άλλους ενδιαφερόμενους εκπαιδευτικούς από το δικαίωμα υποβολής αίτησης.
     Σύμφωνα με την αριθμ.8502ΟΙΓ7/30-08-2005 απόφαση, η επιλογή των στελεχών γίνεται μετά από συνέντευξη κατά την οποία λαμβάνονται υπόψη και συνεκτιμώνται:
     α) οι σπουδές και η επιστημονική κατάρτιση των εκπαιδευτικών στον Επαγγελματικό Προσανατολισμό και τη Συμβουλευτική ή και στην Τεκμηρίωση πληροφοριακού υλικού ΣΕΠ 
     β) η εκπαιδευτική τους εμπειρία στο θεσμό του ΣΕΠ
     γ) η εμπειρία τους στην άσκηση των διοικητικών καθηκόντων και
     δ) το έργο τους στην επιστημονική υποστήριξη του θεσμού του ΣΕΠ
     Τονίζεται ότι η συνήθης πρακτική για την κάλυψη των θέσεων για ένα (1) σχ. έτος, σύμφωνα με τα προβλεπόμενα, ήταν η τοποθέτηση ενός εκπαιδευτικού με απόφαση του Διευθυντή Δευτεροβάθμιας Εκπαίδευσης. Αντ' αυτού, προτιμήθηκε η προκήρυξη των θέσεων με Υ.Α. ώστε για την επιλογή να συνεκτιμηθούν τα προσόντα των υποψηφίων εκπαιδευτικών.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4. Στις με αριθμό 3504/17-10-05 και 3766/21-10-05 ερωτήσεις των Βουλευτών κ.κ. Μαρίας Δαμανάκη και Φώτη Κουβέλη δόθηκε με το υπ’ αριθμ. 115097/ΙΗ/7-11-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις ερωτήσεις με αριθμούς 3504/17-10-05 και 3766/21-10-05, τις οποίες κατέθεσαν οι Βουλευτές κ.κ. Μαρία Δαμανάκη και Φώτης Κουβέλης σχετικά με τις προσλήψεις εκπαιδευτών στα δημόσια Ι.Ε.Κ., σας γνωρίζουμε τα ακόλουθα:
     Όπως μας πληροφόρησε ο Οργανισμός Επαγγελματικής Εκπαίδευσης και Κατάρτισης, για τις εκπαιδευτικές ανάγκες των I.Ε.Κ.. είναι δυνατή η πρόσληψη προσωπικού με ωριαία αντιμισθία. Η πρόσληψη του προσωπικού αυτού γίνεται από σχετικούς πίνακες που συντάσσονται κατά Ι.Ε.Κ. για κάθε εξάμηνο κατάρτισης. Η-σύνταξη των πινάκων αυτών ολοκληρώνεται πριν την έναρξη των μαθημάτων κάθε εξαμήνου και ισχύουν για το επόμενο εξάμηνο κατάρτισης.
     Κατόπιν εγκρίσεως του Προέδρου του Ο.Ε.Ε.Κ εκδίδεται απόφαση του Διευθυντή του οικείου Ι.Ε.Κ στην οποία καθορίζονται τα απαιτούμενα προσόντα του ανωτέρω προσωπικού. Περίληψη της απόφασης αυτής δημοσιεύεται σε δύο τουλάχιστον εφημερίδες του ημερήσιου τύπου και γίνεται πρόσκληση των ενδιαφερομένων να υποβάλλουν σχετική αίτηση στο Ι.Ε.Κ. μέσα σε τακτή προθεσμία.
     Ο Διευθυντής του Ι.Ε.Κ., μετά τη λήξη της σχετικής προθεσμίας προβαίνει στον έλεγχο των υποβληθέντων δικαιολογητικών και στη συνέχεια καταρτίζει πίνακες υποψηφίων κατά ειδικότητα στους οποίους περιλαμβάνονται μόνο οι υποψήφιοι που έχουν τα απαιτούμενα προσόντα και έχουν υποβάλει την αίτησή τους εμπρόθεσμα. Οι πίνακες αυτοί μαζί με τις αιτήσεις και τα λοιπά δικαιολογητικά, που ορίζονται με την προκήρυξη, τίθενται υπόψη Επιτροπής που συγκροτείται με απόφαση του Διευθυντή του οικείου Ι.Ε.Κ και αποτελείται από ένα εκπρόσωπο της Ο.Ε.Ε.Κ. που ορίζεται από τον Πρόεδρο αυτού και τον Αναπληρωτή Διευθυντή του Ι.Ε.Κ. ως μέλη, και τον Διευθυντή του Ι.Ε.Κ. ως Πρόεδρο. Καθήκοντα γραμματέα της Επιτροπής ασκεί υπάλληλος που υπηρετεί στο Ι.Ε.Κ.
     Η Επιτροπή, κατά την κρίση της, εκτιμά την καταλληλότητα εκείνων που πρόκειται να απασχοληθούν ως ωρομίσθιοι εκπαιδευτές και τους κατατάσσει, κατά σειρά, σε πίνακες, οι οποίοι υπογράφονται από όλα τα μέλη και τον Πρόεδρο της Επιτροπής.
     Οι πίνακες αυτοί ισχύουν για το εξάμηνο κατάρτισης για το οποίο έχουν συνταχθεί και βάσει αυτών' καθώς και των εκπαιδευτικών αναγκών του οικείου Ι.Ε.Κ, γίνεται η πρόσληψη του ωρομισθίου προσωπικού με την υπογραφή από τον προσλαμβανόμενο και τον Διευθυντή του οικείου Ι.Ε.Κ ειδικής σύμβασης στην οποία καθορίζονται οι όροι, οι προϋποθέσεις και κάθε άλλη λεπτομέρεια απασχόλησης του προσλαμβανομένου.
     Εάν κατά τη διάρκεια ισχύος των πινάκων, προκύψει η ανάγκη πρόσληψης ωρομισθίου προσωπικού α) ειδικότητας που δεν περιλαμβάνεται στους πίνακες ή β) ειδικότητας της οποίας οι υποψήφιοι έχουν ήδη προσληφθεί ή έχουν ανακαλέσει την αίτησή τους (πράγμα που σημαίνει ότι εξαντλήθηκαν οι υποψήφιοι από τους αντίστοιχους πίνακες), σε αυτή την περίπτωση ο Διευθυντής του οικείου Ι.Ε.Κ προβαίνει στην απευθείας ανάθεση ωριαίας διδασκαλίας, με την υπογραφή της σύμβασης της προηγούμενης παραγράφου, σε υποψήφιους που διαθέτουν τα απαιτούμενα προσόντα.
     Η καθ' οιονδήποτε τρόπο ανάληψη διδασκαλίας μαθημάτων σε Ι.Ε.Κ από Διευθυντή ή Αναπληρωτή Διευθυντή Ι.Ε.Κ. δεν επιτρέπεται.
     Στη σύμβαση που καταρτίζεται σύμφωνα με την προηγούμενη παράγραφο προστίθενται τρεις (3) επιπλέον ώρες για κάθε επιτήρηση γραπτής εξέτασης και μέχρι δώδεκα (12) ώρες συνολικά για κάθε εξεταστική περίοδο. Ο ωρομίσθιος εκπαιδευτής του εξεταζόμενου μαθήματος αμείβεται επιπλέον για όσες ώρες διαρκεί η τελική εξέταση του μαθήματός του.
     Διευκρινίζεται ότι το περιεχόμενο των ανωτέρω ρυθμίσεων στο οποίο περιγράφεται η ανωτέρω διαδικασία όπως έχει ενσωματωθεί στο αντίστοιχο Φ.Ε.Κ., είναι στη δΊάθεση του κάθε ενδιαφερόμενου, οπότε το αιτηθεί. Πέραν δε τούτου υπάρχει, διαρκώς, αναρτημένο στην ιστοσελίδα του Οργανισμού μας στη διέύθυνση www.oeek.gr.
     Τα κριτήρια και οι διαδικασίες πρόσληψης που προεκτέθηκαν και τα οποία ακολουθήθηκαν όλα τα προηγούμενα χρόνια, εφαρμόσθηκαν και κατά το φθινοπωρινό εξάμηνο 2005. Η σύνταξη του αξιολογικού πίνακα γίνεται από την Τριμελή Επιτροπή. Σημειώνεται ότι οι Διευθυντές και οι Αναπληρωτές Διευθυντές των Ι.Ε.Κ -που προχώρησαν στις προσλήψεις σύμφωνα με την ανωτέρω διαδικασία- επελέγησαν με ομόφωνη απόφαση του Διοικητικού Συμβουλίου του Ο.Ε.Ε.Κ. στο οποίο μετέχουν και εκπρόσωποι των κοινωνικών εταίρων (Γ.Σ.Ε.Ε., Γ.Σ.Ε.Β.Ε.Ε., Ε.Σ.Ε.Ε. και Σ.Ε.Β.).
     Ο Υπουργός
     ΓΕΩΡΓΙΟΣ ΚΑΛΟΣ»
     5. Στην με αριθμό 1690/31-8-05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 1342/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση των παραπάνω σχετικών ερωτήσεων, σας ενημερώνουμε τα παρακάτω:
     1. Τα έργα στο Πέταλο του Μαλιακού (μελέτες, απαλλοτριώσεις, δημοπρασίες, κατασκευές) προχωρούν κατά τον τελευταίο ενάμισι χρόνο με τον ταχύτερο δυνατό ρυθμό και προβλέπουμε ότι θα περαιωθούν εντός της προσεχούς τριετίας κατά τμήματα ανάλογα με το χρόνο έναρξης του κάθε ενός και τις δυσκολίες του. Πρέπει όμως να πληροφορηθείτε ότι όλα αυτά τα έργα τα βρήκαμε τελείως ανώριμα για τη δημοπράτηση ή κατασκευή τους.
     2. Συγκεκριμένα μέχρι τότε είχε γίνει η έναρξη κατασκευής στα μοναδικά δύο τμήματα Παρακάμψεων Αγ. Κων/νου-Καμένων Βούρλων που είχαν δημοπρατηθεί χωρίς καν κήρυξη της απαλλοτρίωσης και με πολλές ελλείψεις στις μελέτες. Τόσο οι απαλλοτριώσεις όσο και οι ελλιπείς μελέτες οδήγησαν σε μεγάλες καθυστερήσεις.
     Η δημοπρασία του έργου Θερμοπύλες-Νέα κοίτη Σπερχειού και Α/Κ Αγ. Παρασκευής-Α/Κ Αγ. Μαρίνας είχε εμπλακεί επί δύο χρόνια λόγω της μεθόδου του «μαθηματικού τύπου» σε δικαστικές προσφυγές και άρχισε η κατασκευή του το τρέχον έτος.
     Στα υπόλοιπα τμήματα του Πέταλου: α) Το τμήμα Σκάρφεια-Θερμοπύλες και το τμήμα Νέα κοίτη Σπερχειού-Α/Κ Ροδίτσας βρίσκονται στη διαδικασία δημοπράτησης και β) Το τμήμα Αγία Μαρίνα-Ράχες ανατέθηκε η απαιτούμενη πλήρης μελέτη στις 18.1.05 και αναμένεται ολοκλήρωση της μελέτης και δημοπράτηση του έργου στα μέσα του 2006.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     6. Στην με αριθμό 1689/31-8-05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 1341/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σύμφωνα με τα στοιχεία της αρμόδιας Υπηρεσίας, σας ενημερώνουμε ότι κατά το Σύνταγμα η πλήρης αποζημίωση των απαλλοτριωμένων ακινήτων καθορίζεται με απόφαση των πολιτικών δικαστηρίων και σε καμία περίπτωση δεν επιτρέπεται η παρέμβαση της Διοίκησης.
     Σε κάθε περίπτωση οι ενδιαφερόμενοι έχουν το δικαίωμα να προσφύγουν στο Εφετείο της έδρας των απαλλοτριωμένων ακινήτων και να ζητήσουν τον οριστικό καθορισμό της μεγαλύτερης αποζημίωσής τους.
     Μέχρι της παρακατάθεσης των αποζημιώσεων των δικαιούχων στο Ταμείο Παρακαταθηκών και της είσπραξης, δικαιούνται οι δικαιούχοι κατόπιν διαδικασίας επίταξης να εισπράξουν άμεσα την αξία του απολεσθέντος εισοδήματός τους από τα κηρυχθέντα προς απαλλοτρίωση τμημάτων των ιδιοκτησιών τους.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     7. Στην με αριθμό 1625/30-8-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 1336/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι στις προθέσεις του Υπουργείου είναι, μετά την περαίωση της όλης Παράκαμψης Ηρακλείου και σύμφωνα με τις εγκεκριμένες περιβαλλοντικές μελέτες, να προβεί σε ειδικές μετρήσεις του παραγόμενου θορύβου, ώστε να εκπονηθούν οι ανάλογες μελέτες και να προταθούν οι επιβαλλόμενες παρεμβάσεις, με εργολαβία που θα συσταθεί για τον σκοπό αυτό, καθ' ότι στις υφιστάμενες εργολαβίες δεν προβλέπεται από τις μελέτες η κατασκευή ηχοπετασμάτων.
     Η κατασκευή της Παράκαμψης Ηρακλείου (Λινοπεράσματα - Γούρνες) δεν έχει ολοκληρωθεί, αφού υπολείπονται ακόμα συμπληρωματικά έργα, όπως ο Α/Κ Παπαναστασίου, οι ράμπες Λ.Κνωσσού (υπογράφεται σύντομα η σύμβαση κατασκευής), και το τμήμα Αεροδρόμιο - Τομπρούκ.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     8. Στην με αριθμό 1497/26-8-05 ερώτηση του Βουλευτή κ. Αθανάσιου Παπαγεωργίου δόθηκε με το υπ’ αριθμ. 1320/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε τα κάτωθι:
     Με τον Διαγωνισμό σε εξέλιξη και αφορά την Σύμβαση Παραχώρησης Αυτοκινητόδρομος ΠΑΘΕ τμήμα Μαλιακός - Κλειδί, που βρίσκεται στο τελικό στάδιο, προβλέπονται τα εξής:
     α) Νέα χάραξη Αυτοκινητόδρομου, σε άλλη θέση από την σημερινή θέση της Εθνικής Οδού με Ανισόπεδο Κόμβο για σύνδεση της παλιάς Εθνικής και του υπόλοιπου δικτύου.
     β) Μέχρι την κατασκευή του Αυτοκινητόδρομου αλλά και σε όλη την διάρκεια Παραχώρησης, προβλέπεται η άμεση βελτίωση των Κυκλοφοριακών και Περιβαλλοντικών συνθηκών στην υφιστάμενη Εθνική Οδό από Α.Κ. Ευαγγελισμού (προσωρινό πέρας του Αυτοκινητόδρομου) μέχρι την Σκοτίνα (επίσης αρχή ολοκληρωμένου Αυτοκινητόδρομου) με αναμόρφωση και βελτίωση των ισόπεδων κόμβων, ηλεκτροφωτισμό, κατάλληλη σήμανση, νέο οδόστρωμα, ανακατασκευή στηθαίων ασφαλείας.
     Τέλος, μετά τα παραπάνω, η κυκλοφορία στην υφιστάμενη Εθνική Οδό θα απαλλαγεί από τις υπερτοπικές μετακινήσεις και θα έχει ως προορισμό την τοπική εξυπηρέτηση.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     9. Στις με αριθμό 3838/24-10-05 και 3878/25-10-05 ερώτησεις των Βουλευτών κυρίων Γεωργίου Βλάχου και Αθανασίου Λεβέντη δόθηκε με το υπ’ αριθμ. 128/18-11-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις υπ΄ αριθμ. 3838/2005 και 3878/2005 ερωτήσεις, που κατατέθηκαν στη Βουλή από τους Βουλευτές κ.κ. Γ. Βλάχο και Θ. Λεβέντη, σχετικά με τις αθλητικές εγκαταστάσεις του Ολυμπιακού Χωριού, σας διαβιβάζουμε απόσπασμα πρακτικού της αριθμ. 36/13-10-2005 (θέμα 1ο) συνεδριάσεως του Διοικητικού Συμβουλίου (ΔΣ) του Οργανισμού Εργατικής Κατοικίας (ΟΕΚ) προς ενημέρωσή σας.
     Σας πληροφορούμε ότι για το θέμα ενημερώθηκε στις 20-10-2005 η Εθνική Αντιπροσωπεία κατά τη συζήτηση της αριθμ. 119/17-10-2005 Επίκαιρης Ερώτησης, της οποίας πρακτικά επισυνάπτονται.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 3296/11-10-05 ερώτηση των Βουλευτών κυρίων Ανδρέα Λυκουρέντζου, Χριστιάνας Καλογήρου, Δημητρίου Σαμπατζιώτη, Νικολάου Δένδια και Κω/νου Μαρκόπουλου δόθηκε με το υπ’ αριθμ. ΟΙΚ122956/18-11-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 3296/11-10-2005 ερώτηση που κατατέθηκε στη Βουλή από τους Βουλευτές κκ. Α. Λυκουρέντζο, Χ. Καλογήρου, Δ. Σαμπαζιώτη, Ν. Δένδια και Κ. Μαρκόπουλο με θέμα «Μετακλητοί Yπάλληλoι-Σύμβoυλoι Υπουργείων Περιόδου 1994-2004» και σε συνέχεια του αρ. 109991/3-11-2005 εγγράφου μας, σας αποστέλλουμε καταστάσεις υπαλλήλων ανά πολιτικό γραφείο, περίοδο και αμοιβές τους, για το χρονικό διάστημα που αναφέρεται στην εν λόγω ερώτηση.
     Ο Υπουργός
     ΝΙΚΗΤΑΣ ΚΑΚΛΑΜΑΝΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω το δελτίο αναφορών και ερωτήσεων της Τρίτης, 29 Νοεμβρίου 2005.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 3281/11-10-2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με προκηρυχθείσα μελέτη που αφορά το χωροταξικό σχέδιο για την τουριστική ανάπτυξη της χώρας.
     2. Η με αριθμό 1029/6-10-2005 αναφορά του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Υγείας και Κοινωνικής Αλληλεγγύης, σχετικά με την πλήρωση των κενών θέσεων διοικητικού, νοσηλευτικού και ιατρικού προσωπικού του Γενικού Νοσοκομείου Σάμου.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 1761/2-9-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Πολιτισμού, σχετικά με την κατασκευή του Κλειστού Γυμναστηρίου και του Σταδίου Μοιρών.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 218/21-11-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Υγείας και Κοινωνικής Αλληλεγγύης, σχετικά με την καταβολή εκ μέρους των μεταναστών αμοιβής για την έκδοση πιστοποιητικών υγείας κ.λπ..
     Η επίκαιρη ερώτηση της κυρίας συναδέλφου έχει ως εξής:
     «Δυσάρεστη έκπληξη και αγανάκτηση μας προκαλεί η εγκύκλιος του Υπουργείου Υγείας, σύμφωνα με την οποία κάθε μετανάστης που θα εξετάζεται για την έκδοση πιστοποιητικού υγείας, θα πρέπει να καταβάλλει 10 ευρώ για την κάλυψη των δαπανών για υλικά και αμοιβές γιατρών και λοιπού προσωπικού. Δεδομένου ότι: 
     Το συγκεκριμένο μέτρο απευθύνεται σε μία κατ’ εξοχήν φτωχή κοινωνική ομάδα, τους μετανάστες
     στρέφει το Δημόσιο Σύστημα Υγείας ενάντια σε αυτούς που το χρειάζονται περισσότερο
     εισάγει τη λογική ιδιωτικοποίησης στο Δημόσιο Σύστημα Υγείας,
     δυσκολευόμαστε να κατανοήσουμε την πολιτική Κοινωνικής Αλληλεγγύης που μπορεί να εκφράζει μία τέτοια απόφαση. Επειδή το ΕΣΥ είναι θεσμός με στόχο τη δωρεάν παροχή υπηρεσιών σε όλους ανεξαιρέτως τους προσερχόμενους στα Κέντρα Υγείας και αντί αυτού γινόμαστε μάρτυρες μιας πολιτικής καταστρατήγησης του στόχου, 
     Ερωτάται ο κύριος Υπουργός: Γιατί, αν πιστεύει στη διατήρηση και αναβάθμιση του ΕΣΥ, προωθούνται μέτρα καταστρατήγησης του δημόσιου χαρακτήρα της υγείας; Γιατί, αντί να διευκολύνεται η κοινωνική ένταξη των μεταναστών, γίνεται ένας ρατσιστικού τύπου διαχωρισμός τους έναντι των άλλων πολιτών; Με ποια λογική οι πιο αδύναμοι κοινωνικά γίνονται αφετηρία για δοκιμή του ανταποδοτικού χαρακτήρα του συστήματος υγείας;»
     Το λόγο έχει ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης για να απαντήσει στην επίκαιρη ερώτηση της κυρίας συναδέλφου.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρία και κύριοι συνάδελφοι, οφείλω να πω ότι όταν βγήκε η συγκεκριμένη εγκύκλιος δεν πίστευα ότι θα ήταν ταυτόχρονα και το καλύτερο μέτρο προστασίας των ανθρώπων αυτών από κυκλώματα ιατρικά και δικηγορικά που επί σειρά ετών τους εκμεταλλεύονται, προκειμένου να βγάλουν το οποιοδήποτε χαρτί. Τότε το σκεπτικό ήταν ότι έναντι του ενδεικτικού ποσού των 10 ευρώ –γιατί περί αυτού ομιλούμε- τα μισά θα ήταν για τα αναλώσιμα υλικά και τα άλλα μισά για την υπερωριακή απασχόληση όχι των γιατρών μόνο, όπως εγράφη ή ελέχθη, αλλά του συνόλου του προσωπικού που θα ασχολούνταν με αυτό. 
     Δυστυχώς, τα γεγονότα των τελευταίων ημερών –και θέλω να ελπίζω ότι θα είναι τα πρώτα και τα τελευταία, δεν είμαι τόσο σίγουρος γι’ αυτό- επιβεβαιώνουν ότι τελικά ήταν και δίχτυ προστασίας, κάτι βεβαίως που συμβαίνει με πολλαπλάσιο αντίτιμο σ’ όλα τα κράτη της Ευρωπαϊκής Ένωσης και που ταυτόχρονα θα πρέπει η συνάδελφος κ. Χριστοφιλοπούλου να μην έχει ενημερωθεί για δύο πράγματα: Ότι την κοινωνική ευαισθησία απέναντι αυτών των ανθρώπων, των οικονομικών μεταναστών νομίμων και μη, τη δείχνει κανείς όχι με λόγια, αλλά με έργα. Και τα έργα της Κυβέρνησης είναι τυπωμένα στην Εφημερίδα της Κυβέρνησης με ημερομηνία 26 Μαΐου 2005, όπου είναι η κοινή υπουργική απόφαση που χορηγείται δωρεάν νοσοκομειακή και ιατροφαρμακευτική περίθαλψη σε κοινωνικά αδυνάτους και που μέσα σε αυτούς τους κοινωνικά αδυνάτους συμπεριλαμβάνονται και οι μετανάστες, ακόμη και οι μη νόμιμοι, αρκεί να πάσχουν από λοιμώδες νόσημα και να τους χορηγείται δωρεάν ιατροφαρμακευτική περίθαλψη για όλο το διάστημα, που θα παραμένουν στη χώρα.
     Αυτή η απόφαση, η οποία πλέον είναι εν ισχύ, όταν σε συζήτηση που έγινε με τον αρμόδιο Επίτροπο ενημερώθηκε περί αυτού ούτε καν το πίστευε στα αυτιά του ότι μπορεί χώρα της Ευρωπαϊκής Ένωσης να έχει τέτοια πολιτική απέναντι στους κοινωνικά αδύνατους. Δεν μας ενδιαφέρει βέβαια η άποψη της Ευρωπαϊκής Ένωσης, εμείς το εφαρμόσαμε. Παρόμοια εγκύκλιο επί είκοσι χρόνια δεν είχατε βγάλει ποτέ εσείς, ως κόμμα και ως κυβερνήσεις. Και ταυτόχρονα είμαι υποχρεωμένος στην πρωτολογία μου, γιατί στη δευτερολογία μου θα παρουσιάσω και μία μικρή έκπληξη, να υπενθυμίσω εγκύκλιο του αγαπητού μου φίλου και συνάδελφου του κ. Αλέκου Παπαδόπουλου, ο οποίος παραπλανηθείς θέλω να πιστεύω –η ημερομηνία της εγκυκλίου, όπως θα ενθυμούνται οι παλαιότεροι ήταν 21 Ιουλίου 2000- όχι μόνο δεν έλεγε στην εγκύκλιο αυτά που λέει η δική μας κοινή υπουργική απόφαση, αλλά υπενθυμίζω ότι έλεγε ότι αν πάει κάποιος, που μη νόμιμα βρίσκεται στη χώρα, σε εξωτερικό ιατρείο νοσοκομείου, υποχρεούται το νοσοκομείο να ειδοποιήσει τις αστυνομικές αρχές. 
     Δεν θέλω να επεκταθώ περαιτέρω. Πιστεύω ότι ήταν για έναν εκλεκτό συνάδελφο παραπλάνηση από συμβούλους ή από την υπηρεσία και αυτή η εγκύκλιος στην ουσία ουδέποτε είχε αποσυρθεί. Καταργήθηκε με τη δική μας εγκύκλιο. Αυτά είναι σε απάντηση του χαρακτηρισμού περί ρατσιστικού χειρισμού της ιστορίας. Διότι αν, ως ρατσιστικός χειρισμός, χαρακτηρίζεται η απόφαση να δίνουν τα 10 ευρώ άπαξ –γιατί για άπαξ μιλάμε- θα ήθελα να ρωτήσω τη συνάδελφο πώς μπορεί κανείς να χαρακτηρίσει τη συγκεκριμένη εγκύκλιο που αναφέρομαι μόνο σ’ ένα κομμάτι της και δεν τη διαβάζω ολόκληρη.
     ΠΡΟΕΔΡΕΥΩΝ (Γεώργιος Σούρλας): Η κ. Χριστοφιλοπούλου έχει το λόγο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, θα ήθελα να σας θυμίσω αν μου επιτρέπετε ότι η δωρεάν ιατροφαρμακευτική περίθαλψη παρέχεται με απόφαση των κυβερνήσεων του ΠΑ.ΣΟ.Κ. εδώ και αρκετά χρόνια σε όλους τους ανέργους αυτής της χώρας και ότι δεν γίνεται διάκριση στης κατηγορίες των ανέργων.
     Επίσης, θέλω να σας τονίσω, κάτι που γνωρίζετε και είμαι σίγουρη γι’ αυτό. Όλοι οι άποροι δικαιούνται δωρεάν περίθαλψη από το Εθνικό Σύστημα Υγείας. Και αν κτυπήσει την πόρτα ένας Έλληνας πολίτης άπορος θα  βγάλει την ακτινογραφία του και θα έχει τις υπηρεσίες υγείας, που πρέπει να έχει. Άρα και οι μετανάστες. Θέλω, λοιπόν, να σας ρωτήσω, κύριε Υπουργέ, πότε το σύστημα υγείας επί ημερών ΠΑ.ΣΟ.Κ. ήταν κλειστό στους απόρους, στους μετανάστες και στους άνεργους;
     Απλώς σήμερα λόγω της παρέμβασης των κυβερνήσεων του ΠΑ.ΣΟ.Κ. οι άνεργοι δικαιούνται δωρεάν ιατροφαρμακευτικής περίθαλψης καλυμμένης από τα ασφαλιστικά ταμεία. 
     	Άρα, κύριε Υπουργέ, δεν κατανοώ πώς εσείς ξαφνικά «σηκώνετε τη σημαία» της κοινωνικής ευαισθησίας, όταν τα 5 ευρώ, με βάση αυτά που είπατε εσείς ο ίδιος, πηγαίνουν για αμοιβές των εργαζομένων, πράγμα το οποίο δε φαίνεται καθόλου απ’ όσα μου είπατε. Οι γιατροί και οι νοσηλευτές θα πάρουν για αμοιβή 5 από τα 10 ευρώ που βγάζει από την τσέπη του ο μετανάστης. 
     Δεν κατανοούμε στο ΠΑ.ΣΟ.Κ. –και αυτό δεν αφορά μόνο τη δική μου επίκαιρη ερώτηση, έχει βγει και ανακοίνωση από το ΠΑ.ΣΟ.Κ.- τι είδους κοινωνική ευαισθησία είναι αυτή που θεωρεί –άλλο αν ο προϋπολογισμός δεν σας βγαίνει και τα ρίχνετε αλλού- ότι η υπερωρία του γιατρού και η υπερεργασία θα πληρωθoύν από τι; Από τα 5 ευρώ, από τα 10 ευρώ, που θα κληθεί ο μετανάστης να δώσει. 
     Όπως είπε και ο επικεφαλής της Δ.Υ.Πε. της Μακεδονίας, δουλεύουν πολύ αυτοί οι άνθρωποι. Κανείς δεν λέει ότι δεν δουλεύουν οι γιατροί και οι νοσηλευτές, εξάλλου είναι λίγοι, γιατί φροντίσατε επί είκοσι μήνες να μην προσλάβετε ούτε ένα γιατρό στο σύστημα, κύριε Υπουργέ. Είναι λίγοι και δουλεύουν πολύ, γι’ αυτό πρέπει ο μετανάστης να βγάλει από την τσέπη του 5 ευρώ για να πληρωθεί ο γιατρός την υπερωρία. 
     	Σας θυμίζω επίσης ότι η Ο.Ε.Ν.Γ.Ε. και η Ε.Ι.Ν.Α.Π. καταδίκασαν αυτήν την απόφαση και θα ήθελα να το σχολιάσετε.
     	ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κυρία Χριστοφιλοπούλου, εγώ δεν μίλησα για ανέργους. Εγώ μίλησα για οικονομικούς μετανάστες, νομίμους και μη. Η εγκύκλιος των κυβερνήσεών σας, που σας διάβασα, είναι πολύ συγκεκριμένη και επ’ αυτού δεν είπατε λέξη. 
     	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευσχήμως, όμως, τα παρουσιάζετε όπως θέλετε εσείς. Είπα πολύ συγκεκριμένα πράγματα.
     	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεύτερον, προσπάθησα να σας προφυλάξω και σας είπα ότι σας έχω μία μικρή έκπληξη, αλλά δεν το λάβατε σοβαρά υπόψη. Ακούστε, λοιπόν, κύριοι συνάδελφοι, τι θα σας διαβάσω: «Σχετικά με τη χορήγηση πιστοποιητικού υγείας σε αλλοδαπούς, σας γνωρίζουμε για διευκόλυνση του έργου σας» –απευθύνεται σε όλα τα νοσοκομεία- «ότι στο πιστοποιητικό υγείας που εκδίδεται από τα κρατικά νοσηλευτικά ιδρύματα ή κέντρα υγείας ή θεραπευτήρια και ιατρεία του ΙΚΑ, θα αναγράφεται ότι ο αλλοδαπός δεν πάσχει από νόσημα, το οποίο σύμφωνα με τα διεθνή δεδομένα και τον Παγκόσμιο Οργανισμό Υγείας μπορεί να αποτελέσει κίνδυνο για τη δημόσια υγεία.
     	Σύμφωνα με τα διεθνή επιδημιολογικά δεδομένα, μονάχα η φυματίωση θεωρείται ως κίνδυνος για τη δημόσια υγεία». Σωστά μέχρι εδώ.
     	«Έτσι, η κλινική εξέταση του ασθενούς μαζί με τον ακτινογραφικό έλεγχο αυτού αποτελούν τη βάση του απαιτούμενου ελέγχου για την έκδοση του ανωτέρω πιστοποιητικού υγείας.
     	Να σημειωθεί ότι τα συνολικά έξοδα» -τα συνολικά και όχι τα ενδεικτικά 10 ευρώ- «θα βαρύνουν τον ενδιαφερόμενο αλλοδαπό. 
     	Ημερομηνία: 14/8/2001. Η Υφυπουργός Υγείας: Χριστίνα Σπυράκη.»
     	Το καταθέτω στα Πρακτικά της Βουλής για να ξέρουμε από δω και πέρα, όταν μιλάμε για αναλγησίες και για πρωτοφανές μέτρο, πού είναι η αλήθεια και πού είναι το ψέμα.
     	(Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά το προαναφερθέν έγγραφο, το οποίο έχει ως εξής:
     ( Να φωτογραφηθεί το έγγραφο σελ. 13 )
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυβερνάτε με τυμβωρυχία και κάπου σας τελειώνει αυτό. Από την «κατσαρίδα» περάσατε στο «ποντίκι» και θα πρέπει ν’ απολογηθείτε γι’ αυτό.
     	ΠΡΟΕΔΡΕΥΩΝ (Γεώργιος Σούρλας): Κυρία Χριστοφιλοπούλου, ολοκληρώθηκε η συζήτηση της επίκαιρης ερώτησης. Σας παρακαλώ πολύ. Σεβαστείτε τη διαδικασία της Βουλής.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κυρία Χριστοφιλοπούλου, δεν σας ενημέρωσαν σωστά.
     ΠΡΟΕΔΡΕΥΩΝ (Γεώργιος Σούρλας): Η δεύτερη με αριθμό 241/22-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων σχετικά με την καταβολή ολόκληρης της επιδότησης στους δικαιούχους παραγωγούς βρώσιμης ελιάς των νομών Φθιώτιδας και Μαγνησίας διαγράφεται λόγω κωλύματος του κυρίου Βουλευτή.
     Θα συζητηθεί η τρίτη με αριθμό 237/22-11-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Μεταφορών και Επικοινωνιών και Εξωτερικών, σχετικά με τη χρήση ελληνικών αεροδρομίων από τις Η.Π.Α. για μεταφορά υπόπτων κ.λπ..
     Η επίκαιρη ερώτηση του κυρίου συναδέλφου έχει ως εξής: 
     «Σύμφωνα με το διεθνή και ελληνικό Τύπο, οι κυβερνήσεις της Ισλανδίας, της Ισπανίας και της Σουηδίας ερευνούν κατά πόσο η CIA, η υπηρεσία πληροφοριών των Η.Π.Α., χρησιμοποίησε αεροδρόμια των χωρών αυτών για μεταφορά υπόπτων για τρομοκρατικές ενέργειες σε άλλες χώρες. Όπως αναφέρεται, οι κυβερνήσεις των χωρών αυτών έχουν ζητήσει εξηγήσεις από την κυβέρνηση των Η.Π.Α., αλλά δεν έχουν μέχρι στιγμής ικανοποιηθεί από τις απαντήσεις τους. Ως γνωστό, οι Η.Π.Α. μεταφέρουν ανθρώπους, που θεωρούν υπόπτους για τρομοκρατικές ενέργειες σε άλλες τρίτες χώρες προκειμένου αυτοί να μην προστατεύονται από τις διατάξεις του διεθνούς δικαίου.
     Με βάση τα παραπάνω δεδομένα ερωτώνται οι κ.κ. Υπουργοί: Μπορούν να διαψεύσουν κατηγορηματικά ότι οι ΗΠΑ δεν έχουν χρησιμοποιήσει τα ελληνικά αεροδρόμια για μεταφορά υπόπτων για τρομοκρατικές ενέργειες;
     Έχουν ζητήσει διαβεβαιώσεις για κάτι τέτοιο από τις ΗΠΑ και εάν ναι, κατά πόσον τους έχουν παρασχεθεί;»
     Στην επίκαιρη ερώτηση του κ. Λεβέντη θα απαντήσει ο Υφυπουργός Μεταφορών και Επικοινωνιών κ. Νεράντζης.
     Ορίστε, κύριε Νεράντζη, έχετε το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
     Όλες οι κινήσεις αεροσκαφών από και προς την Ελλάδα διενεργούνται με απόλυτο σεβασμό των νόμων, των κανονισμών και των διεθνών συνθηκών οι οποίες διέπουν την αεροπλοΐα τη διεθνή και την εσωτερική. Εκ των στοιχείων τα οποία τηρεί και έχει στη διάθεσή της η Υπηρεσία Πολιτικής Αεροπορίας δεν επιβεβαιώνονται οι πληροφορίες επί των οποίων στηρίζεται και οι οποίες αποτελούν το υλικό της συζητούμενης επίκαιρης ερώτησης.
     Άρα, λοιπόν, προσήκει η αρνητική απάντηση.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Ο κ. Λεβέντης έχει το λόγο.
     ΑΘΑΝΑΣΙΟΣ ΛΕΒΕΝΤΗΣ: Ήσασταν εξαιρετικά λακωνικός, κύριε Υπουργέ, και είπατε «δεν επιβεβαιώνονται οι πληροφορίες και ως εκ τούτου προσήκει η αρνητική απάντηση» πράγμα που σημαίνει ότι και εσείς απλώς δεν έχετε επιβεβαίωση, δεν είστε, όμως, σίγουρος ότι αυτά τα γεγονότα δεν έχουν συμβεί.
     Οι ευρωπαϊκές και ελληνικές εφημερίδες είναι γεμάτες από πληροφορίες που αναφέρουν ότι η CIA χρησιμοποιεί ευρωπαϊκά αεροδρόμια για να μεταφέρει υπόπτους –κατ΄ αυτήν- τρομοκρατικών πράξεων και ότι έχει και μυστικές φυλακές, μερικές μάλιστα από τις οποίες αναφέρεται ότι υπάρχουν και σε συγκεκριμένες ευρωπαϊκές χώρες. Ανάμεσα, λοιπόν, σ’ αυτές τις πληροφορίες αναφέρεται, κύριε Υπουργέ και η Ελλάδα ότι εφτά φορές τουλάχιστον συγκεκριμένα αεροπλάνα με κάποιους συγκεκριμένους κωδικούς αριθμούς έχουν προσγειωθεί και στην Ελλάδα και στο αεροδρόμιο του Ελληνικού και σε άλλα αεροδρόμια. 
     Εσείς τα αγνοείτε αυτά, τα διαψεύδετε κατηγορηματικά ότι δεν προσγειώθηκαν; Υπάρχουν αεροπλάνα που ανήκουν σε κάποιες εταιρείες, όπως είναι μια εταιρεία «GUADANAMO» κ.λπ., η οποία επανειλημμένα εδώ έχει οργανώσει μεταφορές, έχουν προσγειωθεί και στη χώρα μας αεροπλάνα της και όπως καταλαβαίνετε δημιουργούνται εύλογα ερωτήματα και ανησυχίες στην ελληνική κοινή γνώμη. Τέτοια αεροπλάνα δεν διασχίζουν τους ελληνικούς ουρανούς; Καταγράφονται; Ελέγχεται τι έχουν μέσα; Ελέγχονται οι επιβάτες τους;
     Από αυτήν την άποψη, κύριε Υπουργέ, η λακωνική σας απάντηση σ’ εμάς ενισχύει τις ανησυχίες, ότι όντως και η χώρα μας είναι από αυτούς τους επισκέπτες των αμερικάνικων αεροπλάνων, εκτός αν εσείς διαψεύδετε και λέτε ότι «ναι» σε όλες τις ευρωπαϊκές χώρες συμβαίνει όντως, αλλά εμάς οι Αμερικάνοι δεν μας καταδέχονται. Γιατί τι είμαστε εμείς; Ψωριάρηδες είμαστε;  Γιατί δηλαδή να μας αφήσουν τόσο στην άκρη; 
     Δεν νομίζω ότι έχουμε εξαιρεθεί ποτέ από τέτοιες ενέργειες. Ίσα-ίσα πάρα πολλές φορές έχουν αναφερθεί και στο παρελθόν παρόμοια συμβάντα και φοβόμαστε και τώρα ότι ακριβώς το ίδιο συνεχίζεται. Αυτές οι «διαψεύσεις» εμάς δεν μας πείθουν καθόλου. Θα έρθουν, κάποια στιγμή, άλλα γεγονότα που ενδεχομένως τότε θα σας πείσουν και εσάς. Αν και θέλω να πιστεύω ότι δεν θα σας λείπουν και εσάς οι πληροφορίες, τις οποίες όμως δυστυχώς δεν παρέχετε στην Ελληνική Αντιπροσωπεία και στον ελληνικό λαό.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να δευτερολογήσετε.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Έχω την εντύπωση ότι υπάρχει διάσταση μεταξύ της αναπτύξεως που κάνατε και του κειμένου της ερωτήσεως. Εσείς με ρωτήσατε αν είναι αληθείς οι πληροφορίες και εγώ σας είπα ότι οι πληροφορίες είναι δεδομένο ότι υπάρχουν και ότι γράφτηκαν στον Τύπο. Η ελληνική γλώσσα έχει το ρήμα «επιβεβαιώνω». Όταν έχω μια πληροφορία, τη διασταυρώνω και ή την επιβεβαιώνω ή την απορρίπτω. 
     Εγώ, λοιπόν, σας είπα ότι δεν υπάρχουν στην Υπηρεσία Πολιτικής Αεροπορίας, εξ όσων δηλαδή τηρεί και εξ όσων διατηρεί, στοιχεία που να επιβεβαιώνουν αυτές τις πληροφορίες. Άρα αυτές οι πληροφορίες παραμένουν ανεπιβεβαίωτες, γι΄ αυτό προσήκει η αρνητική απάντηση. Αν λοιπόν, παρά ταύτα, παρά δηλαδή τη σαφήνεια της απάντησής μου, εκ της εκτάσεως αυτής, εσείς συνηγάγατε ότι ενισχύονται οι υποψίες σας, αυτό είναι δικό σας θέμα. 
     Εμείς πάντως ούτε ύποπτοι είμαστε ούτε καχύποπτοι ούτε και ανύποπτοι. Διαβάζουμε τα ίδια μ’ εσάς, ακούμε τα ίδια μ’ εσάς, καλούμεθα να πούμε αν αυτά είναι αληθή ή όχι και λέμε ότι δεν υπάρχουν στοιχεία που να τα επιβεβαιώνουν.
     Νομίζω ότι είναι σαφής η θέση της Κυβερνήσεως.
     ΠΡΟΕΔΡΕΥΩΝ (Γεώργιος Σούρλας): Εισερχόμεθα στη συζήτηση των επικαίρων ερωτήσεων του δεύτερου κύκλου.
     Θα συζητηθεί η πρώτη, η με αριθμό 224/21-11-2005 επίκαιρη ερώτηση του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Μεταφορών και Επικοινωνιών, σχετικά με την αύξηση των τιμών πρόσβασης στο διαδίκτυο κ.λπ..
     Η επίκαιρη ερώτηση του κ. Μπόλαρη αναλυτικότερα έχει ως εξής: 
     «Ενώ κυρίαρχο είναι το αίτημα και πρωταρχική η ανάγκη για την όσο γίνεται μεγαλύτερη πρόσβαση των Ελλήνων στο διαδίκτυο, ο Ο.Τ.Ε. ανακοίνωσε αυξήσεις στη χρέωση για πρόσβαση στο διαδίκτυο. 
     Σε μία χρονιά που η Ευρωπαϊκή Ένωση αφιερώνει στην ανταγωνιστικότητα, σε μία περίοδο που η Ελλάδα πρέπει να δικτυωθεί στην «Κοινωνία της Πληροφορίας», σε μία χρονική στιγμή που ο κ. Νεγκρεπόντε προωθεί το πρόγραμμα «One laptop per child» (ένας φορητός υπολογιστής σε κάθε παιδί), ο Ο.Τ.Ε. δημιουργεί φραγμούς στην πρόσβαση των νέων στο διαδίκτυο.
     Μετά τα ανωτέρω ερωτάται
      ο Υπουργός Μεταφορών και Επικοινωνιών κ. Μιχάλης Λιάπης σε ποιες άμεσες ενέργειες προτίθεται να προβεί, ώστε το αδιέξοδο των κυβερνητικών χειρισμών, σχετικά με την προκλητική πριμοδότηση της εθελουσίας εξόδου από τον Ο.Τ.Ε., να μη δημιουργήσει αδιέξοδα και ανυπέρβλητα εμπόδια στους νέους Έλληνες και τους οικονομικά ασθενέστερους στην πρόσβασή τους στο διαδίκτυο;»
     Θα απαντήσει ο Υφυπουργός Μεταφορών και Επικοινωνιών κ. Νεράντζης. 
     Ορίστε, κύριε Υφυπουργέ, έχετε το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, για το ίδιο θέμα έχω δώσει απάντηση μόλις προ δύο ημερών, συγκεκριμένα στις 24 Νοεμβρίου, σε ερώτηση που υπέβαλε ο Βουλευτής του Συνασπισμού κ. Δραγασάκης.
     Στη δική σας ερώτηση, αγαπητέ συνάδελφε, προσθέτετε ένα νέο στοιχείο. Υιοθετώντας τα άστοχα και αστόχαστα δημοσιεύματα περιορισμένης μερίδας του Τύπου, συνδέετε δύο ασύνδετα πράγματα: Την εθελούσια έξοδο και το εξ αυτής κόστος από τη μια και την προταθείσα από τον Ο.Τ.Ε. αύξηση του φθηνού Internet, του Ε.Π.Α.Κ., από την άλλη. 
     Θα ήθελα να σας πω ότι την εθελούσια έξοδο την υπαγόρευσε η ανάγκη να απελευθερωθεί, επιτέλους, ο οργανισμός από εκείνες τις δεσμεύσεις, που του είχε επιβάλει η άκριτη αντιμετώπισή του εκ μέρους των δικών σας κυβερνήσεων. Επιβλήθηκε από οικονομικά κριτήρια και κρίθηκε ότι θα μπορέσει να ανταποκριθεί στο βάρος αυτό ο ίδιος ο οργανισμός, γι’ αυτό και διενεργείται και βρίσκεται εν εξελίξει. 
     Από την άλλη πλευρά η πρόταση του Ο.Τ.Ε. για να αυξηθεί η τιμή του Ε.Π.Α.Κ., υπαγορεύεται από άλλους λόγους, τους οποίους καλό είναι να επαναλάβω: 
     Θα ξέρετε ίσως ότι είναι «κοστοστρεφής» αυτή η υπηρεσία. Δηλαδή, ο πάροχος  πρέπει να παρέχει την υπηρεσία του σε τιμή που να είναι στο ύψος του κόστους. Ο Ο.Τ.Ε., λοιπόν, επί τόσα χρόνια παρείχε αυτές τις υπηρεσίες του σε τιμές εξαιρετικά χαμηλότερες, κάτω του κόστους. Με άλλα λόγια, ο Ο.Τ.Ε. επιδοτούσε τους χρήστες του φθηνού internet. Υπολογίστηκε ότι αυτή η επιδότηση του Ο.Τ.Ε., την οποία δεν την όφειλε, έφθασε εν τέλει στο συνολικό ύψος των 500.000.000 ευρώ. 
     Η Εθνική Επιτροπή Τηλεπικοινωνιών και Ταχυδρομείων, που είναι ανεξάρτητη ρυθμιστική αρχή αυτού του κλάδου, είχε προ ενάμισι-δύο ετών, δηλαδή επί των ημερών της προηγουμένης κυβερνήσεως, κοστολογήσει την τιμή παροχής αυτής της υπηρεσίας. Την είχε αναβιβάσει σε πολύ υψηλότερο επίπεδο. 
     Ο Ο.Τ.Ε., λοιπόν, ανακοίνωσε πρόταση αυξήσεως και μάλιστα σε τέτοιο ύψος, που ακόμη εξακολουθούσε να είναι χαμηλότερη από το κόστος του. Δηλαδή, ακόμα θα εξακολουθούσε να επιδοτεί. Επειδή, όμως, αυτή η εφάπαξ αύξηση δημιουργούσε κάποιο πρόβλημα, η Κυβέρνηση προβληματίστηκε. Δεν μπορούσε να παρέμβει στην Ε.Ε.Β., γιατί είναι ανεξάρτητη αρχή. Δεν μπορούσε να υποδείξει τον Ο.Τ.Ε., διότι ο Ο.Τ.Ε. έχει φύγει από το δημόσιο τομέα –είναι ανώνυμη εταιρεία εισηγμένη στο Χρηματιστήριο- και το μόνο που μπορέσαμε να κάνουμε, είναι να παρέμβουμε φιλικά προς τις δύο πλευρές, με αποτέλεσμα ο Ο.Τ.Ε. να πειστεί ότι η όποια αύξηση επιβληθεί προς προσέγγιση στο κόστος, θα είναι τμηματική και όχι εφάπαξ. Αυτό είναι το αντικείμενο. 
     ΠΡΟΕΔΡΕΥΩΝ (Γεώργιος Σούρλας): Ο  ερωτών συνάδελφος κ. Μπόλαρης έχει το λόγο.
     ΜΑΡΚΟΣ ΜΠΟΛΑΡΗΣ: Κύριε Υπουργέ, εμένα θα μου επιτρέψετε να επισημάνω –γιατί τα άλλα έχουν λεχθεί και έχουν γραφεί πολλά αυτές τις μέρες- την εξαιρετικά μεγάλη ασυνέπεια ανάμεσα στις προεκλογικές δεσμεύσεις της Κυβέρνησης και τη διαφορά ανάμεσα στα λόγια και τα έργα από τη στιγμή που η Νέα Δημοκρατία ανέλαβε την Κυβέρνηση. 
     Είπατε και τις προηγούμενες ημέρες ότι δεν μπορεί η Κυβέρνηση να παρέμβει στον Ο.Τ.Ε. ούτε μπορεί να επιβάλει απόψεις, διότι ο Ο.Τ.Ε. είναι μία εταιρεία εισηγμένη στο Χρηματιστήριο. Όμως, το πρόγραμμα της Νέας Δημοκρατίας προεκλογικά μιλούσε για ουσιαστική μείωση του κόστους πρόσβασης στο Internet και για πλήρη απαλλαγή από το κόστος πρόσβασης για τους σπουδαστές της τριτοβάθμιας εκπαίδευσης. 
     Όταν τα έλεγε αυτά η Νέα Δημοκρατία προεκλογικά δεν είχε υπ’ όψιν της ότι ο Ο.Τ.Ε. ήταν ήδη ανώνυμη εταιρεία; Δεν είχε υπ’ όψιν της το καθεστώς στο χώρο των τηλεπικοινωνιών; Αυτό είναι το πρώτο ζήτημα.
     Το δεύτερο ζήτημα είναι το εξής: Μετά την παρέμβαση –τη φιλική, όπως λέτε- ο Ο.Τ.Ε. ανακοίνωσε ότι οι αυξήσεις απλώς αναστέλλονται και θα εφαρμοστούν σε βάθος χρόνου, πρώτον και, δεύτερον, στην Ελλάδα το κόστος είναι υπερδιπλάσιο του μέσου όρου του κόστους που έχει το διαδίκτυο για τους χρήστες στην υπόλοιπη Ευρώπη. 
     Μάλιστα, έχουν αναφερθεί πολύ χαρακτηριστικά παραδείγματα για το κόστος στην Αίγυπτο σε αντιστοιχία με το κόστος στην Ελλάδα. Εκεί φαίνεται ξεκάθαρα ότι το διαδίκτυο είναι πολύ πιο φτηνό στην Αίγυπτο. 
     Σας ερωτώ: Υπάρχει πολιτική, υπάρχει πρόταση από την Κυβέρνηση, για να τηρηθούν οι προεκλογικές δεσμεύσεις, έτσι ώστε να αυξηθεί η πρόσβαση των Ελλήνων στο διαδίκτυο και να υπάρξει δωρεάν διαδίκτυο για τους σπουδαστές;
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Διερωτώμαι αν όλα αυτά οφείλονται σε άγνοια ή σε «αγνία», δηλαδή αγνότητα. Όχι μόνο δεν υπάρχει διάσταση μεταξύ της κυβερνητικής προεκλογικής προκηρύξεως μ’ αυτά που συμβαίνουν τώρα, αλλά υπάρχει πλήρης εφαρμογή.
     Κύριε συνάδελφε, αντί να διαμαρτυρηθείτε για το ότι είναι ακριβό το Internet, το οποίο είναι ευρυζωνικό, διαμαρτύρεστε για το ότι ακριβαίνει κάτω από το κόστος το Internet το φτηνό. Και το Internet το ευρυζωνικό είναι ακριβό, το ακριβότερο της Ευρώπης, γιατί η κυβέρνησή σας δεν αποδέσμευσε το βρόγχο, γιατί δεν έπαψε να θεωρεί τον Ο.Τ.Ε. ανταγωνιστικό.
     Ακούστε, λοιπόν, ποια είναι η δική μας πολιτική. Ήδη, ένα στρατηγικό σχέδιο βρίσκεται πλέον στην Κοινότητα προς έγκριση, το οποίο προβλέπει μέχρι το 2008 γεωγραφική κάλυψη της χώρας κατά 60%, ενώ σήμερα –κρατηθείτε, κύριοι συνάδελφοι- είναι μόλις 13%. Προβλέπει κάλυψη του πληθυσμού κατά 90%, ενώ σήμερα είναι 60% και προβλέπεται ποσοστό διεισδύσεως 7,5%, ενώ σήμερα είναι ουραγός με 0,8%. Αυτός είναι ο «άθλος» της κυβερνήσεώς σας. 
     Να, λοιπόν, ποια είναι η στρατηγική μας. Να, λοιπόν, γιατί το φθηνό Internet δεν επηρεάζεται απ’ αυτήν την αύξηση που κάνουμε –ήδη εντός των ημερών θα ακούσετε πού πάει το φθηνό Internet- και να, γιατί «στου κρεμασμένου την αυλή δεν μιλάμε για σχοινί». Σ' αυτόν τον τομέα η κυβέρνησή σας ήταν ανύπαρκτη, δεν είχε ούτε στρατηγική ούτε σχέδιο. Το δικό μας σχέδιο το ακούσατε ήδη. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της δεύτερης, με αριθμό 242/22.11.2005 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος,  Χωροταξίας και Δημοσίων Έργων, σχετικά με τα προβλήματα του οικισμού Αγίου Γεωργίου Νέας Αγχιάλου Μαγνησίας, λόγω της έλλειψης πολεοδομικής και οικιστικής δυνατότητας. 
     Αναλυτικότερα, η επίκαιρη ερώτηση του κ. Γκατζή έχει ως εξής:
     «Αγανακτισμένοι είναι οι εκατοντάδες μικροοικοπεδούχοι του οικισμού «Αγίου Γεωργίου» Νέας Αγχιάλου Μαγνησίας, αφού με ευθύνη των αρμόδιων υπηρεσιών του Υ.ΠΕ.ΧΩ.Δ.Ε. στο συγκεκριμένο οικισμό, για πάνω από είκοσι μήνες, δεν υπάρχει πολεοδομική και οικιστική δυνατότητα. 
     Ο οικισμός Αγίου Γεωργίου του Δήμου Αγχιάλου οριοθετήθηκε, σύμφωνα με το προεδρικό διάταγμα 24.4/3.5.1985: «Τρόπος καθορισμού ορίων οικισμού της χώρας μέχρι 2000 κατοίκους». Ο καθορισμός ορίων και οι όροι δόμησης του οικισμού έγιναν με την 383/3.6.1986 απόφαση νομάρχη. Από το 1986 έως και 5.3.2004 που δημοσιεύθηκε στην Εφημερίδα της Κυβέρνησης (τεύχος 250 Δ) η πολεοδομική μελέτη του ανωτέρου οικισμού, οι οικοδομικές άδειες εκδίδονταν με βάση το προεδρικό διάταγμα 14.4/3.5.1985. Μετά τη δημοσίευση της πολεοδομικής μελέτης, σταμάτησε και η έκδοση οικοδομικών αδειών επειδή: 
     -Υπάρχει εκκρεμότητα συνδημοσίευσης των συντεταγμένων των κορυφών των οικοδομικών τετραγώνων (Ο.Τ.).
     -Δεν δόθηκε εντολή για σύνταξη των κεφαλαίων Β΄ και Γ΄ της Πράξης Εφαρμογής (Γ΄ φάση Πράξης Εφαρμογής).
     -Η περιοχή που περικλείεται από πράσινη γραμμή (ρυμοτόμηση) και εντός αυτής αναγράφεται «εκτός σχεδίου αρχαιολογικός χώρος» εμπίπτει εντός των ορίων του οικισμού, όπως αυτά καθορίστηκαν με την 383/3.6.86 απόφαση Νομάρχη Μαγνησίας και αποτελείται από πολλές μικρές ιδιοκτησίες. 
     Για τη συνέχιση της Πράξης Εφαρμογής η αρμόδια Διεύθυνση  Τοπικών Εφαρμογών δηλώνει ότι αδυνατεί να δώσει εντολή λόγω μη ύπαρξης πιστώσεων και επειδή δεν μπορεί να κάνει καμία πρόβλεψη χρονικής έναρξης της Πράξης Εφαρμογής, υποδεικνύει τη δυνατότητα που δίνεται με την παράγραφο 2 του άρθρου 12 του ν. 1337/83 για σύνταξη σε «εξαιρετικές περιπτώσεις» μεμονωμένων πράξεων εφαρμογής.
     Για το παραπάνω σοβαρότατο πρόβλημα ερωτάται ο κύριος Υπουργός τι μέτρα σκοπεύει να πάρει άμεσα ώστε να σταματήσει αυτή η απαράδεκτη κατάσταση σε βάρος των εκατοντάδων θιγόμενων πολιτών του οικισμού Αγίου Γεωργίου». 
     Στην επίκαιρη ερώτηση του κ. Γκατζή θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.   
     Ορίστε, κύριε Υφυπουργέ, έχετε το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε.
     Για τη μελέτη πολεοδόμησης του οικισμού Αγίου Γεωργίου του Δήμου Αγχιάλου του Νομού Μαγνησίας, θα ήθελα να αναφέρω τα εξής:
     Με την υπ’ αριθμόν 88650/1995 απόφαση του Υπουργού ΠΕ.ΧΩ.Δ.Ε. ανατέθηκε μεταξύ άλλων και η μελέτη πολεοδόμησης του συγκεκριμένου οικισμού με τη μορφή «πακέτου», δηλαδή ταυτόχρονη εκπόνηση της κτηματογράφησης, της πολεοδομικής μελέτης και της πράξης εφαρμογής. Η σχετική σύμβαση υπογράφηκε στις 4 Δεκεμβρίου του 1995 με χρηματοδότηση κατ’ αρχήν από το Β΄ Κοινοτικό Πλαίσιο Στήριξης.
     Οι μελέτες αυτές που ανατέθηκαν την εποχή εκείνη, σύμφωνα με τις προδιαγραφές εκπόνησής τους, συντάσσονται με αναλυτική μεθοδολογία και παραδίδονται τόσο σε συμβατική όσο και σε ψηφιακή μορφή. Συνέπεια αυτού είναι οι ρυμοτομικές γραμμές του εγκεκριμένου σχεδίου να ορίζονται κατά μονοσήμαντο τρόπο.
     Η συγκεκριμένη, λοιπόν, πολεοδομική μελέτη εγκρίθηκε με την από 27 Φεβρουαρίου 2004 απόφαση Υπουργού ΠΕ.ΧΩ.Δ.Ε. και δημοσιεύθηκε στο Φ.Ε.Κ. 250 Δ/5.3.2004. Τα αναγκαία, όμως, ψηφιακά στοιχεία της μελέτης αυτής παραδόθηκαν, κύριε συνάδελφε, από τους μελετητές μόλις πριν από λίγους μήνες, τον Ιούνιο του 2005. Από το Υ.ΠΕ.ΧΩ.Δ.Ε. διενεργείται εκ νέου έλεγχος των στοιχείων αυτών, για να ακολουθήσει στη συνέχεια η έγκριση της μελέτης. Θα ακολουθήσει το ταχύτερο δυνατό και μέσα στο πλαίσιο εξεύρεσης της απαιτούμενης χρηματοδότησης, η σύνταξη της πράξης εφαρμογής, η οποία εξ αντικειμένου δεν θα μπορούσε να έχει εκπονηθεί νωρίτερα, λόγω των εκκρεμοτήτων που υπήρχαν από τους αναδόχους της μελέτης, όπως προανέφερα.
     Πάντως, πρέπει να καταθέσω ότι μετά την έγκριση του σχεδίου και μέχρι την κύρωση της πράξης εφαρμογής, η έκδοση των οικοδομικών αδειών είναι δυνατή, σύμφωνα με τις διατάξεις του άρθρου 95 του Κώδικα Βασικής Πολεοδομικής Νομοθεσίας και σύμφωνα με τις προϋποθέσεις που τίθενται σ’ αυτό.
     Για το θέμα αυτό είναι βεβαίως ενήμερη η αρμόδια Διεύθυνση Χωροταξίας και Πολεοδομικών Εφαρμογών της Νομαρχιακής Αυτοδιοίκησης Μαγνησίας. Μάλιστα, η Διεύθυνση Πολεοδομικού Σχεδιασμού του Υ.ΠΕ.ΧΩ.Δ.Ε., με σχετικό έγγραφό της το οποίο θα καταθέσω και στα Πρακτικά, από την 1η Ιουνίου 2005 έδωσε διευκρινίσεις προς τη Νομαρχιακή Αυτοδιοίκηση Μαγνησίας για τις περιοχές που εμφανίζονται στα ρυμοτομικά διαγράμματα της θεσμοθετημένης πολεοδομικής μελέτης του οικισμού και εμφανίζονται ότι είναι εκτός σχεδίου και εκτός των ορίων του οικισμού, με την τροποποίηση που έχει επέλθει στον οικισμό, λόγω του αρχαιολογικού χώρου. Το καταθέτω.
     Ευχαριστώ πολύ, κύριε Πρόεδρε.
     (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά το προαναφερθέν έγγραφο, το οποίο έχει ως εξής:
     (Να φωτογραφηθεί η σελίδα 31)
     ΠΡΟΕΔΡΕΥΩΝ (Γεώργιος Σούρλας): Ο κ. Γκατζής έχει το λόγο.
     ΝΙΚΟΛΑΟΣ ΓΚΑΤΖΗΣ: Κύριε Υπουργέ, δεν μας τα λέτε καλά. Και το λέω με την έννοια ότι άλλα απαντούν οι υπηρεσίες σας. Το ιστορικό το αναπτύξατε.
     Κύριε Πρόεδρε, ξέρουμε την ταλαιπωρία που έχουν χιλιάδες κάτοικοι της Μαγνησίας από το γεγονός ότι ενώ μέχρι ένα μήνα πριν από τις εκλογές μπορούσαν να χτίσουν οι άνθρωποι, με βάση το νόμο περί οικισμού κάτω των δύο χιλιάδων κατοίκων, από κει και πέρα, αφού βγήκε η απόφαση και δημοσιεύτηκε στην Εφημερίδα της Κυβέρνησης η πολεοδομική μελέτη, σταμάτησαν. Γιατί σταμάτησαν; Δεν αναφερθήκατε καθόλου σ’ αυτό. Λείπουν οι συντεταγμένες των οικοδομικών τετραγώνων. Λείπουν οι μελέτες γύρω από τα ρέματα. Το ένα είναι αυτό.
     Το δεύτερο.  Μας είπατε ότι έχει ανατεθεί πακέτο. Η απάντηση της Διεύθυνσης Πολεοδομίας Τοπογραφικών Εφαρμογών λέει ότι «Εμείς δεν έχουμε χρήματα να αναθέσουμε τη μελέτη της πράξης εφαρμογής». Είναι δικό σας έγγραφο. Αν θέλετε, θα το καταθέσω. Αυτό που είπατε, ότι μπορεί να πολεοδομήσουν, είναι για τα εκτός σχεδίου. Για τα εντός σχεδίου, κύριε Υπουργέ, προτρέπει η υπηρεσία σας να κάνουν ιδιωτική πράξη εφαρμογής. Αυτό τι σημαίνει; Σημαίνει ότι δεν μπορούν να την κάνουν, γιατί λείπουν οι συντεταγμένες.
     Δεύτερον, ως προς τη μελέτη που έχετε αναθέσει, το γραφείο βρίσκεται στην Αθήνα. Δεν μπορεί κανένας να επικοινωνήσει.
     Τρίτον, τελικά είναι τόσο μεγάλο το κόστος, ώστε να λέτε «αναβολή επ’ αόριστον» και δεν ξέρουμε πότε θα ανατεθεί, γιατί δεν υπάρχουν χρήματα κ.λπ.. Τα λέει η υπηρεσία σας αυτά, δεν τα είπατε εσείς. Σεις άλλα μας είπατε. Γι’ αυτό σας λέω. «Δεν μας τα λέτε καλά».
     (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Διαλέξτε: ‘Η αναθέτετε αμέσως την πράξη εφαρμογής ή αναστέλλετε την πολεοδομική μελέτη και μπορούν οι άνθρωποι να χτίσουν με βάση το προεδρικό διάταγμα περί οικισμού, που προβλέπει τα σχετικά για τους οικισμούς κάτω των δύο χιλιάδων κατοίκων. Δεν μπορεί να μένουν σε εκκρεμότητα. 
     Νομίζω ότι πρέπει να λήξει αυτό το θέμα, κύριε Πρόεδρε. Δεν μπορεί χιλιάδες κάτοικοι, μικροϊδιοκτήτες, να έχουν αγοράσει εκεί οικόπεδα, σ’ ένα πολύ ωραίο μέρος, παραθαλάσσιο, δίπλα στο Βόλο, να θέλουν να φτιάξουν ένα σπιτάκι και να μην μπορούν.
     ΠΡΟΕΔΡΕΥΩΝ (Γεώργιος Σούρλας): Αν και κινδυνεύω να παρεξηγηθώ, γιατί για δεύτερη φορά ως Βουλευτής Μαγνησίας «συνυπογράφω» την ερώτηση αυτή, το αίτημα το οποίο θέτει είναι γνωστό και πιστεύω …
     ΝΙΚΟΛΑΟΣ ΓΚΑΤΖΗΣ: Άλλο ήταν εκείνο, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Και σε άλλο θέμα συμφώνησα μαζί σας.
     Κύριε Υπουργέ, έχετε το λόγο. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Επιτρέψτε μου να θυμίσω πάντως ότι και με τη δική σας επισήμανση και παρέμβαση, κύριε Πρόεδρε, για την προηγούμενη ερώτηση που είχε καταθέσει ο κ. Γκατζής και αφορούσε τη δυνατότητα χρηματοδότησης βιολογικού καθαρισμού δήμου στο Νομό Μαγνησίας, έχουν κινηθεί οι σχετικές διαδικασίες. Αν υπάρξει και από πλευράς δημοτικής αρχής…
     ΝΙΚΟΛΑΟΣ ΓΚΑΤΖΗΣ: Για Αλόννησο και Τσαγκαράδα ήταν. Είναι οικισμοί που βρίσκονται στο “NATURA”.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σε ό,τι αφορά το συγκεκριμένο θέμα, επιτρέψτε μου, κύριε συνάδελφε, να είμαι απολύτως ξεκάθαρος και να πω το εξής: Σε καμία περίπτωση δεν λέει άλλα η υπηρεσία και άλλα εγώ. Αυτό επιβεβαιώνεται από το γεγονός ότι μόλις πριν λίγο κατέθεσα στα Πρακτικά της Βουλής απάντηση της υπηρεσίας. 
     ΝΙΚΟΛΑΟΣ ΓΚΑΤΖΗΣ: Κύριε Υπουργέ, καταθέσατε για τα εκτός σχεδίου.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Οφείλω, όμως, να ξεκαθαρίσω το εξής: Στα μέσα της δεκαετίας του ’90 ανετέθησαν με χρηματοδότηση από πόρους του Β΄ Κοινοτικού Πλαισίου Στήριξης δεκάδες, για να μην πω εκατοντάδες, μελέτες υπό τη μορφή «πακέτου». Δυστυχώς, όμως, οι μελέτες αυτές δεν ολοκληρώθηκαν μέσα στο χρονικό πλαίσιο που έθετε το Β΄ Κοινοτικό Πλαίσιο Στήριξης, το αργότερο δηλαδή μέχρι το 2001, με αποτέλεσμα να βρίσκονται σε εκκρεμότητα πολλές περιοχές, όπως ο Άγιος Γεώργιος που αναφέρετε, σε ολόκληρη τη χώρα. 
     Το Υ.ΠΕ.ΧΩ.Δ.Ε. έχει αναλάβει ένα πολύ μεγάλο βάρος, να μπορέσει να χρηματοδοτήσει τις υπόλοιπες αυτές μελέτες. Γνωρίζετε ότι από το Γ΄ Κοινοτικό Πλαίσιο Στήριξης, η χρηματοδότηση αυτών των μελετών δεν θεωρείται, δεν είναι επιλέξιμη δαπάνη. Συνεπώς, οι μελέτες θα πρέπει να χρηματοδοτηθούν από εθνικούς πόρους. Όπως ξέρετε, υπάρχει μία μεγάλη δυσκολία στο συγκεκριμένο αντικείμενο. Αυτή είναι η απάντηση.
     Ως Υ.ΠΕ.ΧΩ.Δ.Ε., η αρμόδια υπηρεσία, η Διεύθυνση Τεχνικών Εφαρμογών, την οποία αναφέρετε, είχε εγκαίρως ενημερώσει την Νομαρχιακή Αυτοδιοίκηση Μαγνησίας σε ό,τι αφορά τα προβλήματα τα οποία είχαν παρουσιαστεί στη μελέτη και βεβαίως είχαν να κάνουν με τις συντεταγμένες των κορυφών των οικοδομικών τετραγώνων, με τις οριοθετήσεις των ρεμάτων κ.ο.κ.. 
     Αυτό που θέλω να καταθέσω, είναι ότι ως Υ.ΠΕ.ΧΩ.Δ.Ε. προσπαθούμε να ιεραρχήσουμε αυτές τις ανάγκες και να δώσουμε λύσεις εκεί όπου τα προβλήματα είναι μεγαλύτερα, είναι πλέον οξυμένα. 
     Ευχαριστώ πολύ.
     ΝΙΚΟΛΑΟΣ ΓΚΑΤΖΗΣ: Αυτό είναι αόριστο, κύριε Υπουργέ. Πάρτε πίσω την μελέτη και αφήστε τους ανθρώπους να χτίσουν. 
     ΠΡΟΕΔΡΕΥΩΝ (Γεώργιος Σούρλας): Ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριου συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 22/16.11.05 επερώτηση των Βουλευτών του ΠΑ.ΣΟ.Κ. κ.κ. Εμμανουήλ Στρατάκη, Ευαγγελίας Σχοιναράκη – Ηλιάκη, Εμμανουήλ Φραγκιαδουλάκη, Στυλιανού Ματζαπετάκη, Βασιλείου Κεγκέρογλου και Μιχαήλ Καρχιμάκη προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο. 
     Το λόγο έχει ο πρώτος επερωτών κ. Εμμανουήλ Στρατάκης.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, είμαστε σήμερα εδώ όλοι οι Βουλευτές της ανατολικής Κρήτης για ένα πολύ σημαντικό θέμα, ένα θέμα που απασχολεί εδώ και πάρα πολλά χρόνια ολόκληρο το λαό της Κρήτης είτε έτσι είτε αλλιώς. 
     Και γιατί είμαστε εδώ; Είμαστε εδώ γιατί έχουμε την αίσθηση, κύριε Υπουργέ, ότι όχι μόνο εμείς, αλλά γενικότερα ο λαός της ανατολικής Κρήτης πραγματικά εμπαίζεται τα τελευταία χρόνια. Εμπαίζεται και υπάρχουν στοιχεία που το επιβεβαιώνουν αυτό. 
     Το πρώτο και το σημαντικότερο στοιχείο είναι ότι εσείς ο ίδιος ως Υπουργός Δικαιοσύνης, απαντώντας σε ερωτήσεις συναδέλφων Βουλευτών και δικιά μου, το Μάιο του 2005, είπατε ότι μέσα σ’ ένα εξάμηνο θα έχει ολοκληρωθεί η διαδικασία της επιτροπής που εσείς είχατε ορίσει, προκειμένου να αποφανθεί εάν θα πρέπει ή όχι να γίνει εφετείο στο Ηράκλειο της Κρήτης. Αυτή η απάντηση είναι εδώ και λέει ότι το πολύ μέχρι ένα εξάμηνο, δηλαδή, το αργότερο μέσα με τέλος Οκτωβρίου του 2005 θα υπάρχει η σχετική απόφαση. Πέρασε κι αυτό το διάστημα και τίποτα δεν έχει γίνει. Και βέβαια βλέπουμε μια προσπάθεια από πλευράς Υπουργείου να αγοράζεται χρόνος, να κερδίζεται χρόνος με την αίσθηση –και αυτή δεν είναι μόνο δική μας αίσθηση, είναι κυρίως αίσθηση των πολιτών- ότι στο τέλος δεν θα γίνει τίποτα. 
     Είπα στην αρχή, κύριε Υπουργέ, ότι είμαστε όλοι οι Βουλευτές της ανατολικής Κρήτης, γιατί πρέπει να σας γνωρίσω εάν δεν το ξέρετε –είμαι σίγουρος ότι το ξέρετε- ότι και οι συνάδελφοί μας της Νέας Δημοκρατίας είχαν υπογράψει την επερώτηση πριν κατατεθεί και μόνο μετά από άνωθεν εντολή απέσυραν τις υπογραφές τους και βέβαια ήλθαν εδώ την περασμένη Παρασκευή με επίκαιρη ερώτηση για να πείτε και σε εκείνους, δυστυχώς, τα ίδια που λέτε σε εμάς όλο αυτό το διάστημα. Αυτό είναι πάρα πολύ σημαντικό και νομίζω ότι δεν συνάδει με το ήθος των πολιτικών και μίας συνέχειας της πολιτείας που πρέπει όλοι μας να υπηρετούμε. 
     Γιατί όμως δεν γίνεται το εφετείο Ηρακλείου κύριε Υπουργέ; Γιατί δεν το κάναμε; 
     ΣΤΥΛΙΑΝΟΣ ΝΙΚΗΦΟΡΑΚΗΣ: Δεν το κάνατε…
     ΕΜΜΑΝΟΥΗΛ ΣΤΡΑΤΑΚΗΣ:  Θα απαντήσω, κύριε Νικηφοράκη. Εμείς όμως δεν κάναμε αντιπαράθεση αυτής της μορφής. Εμείς θέλουμε πράγματι να υπηρετήσουμε το συνκρητισμό. Και λέμε στη Βουλή ότι ο συνκρητισμός υπηρετείται με την ίδρυση του Εφετείου. 
     ΣΤΥΛΙΑΝΟΣ ΝΙΚΗΦΟΡΑΚΗΣ: Όταν βολεύει το Ηράκλειο.
     ΕΜΜΑΝΟΥΗΛ ΣΤΡΑΤΑΚΗΣ: Βεβαίως, κύριε Νικηφοράκη, δεν βολεύει μόνο το Ηράκλειο. Εσείς εάν θέλετε να έχετε αυτή την αντιπαράθεση, θα την έχετε, αλλά δεν είναι της παρούσης. Ακούστε πρώτα και μετά μιλήστε. 
     Θέλω να σας πω, λοιπόν, το εξής: Δεν γίνεται δήθεν, γιατί όλοι υπηρετούν το συνκρητισμό. Δεν είναι όμως έτσι. Εάν θέλουμε να υπηρετήσουμε το συνκρητισμό και την ομαλοποίηση μεταξύ των δύο, ας το πούμε, αντιμαχόμενων πλευρών του νησιού, που δεν είναι αντιμαχόμενες, ο λαός γνωρίζει πάρα πολύ καλά τι συμβαίνει και μόνο ορισμένοι, κύριε Νικηφοράκη –και αφορά εσάς-  που υπηρετούν συγκεκριμένα συμφέροντα, μικροσυμφέροντα θα έλεγα, ή που νομίζουν ότι με μερικές τυρόπιτες μπορούν να λύσουν το πρόβλημα της ανάπτυξης της οικονομίας των Χανίων, έχουν αυτή την άποψη. Αντίθετα ταλαιπωρούνται χιλιάδες άνθρωποι, χάνονται εκατομμύρια εργατοώρες για πολύ μεγάλο χρονικό διάστημα και δημιουργείται τεράστιο πρόβλημα. 
     ΣΤΥΛΙΑΝΟΣ ΝΙΚΗΦΟΡΑΚΗΣ: Εσείς μόνο …
     ΠΡΟΕΔΡΕΥΩΝ (Γεώργιος Σούρλας):  Σας παρακαλώ κύριε συνάδελφε. 
     ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, δεν υπάρχει διαμάχη και δυστυχώς μόλις έμπαινε μέσα ο κ. Πολύδωρας με άφηνε με την αίσθηση ότι θα υπάρξει εδώ διαμάχη μεταξύ των δύο πλευρών. Όχι, κύριε Πολύδωρα, δεν έχουμε τέτοια πρόθεση. Εμείς δεν βάζουμε τέτοια ζητήματα αντιπαλότητας. Εμείς θέλουμε πραγματικά η Κυβέρνηση και η Βουλή, στο βαθμό που έχει τη δυνατότητα να το κάνει, να αποφασίσει με βάση εντελώς αντικειμενικά κριτήρια. Αυτή είναι η αίσθησή μας. Δεν έχουμε αίσθηση αντιπαλότητας. Εμείς λέμε στο Ηράκλειο, που μας κατηγορούν ότι τα θέλουμε όλα, ότι εάν υπάρχει έστω και μια υπηρεσία που χρειάζεται να πάει στα Χανιά, στη Σητεία, στην Ιεράπετρα, στο Ρέθυμνο, να πάει και να δημιουργηθεί παράρτημά της ή οτιδήποτε χρειάζεται. Δηλαδή εμείς δεν έχουμε την αίσθηση, ότι πρέπει να τα έχουμε μόνο εμείς στο Ηράκλειο. Ευτυχώς για εμάς που το αντιλαμβανόμαστε, δυστυχώς για κάποιους άλλους η ανάπτυξη δεν προκύπτει μόνο από τη συσσώρευση των υπηρεσιών και αυτό πρέπει να το καταλάβουν εάν θέλουν πραγματικά να υπηρετήσουν καλώς και σωστά τον τόπο τους. 
     Εμείς λοιπόν, λέμε ότι αυτή η διαμάχη στην πράξη δεν εξυπηρετεί τα συμφέροντα της δυτικής Κρήτης. Εξυπηρετεί  μόνο συγκεκριμένα μικροσυμφέροντα –είπα στην αρχή μερικά απ’ αυτά- και ενδεχόμενα τη διαιώνιση μίας διαμάχης για άλλες σκοπιμότητες. Κάποιοι πιθανόν να επωφελούνται απ’ αυτή τη διαδικασία που εμείς, όμως, θεωρούμε ότι στη λογική πως η Κρήτη είναι μια ενιαία περιφέρεια θα πρέπει να ξεπεραστεί επιτέλους αυτή η αντίληψη και να προχωρήσουμε από κοινού κάνοντας και δημιουργώντας εκείνες τις  υπηρεσίες που πρέπει να δημιουργηθούν και ασφαλώς διαμορφώνοντας τους όρους και τις προϋποθέσεις για μία ισόρροπη ανάπτυξη της Κρήτης.  Γιατί ως περιφέρεια είμαστε ενιαία και αυτό πρέπει να γίνει αντιληπτό από όλους. 
     Ας έλθουμε όμως σε κάποια επιμέρους τεχνικά στοιχεία, γιατί νομίζω, κύριε Υπουργέ, ότι τα γνωρίζετε, αλλά πρέπει να τα υπενθυμίσω. Όσον αφορά τη βιωσιμότητα των δύο εφετείων που ζητούμε, θεωρούμε ότι είναι εκ των ων ουκ άνευ, διότι, δυστυχώς, το εφετείο της Κρήτης, αυτή τη στιγμή το Εφετείο των Χανίων δικάζει την τριετία επτάμισι χιλιάδες υποθέσεις, με τα στοιχεία που υπάρχουν, όταν ο μέσος όρος στις άλλες περιπτώσεις δεν υπερβαίνει τις τρεισήμισι χιλιάδες. Εκδικάζει, δηλαδή, οκτακόσιες πενήντα υποθέσεις περίπου το χρόνο, όταν όλα τα άλλα σχεδόν εφετεία της χώρας δεν υπερβαίνουν τις επτακόσιες πενήντα υποθέσεις το χρόνο. 
     Άρα, λοιπόν, η βιωσιμότητα είναι δεδομένη με την έννοια ότι και το Εφετείο του Ηρακλείου θα είναι στο μέσο όρο των άλλων εφετείων της χώρας, αλλά και των Χανίων, εφόσον υπάρχει εκεί εφετείο, θα είναι ακριβώς στην ίδια κατηγορία. Το χειρότερο, όμως, είναι ότι όλη αυτή η κατάσταση δημιουργεί τεράστια προβλήματα ιδίως στους πολίτες. Τα προβλήματα αυτά είναι ότι κάθε χρόνο χάνονται περίπου επτακόσιες πενήντα χιλιάδες εργατοώρες, επειδή χρειάζεται πολλές φορές κάποιοι άνθρωποι να πάνε δύο και τρεις φορές, που στο τέλος δεν πάνε και καθόλου, με αποτέλεσμα να μην υπάρχει δυνατότητα δίκαιης απονομής της δικαιοσύνης. Και θεωρούμαι ότι είναι ένα στοιχείο, το οποίο πρέπει να ληφθεί υπόψη.
      Όλα αυτά βέβαια διαμορφώνουν όρους και προϋποθέσεις εντελώς αρνητικούς εις βάρος όλων ημών που υποτίθεται ότι έχουμε ευθύνη να λύσουμε ένα τόσο σημαντικό θέμα που έχει σχέση με την εξυπηρέτηση των πολιτών και με την πρόοδο του τόπου μας.
     Το μόνο που γίνεται στην πράξη είναι να λειτουργούμε προς όφελος κάποιων πετρελαϊκών εταιρειών, όταν γνωρίζουμε ότι ο κάθε δικηγόρος του Λασιθίου κάνει εκατόν σαράντα τέσσερις χιλιάδες χιλιόμετρα το χρόνο, ο δικηγόρος του Ηρακλείου κάπου εβδομήντα χιλιάδες χιλιόμετρα κ.λπ.. Ποιος, λοιπόν, επωφελείται απ’ όλα αυτά; Δεν βάζουμε δε το κόστος και τα χιλιόμετρα που κάνουν οι μάρτυρες, οι διάδικοι και όλοι αυτοί που εμπλέκονται στη διαδικασία, που δεν εξυπηρετούνται ούτε καν από τα μέσα μαζικής μεταφοράς λόγω ωραρίου με αποτέλεσμα να μη τα χρησιμοποιεί κανείς και όλοι να προσπαθούν με διάφορους τρόπους να μετακινηθούν.
     Άρα τελικά λειτουργούμε μόνο προς όφελος κάποιων πετρελαϊκών εταιρειών…
     ΣΤΥΛΙΑΝΟΣ ΝΙΚΗΦΟΡΑΚΗΣ: Δηλαδή, ο πολίτης του Ηρακλείου είναι πρώτης κατηγορίας και ο πολίτης των Χανίων πέμπτης κατηγορίας; 
     ΕΜΜΑΝΟΥΗΛ ΣΤΡΑΤΑΚΗΣ: Δεν θα μετατρέψουμε το Σώμα σε ενδοκρητικό καυγά. Σας παρακαλώ μη με διακόπτετε.
     ΣΤΥΛΙΑΝΟΣ ΝΙΚΗΦΟΡΑΚΗΣ: Είναι πρόκληση, κύριε Πρόεδρε, ο μισός πληθυσμός των Χανίων να ταξιδεύει καθημερινά στο Ηράκλειο…
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε, μη διακόπτετε.
     ΕΜΜΑΝΟΥΗΛ ΣΤΡΑΤΑΚΗΣ: Κύριε Νικηφοράκη αν ήρθατε εδώ για να μας κάνετε αντιπαράθεση έχετε λάθος.
     Θα ήθελα όμως να πω ότι όλες οι υπηρεσίες της Περιφέρειας της Κρήτης που έχουν ανάγκη τα Χανιά είναι ήδη ιδρυμένες… 
     ΣΤΥΛΙΑΝΟΣ ΝΙΚΗΦΟΡΑΚΗΣ: Δεν είναι έτσι…
     ΠΡΟΕΔΡΕΥΩΝ (Γεώργιος Σούρλας): Δεν μπορεί να συνεχιστεί αυτή η ιστορία. Και σεις, κύριε Νικηφοράκη, αφήστε το συνάδελφό σας ομιλητή να πει τις απόψεις του ελεύθερα. 
     Συνεχίστε, κύριε Στρατάκη.
     ΕΜΜΑΝΟΥΗΛ ΣΤΡΑΤΑΚΗΣ: Αυτό όμως, κύριε Πρόεδρε, δίνει πραγματικά τα ελλιπή επιχειρήματα που υπάρχουν απ’ την πλευρά των Χανίων και τη λογική της αντιπαράθεσης για να εξυπηρετήσουν, αγνοώ και εγώ, τι.  Νομίζουν ότι έτσι θα προωθήσουν τα καλώς εννοούμενα συμφέροντα των πολιτών, του τόπου και του Νομού Χανίων; Λάθος, και θα πρέπει να το αντιληφθούν αυτό οι συμπολίτες σας, κύριε Νικηφοράκη, ότι δηλαδή μ’ αυτόν τον τρόπο δεν εξυπηρετούνται τα συμφέροντά τους. Γι’ αυτό και είστε σε μειονεκτική θέση. Διότι δεν είναι δυνατόν να διεκδικείται τα πάντα στα Χανιά, όταν γνωρίζετε ότι ό,τι θέλετε μπορείτε να το έχετε. Και υπάρχει η διαβεβαίωση προς κάθε κατεύθυνση και από κάθε πλευρά. 
     ΠΡΟΕΔΡΕΥΩΝ (Γεώργιος Σούρλας): Να απευθύνεστε, κύριε Στρατάκη, στην Κυβέρνηση μόνο και όχι στο συνάδελφο.
     ΕΜΜΑΝΟΥΗΛ ΣΤΡΑΤΑΚΗΣ: Ναι, αλλά εμείς, κύριε Πρόεδρε, κι αυτό πρέπει να γίνει αντιληπτό,  δεν θέλουμε εδώ στη Βουλή, να μην περνά το κλίμα συνγκρητισμού. Δεν είναι η Ελλάδα διαχωρισμένη, δεν είναι Τουρκία και Ελλάδα. Είναι Κρήτη, είναι Περιφέρεια Κρήτης, είναι Ελλάδα κι έτσι πρέπει να την αντιμετωπίζουμε. Αυτή η λογική, κύριε Πρόεδρε, είναι που δυναμιτίζει τις πολιτικές εξελίξεις σ’ αυτόν τον τόπο κι αυτό πρέπει να γίνει αντιληπτό. 
     Αν θέλουν κάποιοι να εξυπηρετούν τα μικροσυμφέροντα, να ακολουθούν την ίδια τακτική, ας συνεχίζουν να το κάνουν. Εμείς δεν τους παρακολουθούμε, γιατί θέλουμε πραγματικά σε κάθε περίπτωση, κι όποιο κόμμα είναι στην κυβέρνηση να υπηρετεί τη λογική και να υπηρετεί τα πράγματα όπως ακριβώς πρέπει να τα υπηρετεί. 
     Εμείς δεν έχουμε όμως μόνο τα επιχειρήματα που έχουν να κάνουν με τις αποστάσεις, με τις υποθέσεις και με τη βιωσιμότητα των δικαστηρίων, αλλά έχουμε κι ένα σωρό άλλα στοιχεία. Δεν υπάρχει ένας άνθρωπος που να γνωρίζει τα της δικαιοσύνης και να μη συμπαραστέκεται σ’ αυτό το δίκαιο αίτημα. Η Ένωση Δικαστών και Εισαγγελέων έχει αποφανθεί ομοφώνως ότι υπάρχει ανάγκη ίδρυσης του εφετείου. Και υπάρχει ανάγκη ίδρυσης για έναν απλούστατο λόγο ότι κάθε μέρα το πινάκιο του εφετείου Χανίων έχει εκατόν είκοσι με εκατόν τριάντα υποθέσεις από τις οποίες εκδικάζονται τριάντα έως σαράντα και υπόλοιπες είτε αναβάλλονται είτε μετατίθενται, που σημαίνει ότι υπάρχει μία ουσιαστική καθυστέρηση στην απονομή της δικαιοσύνης.
     Είναι παράλογο, κύριε Υπουργέ, όταν φέρνετε εδώ νομοσχέδια για να επιταχυνθεί δήθεν η απονομή της δικαιοσύνης, να έχουμε εφετεία στην πατρίδα μας σήμερα, που εξαιτίας της πληθώρας των υποθέσεων να μη μπορούν αυτές να εκδικαστούν στα προβλεπόμενα όρια του χρόνου. 
     Άρα, λοιπόν, είναι μεγάλα τα ζητήματα που πρέπει να αντιμετωπιστούν κι εμείς θέλουμε να σας πούμε ότι σ’ αυτή την κατεύθυνση υπηρετείται πράγματι εκείνο που απαιτεί η μεγάλη πλειοψηφία του κρητικού λαού, πλην ελαχίστων εξαιρέσεων, που νομίζουν ότι με το να αντιστέκονται σε κάποιες θεμιτές και λογικές αποφάσεις, δημιουργούν προβλήματα σ’ εμάς. Τα δημιουργούν όμως στον εαυτό τους και δεν το αντιλαμβάνονται.
     Υπάρχει όμως, κύριε Υπουργέ, και ένα άλλο πρόβλημα που πρέπει να το λάβετε υπόψη σας. Οι Νομοί Ηρακλείου και Λασιθίου έχουν τους τριακόσιους εβδομήντα χιλιάδες κατοίκους από τους εξακόσιους χιλιάδες τόσους κατοίκους της Κρήτης ενώ οι άλλοι δύο νομοί που θα εξυπηρετούνται από το Εφετείο Χανίων έχουν διακόσιες σαράντα χιλιάδες κατοίκους. Ε, δεν είναι δυνατόν να ταλαιπωρείται η μεγάλη πλειοψηφία των πολιτών στα πλαίσια απονομής της δικαιοσύνης, επειδή ενδεχομένως κάποιοι, και γνωρίζουμε, γιατί δεν είναι τωρινό το φαινόμενο- θέλουν να περνούν αυτή τη λογική την οποία περνούν το τελευταίο ήμισυ του περασμένου αιώνα. Ε, όχι, κάποτε εμείς οι νεότεροι πολιτικοί πρέπει να αποδείξουμε ότι αυτή η λογική πρέπει να σταματήσει. Δεν είναι λογικό, επειδή ο κ. Μητσοτάκης, πρώην Πρωθυπουργός, είναι από τα Χανιά και οι συνήγοροί του εδώ να περνούν την αντίληψη ότι η πολιτεία πρέπει να παραμένει σ’ αυτή τη λογική έστω και αν έχουν περάσει τόσα χρόνια.
     ΣΤΥΛΙΑΝΟΣ ΝΙΚΗΦΟΡΑΚΗΣ: Είκοσι χρόνια ο κ. Μητσοτάκης κυβερνούσε, κύριε Στρατάκη; Δεν μπορείτε να λέτε ό,τι θέλετε. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Νικηφοράκη, μη διακόπτετε. 
     ΕΜΜΑΝΟΥΗΛ ΣΤΡΑΤΑΚΗΣ: Μη με διακόπτετε, αλλά εγώ έχω να σας απαντήσω ότι εμείς καταψηφίσαμε ακόμα και νομοσχέδια της δικιάς μας κυβέρνησης προκειμένου να υπερασπιστούμε αυτό το δίκαιο αίτημα των κατοίκων, που δεν το κάνετε εσείς και είναι λάθος σας για να μην πω άλλο χαρακτηρισμό.
     Υπάρχει και κάτι άλλο, κύριε Υπουργέ. Και το άλλο είναι ότι επιτέλους πρέπει να γίνει αντιληπτό ότι εάν δεν υπάρξει αυτή η εξέλιξη θα διαιωνίζεται μια κατάσταση που τελικά είναι σε βάρος της Κρήτης.
     Πάρτε την απόφαση, τολμήστε. Να είσθε σίγουρος ότι αυτό θα καταγραφεί στα θετικά της Κυβέρνησης. Το λέμε εμείς οι Βουλευτές της Αντιπολίτευσης, διότι πράγματι όταν ήμασταν κυβέρνηση αγωνιστήκαμε να περάσει αυτό το θέμα. Προσπαθήσαμε με κάθε τρόπο. Δημιουργήθηκε μία επιτροπή η οποία ομόφωνα αποφάσισε ότι πρέπει να ιδρυθεί το εφετείο. Εν τούτοις οι πιέσεις αυτής της μορφής που ανέφερα πριν, δεν επέτρεψαν να ολοκληρωθεί αυτή η διαδικασία. Και σήμερα παρακολουθούμε να υπάρχει μία προσπάθεια, ας την πω έτσι, από την πλευρά των Χανίων, από συγκεκριμένα πρόσωπα που έχουν σκοπιμότητες να δείχνουν στον κόσμο των Χανίων ότι δήθεν αυτοί αγωνίζονται για τα συμφέροντά του, αγνοώντας ότι για τους σκεπτόμενους πολίτες αυτή η τακτική είναι λάθος και τελικά σε βάρος τους. Αυτό πρέπει να γίνει κάποτε κατανοητό και καλά είναι που τα λέμε εδώ, γιατί έτσι πραγματικά πρέπει να λειτουργήσουμε.
     Δεν είναι όμως μόνο αυτό. Υπάρχουν και άλλο στοιχεία. Εμείς έχουμε κάνει όλη την προετοιμασία προκειμένου να λειτουργήσει άμεσα το εφετείο Ηρακλείου και ήδη ο Δήμαρχος Ηρακλείου έχει με επιστολή του δηλώσει ότι αναλαμβάνει την ευθύνη στέγασης του εφετείου Ηρακλείου. Και δεν είναι μόνο αυτό. Έχετε υπόψη σας και θα δούμε την εξέλιξη ότι είναι υπό κατασκευή το νέο δικαστικό μέγαρο του Ηρακλείου, όπου έτσι θα έχουμε τη δυνατότητα να ολοκληρώσουμε γρήγορα αυτές τις διαδικασίες.
     Θέλω να πω και κάτι άλλο. Εάν πραγματικά μέσα από μια λογική να κερδίσετε χρόνο δεν αποδέχεστε τις ομόφωνες αποφάσεις των προηγούμενων επιτροπών -θέλω να πιστεύω και της παρούσης επιτροπής, γιατί δεν υπάρχουν λόγοι να μην είναι ομόφωνη απόφαση, όταν όλοι οι ανώτατοι δικαστές της χώρας νυν και πρώην αποφαίνονται θετικά και γι’ αυτό- είναι προς λάθος κατεύθυνση. Έχω δε πλήρη στοιχεία να σας καταθέσω για όλα τα ζητήματα είτε είναι ζητήματα αποστάσεων είτε είναι ζητήματα αποφάσεων που δικάζονται στα υπόλοιπα εφετεία της χώρας. Κάτω, λοιπόν, απ’ αυτή τη λογική είναι παράλογο να μην προχωράτε στη δημιουργία του εφετείου Ηρακλείου, όταν είναι γνωστό -και μας το είπατε εσείς- ιδρύετε άλλα εφετεία, όπως είναι το εφετείο Καλαμάτας, ενώ είναι γνωστό ότι δεν υπήρχε καμία μελέτη γι’ αυτό το εφετείο και για ένα σωρό άλλα εφετεία. Μάλιστα υπάρχουν εφετεία στη Στερεά Ελλάδα που εξυπηρετούν πολύ λιγότερο πληθυσμό και από μας και από την περιοχή των Χανίων. Παρ’ όλα αυτά λειτουργούν ως πλήρη και ανεξάρτητα εφετεία.
     Εμείς δεν είμαστε στη λογική να καταργηθεί το εφετείο Χανίων, γιατί δεν πρέπει, αλλά είμαστε της άποψης ότι πρέπει να ιδρυθεί το εφετείο Ηρακλείου γιατί πραγματικά εξυπηρετείται μια ευρύτερη περιοχή που διαθέτει το μισό και πλέον πληθυσμό της Κρήτης, εξυπηρετούνται οι πολίτες, που είναι και το ζητούμενο και σταματούν και τα παρακυκλώματα της δικαιοσύνης.
     Σ’ αυτή, λοιπόν, τη λογική, έστω και αν υπάρχει η προηγούμενη δέσμευσή σας, όλοι μαζί εδώ σας καλούμε πιστεύω κάτω απ’ αυτή τη συγκεκριμένη λογική και οι Βουλευτές των Χανίων, έστω και αν δεν θέλουν να το δηλώσουν- να αποδεχτούμε ότι ναι μπορεί και πρέπει να γίνει αυτό το εφετείο…
     ΣΤΥΛΙΑΝΟΣ ΝΙΚΗΦΟΡΑΚΗΣ: Τι αυθαιρεσία είναι αυτή; Τι προβοκάτσια, τι είναι αυτά που λέτε; «Αν και οι Βουλευτές των Χανίων θέλουν …!»
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Νικηφοράκη. Έχει το δικαίωμα να εκφράσει την άποψή του. 
     ΕΜΜΑΝΟΥΗΛ ΣΤΡΑΤΑΚΗΣ: …γιατί πραγματικά εκτιμούμε ότι αυτό θα είναι προς όφελος του λαού της Κρήτης συνολικά. 
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Φραγκιαδουλάκης.
     ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Κύριε Πρόεδρε, κύριε Υπουργέ, στην υπ’ αριθμόν 2546/11-2-2003 αναφορά μου, σχετικά με την ίδρυση εφετείου στο Ηράκλειο Κρήτης μου δόθηκε η ακόλουθη απάντηση από τον προκάτοχό σας: «Συγκροτήθηκε επιτροπή για την εκπόνηση πανελλαδικού σχεδίου χωροταξικής κατανομής των δικαστηρίων παντός βαθμού και δικαιοδοσίας, τακτικών ή μεταβατικών, η οποία αξιολογεί όλα τα στοιχεία και τις προτάσεις που έχουν κατατεθεί, πριν καταλήξει σε εισηγήσεις για τα ως άνω θέματα».
     Κύριε Υπουργέ, αναμένοντας τις εισηγήσεις από την προηγούμενη πολιτική ηγεσία του Υπουργείου Δικαιοσύνης, ακολούθησαν οι εκλογές του Μάρτη του 2004. Και έκτοτε παρατηρούμε καρτερικά προς το παρόν, την ίδρυση άλλων εφετείων σε δευτερευούσης σημασίας έδρες, ενώ η ίδρυση εφετείου στο Ηράκλειο παραπέμπεται συνεχώς στην επόμενη συνεδρίαση της επιτροπής, δηλαδή, ουσιαστικά στις καλένδες. 
     Στις 8-10-2004, σε απάντηση τής υπ’ αριθμόν 3930 ερώτησής μου, αλλά και της 6166/16-12-2004 ερώτησης όλων των Βουλευτών ανατολικής Κρήτης,  αποφύγατε να μπείτε στην ουσία του θέματος, δίνοντας πάλι την ίδια στερεότυπη απάντηση ότι μελετώνται τα στοιχεία. 
     Κύριε Υπουργέ, στην ερώτησή μου με αριθμό 7128/28-01-2005, σας επεσήμαινα για μια ακόμη φορά ότι η προ ημερών συγκληθείσα αρμόδια επιτροπή δεν ασχολήθηκε επί της ουσίας όσον αφορά στο θέμα του εφετείου Κρήτης. Ακόμη, κύριε Υπουργέ, σας ζητούσα να με ενημερώσετε, ώστε να μάθουμε τι πραγματικά συμβαίνει επιτέλους όσον αφορά στην πολιτική σας θέση για την ίδρυση εφετείου ανατολικής Κρήτης στο Ηράκλειο. Αποκαλύψτε επίσημα ποιοι είναι εκείνοι, οι οποίοι εκ του παρασκηνίου παρεμβαίνουν για πολλά χρόνια τώρα και εμποδίζουν την υλοποίηση ενός απόλυτου δίκαιου αιτήματος. Και όλοι γνωρίζουμε και πρόσωπα και καταστάσεις που λειτουργούν δυστυχώς υπεράνω κομμάτων. Διαιωνίζουν ένα πρόβλημα του οποίου η παράταση καταστρέφει κάθε προσπάθεια συνκρητισμού και λειτουργεί διχαστικά για το λαό της Κρήτης. 
     Κύριε Υπουργέ, με νεότερη ερώτησή μου στις 13 Σεπτέμβρη 2005 σας ενημέρωσα για την αγανάκτηση που προκάλεσε η είδηση για την απόρριψη πλέον του χρόνιου αιτήματος για την ίδρυση εφετείου ανατολικής Κρήτης στο Ηράκλειο, με την ανήκουστη πραγματικά αιτιολόγηση ότι η λειτουργία του θα αποδυναμώσει τη λειτουργία του Εφετείου Χανίων.
      Στο σημείο αυτό σας επισημαίνω στατιστικά στοιχεία σύμφωνα με τα οποία το Εφετείο Κρήτης κατά την τριετία 2001-2003 εξέδωσε συνολικά επτά χιλιάδες τριακόσιες είκοσι δύο αποφάσεις. Εξ αυτών τέσσερις χιλιάδες διακόσιες σαράντα επτά  υποθέσεις αφορούν τους Νομούς Ηρακλείου και Λασιθίου, δηλαδή, το 60% και το υπόλοιπο 40% των επτά χιλιάδων τριακοσίων είκοσι δύο, αφορούν τους Νομούς Χανίων, Ρεθύμνου. Το ίδιο χρονικό διάστημα άλλα εφετεία δίκασαν λιγότερες υποθέσεις και όμως λειτουργούν εύρυθμα. Παραδείγματος χάρη, στη Ρόδο, στην Κοζάνη, στο Εφετείο Χαλκίδας, λιγότερες υποθέσεις από τις μισές. 
     Τονίζω εδώ ότι κανένα άλλο εφετείο στη Xώρα δεν δικάζει αυτόν τον τεράστιο αριθμό υποθέσεων που δικάζει το Εφετείο Κρήτης, δηλαδή επτά χιλιάδες τριακόσιες είκοσι δύο υποθέσεις. Και εξ αυτού εύλογα προκύπτει ότι η ίδρυση εφετείου στο Ηράκλειο είναι βέβαιο ότι θα συντελέσει στην εύρυθμη λειτουργία αμφοτέρων των εφετείων, αφού οι δικάσιμες θα είναι συντομότερες και θα σταματήσει επιτέλους η σοβαρή ταλαιπωρία και η μεγάλη οικονομική επιβάρυνση μερικών χιλιάδων δεκάδων κατοίκων της ανατολικής Κρήτης που μεταβαίνουν στο Εφετείο Χανίων για εκδίκαση των υποθέσεών τους. Και αναφέρω πάλι στατιστικά: Ανά δεκαετία, ογδόντα χιλιάδες περίπου κάτοικοι της ανατολικής Κρήτης χάνουν εξακόσιες πενήντα χιλιάδες ώρες εργασίας, συνολικού κόστους μαζί με όλα υπόλοιπα έξοδά τους 150.000.000 ευρώ. Χώρια η ταλαιπωρία που υφίστανται λόγω των μετακινήσεων σε μεγάλη απόσταση διαδίκων, δικηγόρων, μαρτύρων κ.λπ..
     Αυτά τα λίγα αναφέρω για να γίνει απόλυτα κατανοητό ότι οι κάτοικοι των Νομών Ηρακλείου και Λασιθίου δεν δικάζονται με τους ίδιους όρους με τους υπόλοιπους Κρητικούς και τους άλλους Έλληνες αφού πολλοί αποφεύγουν να προσφύγουν στο εφετείο για να αποφύγουν κατ’ επέκταση τη μεγάλη ταλαιπωρία, τις συνεχείς αναβολές -τις έχω ζήσει και ο ίδιος προσωπικά, ήμουν πέντε φορές μάρτυρας και ανεβλήθη η δίκη- και το σημαντικό οικονομικό κόστος.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δεν θα δευτερολογήσω, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Φραγκιαδουλάκη.
     ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Αυτά για τα περί ισονομίας και ισοπολιτείας των Ελλήνων πολιτών.
     Θα πρέπει να σημειωθεί ακόμη ότι το Πρωτοδικείο Ηρακλείου αποτελεί το μεγαλύτερο σε κίνηση επαρχιακό πρωτοδικείο της χώρας. Ακόμη, ενώ όλα τα υπάρχοντα εφετεία εδρεύουν σε έδρες Περιφερειών, το Ηράκλειο, έδρα της Περιφέρειας Κρήτης, δεν διαθέτει εφετείο.
     Επίσης, θα πρέπει να γνωρίζετε ότι μέχρι την αποπεράτωση του νέου δικαστικού μεγάρου στο Ηράκλειο, του οποίου -επί τη ευκαιρία- δυστυχώς η έναρξη κατασκευής, δυστυχώς, αναβάλλεται –γιατί άραγε;- ο Δήμος Ηρακλείου έχει δεσμευθεί για τη στέγαση του υπό ίδρυση eφετείου ώστε να μην υπάρχει και επιβάρυνση στον κρατικό προϋπολογισμό.
     Κύριε Υπουργέ, η Στερεά Ελλάδα –εκτός Αττικής- με πληθυσμό οκτακόσιες τριάντα χιλιάδες εξακόσιους κατοίκους έχει τρία Εφετεία: Λαμία, Χαλκίδα, Λιβαδειά. Και επίκειται η ίδρυση τέταρτου εφετείου στο Αγρίνιο. 
     Η Κρήτη με πληθυσμό εξακόσιες μία χιλιάδες κατοίκους έχει μόλις ένα Εφετείο και ο πληθυσμός της ανατολικής Κρήτης –κάτοικοι δηλαδή των Νομών Ηρακλείου και Λασιθίου, συνολικά ποσοστό 61,5%- υποχρεούται ακόμα να μεταβαίνει στα Χανιά για να δικαστεί σε δεύτερο βαθμό.
     Σε απάντηση ερώτησης και αίτησης καταθέσεως εγγράφων των Βουλευτών του ΠΑ.ΣΟ.Κ. ανατολικής Κρήτης μας λέγατε ότι καμία απόφαση δεν έχει ληφθεί ακόμη για την ίδρυση νέων δικαστικών υπηρεσιών και ότι το Υπουργείο αναμένει το σχετικό πόρισμα.
     Στην επόμενη παράγραφο της απάντησής σας μας λέγατε ακόμη ότι το έργο της ανωτέρω επιτροπής παρατάθηκε έως τις 31.3.2006 και για άλλους λόγους. Εν τω μεταξύ, όμως, ιδρύθηκαν τα Εφετεία Καλαμάτας και χωρίς καμία απολύτως προηγούμενη απόφαση οποιασδήποτε επιτροπής. 
     Κι ενώ περιμέναμε, κύριε Υπουργέ, νεότερα για την ίδρυση εφετείου στο  Ηράκλειο…
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Είναι ανακριβές αυτό που λέτε.
     ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: …ενημερωθήκαμε για την ίδρυση Εφετείου στο Αγρίνιο, στη Χαλκίδα και στη Μυτιλήνη.
     Το ότι, όμως, ο Νομός Αιτωλοακαρνανίας δικαιούται Εφετείο; Καλώς.
     Για ποια ισονομία και ισοπολιτεία μιλάμε, όμως, όταν για ακόμη μία φορά εξαιρείται η ανατολική Κρήτη της ικανοποίησης αυτού του αιτήματος;
     Κύριε Υπουργέ, αξίζει να σημειώσω ακόμη ότι ο Πρόεδρος και ο Εισαγγελέας του Αρείου Πάγου σε ομιλία τους κατά τη διάρκεια επιστημονικού συνεδρίου στο Ηράκλειο της Κρήτης στις 16 Απριλίου –υπάρχουν τα έγγραφα- εκφράστηκαν θετικά για την ίδρυση εφετείου με έδρα το Ηράκλειο Κρήτης για τις ανάγκες της ανατολικής Κρήτης.
     Επίσης, η Ένωση Δικαστών και Εισαγγελέων –ακόμα και η Ένωση Εισαγγελέων- με απόφασή τους ταυτίστηκαν απόλυτα με το πάγιο αίτημα των φορέων της ανατολικής Κρήτης για τη δημιουργία εφετείου.
     Κύριε Υπουργέ, από τις 5.3.2003, όπως προανέφερα, ο τότε Υπουργός Δικαιοσύνης, ο προκάτοχός σας, μας ενημέρωνε επίσημα ότι αναμένουμε τη θετική εισήγηση της αρμόδιας νομοπαρασκευαστικής επιτροπής σχετικά με το εφετείο ανατολικής Κρήτης.
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     Επίσης, στις 16.2.2005 εσείς με έγγραφό σας μας ενημερώνατε ότι η ειδική νομοπαρασκευαστική επιτροπή εξετάζει όλα τα σχετικά αιτήματα χωρίς να κωλυσιεργεί το Υπουργείο ή να αποφεύγει να απαντήσει.
     Κύριε Υπουργέ, αγανάκτηση προκάλεσε -όπως είπα στην αρχή- η είδηση για την απόρριψη τελικά του χρόνιου αιτήματος της ανατολικής Κρήτης για την ίδρυση εφετείου στο Ηράκλειο. Και είναι απορίας άξιο γιατί δεν εκτιμήθηκαν με τη δέουσα σοβαρότητα τα πολύ σοβαρά επιχειρήματα και τα αντικειμενικά δεδομένα για το εν λόγω αίτημα.
     Ως εκ τούτου δικαιούμαι να επισημαίνω και να καταγγέλλω έντονα την ασυνέπεια των προεκλογικών σας δεσμεύσεων αφού πρωτίστως παραβλέπετε το περί δικαίου αίσθημα και τη διασφάλιση υψηλής ποιότητας υπηρεσιών ισότιμα προς όλους τους πολίτες ως συνέχεια της αβουλίας του ΠΑΣΟΚ και της παρελκυστικής του τακτικής με συνεχείς αναβολές στο να δώσει λύση για πολλά χρόνια αναφορικά με το εφετείο Ηρακλείου…
     ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε, κύριε Φραγκιαδουλάκη.
     ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: …έρχεται σήμερα και η εγκληματική θα έλεγα και εντελώς ανεύθυνη συμπεριφορά της παράταξής σας η οποία διαιωνίζει ένα πρόβλημα το οποίο δημιουργεί προϋποθέσεις διχασμού και εμφυλίου διαμάχης στο λαό της Κρήτης χωρίζοντάς τον σε λαό Ανατολικής και Δυτικής Κρήτης.
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     Κύριε Υπουργέ, είναι ξεκάθαρο ότι υπηρετούνται σκοπιμότητες. Υπάρχουν κάποιοι πολιτικάντηδες παλιάς κοπής, οι οποίοι ποντάρουν στη μισαλλοδοξία και στον τοπικισμό. 
     Κύριε Υπουργέ, τελειώνοντας θέλω να σας πω ότι έχω έναν παππού από το Λασίθι, από την ανατολή και μια γιαγιά από τα Σφακιά, από τη δύση. Εγώ τι θα πρέπει να κάνω; Θα πρέπει να ντρέπομαι, να καμαρώνω ή να λυπάμαι γιατί κάποιοι άνθρωποι, που ενδεχομένως είναι και συγγενείς μου, παίρνουν αυτές τις αρνητικές θέσεις για το συγκρητισμό και για την Κρήτη;
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο κ. Ματζαπετάκης έχει το λόγο.
     Θέλετε και τη δευτερολογία σας, κύριε Ματζαπετάκη;
     ΣΤΥΛΙΑΝΟΣ ΜΑΤΖΑΠΕΤΑΚΗΣ: Αν χρειαστεί, κύριε Πρόεδρε.
     Κύριε Πρόεδρε, κύριε Υπουργέ, θα ήθελα να ξεκινήσω με μερικές ερωτήσεις: 
     Ξέρετε ποιο είναι το μεγαλύτερο σε κίνηση πρωτοδικείο της χώρας; Του Ηρακλείου. Ξέρετε ποια πόλη, έδρα περιφέρειας, δεν διαθέτει -μόνο αυτή- εφετείο; Το Ηράκλειο. Ξέρετε σε ποιο μέρος της Ελλάδας υπάρχει το φαινόμενο οι υπηρεσίες να μην στηρίζουν τους πολίτες, αλλά οι πολίτες να στηρίζουν τις υπηρεσίες; Στο Ηράκλειο, στην ανατολική Κρήτη. Ξέρετε για την ίδρυση ποιου εφετείου έχουν συνηγορήσει  όλοι -η Ένωση Δικαστών και Εισαγγελέων, η Ένωση Εισαγγελέων- και όμως το Υπουργείο κωφεύει; Του Ηρακλείου. Ξέρετε σε ποια άλλη περιοχή της Ελλάδας έχουν γίνει επί τριάντα περίπου χρόνια αγώνες, μέχρι και αποχή των δικηγόρων για ένα περίπου χρόνο, για την ίδρυση εφετείου της περιοχής τους, χωρίς όμως αποτέλεσμα; Στο Ηράκλειο. Ξέρετε, τέλος, να υπάρχουν πολλά αιτήματα που να τυχαίνουν της διαπαραταξιακής στήριξης δύο νομών; Αυτό συμβαίνει για το εφετείο του Ηρακλείου.
     Μίλησαν οι προηγούμενοι συνάδελφοι, αλλά κρίνω κι εγώ σκόπιμο να επαναλάβω ορισμένα πράγματα, τα οποία θεωρώ πρόκληση.
     Κύριε Πρόεδρε, καμία δικαιολογία δεν υπάρχει για τη συνεχή καταταλαιπώρηση τριακοσίων εβδομήντα χιλιάδων περίπου πολιτών, που αποτελούν το 60% περίπου των κατοίκων του νησιού. Ακόμα, δεν στέκει η άποψη ότι κινδυνεύει, δήθεν, η βιωσιμότητα  του Εφετείου Χανίων, αν υποθέσουμε ότι μετά από τη μείωση από το σύνολο των  επτά χιλιάδων τριακοσίων είκοσι δύο υποθέσεων όλων των περιπτώσεων που αφορούν το Ηράκλειο, τότε απομένουν τρεις χιλιάδες εβδομήντα πέντε. Πείτε μου όμως, πώς λειτουργούν άριστα τα Εφετεία της Δωδεκανήσου με δύο χιλιάδες διακόσιες ογδόντα εννιά μονάχος υποθέσεις, της δυτικής Μακεδονίας με τρεις χιλιάδες τέσσερις υποθέσεις και της Λαμίας με δύο χιλιάδες πεντακόσιες πενήντα δύο υποθέσεις; Και δόξα τω Θεώ, όλα πάνε μια χαρά. 
     Φαίνεται όμως –και αυτό είναι ταπεινό και βεβαίως όχι σεμνό- ότι, τελικά, το θέμα έχει να κάνει με μια ιδιότυπη εγωιστική νοοτροπία, δηλαδή του «τίνος θα περάσει περισσότερο». 
     Μπορείτε άραγε εσείς, κύριε Υπουργέ, οι εκπρόσωποι του αθηνοκεντρικού κράτους, να συνειδητοποιήσετε το πρόβλημά μας; ‘Ισως, εάν αυτό που σας λέμε το κάνετε δικό σας πρόβλημα. Για σκεφθείτε τη νοοτροπία που επικρατεί στη δική μας την περίπτωση: να έπρεπε οι Αθηναίοι να πηγαίνουν στη Βοιωτία, στην Εύβοια, στο Ναύπλιο, γιατί μ’ αυτόν τον τρόπο θα πρέπει να τονώσουν την ανάπτυξη αυτών των συγκεκριμένων περιοχών. Είναι αυτό που έλεγα προηγουμένως, ότι οι πολίτες δεν πρέπει να στηρίζουν τις υπηρεσίες αλλά αντιστρόφως. 
     Το πράγμα δεν πάει άλλο. Εκεί που πάει να δοθεί μια λύση, κάτι, κάποιοι, κάποιος, την ανατρέπουν. Μακάρι κάποια στιγμή –και θα ήταν μεγάλη ικανοποίηση του κοινού αισθήματος- να πληροφορηθούμε επισήμως ποιοι οδηγούν συνέχεια στο φρενάρισμα αυτής της υπόθεσης. Το πρόβλημα για μένα δεν είναι ότι οι κάτοικοι και οι παράγοντες των Χανίων διεκδικούν με τέτοιο πάθος την παράλογη αυτή αποκλειστικότητα. Τους αντιλαμβάνομαι και εξηγώ το φανατισμό τους. 
     Δεν εξηγώ, όμως, και βεβαίως δεν δικαιολογώ το ότι το κράτος αγνοεί κάθε κανόνα δικαίου, ισονομίας και παρά τους ιστορικούς, γεωγραφικούς, αντικειμενικούς, πληθυσμιακούς, πρακτικούς, αλλά και συνταγματικούς λόγους εθελοτυφλεί και κοιτάζει αδιάφορα, όταν έρθει το θέμα προς λύση. Το εφετείο τελικά μοιάζει με το Τρίγωνο των Βερμούδων –αυτό μου θυμίζει- όπου αόρατες δυνάμεις βουλιάζουν κάθε προσπάθεια για την ίδρυσή του. Εδώ παίζεται το θέατρο του παραλόγου. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα πάρω λίγο χρόνο από τη δευτερολογία μου, κύριε Πρόεδρε.
     Το θέμα δεν έπρεπε καν να έρθει στη Βουλή, γιατί όλοι αναμέναμε ότι ως αυτονόητο, θα λυνόταν χρόνια τώρα. Έρχεται, όμως, γιατί όχι μόνο είναι δίκαιο, αλλά και γιατί ενοχλούμαστε που παίρνονται αποφάσεις μ’ αυτήν την παρωχημένη νοοτροπία των χατιριών, των απειλών, των εκβιασμών. Παλαιότερα, πέρυσι, πρόπερσι, είχε τεθεί ακόμα και θέμα παραιτήσεως συναδέλφων στα Χανιά.
     Αυτή είναι η σοβαρότητα της Δημόσιας Διοίκησης; Τέτοιο μέλλον με αγκυλώσεις και στρεβλές διαδικασίες επιφυλάσσουμε στη νέα γενιά; Έτσι θέλουμε να τη γαλουχήσουμε; Αυτές τις αρχές θέλουμε να της κληροδοτήσουμε;
     Τέλος, το θέμα εκτός του ότι είναι δίκαιο, λογικά και πολιτικά ορθό, επιβάλλεται να υλοποιηθεί, μιας και έχει οδηγήσει εκατοντάδες χιλιάδες συμπολιτών Κρητών σε αγανάκτηση. Τα δε όρια της αντοχής και ανοχής μας έχουν προ πολλού ξεπεραστεί. Επιβάλλεται, λοιπόν, να δώσετε επιτέλους τη λύση, που αρμόζει. Δεν ξέρω βέβαια εάν πρέπει να αισιοδοξήσω. Άλλωστε, δεν με βοηθούν γι’ αυτό τα τριάντα χρόνια,  της αναποτελεσματικής προσπάθειας.
     ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Σχοιναράκη-Ηλιάκη.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
     Κύριε Υπουργέ, διαβάζω από την προεκλογική ομιλία του σημερινού Πρωθυπουργού στο Ηράκλειο. «Οραματιζόμαστε, σχεδιάσαμε και εγγυόμαστε ένα κράτος αυξημένων δυνατοτήτων. Πρώτο μέλημά μας ο σεβασμός του πολίτη, το κράτος να μάθει επιτέλους να σέβεται τους πολίτες. Δεν είναι υπόσχεση. Είναι υποχρέωσή μας. Είναι δέσμευση». Είναι μία από τις συνηθισμένες προεκλογικές δεσμεύσεις του Πρωθυπουργού. 
     Πείτε μου στην απάντησή σας, κύριε Υπουργέ, πώς αυτή υλοποιείται για τους πολίτες της Κρήτης στο σύνολό τους -και θα σας εξηγήσω γιατί εννοώ στο σύνολό τους και σε καμία περίπτωση δεν βάζω μία μερίδα, ή δεν κάνω διάκριση σε ανατολική και δυτική Κρήτη.
     Κυρίες και κύριοι συνάδελφοι, κύριε Πρόεδρε, το αίτημα της επανίδρυσης τελικά, γιατί περί επανίδρυσης του εφετείου στο Ηράκλειο πρόκειται, που εκκρεμεί από το 1914, δεν είναι σε καμία περίπτωση μία τοπικιστική διεκδίκηση Ηρακλειωτών ή Λασιθιωτών κατοίκων της μεγαλονήσου. Πρόκειται για ένα ζήτημα που άπτεται ευθέως των ατομικών, πολιτικών και κοινωνικών δικαιωμάτων των πολιτών. 
     Τίθεται ζήτημα ισονομίας των πολιτών, κύριε Πρόεδρε, αλλά το σημαντικότερο είναι το ζήτημα καλύτερων συνθηκών απονομής της δικαιοσύνης για τους πολίτες της Κρήτης στο σύνολό τους. Θα μπορούσα να πω πιο απλά, κοιτώντας το χάρτη της Κρήτης και την έδρα του Εφετείου στα Χανιά, ότι είναι ζήτημα κοινής λογικής. Η επικρατούσα κατάσταση με τη λειτουργία του εφετείου στο ένα άκρο του νησιού, όπου ο κάτοικος του άλλου άκρου θα πρέπει να διανύσει, για να διεκπεραιώσει τις υποχρεώσεις του και να επιστρέψει στον τόπο διαμονής του, περί τα πεντακόσια χιλιόμετρα, δεν είναι λογικό. Το λογικό θα ήταν να μοιραστούν οι διαδρομές για όλους. Να είναι το εφετείο, ή οποιαδήποτε άλλη υπηρεσία, σε εκείνα τα σημεία της Κρήτης που εξυπηρετούν τους πολίτες στο σύνολό τους. Αυτό είναι μία απολύτως αντικειμενική παρατήρηση.
     Δεν στέκομαι, βέβαια, στο γεγονός ότι το Ηράκλειο είναι η μοναδική έδρα περιφέρειας σε όλη τη χώρα που στερείται εφετείου. Και δεν μιλάμε βεβαίως σε καμία περίπτωση –το τονίζω αυτό, γιατί είναι λάθος των συναδέλφων της Συμπολίτευσης που έβαλαν το θέμα σε τέτοια βάση- για αντικατάσταση του υπάρχοντος εφετείου. Σαφώς πρέπει να υπάρχει και να συνεχίσει να λειτουργεί, γιατί σε διαφορετική περίπτωση η αδικία θα αλλάξει απλώς περιοχή.
     Ζητάμε, όμως, την ίδρυση ή μάλλον την επανίδρυση εφετείου και στο μέσον της Κρήτης, που είναι το Ηράκλειο, όπως ίσχυε από το 1907 έως το 1914, όπως ισχύει και σε άλλες περιοχές της χώρας, όπου με τον ίδιο περίπου πληθυσμό έχουν δύο ή και τρία εφετεία, πολλές φορές και τέσσερα. Και μιλώ για την περίπτωση της Πελοποννήσου με τα τρία Εφετεία του Ναυπλίου, της Πάτρας και της Καλαμάτας.
     Μάλιστα, κύριε Υπουργέ, το Εφετείο της Καλαμάτας ιδρύθηκε άμεσα με υπουργική απόφαση, δική σας απόφαση, χωρίς να παραπέμπεται σε επιτροπές. Φαντάζομαι να μας πείτε τώρα γιατί ιδρύθηκε με υπουργική απόφαση το Εφετείο της Καλαμάτας και δεν ιδρύθηκαν και τα υπόλοιπα εφετεία, τα οποία τα παραπέμψατε στις επιτροπές. 
     Σε ό,τι αφορά τις επιτροπές, έχουμε πια αγανακτήσει εμείς οι Βουλευτές αλλά και οι πολίτες της Κρήτης. Και να σας πω αυτό που λέει ο ελληνικός λαός, ότι η καμήλα ήταν άλογο και παραπέμφθηκε σε επιτροπή και είναι το αποτέλεσμα αυτής της επιτροπής.
     Και σε ό,τι αφορά τις επιτροπές, κύριε Υπουργέ, μέσω των απαντήσεών σας απλά φαίνεται ότι αναβάλλεται, συνεχώς, μια διαδικασία. Γιατί εγώ πιστεύω ότι και το Μάρτη που λήγει η νέα προθεσμία που δώσατε, απλά θα παραπέμψετε σε νέα αναβολή. Και αν η ίδρυση του εφετείου έχει κάποιο κόστος, θα σας έλεγα ότι η μη ίδρυσή του έχει πολύ περισσότερο κόστος για τους πολίτες της Κρήτης στο σύνολό τους. Και για του λόγου το αληθές, μπορείτε να δείτε ή μάλλον να αναλογιστείτε, τα όσα οι συνάδελφοι προηγούμενα ανέφεραν στις δικές τους τοποθετήσεις. 
     Γι’ αυτό μιλώ, κύριε Υπουργέ, για ζήτημα ισονομίας. Οι πολίτες δικαιούνται να έχουν ίσα δικαιώματα και ίσες ευκαιρίες σε μια ευνομούμενη πολιτεία. Εξάλλου σεβασμός στον πολίτη είναι η εντολή, προεκλογική, τουλάχιστον, του σημερινού Πρωθυπουργού. 
     Και υπάρχουν και πολλά άλλα ζητήματα που μπαίνουν, κυρίες και κύριοι συνάδελφοι. Εάν δε το κόστος είναι τόσο μεγάλο, νομίζω ότι η απάντηση δίνεται μέσω του εγγράφου του Δήμου Ηρακλείου –που θα το καταθέσω για τα Πρακτικά για να υπάρχει και για να το δείτε, κύριε Υπουργέ. Και είναι διαχρονική αυτή, γιατί ήταν και με την προηγούμενη δημοτική αρχή. Δεν είναι ευκαιριακή δηλαδή και με βάση μια επερώτηση στη Βουλή. Ο Δήμος Ηρακλείου παραχωρεί χώρο μέχρι να υλοποιηθεί το Δικαστικό Μέγαρο Ηρακλείου, που θα στεγάσει και τις υπηρεσίες του  εφετείου.
     Κύριε Υπουργέ, σε ό,τι αφορά τη λειτουργία σας, σε ό,τι αφορά τις απαντήσεις, νομίζω ότι πρέπει να είναι ξεκάθαρες και όχι προφανώς στο επίπεδο που ήταν πάνω στις ερωτήσεις των συναδέλφων της Συμπολίτευσης. Εξάλλου η επιτροπή που είχε συστηθεί από το ΠΑ.ΣΟ.Κ. αποφάσισε ομόφωνα την ίδρυση εφετείου στο Ηράκλειο. Όλες οι δικαστικές ενώσεις και της Ένωσης Δικαστών και Εισαγγελέων, αλλά και της Ένωσης των Εισαγγελέων, ομόφωνα προτρέπουν και συναινούν θετικά στην ίδρυση εφετείου στο Ηράκλειο.
     ΣΤΥΛΙΑΝΟΣ ΝΙΚΗΦΟΡΑΚΗΣ: Δεν ισχύει αυτό που λέτε. Δεν θυμάστε…
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΔΗ: Καταθέτω, λοιπόν, αγαπητέ συνάδελφε…
     ΣΤΥΛΙΑΝΟΣ ΝΙΚΗΦΟΡΑΚΗΣ: Θυμάστε…
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Νικηφοράκη. Δεν είναι σωστό αυτό που κάνετε.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΔΗ: Κύριε Πρόεδρε, προστατέψτε το χρόνο μου μόνο.
     Επειδή, κύριε Πρόεδρε, δεν μου αρέσει η πολιτική της κερκίδας ιδιαίτερα όταν μιλάμε για σοβαρά θέματα που έχουν να κάνουν με μια συγκεκριμένη περιοχή της Κρήτης, που σε καμία περίπτωση δεν στρέφεται εναντίον των πολιτών της δυτικής Κρήτης…
     ΣΤΥΛΙΑΝΟΣ ΝΙΚΗΦΟΡΑΚΗΣ: Σαφέστατα.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΔΗ: Και για να απαντήσω στο συνάδελφό μου τεκμηριωμένα, καταθέτω τις αποφάσεις των Ενώσεων Δικαστών και Εισαγγελέων και των Ενώσεων Εισαγγελέων για τα Πρακτικά, προκειμένου να ενημερωθεί και ο ίδιος, γιατί προφανώς έχει παραπληροφορηθεί…
     ΣΤΥΛΙΑΝΟΣ ΝΙΚΗΦΟΡΑΚΗΣ: Καταθέστε για την πληρότητα της θέσης σας και τους ισχυρισμούς Γιαννόπουλου.
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Νικηφοράκη.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΔΗ: Επιτρέψτε μου λίγο. Σας έχω σεβαστεί απόλυτα.
     ΣΤΥΛΙΑΝΟΣ ΝΙΚΗΦΟΡΑΚΗΣ: Και εγώ.
     ΠΡΟΕΔΡΕΥΩΝ (Γεώργιος Σούρλας): Κύριε Νικηφοράκη, δεν είναι σωστό αυτό που κάνετε.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΔΗ: Δεν είναι θέμα διχασμού των πολιτών ή των Βουλευτών, κύριε Πρόεδρε. Μιλάμε για ζήτημα που έχει να κάνει με σεβασμό στον πολίτη, εκτός κι αν οι συνάδελφοι της Συμπολίτευσης δεν σέβονται αυτό που προεκλογικά στο Ηράκλειο ανέφερε ο σημερινός Πρωθυπουργός σε σχέση με τις υπηρεσίες που πρέπει να υπηρετούν τους πολίτες.
     Θέλω, λοιπόν, να απαντηθούν τα εξής ερωτήματα: Δεν θέλετε την εξυπηρέτηση των πολιτών; Δεν αποζητάτε την ισονομία; Γιατί έχετε αυτήν την αναβλητική έως αρνητική στάση από τόσο καιρό τώρα; Γιατί αλήθεια παραπέμπετε εκ νέου το θέμα στην επιτροπή, τη στιγμή που υπάρχει ομόφωνη απόφαση προηγούμενης επιτροπής με εγνωσμένου κύρους επιστήμονες μέσα;
     Σας ευχαριστώ.
     (Στο σημείο αυτό η Βουλευτής κ. Σχοιναράκη-Ηλιάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
     Πρέπει να τονίσουμε άλλη μια φορά ότι το αίτημα για την ίδρυση εφετείου στην ανατολική Κρήτη δεν αποτελεί συντεχνιακό αίτημα κάποιας κατηγορίας και ιδιαίτερα των δικηγόρων, αλλά αποτελεί καθολικό αίτημα όλων των πολιτών των δύο νομών.
     Αποτελεί αίτημα όλων των φορέων της ανατολικής Κρήτης. Αποτελεί μία αδήριτη ανάγκη για την απρόσκοπτη απονομή δικαιοσύνης σε επίπεδο δεύτερου βαθμού. Οι όροι της απονομής αυτής της δικαιοσύνης έχουν διαταραχθεί όχι τόσο στο επίπεδο των αποφάσεων των δικαστηρίων του εφετείου, αλλά μέχρι να φθάσουμε στο εφετείο. Γνωρίζετε πολύ καλά ότι πολλοί πολίτες δεν προσφεύγουν σε δεύτερο βαθμό προκειμένου να ζητήσουν δικαιοσύνη γιατί είτε οι μάρτυρες δεν ακολουθούν είτε διότι πολλές φορές χρειάζεται να μεταβούν από τη μια άκρη της Κρήτης στην άλλη. 
     Αυτή η συσσώρευση υποθέσεων, σ’ ένα Εφετείο πράγματι, δημιουργεί δυσκολίες, οι οποίες δεν θα υπήρχαν εάν υπήρχε μια καλύτερη κατανομή σε επίπεδο χιλιομετρικών αποστάσεων με κριτήριο τον πληθυσμό, αλλά και τις υποθέσεις. Οι συνάδελφοι ανέφεραν ότι από τις επτά χιλιάδες τριακόσιες υποθέσεις του Εφετείου Κρήτης, που είναι το μεγαλύτερο της χώρας με υπερδιπλάσιες αποφάσεις από άλλα περιφερειακά εφετεία, το 60% αφορά του Νομούς Ηρακλείου και Λασιθίου. Σε καμία άλλη περιφέρεια δεν ισχύει αυτό. Πουθενά αλλού ο μεγαλύτερος όγκος των αποφάσεων δεν αφορά την πιο απομακρυσμένη περιοχή. 
     Με κριτήριο τον πληθυσμό όταν οι δύο νομοί έχουν το 60% του πληθυσμού που έχει και μιαν αντιστοιχία με τις υποθέσεις, τότε πώς είναι δυνατόν να αρνείστε σε αυτούς τους πολίτες την ίδρυση εφετείου; 
     Θέλω να αναφέρω συγκριτικά δύο νούμερα. Με τα τρία εφετεία της Πελοποννήσου που έχει πληθυσμό ένα εκατομμύριο εκατό χιλιάδες κατοίκους το κάθε εφετείο κατά μέσο όρο θα δικάζει για πληθυσμό τριακοσίων ογδόντα χιλιάδων κατοίκων. Το εφετείο ανατολικής Κρήτης αφορά τριακόσιες εξήντα οκτώ χιλιάδες κατοίκους. Είναι στο ίδιο επίπεδο. 
     Με κριτήριο τη βιωσιμότητα του Εφετείου Χανίων, δηλαδή αυτό που θα δικάζει τις υποθέσεις του Νομού Χανίων και του Νομού Ρεθύμνης σε περίπτωση που θα ιδρυθεί το εφετείο ανατολικής Κρήτης, αυτό θα αφορά τρεις χιλιάδες υποθέσεις, που είναι πολύ περισσότερες απ’ αυτές που εκδικάστηκαν την τριετία 2001-2003 στο Εφετείο Δωδεκανήσου, το εφετείο της δυτικής Μακεδονίας και σε ένα άλλο που δεν το θυμάμαι. 
     Όσον αφορά τον πληθυσμό αναφέρεται σε διακόσιες τριάντα χιλιάδες κατοίκους που έχουν ο Νομός Χανίων και ο Νομός Ρεθύμνης, αριθμός μεγαλύτερος από αυτόν που αντιστοιχεί κατά μέσο όρο στα τέσσερα εφετεία της Στερεάς Ελλάδας που αντιστοιχούν το καθ’  ένα σε διακόσιες επτά χιλιάδες κατοίκους, μόνο. 
     Άρα, όλα τα στοιχεία δείχνουν ότι και το εφετείο στην ανατολική Κρήτη, στο Ηράκλειο είναι απαραίτητο για τους δυο νομούς, αλλά και το Εφετείο των Χανίων είναι βιώσιμο. Η  απρόσκοπτη απονομή δικαιοσύνης με τα δυο εφετεία στην Κρήτη θα είναι γεγονός. Νομίζω ότι αυτό το πνεύμα είχατε όταν προεκλογικά ο Πρωθυπουργός και το κόμμα σας με διάφορες ανακοινώσεις δεσμεύτηκε για την ίδρυση εφετείων. 
     Δεσμεύτηκε για την ίδρυση εφετείου στην Καλαμάτα και για την ίδρυση εφετείου στο Αγρίνιο, αλλά και στο Ηράκλειο. Στη μεν Καλαμάτα ιδρύθηκε ήδη το εφετείο χωρίς επιτροπή. Στο Αγρίνιο ιδρύεται σύμφωνα με τις ανακοινώσεις και σύμφωνα με αυτά που διαβάζουμε στον Τύπο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Με ποίων ανακοινώσεις; 
     ΣΤΥΛΙΑΝΟΣ ΝΙΚΗΦΟΡΑΚΗΣ: Του ΠΑ.ΣΟ.Κ. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Ιδρύεται μέσω της επιτροπής. Στο δε Ηράκλειο ούτε μέσω επιτροπής, ούτε εκτός επιτροπής. Η δέσμευση για το Ηράκλειο δεν είχε αποτέλεσμα. 
     Θα ήθελα, κύριε Υπουργέ, τελειώνοντας να σας ζητήσω να έχετε μια ξεκάθαρη τοποθέτηση σε σχέση με ένα θέμα που αφορά τη λειτουργία της επιτροπής, στην οποία μετέχουν αν δεν απατώμαι τρεις εκπρόσωποί σας. Οι τρεις εκπρόσωποι  ή οι δύο ή ο ένας του Υπουργού που μετέχουν στην επιτροπή έχουν λάβει πολιτική κατεύθυνση ότι ένα από τα κριτήρια είναι και η καλύτερη εξυπηρέτηση των πολιτών; Τι θέση παίρνει εκεί, μόνο την προσωπική του ή και για την υλοποίηση της πολιτικής δέσμευσης που υπάρχει, της προεκλογικής; Πολύ σωστά ειπώθηκε: «Καλύτερη εξυπηρέτηση στους πολίτες, καλύτερες συνθήκες για απονομή δικαιοσύνης». 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο Υπουργός Δικαιοσύνης, κ. Αναστάσιος Παπαληγούρας, έχει το λόγο.
     ΑΝΑΣΤΑΣΙΟΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία και κύριοι συνάδελφοι, άκουσα με προσοχή τα όσα εκτέθηκαν. Γνωρίζω τα στατιστικά στοιχεία, γνωρίζω και τα αιτήματα. Αναρωτιέμαι όμως σήμερα, που με τόσο ζήλο διακηρύσσετε την ανάγκη δημιουργίας δεύτερου εφετείου στην Κρήτη, για ποιο λόγο δεν το πράξατε τα είκοσι τελευταία χρόνια; Μήπως δεν είχατε την ευκαιρία; Γιατί μέμφεσθε το Υπουργείο Δικαιοσύνης σήμερα και την Κυβέρνηση της Νέας Δημοκρατίας, όταν οι κυβερνήσεις του ΠΑ.ΣΟ.Κ. ίδρυσαν νέα εφετεία όπως παραδείγματος χάρη στη Λαμία, μεταβατικά εφετεία στη Χαλκίδα, τη Λιβαδειά, κατά βούληση, χωρίς πρόγραμμα, χωρίς προτεραιότητα και, πάντως, δεν ίδρυσαν εφετείο στο Ηράκλειο;
     Διατυπώθηκε ο ισχυρισμός ότι η ίδρυση νέου εφετείου στο Ηράκλειο ήταν  λυμένο θέμα ήδη από το 2000. Μα, δεν καταλαβαίνετε ότι με αυτούς τους ισχυρισμούς εκτίθεσθε ακόμη περισσότερο; Από το 2000 έως το 2004 γιατί δεν το ιδρύσατε, αφού ήταν ομόφωνη απόφαση όλων των φορέων και σύμφωνη η τότε κυβέρνηση; 
     Τρεις επιτροπές και ομάδες εργασίας είχαν συσταθεί επί των ημερών του ΠΑ.ΣΟ.Κ., από το 1998 έως τον Μάρτιο του 2004 στο Υπουργείο Δικαιοσύνης. Όλες είχαν περίπου το ίδιο αντικείμενο, δηλαδή να ανακατανείμουν κατά ορθολογικότερο υποτίθεται χωροταξικό τρόπο τα δικαστήρια στη χώρα. Όφειλαν, με τις αντίστοιχες ειλημμένες αποφάσεις να περατώσουν τις εργασίες τους και να παραδώσουν το σχετικό πόρισμά τους μέσα σε εύλογο χρόνο. 
     Ε, λοιπόν, κανένα σχετικό πόρισμα δεν παρέλαβε ποτέ το Υπουργείο Δικαιοσύνης. Κανένα πόρισμα δεν βρέθηκε όταν ανέλαβα το Υπουργείο. Για να είμαι απόλυτα ακριβής, ανακαλύφθηκε ένα σχέδιο πρακτικού ανυπόγραφο και με σημαντικά κενά στο κείμενο. Αυτό το σχέδιο πρακτικού είχε συνταχθεί από την δεύτερη ομάδα εργασίας, ενώ από την πρώτη δεν έχουμε ίχνος ντοκουμέντου. Αυτό το σχέδιο, το ανυπόγραφο επαναλαμβάνω, ήταν το πόνημα της δεύτερης επιτροπής. Στο ατελές αυτό σχέδιο της δεύτερης επιτροπής διατυπώνεται η άποψη ότι υπάρχει ανάγκη να ιδρυθεί μεταβατική έδρα του εφετείου στο Ηράκλειο. Η  επιτροπή όμως ρητά τάσσεται κατά της ίδρυσης μόνιμου εφετείου στο Ηράκλειο. Αυτό είναι το μόνο γραπτό κείμενο που υπάρχει σήμερα στο Υπουργείο Δικαιοσύνης.
     Εν πάση περιπτώσει, δεν είμαστε εδώ σήμερα για να συζητήσουμε ένα σχέδιο πρότασης, το οποίο ουδέποτε  υιοθετήθηκε από τη δική σας κυβέρνηση.
     Άλλωστε, στην συνέχεια –αν δεν απατώμαι τον Αύγουστο του 2002- το θέμα παραπέμφθηκε πάλι από σας, από την τότε δική σας κυβέρνηση, σε νέα τρίτη επιτροπή, αναγνωρίζοντας, δηλαδή, ότι ως εκείνη την ώρα οι επιτροπές απλούστατα δεν είχαν επιτύχει το στόχο τους. Μάλιστα, αυτήν τη φορά «νομοπαρασκευαστική» ονομάστηκε η επιτροπή για να μελετήσει το θέμα της χωροταξικής κατανομής των δικαστηρίων ανά την επικράτεια. 
     Ούτε αυτή η επιτροπή παρέδωσε ποτέ πόρισμα, κυρίες και κύριοι συνάδελφοι! Ούτε πρακτικό βρέθηκε, ούτε καν σχέδιο ούτε ανυπόγραφο ούτε τίποτα! Αναρωτιέμαι, λοιπόν, γιατί μέμφεσθε την σημερινή Κυβέρνηση, τον σημερινό Υπουργό Δικαιοσύνης. 
     Αναγκάστηκα σύντομα, τον Ιούλιο του 2004 -σύντομα σε σχέση με το χρόνο που αναλάβαμε- να ζητήσω να συσταθεί κατ’ ανάγκη τέταρτη αυτή τη φορά νομοπαρασκευαστική επιτροπή, προκειμένου να ασχοληθεί ακριβώς με το θέμα της χωροταξικής κατανομής όλων των δικαστηρίων, κάθε βαθμού και κάθε δικαιοδοσίας, προκειμένου κατά τρόπο όχι πλέον αποσπασματικό, αλλά συνολικά, συστηματικά και υπεύθυνα να χαράξουμε τον καινούργιο δικαστηριακό χάρτη της χώρας. 
     Η επιτροπή, με πρόεδρο τον τέως Αντιπρόεδρο του Αρείου Πάγου κ. Μοσχολέα και μέλη ως επί το πλείστον εφέτες, εργάζεται με μεγάλη ευσυνειδησία και συναίσθηση της σοβαρότητας της αποστολής της. 
     Τα κριτήριά της είναι αμιγώς δικαστηριακά και καθόλου πολιτικά. Εξετάζει τον κύκλο εργασιών όλων των δικαστηρίων της χώρας –όχι μόνο των εφετείων- και όλων των βαθμίδων των δικαστηρίων ουσίας και μάλιστα, όλων των δικαιοδοσιών, πολιτικών, ποινικών και διοικητικών δικαστηρίων. Συγκεντρώνει στατιστικά στοιχεία δικαστηριακής κίνησης, τα οποία τα συσχετίζει με τα πληθυσμιακά δεδομένα και τις πληθυσμιακές τάσεις των περιοχών της επικράτειας, καθώς και με τις αντικειμενικές γεωγραφικές συνθήκες, την δυσκολία πρόσβασης κ.λπ.. 
     Σημειώστε, παρακαλώ, ότι με επιχειρήματα βάσιμα στις περισσότερες των περιπτώσεων, ζητείται η σύσταση πολλών άλλων εφετείων. Δεν ισχυρίζομαι ότι όλα τα επιχειρήματα είναι εξίσου ισχυρά, αλλά αυτή την ώρα ζητείται η ίδρυση δέκα περίπου εφετείων ανά την επικράτεια. Εφετείο Βορείου Αιγαίου στη Μυτιλήνη, Αιτωλοακαρνανίας, Σερρών, Δράμας, Καβάλας, Χαλκίδας. 
     Αντιλαμβάνεστε ότι θα πρέπει με τρόπο συστηματικό, συνολικό και υπεύθυνο να αντιμετωπίσουμε όλα αυτά τα αιτήματα και να δώσουμε ευθεία και επιστημονικά τεκμηριωμένη απάντηση. 
     Παράλληλα, η ίδια αυτή επιτροπή –αντιλαμβάνεσθε γιατί, είναι πρόδηλο- επιφορτίστηκε σε κατοπινό χρόνο επιπρόσθετα και με νέα απόφασή μου και με τη μελέτη και την ανακατανομή των θέσεων των δικαστικών λειτουργών στις ήδη υπάρχουσες δικαστικές υπηρεσίες και, σε δεύτερο χρόνο, και σε αυτές που θα συσταθούν με βασικό κριτήριο τον δικαστηριακό φόρτο. 
     Το πρόσθετο αυτό έργο το οποίο επωμίστηκε η επιτροπή, ανάλογα μεταθέτει την προθεσμία για την ολοκλήρωση του σχετικού πορίσματος. Αυτό, λοιπόν, το σημαντικό έργο της ανακατανομής και των δικαστηρίων, αλλά και των δικαστικών λειτουργών δεν έχει ακόμη περατωθεί. 
     Μου λένε από την επιτροπή –τα μέλη της και ο Πρόεδρός της- ότι πιστεύουν ότι  περί την Άνοιξη του 2006 θα μπορέσουν να ολοκληρώσουν το διττό αυτό έργο.
     Ως τότε -το λέω κατηγορηματικά-η πρόθεσή μας είναι να μην ιδρυθεί κανένα άλλο εφετείο. Και αυτό γιατί κατ’ αρχάς οφείλουμε να καταλήξουμε κατά τρόπο μη αποσπασματικό, ολοκληρωμένο, συνολικό και, πάντως, όχι κατά τρόπο αυθαίρετο στην ίδρυση νέων εφετείων. Και πρέπει να δούμε και συνολικότερα το πρόβλημα. Γιατί αντιλαμβάνεστε ότι είναι διαφορετικά να προχωρούμε όταν είναι υποψήφιες δυο ή τρεις πόλεις για ίδρυση εφετείων και αλλιώς όταν είναι δέκα. 
     Αντιλαμβάνεστε ακόμη ότι οφείλει η επιτροπή, όχι απλώς και μόνο να υποσημειώσει ποιες πόλεις, κατά την άποψή της, μπορούν πράγματι να είναι έδρες εφετείων, αλλά και να ιεραρχήσει τις προτεραιότητες. Δεν μπορούμε αυτόματα σε μια μέρα, με μια πράξη να αυξήσουμε σημαντικά τον αριθμό των εφετείων μας. 
     Στην συνέχεια, αφού κατατεθεί το σχετικό πόρισμα, πρόδηλο είναι ότι θα πάρουμε τις πολιτικές αποφάσεις, μας με ευθύνη και θα εμφανισθούμε εξηγώντας ακριβώς τους λόγους για τους οποίους προτάσσουμε το α, το β, ή το γ, εφετείο προς ίδρυση και, βέβαια, αφού ερωτηθεί και η ολομέλεια του Αρείου Πάγου.
     Τώρα, το εφετείο Καλαμάτας, στο οποίο αναφερθήκατε, κύριοι συνάδελφοι, είναι μια εντελώς ιδιαίτερη περίπτωση. 
     ΣΤΥΛΙΑΝΟΣ ΜΑΤΖΑΠΕΤΑΚΗΣ: Όχι για το Ηράκλειο.
     ΑΝΑΣΤΑΣHΣ ΠΑΠΑΛΗΓΟΥΡΑΣ (Υπουργός Δικαιοσύνης): Ακούστε με και αν υπάρχει οποιοδήποτε ερώτημα θα το διατυπώσετε μετά και θα σας απαντήσω εγώ στην δευτερολογία μου. 
     Πρώτα απ’ όλα πρέπει να διευκρινίσω ότι η απόφαση για την ίδρυση του Εφετείου Καλαμάτας προηγείται της απόφασης για την σύσταση της επιτροπής του χωροταξικού σχεδιασμού. Η ίδρυση αποφασίστηκε προηγουμένως. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τι σημαίνει αυτό δηλαδή κύριε Υπουργέ; 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σημαίνει ότι δεν υπήρχε ακόμη επιτροπή, σημαίνει ότι αυτός είναι ο λόγος για τον οποίον δεν προχωρούμε και μετά από τον Ιούλιο του 2004 στην ίδρυση άλλων εφετείων κατά ευκαιριακό τρόπο. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Αυτή είναι σοβαρή αιτιολόγηση;
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεύτερο επιχείρημα, κύριοι συνάδελφοι: Η ίδρυση του εφετείου Καλαμάτας είναι δεσμευτικό μέρος του κυβερνητικού μας προγράμματος, όπως εγκρίθηκε από τον ελληνικό λαό στις εκλογές του 2004. Δια στόματος Πρωθυπουργού υπήρχε η σχετική δέσμευση. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Όχι στις προγραμματικές.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Και ξέρετε, εμείς αυτά τα οποία υποσχόμαστε τα πραγματοποιούμε. 
     Άλλωστε, η Καλαμάτα ήδη από το 1990, επί των ιδικών σας δηλαδή ημερών –και πολύ καλά κάνατε- είχε ορισθεί ως μεταβατική έδρα του εφετείου Ναυπλίου για την εκδίκαση των εφέσεων και των πολιτικών και των ποινικών αποφάσεων των τριών πρωτοδικείων, Καλαμάτας, Κυπαρισσίας και Γυθείου. Το 1996 μάλιστα η αρμοδιότητα επεκτάθηκε και περιέλαβε και τις υποθέσεις αρμοδιότητας του τριμελούς εφετείου και λειτούργησε και ως πρωτοβάθμιο και ως δευτεροβάθμιο δικαστήριο. Ακόμη εκδίκασε και υποθέσεις κακουργηματικού χαρακτήρα. 
     Ο όγκος των υποθέσεων που εκδικάζονταν στην μεταβατική έδρα με δικαιοδοσίες σε αυτά τα τρία πρωτοδικεία στα οποία αναφέρθηκα, επέβαλε επομένως επιτακτικά την ίδρυση του Εφετείου Καλαμάτας. Και ακόμη, ως εντελώς τριτεύον επικουρικό επιχείρημα, να επικαλεσθώ και ότι είχε προβλεφθεί ήδη ο χώρος στέγασης του εφετείου. Υπήρχε ακόμη και ο χώρος στάθμευσης. Και δεν χρειάστηκε να προσληφθούν νέοι υπάλληλοι, καθώς ανακατανεμήθηκε το προσωπικό το οποίο έως εκείνη την ώρα υπηρετούσε στα πρωτοδικεία. 
     Συνεκτιμώντας όλα τα παραπάνω, ιδρύσαμε το Εφετείο Καλαμάτας ως μόνιμο δηλαδή εφετείο. Φτιάξαμε δηλαδή ένα δικαστήριο, το οποίο στην πραγματικότητα λειτουργούσε ήδη επί δεκαπέντε χρόνια.
     Κύριοι συνάδελφοι, η δικαστηριακή τάση υπαγορεύει συρρίκνωση, περιορισμό των εφετείων προκειμένου να εξασφαλίζεται ενιαία κρίση, ενιαία νομολογία στα ανώτερα δικαστήρια. Παρά ταύτα, εκτιμώ ότι πιθανότατα θα αναδειχθεί η ανάγκη ίδρυσης μετά από δύο-τρία χρόνια ενός, δύο, ενδεχομένως και τριών –δεν μπορώ να προκαταλάβω αυτήν την ώρα την άποψη της επιτροπής- νέων εφετείων. Να είστε βέβαιοι ότι η επιτροπή θα ασχοληθεί ιδιαιτέρως με την ίδρυση Εφετείου στο Ηράκλειο, θα συνεκτιμήσει όλα αυτά τα επιχειρήματα τα οποία προσφυώς αναλύσατε στην Αίθουσα και τα οποία δεν τα άκουσα βέβαια για πρώτη φορά και θα υποβάλει το σχετικό πόρισμά της. Τότε -όπως εξήγησα- αφού ερωτηθεί και ο ‘Αρειος Πάγος, η Κυβέρνηση θα αναλάβει τις πολιτικές της ευθύνες και θα καταλήξει σε συγκεκριμένο πρόγραμμα ίδρυσης νέων εφετείων στη χώρα. Αυτή είναι η διαδικασία, η σοβαρή και υπεύθυνη διαδικασία, που δεν χαρακτηρίζεται ούτε από επιπολαιότητα ούτε από προχειρότητα ούτε από ευκαιριακή αντιμετώπιση της ίδρυσης εφετείων η οποία φοβούμαι ότι πρυτάνευε ως σήμερα. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ., κ. Καρχιμάκης, έχει το λόγο.
     ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, η συζήτηση αυτής της επερώτησης αποκτά σήμερα μία ευρύτερη διάσταση παρά τα όσα είπε ο Υπουργός, μια διάσταση που αντικατοπτρίζει τη δυνατότητα της Πολιτείας να παρέχει ορθή και αντικειμενική δικαιοσύνη, γεγονός που την οδηγεί ή θα την οδηγήσει στη μείωση των φαινομένων διαφθοράς, αδιαφανών ενεργειών και που ως στόχο θα έχει την ωφέλεια του πολίτη και των αναγκών του αλλά μέσα από αυτήν την προσπάθεια και την ανάγκη για την αποκατάσταση της αξιοπιστίας της πολιτικής. Μια αξιοπιστία που δοκιμάζεται καθημερινά  γιατί έχει να κάνει με την υπεράσπιση των δικαιωμάτων του πολίτη και ταυτόχρονα ό,τι και αν έχει συμβεί ή όσα επιχειρήματα μπορούν να αντληθούν για το παρελθόν γιατί δεν προχώρησαν κάποιες διαδικασίες, αναδεικνύεται ο πολιτικός, ρυθμιστικός, προληπτικός και κατασταλτικός ρόλος του Υπουργείου Δικαιοσύνης σε τέτοιου είδους ζητήματα. 
     Σήμερα εμείς τι ζητάμε και το ζητάμε από την Κυβέρνηση, η οποία έχει δεσμευτεί απέναντι στον ελληνικό λαό να μπορούν οι πολίτες της ανατολικής Κρήτης να προσφέρουν στη δικαιοσύνη με τους όρους που επιβάλλει το Σύνταγμα και η διεθνής σύμβαση για τα ατομικά δικαιώματα: Ζητάμε να μην τους στερείτε και να μην τους περιορίζετε το δικαίωμα αυτό.
     Βεβαίως, κύριε Υπουργέ, ζητάμε σήμερα και από εσάς και από την Κυβέρνησή σας έδρα εφετείου στο Ηράκλειο. Εμείς δεν ζητήσαμε ποτέ, όπως κάποιοι επικαλούνται, να καταργηθεί το Εφετείο Κρήτης ή να μεταφερθεί η έδρα του. Αντίθετα, είπαμε πάντα σε όλους τους τόνους ότι το Εφετείο πρέπει να μείνει στα Χανιά. Δεν ζητήσαμε να επιβάλουμε καμιά αδικία. Εμείς ζητήσαμε και ζητάμε να σταματήσει η ταλαιπωρία και η αδικία σε βάρος χιλιάδων ανθρώπων, γιατί σε βάρος των 2/3 του πληθυσμού της Κρήτης συντελείται μια απίστευτη αδικία και γι΄ αυτό το διεκδικούσαμε και όταν ήμασταν κυβέρνηση. Όλοι μας γνωρίζουμε εδώ, σε αυτήν την Αίθουσα, ποιοι ήταν ή είναι οι λόγοι που εμποδίζετε να γίνει αυτή η έδρα του Εφετείου στο Ηράκλειο, παρά το ότι -εμμέσως πλην σαφώς- και εσείς στην ομιλία σας παραδεχθήκατε ότι είναι ανάγκη. 
     Εγώ δεν ομιλώ μόνο για τα εξακόσια εξήντα χιλιόμετρα που πρέπει να διανύσουν από το Λασίθι, για να πάνε κάποιοι στα Χανιά, για να δικαστούν ή να δικάσουν υποθέσεις σε δεύτερο βαθμό, ή για τα τριακόσια είκοσι χιλιόμετρα που πρέπει να διανύσουν από το Ηράκλειο. Δεν μιλώ για την ταλαιπωρία και τις χιλιάδες χαμένες εργατοώρες. Δεν μιλώ για όσα θα ξοδέψουν για ολιγόωρη –έστω- παραμονή στα Χανιά. Ούτε μιλώ για τις ψηλές αμοιβές που θα πρέπει να καταβάλουν στους συνηγόρους. Μιλώ για εκείνους που θα χάσουν τις υποθέσεις, όπως οι συνάδελφοί μάς αναφέρθηκαν, και για εκείνους που  θα καταδικαστούν, επειδή οι μάρτυρές τους δεν θα μπορέσουν να διασχίσουν για δεύτερη, τρίτη φορά ή -έστω και σπανίως- έβδομη και όγδοη φορά το νησί, για να καταθέσουν.
     Οι δικηγόροι, κύριε Υπουργέ, αμείβονται για την δουλειά τους και μάλιστα με υψηλές αμοιβές. Οι πολίτες πληρώνουν και κάποιοι από αυτούς δεν το αντέχουν. Δεν μπορούν να πληρώσουν και εξαιτίας αυτού του λόγου και της ταλαιπωρίας αυτής, όπως είπε και ο συνάδελφος κ. Κεγκέρογλου, αποφεύγουν την προσφυγή στο δεύτερο βαθμό.
     Στα προσεχή δέκα χρόνια, ογδόντα πέντε χιλιάδες τουλάχιστον Ηρακλειώτες και Λασιθιώτες θα πάνε στο Εφετείο. Γνωρίζω ότι θα σπαταλήσουν -άδικα τουλάχιστον- οκτακόσιες χιλιάδες ώρες εργασίας μαζί με τα υπόλοιπα έξοδά τους. Αυτό που συμβαίνει εδώ, δεν συμβαίνει πουθενά αλλού στη χώρα! Γιατί πολλές περιφέρειες με μικρότερο όγκο υποθέσεων ουσιαστικά έχουν και δύο και τρία μόνιμα ή μεταβατικά εφετεία.
     Το 60%, λοιπόν, των υποθέσεων του Εφετείου της Κρήτης προέρχεται από το Ηράκλειο και το Λασίθι. Κανένα άλλο Εφετείο της Ελλάδας δεν βρίσκεται σε τέτοια απόσταση από το χώρο από τον οποίο προέρχεται ο κύριος όγκος των υποθέσεών του.
     Ακούμε, κύριε Υπουργέ, συνέχεια να μιλάτε για στοιχεία που συλλέγει η επιτροπή που συγκροτήσατε, προκειμένου να καταλήξει σε κάποιες αποφάσεις. Τα στοιχεία αυτά υπάρχουν. Τα είχε και η προηγούμενη και η προπροηγούμενη και όλες οι επιτροπές που συγκροτήθηκαν για αυτόν το λόγο. Άρα, ποιοι είναι οι λόγοι ...
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αν υπήρχαν τα στοιχεία, γιατί έγιναν τρεις επιτροπές, κύριε συνάδελφε;
     ΜΙΧΑΛΗΣ ΚΑΡΧΙΜΑΚΗΣ: Υπάρχουν, κύριε Υπουργέ. Γνωρίζετε τους λόγους. Να μην λέμε ονόματα. Την ιστορικότητα της έδρας του Εφετείου στα Χανιά ουδείς την αμφισβητεί.
     Εμείς – επαναλαμβάνω- λέμε πρώτοι να παραμείνει η εφετειακή έδρα στα Χανιά, αλλά να μην αδικούμεθα οι υπόλοιποι. Εμείς, όπως και οι άλλοι συνάδελφοι είπαν πριν από λίγο, ζητάμε να επανιδρυθεί το Εφετείο του Ηρακλείου. Όποιοι λόγοι και αν επέβαλαν το 1914 την κατάργησή του, σήμερα δεν μπορούν και δεν επιτρέπεται να ισχύουν. Στο όνομα της αρχής της ισότητας ζητάμε όλοι οι κάτοικοι της Ανατολικής Κρήτης να έχουν ίσες δυνατότητες να προσφύγουν στην δευτεροβάθμια δικαιοσύνη.
     ΣΤΥΛΙΑΝΟΣ ΝΙΚΗΦΟΡΑΚΗΣ: Μεταβατική έδρα δεν ήταν το αίτημα, κύριε συνάδελφε;   Τώρα το αναβαθμίσατε;
     ΜΙΧΑΛΗΣ ΚΑΡΧΙΜΑΚΗΣ: Προσπαθούμε με κάθε τρόπο να εξηγήσουμε ότι αυτό το ζήτημα, που είναι για εμάς μείζον, δεν βλάπτει και δεν ζημιώνει κανέναν. Αντίθετα, αναβαθμίζει την απονομή της δικαιοσύνης και ενισχύει, κύριε συνάδελφε, τον συγκρητισμό, για τον οποίο κοπτόμεθα τόσο όλοι μας, όπου και αν βρισκόμαστε, αλλά όταν χρειάζεται να διεκδικήσουμε κάτι για το νομό μας, ο συγκρητισμός πάει περίπατο!
     ΣΤΥΛΙΑΝΟΣ ΝΙΚΗΦΟΡΑΚΗΣ: Ο συγκρητισμός κατά περίπτωση ταυτίζεται με το συμφέρον του Ηρακλείου. 
     ΜΙΧΑΛΗΣ ΚΑΡΧΙΜΑΚΗΣ: Ήρθε η ώρα, λοιπόν, να τεθεί στη ζυγαριά και το βάρος της Ανατολικής Κρήτης. Και όλοι εσείς που μιλάτε για ισόρροπη ανάπτυξη, ας καταλάβετε ότι δεν επιτρέπεται να εξομοιώνουμε στη συνείδηση των πολιτών την απονομή της δικαιοσύνης με την έκδοση πιστοποιητικών. Δεν επιτρέπεται να κάνουμε τους πολίτες να πιστεύουν ότι αυτοί που πάνε στο εφετείο κάνουν εσωτερικό τουρισμό και ότι τα έξοδα, στα οποία άδικα και παράλογα υποβάλλονται είναι για κάποιους νομούς αναπτυξιακός πόρος. Ισόρροπη ανάπτυξη και προσβολή ατομικών δικαιωμάτων δεν συμβαδίζουν. 
     Ξέρετε πολύ καλά ότι καμία ανάπτυξη δεν μπορεί να γίνει σ’ ένα νησί που μεταφέρει ένα μέρος του πλούτου του από το ένα μισό στο άλλο μισό. Και η δικαιοσύνη είναι μείζον αγαθό, είναι καίριο συστατικό της ίδιας της δημοκρατίας. Η εύρυθμη απονομή της είναι η σημαντικότερη εγγύηση για τη λειτουργία του πολιτεύματος και μας αφορά όλους, μα, όλους εξίσου.
     Κύριε Υπουργέ, πουθενά δεν ζημιώθηκε η ποιότητα ή το κύρος της δικαιοσύνης όπου υπήρξε ανάγκη να γίνει νέα έδρα εφετείου και που καλώς έγινε. Εσείς σήμερα οφείλετε να αποδείξετε ότι πρέπει να σταματήσει για πάντα η ανισότητα, η αδικία και η ταλαιπωρία σε βάρος των κατοίκων της ανατολικής Κρήτης, γιατί όλα τα στοιχεία συνηγορούν σ’ αυτήν την εκδοχή και στο θέμα των αριθμών των υποθέσεων, όπως ορθά ανέλυσαν οι συνάδελφοί μου, όπου ο αριθμός των υποθέσεων -αυτές που θα αποσυνδεθούν και προέρχονται από το Λασίθι και το Ηράκλειο κι αυτές που μένουν στα Χανιά- είναι πολύ μεγαλύτερος  απ’ αυτόν που εκδικάζουν τα ήδη υφιστάμενα και υπάρχοντα εφετεία, είτε μόνιμα είτε μεταβατικά. Αυτό θα πρέπει να το λάβετε υπ’ όψιν  σας. Υπάρχουν περιοχές που έχουν τον ίδιο πληθυσμό και έχουν τρία εφετεία. 
     Υπάρχει ο τελευταίος νόμος, ο δικός σας, για την επιτάχυνση της εκδίκασης των υποθέσεων μέσα στο χρόνο. Διαπιστώνουμε λοιπόν, όπως είπε και ο κ. Στρατάκης, ότι οι υποθέσεις που είναι εγγεγραμμένες στο πινάκιο θα εκδικαστούν εκατόν είκοσι και εκατόν τριάντα στο Εφετείο των Χανίων, αλλά βεβαίως δεν θα εκδικαστούν, θα εκδικαστούν τριάντα ή σαράντα και οι υπόλοιπες θα αναβληθούν. Άρα δεν έχουμε σωστή απονομή δικαιοσύνης. 
     Μιλήσατε για την ηγεσία του Αρείου Πάγου, για τον Άρειο Πάγο, για τη γνωμοδότηση η οποία χρειάζεται. Μα, ήδη και ο Πρόεδρος και ο Εισαγγελέας του Αρείου Πάγου συμφωνούν και εξεδήλωσαν δημόσια την άποψή τους τον Απρίλιο όταν  μετείχαν σε κάποιο συνέδριο στο Ηράκλειο, ότι πρέπει να γίνει εφετειακή έδρα, να ιδρυθεί εφετείο στο Ηράκλειο, στην Ανατολική Κρήτη. Οι Ενώσεις Δικαστών και Εισαγγελέων και συμφωνούν.  
     Έχουμε, παρά το ότι λέτε ότι δεν βρήκατε απόφαση, την ομόφωνη απόφαση της προηγούμενης επιτροπής, όπου παραδέχεται και αποδέχεται το πρόβλημα που υπάρχει. 
     Υπάρχει και ένας άλλος λόγος, κύριε Υπουργέ -και τελευταία νομίζω ότι εσείς έχετε τεθεί μπροστά σ’ αυτήν την προσπάθεια ή θέλετε να συνδέσετε το όνομά σας- για την ίδρυση εφετείου στο Ηράκλειο: είναι η διάσπαση των κυκλωμάτων, των παραδικαστικών κυκλωμάτων, που γνωρίζετε ότι υπάρχουν στα Χανιά και βεβαίως και του πολιτικού εκμαυλισμού, ο οποίος υπάρχει μέσα απ’ αυτά τα κυκλώματα. 
     Είναι ανεπίτρεπτο –και ψάξτε τα κύριε Υπουργέ- να εμφανίζονται υποθέσεις –γελάει ο κύριος συνάδελφος- που πρωτόδικα έχουν φάει δέκα χρόνια φυλακή και να πηγαίνουν στο Εφετείο στα Χανιά και να αθωώνονται και να κομπορρημονούν, επιστρέφοντας πίσω ότι υπήρξε πολιτική παρέμβαση για την αθώωσή τους.
     Ψάξτε τα. Ζητήστε, κύριε Υπουργέ, στοιχεία κραυγαλέων πρωτόδικων αποφάσεων από την Κρήτη που εκδικάστηκαν εφετειακά στα Χανιά και που οι εγκαλούμενοι αθωώνονται πανηγυρικά. Αυτή είναι η κατάσταση. Αν θέλετε, μπορείτε να τα βρείτε και να εντοπίσετε ποιοι είναι πίσω από αυτά τα κυκλώματα.
     Κύριε Υπουργέ, είπατε ότι αποφασίσατε να συστήσετε την επιτροπή στις 21.9.2005, τη νέα επιτροπή η οποία θα περατώσει το έργο της τον Απρίλιο…
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν είναι νέα επιτροπή, είναι επέκταση της αρμοδιότητας της υφισταμένης.
     ΜΙΧΑΗΛ ΚΑΡΧΙΜΑΚΗΣ: Έστω κι αυτό.
     Στις 24.5.2004 -επειδή αναφερθήκατε στο θέμα της απόφασης για την Καλαμάτα, ότι προηγήθηκε της συστάσεως ή της επεκτάσεως της λειτουργίας της επιτροπής- μου απαντάτε ότι το Υπουργείο Δικαιοσύνης προτίθεται να συστήσει εκ νέου την ως άνω επιτροπή, η οποία θα εξετάσει το αίτημα της ίδρυσης της έδρας ή μεταβατικής έδρας εφετείου στην Ανατολική Κρήτη.
     Άρα, λοιπόν, γνωρίζατε ότι θα προχωρήσετε σε απόφαση επέκτασης του έργου αυτής της επιτροπής. Είπατε ότι δεν υπάρχει θέμα πολιτικής -μη βάζουμε την πολιτική απόφαση– απόφασης για την ίδρυση εφετείων. Αλλού απαντάτε –και το παραδεχτήκατε βέβαια και σ’ αυτή την Αίθουσα μέσα από την ομιλία σας– ότι η ίδρυση του Εφετείου στην Καλαμάτα υπήρξε πολιτική δέσμευση της Κυβέρνησης. Δηλαδή, η μια ανάγκη θα πρέπει να πάει σε μία διαδικασία αξιολόγησης επιτροπής και η άλλη ανάγκη –που ήδη υπάρχει μεταβατική έδρα και λειτουργεί– είναι θέμα πολιτικής απόφασης;
     Το ίδιο μου είπατε όταν σας ρώτησα στο Υπουργείο –κάποια στιγμή που συναντηθήκαμε– για το θέμα της μεταβατικής ή της μόνιμης έδρας Εφετείου στο Αγρίνιο, ότι είναι θέμα πολιτικής απόφασης και δέσμευσης του Πρωθυπουργού. Δηλαδή, δεν μπορούμε από τη μια να λέμε ότι αυτό το Εφετείο θα αποτελέσει αντικείμενο μιας επιτροπής και το άλλο Εφετείο είναι αποτέλεσμα πολιτικής δέσμευσης. Δεν μπορούμε να έχουμε αποφάσεις ή συμπεριφορές, κατευθύνσεις δύο ταχυτήτων με το ίδιο αντικείμενο.
     Κύριε Υπουργέ, κλείνοντας, θέλω να πω το εξής: Το Ηράκλειο και το Λασίθι δεν επαιτούν. Ζητούν την άμεση εφαρμογή των αποφάσεων αυτής της επιτροπής, η οποία κατέθεσε ότι είναι ανάγκη να γίνει έδρα Εφετείου στο Ηράκλειο. Σας καλούμε, πέρα και έξω από οποιεσδήποτε επικλήσεις, να την υλοποιήσετε αυτή την απόφαση έστω παίρνοντας και πολιτική απόφαση όπως πήρατε για την Καλαμάτα ή όπως έχετε σκοπό και έχετε δώσει κατεύθυνση να κάνετε και για το Αγρίνιο. Εμείς δεν αντιδικούμε με καμία περιοχή, απλά θέλουμε να υπερισχύσει το δίκαιο και να εξυπηρετηθούν οι πολίτες της ανατολικής Κρήτης.
     Ευχαριστώ πολύ.  
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρχιμάκη.
     Οι Βουλευτές κ.κ. Γεώργιος Παπαγεωργίου, Γεώργιος Δεικτάκης, Κωνσταντίνος Καραμπίνας και η συνάδελφος κα Σοφία Βούλτεψη ζητούν άδεια ολιγοήμερης απουσίας στο εξωτερικό. 
     Η Βουλή εγκρίνει;
     ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις ζητηθείσες άδειες.
     Το λόγο έχει ο πρώτος επερωτών κ. Στρατάκης για να δευτερολογήσει.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
     Κύριε Υπουργέ, σας άκουσα με πάρα πολύ προσοχή. Στην αρχή της ομιλίας σας είπατε –επειδή υπήρχαν αυτές οι επιτροπές, επειδή υπήρχαν αποφάσεις που επικαλεστήκαμε– γιατί εμείς, ως Κυβέρνηση, δεν προχωρήσαμε τα προηγούμενα χρόνια στην ίδρυση του Εφετείου.
     Είπα όμως στην πρωτολογία μου -και ίσως δεν το προσέξατε- ότι ο αγώνας των συναδέλφων της ανατολικής Κρήτης όλων των κομμάτων, ήταν και το προηγούμενο διάστημα εξίσου σημαντικός, εξίσου σωστός, εξίσου έντονος, θα έλεγα μάλιστα, ίσως και πολύ εντονότερος απ’ ότι είναι σήμερα.
     Παρακολουθούμε όμως το εξής: Ότι αυτό το οποίο εσείς επικαλείσθε με τις επιτροπές, μας είπατε μόλις πριν ότι επιβεβαιώνεται και επί δική σας Υπουργίας. Μας είπατε δηλαδή, κύριε Υπουργέ, ότι τον Σεπτέμβριο κάνατε επέκταση της αρμοδιότητας της υφιστάμενης επιτροπής, προκειμένου να αποφανθεί για τη σύνθεση του προσωπικού των υφισταμένων δικαστηρίων και  -προσέξτε τη λεπτομέρεια– για την ήδη υφιστάμενη χωροταξική κατανομή.
     Είπατε όμως ότι, αν υπάρξει νέα χωροταξική κατανομή, θα ξαναγίνει άλλη μελέτη. Δηλαδή σαν να μας λέτε κι εσείς ότι μέχρι το Μάρτιο θα πάμε και θα σας πω με βάση την επιτροπή, ενδεχομένως, αν θα γίνει κάτι, αλλά επειδή χρειάζεται η νέα χωροταξική κατανομή –που δεν θα τη δημοσιοποιήσετε- που θα απαιτεί νέα μελέτη για τη σύνθεση του προσωπικού, θα μας το πάτε ξανά μέχρι το Σεπτέμβριο. 
     Εμείς, λοιπόν, επερωτούμε σήμερα την Κυβέρνηση, γιατί διαπιστώνουμε στην πράξη, ότι ακολουθεί την ίδια τακτική των προηγούμενων κυβερνήσεων. Και βέβαια είπατε και για τον Άρειο Πάγο και θέλω, επειδή μπήκε θέμα από το συνάδελφο των Χανίων, όπου διαβλέπω εδώ ότι είναι ως ο μοναδικός εκπρόσωπος του επιτίμου Προέδρου της Νέας Δημοκρατίας, που εκείνος έχει περάσει το αρνητικό κλίμα στην υλοποίηση σωστών αποφάσεων και σας το επισημαίνω…
     ΣΤΥΛΙΑΝΟΣ ΝΙΚΗΦΟΡΑΚΗΣ: Είναι ντροπή να τα λέτε αυτά!
     ΕΜΜΑΝΟΥΗΛ ΣΤΡΑΤΑΚΗΣ: Είναι ντροπή για σας να διακόπτετε με αυτόν τον ανορθόδοξο τρόπο και παρακαλώ, κύριε Πρόεδρε, να μη μετρήσει ο χρόνος.
     ΠΡΟΕΔΡΕΥΩΝ (Γεώργιος Σούρλας): Κύριε Νικηφοράκη, σας παρακαλώ πάρα πολύ.
     ΣΤΥΛΙΑΝΟΣ ΝΙΚΗΦΟΡΑΚΗΣ:  Είναι ντροπή, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Νικηφοράκη. Δεν θα ανοίξουμε συζήτηση.
     ΣΤΥΛΙΑΝΟΣ ΝΙΚΗΦΟΡΑΚΗΣ: Κάνει πολιτική κερκίδας, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κύριε Νικηφοράκη, είναι δικαίωμά του να λέει αυτά τα οποία νομίζει ότι πρέπει να πει. 
     ΕΜΜΑΝΟΥΗΛ ΣΤΡΑΤΑΚΗΣ: Αν ο κ. Νικηφοράκης νομίζει ότι με αυτόν τον ανορθόδοξο τρόπο μπορεί να διακόπτει…
     ΣΤΥΛΙΑΝΟΣ ΝΙΚΗΦΟΡΑΚΗΣ: Κύριε Πρόεδρε, με βάση τη διαδικασία δεν έχω το δικαίωμα του λόγου, αλλά δεν μπορώ να τα ακούω αυτά. Για το λόγο αυτό και για να προφυλάξω τον εαυτό μου, πρέπει να βγω έξω από την Αίθουσα.
     ΕΜΜΑΝΟΥΗΛ ΣΤΡΑΤΑΚΗΣ:  Βεβαίως και να βγείτε εκτός Αιθούσης. 
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Στρατάκη.
     ΕΜΜΑΝΟΥΗΛ ΣΤΡΑΤΑΚΗΣ: Θέλω όμως να υπενθυμίσω ότι η απόφαση της Ένωσης Δικαστών και Εισαγγελέων Ελλάδος αναφέρει χαρακτηριστικά τα εξής: «Αναφορικά με την Κρήτη, το Δ.Σ. της Ένωσής μας» -γιατί ειπώθηκε ότι είναι πλαστά τα στοιχεία και ότι δεν υπάρχουν ντοκουμέντα κ.λπ.- «αξιολογώντας τα στατιστικά δεδομένα σε αριθμό υποθέσεων, τα πληθυσμιακά δεδομένα της περιφέρειας του Νομού Ηρακλείου, τις χιλιομετρικές αποστάσεις της ανατολικής Κρήτης από τα Χανιά, την οικονομική επιβάρυνση των πολιτών και τη δοκιμασία των παραγόντων της δίκης, που αναγκάζονται να διανύουν τις ανωτέρω αποστάσεις, καθώς και την απώλεια χρόνου που συνεπάγονται οι μετακινήσεις αυτές για διαδίκους και δικηγόρους… συνηγορούν στην ίδρυση Εφετείου στο Ηράκλειο…». Και καταλήγει, για να μη τα διαβάζω όλα: «Με τα ανωτέρω δεδομένα η Ένωσή μας τάσσεται ανεπιφύλακτα υπέρ της ίδρυσης Εφετείου και στο Ηράκλειο». Κατά τον ίδιο τρόπο η Ένωση Εισαγγελέων Ελλάδος λέει ότι μετά τη συζήτηση επακολούθησε ψηφοφορία και τα παρόντα μέλη έκαναν ομόφωνα δεκτή την εισήγηση και κατόπιν αυτού αναγνωρίζει την αναγκαιότητα ίδρυσης και λειτουργίας νέων Εφετείων στην επικράτεια, ως παράγοντα αναβάθμισης της δικαιοσύνης και επιτάχυνσης της απονομής της και αναγνωρίζει ως κατεπείγουσα την ανάγκη ίδρυσης και λειτουργίας νέου Εφετείου στην Περιφέρεια της Κρήτης με έδρα το Ηράκλειο και αποφασίζει τη δημοσιοποίηση των παραπάνω απόψεών του.
     Όλα αυτά αποδεικνύουν ότι αν πραγματικά τα κριτήρια, όπως λέτε, είναι καθαρά δικαστηριακά –το είπατε στην πρωτολογία σας- και όχι πολιτικά, τότε έπρεπε ήδη να έχετε πάρει την απόφαση να κάνετε το Εφετείο του Ηρακλείου, κύριε Υπουργέ. Και το λέω με έμφαση αυτό, γιατί είναι σίγουρο ότι, αν δεν το προχωρήσετε τώρα, ήθελα να ξέρω αν η απόφαση της επιτροπής λέει, για παράδειγμα, ότι πρέπει να καταργηθούν Εφετεία, θα τα καταργήσετε, κύριε Υπουργέ; Αυτό είναι ένα ερώτημα εύλογο, που προκύπτει. Και εν πάση περιπτώσει, αν αποφασίσει η επιτροπή να υπάρχει ένα Εφετείο στην Κρήτη, θα το αφήσετε στα Χανιά ή θα το πάτε εκεί που πρωτοϊδρύθηκε, στο Ηράκλειο, το 1904; Θέλω να μας απαντήσετε σ’ αυτά τα δύο σημαντικά ερωτήματα. Γιατί αυτό πραγματικά δείχνει αν, όπως ειπώθηκε από τους συναδέλφους, υλοποιείτε τις κυβερνητικές δεσμεύσεις, τουλάχιστον αυτές που λέγατε προεκλογικά. Κι εδώ μας είπατε ότι, εμείς ό,τι λέμε, το κάνουμε. Να δούμε, λοιπόν, αν το κάνετε και τι θα κάνετε. Σ’ αυτά τα ζητήματα νομίζω ότι πρέπει κύρια να απαντήσετε, αν πραγματικά θέλουμε να υπηρετούμε αυτά που λέμε με το σωστό τρόπο, γιατί είναι πάρα πολύ σημαντικό εμείς οι πολιτικοί να μπορούμε πράγματι να λέμε εδώ πράγματα και να τα τηρούμε. 
     Θέλω δε να καταθέσω τα στοιχεία που ανέγνωσα, γιατί θεωρώ ότι είναι πολύ σημαντικά και πρέπει να υπάρχουν.
     (Στο σημείο αυτό ο Βουλευτής κ. Εμμανουήλ. Στρατάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αλλά εμείς, κύριε Υπουργέ, επιμένουμε σ’ αυτήν τη φάση, γιατί εκτιμούμε τώρα με όλα αυτά τα στοιχεία που έχουν βγει στη δημοσιότητα –και χαίρομαι που τονίσατε ότι τα ξέρετε- ότι είναι αυταπόδεικτο ότι έπρεπε ήδη να έχετε αποφασίσει για την ίδρυση του Εφετείου στο Ηράκλειο. Και είναι αυταπόδεικτο γιατί όλα τα στοιχεία, κυρίως με τα δικαστηριακά κριτήρια που εσείς επικαλείστε, αυτό ομολογούν και αυτό αποδεικνύουν. Η αναβολή που δίνετε, μας δίνει τη δυνατότητα να υπολογίσουμε και να υποψιαστούμε ότι ενδεχομένως κι εσείς ακολουθείτε την τακτική των προκατόχων σας. Εμείς τους κατηγορήσαμε γι’ αυτό τους προκατόχους σας, έστω κι αν προέρχονταν από το δικό μας χώρο. Δεν έχουμε κανένα ενδοιασμό να το πούμε. Θέλουμε όμως στο πλαίσιο μιας δίκαιης απόφασης που πρέπει επιτέλους να παρθεί από την ελληνική πολιτεία, να υλοποιήσετε αυτήν τη δέσμευση, αυτήν την εξαγγελία.
     Γιατί αν γίνει αυτό, τότε πραγματικά θα χειροκροτήσει ολόκληρος ο κρητικός λαός και αυτοί που τώρα διατείνονται ότι τους παίρνουν μερίδιο απ’ αυτό που δικαιούνται, γιατί έτσι θα δρομολογήσουν άλλες εξελίξεις για την ανάπτυξη του νομού τους και δε θα έχουν αυτήν τη λογική, τη μικροπολιτική και τη μικροσυμφεροντολογική. 
     Τι κάνει ένας διάδικος που πάει στα Χανιά; Σηκώνεται στις τρεις ή στις τέσσερις η ώρα τη νύχτα για να πάει από την ακρότατη περιοχή της Κρήτης στα Χανιά. Πάει στα Χανιά κουρασμένος, ταλαιπωρημένος, το πολύ-πολύ να πάρει ένα πρωινό και περιμένει μέχρι το βράδυ για να σηκωθεί να φύγει και να ξαναγυρίσει πίσω. Αυτή είναι η κατάσταση. Ποια είναι δηλαδή η αναπτυξιακή προσπάθεια που γίνεται από τους διαδίκους και που προσφέρετε μ’ αυτόν τον τρόπο στα Χανιά; Το ένα φαγητό που θα φάνε το μεσημέρι; 
     Αυτή είναι η κατάσταση, κύριε Υπουργέ, και νομίζω ότι σ’ αυτό πρέπει να σταθείτε. Οι συνάδελφοι που υποτίθεται ότι υπηρετούν το «συγκρητισμό» πρέπει να αντιληφθούν ότι ο «συγκρητισμός» υπηρετείται αν μπορέσουμε να δώσουμε σε όλες τις Περιφέρειες της Κρήτης, σε όλους τους πολίτες της Κρήτης τις ίδιες δυνατότητες από κάθε άποψη, από την αναπτυξιακή, αλλά κυρίως από την άποψη της εξυπηρέτησης και της ελαχιστοποίησης της ταλαιπωρίας τους. Αυτό νομίζω ότι πρέπει να είναι το μέλημά μας και τίποτα περισσότερο. 
     	Σ’ αυτό, λοιπόν, το πνεύμα και επειδή όλα αυτά είναι «ώριμα», οφείλω να ομολογήσω ότι όλα αυτά τα επιχειρήματα που τώρα τελευταία έχω συνειδητοποιήσει ότι υπάρχουν δεν τα ήξερα ούτε καν την προηγούμενη τετραετία. Τώρα, όμως, είναι πλέον φανερά σε όλους όλα αυτά τα στοιχεία που αποδεικνύεται ότι υπάρχουν. 
     Για παράδειγμα, δεν είχαμε τα στοιχεία από τα άλλα δικαστήρια της χώρας που τα έχουμε εδώ και μπορούμε να τα καταθέσουμε. Εσείς τα γνωρίζετε γιατί έχετε τη δυνατότητα ανά πάσα στιγμή να βρείτε ότι υπάρχουν πολύ λιγότερες αποφάσεις που δικάζονται σε πληθώρα άλλων Εφετείων της χώρας σε σχέση μ’ αυτές που θα δικάζονται από το Εφετείο Χανίων -αν παραμείνει- ή από το Εφετείο Ηρακλείου -αν δημιουργηθεί- ή και από τα δύο μαζί.
     	Άρα, λοιπόν, κύριε Υπουργέ, η κατάσταση είναι δεδομένη. Οφείλετε να δεσμευθείτε εδώ αν αυτά που είπατε τα πιστεύετε κιόλας, ότι δηλαδή κάτω από τις συνθήκες που διαμορφώνονται και κάτω από τα δικαστηριακά κριτήρια που επικαλείσθε, πρέπει να γίνει το Εφετείο στο Ηράκλειο. Πρέπει να το αποφασίσετε άμεσα.
     Εγώ είμαι σίγουρος, κύριε Υπουργέ, ότι τα ξέρετε αυτά τα στοιχεία κι επειδή τα ξέρετε, γι’ αυτό «αγοράσατε» και λίγο χρόνο με το να επεκτείνετε τις αρμοδιότητες της επιτροπής για ν’ αποφασίσει για άλλα πράγματα στη σύνθεση του προσωπικού που δεν ήταν στην αρχική απόφασή σας. 
     Για ποιο λόγο το κάνατε; Η δική σας επιτροπή που έχει τη δική σας εποπτεία θα έπρεπε να έχει δώσει πόρισμα και το πόρισμα να το έχει δώσει στον εύλογο χρόνο που εσείς ο ίδιος είχατε δεσμευθεί ότι θα το δώσει. Από κει και πέρα θα πρέπει να συζητήσουμε και για όποιο άλλο θέμα μπορεί να προκύψει στην πορεία
     Εμείς ως Βουλευτές της ανατολικής Κρήτης, αλλά και ολόκληρος ο λαός, είμαστε προς την κατεύθυνση η Κρήτη να λειτουργεί ενιαία, η Κρήτη να αναπτύσσεται κατά τον ίδιο τρόπο και ασφαλώς οι πολίτες της να εξυπηρετούνται κατά τον ίδιο τρόπο.
     	Σας ευχαριστώ.
     	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Επικρατείας, Εσωτερικών, Δημόσιας Διοίκησης και Αποκέντρωσης, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Οικονομίας και Οικονομικών και ο Υφυπουργός Πολιτισμού κατέθεσαν σχέδιο νόμου «Σύσταση Εθνικού Οπτικοακουστικού Αρχείου - Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
     	Παραπέμπεται στην αρμόδια Διαρκή Επιτροπή.
     	Το λόγο έχει ο κ. Ματζαπετάκης.
     	ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριε Πρόεδρε, άκουσα τον κύριο Υπουργό, αλλά λυπάμαι γιατί, απ’ ό,τι αντιλήφθηκα, θεωρεί ότι όλη η συζήτηση της επερώτησης είχε να κάνει με μία κομματική αντιπαράθεση, «τι κάνατε εσείς, γιατί δεν κάνατε αυτό, γιατί δεν κάνατε εκείνο». 
     Δεν υπάρχει σήμερα θέμα κομματικής αντιπαράθεσης. Το πρόβλημα δεν είναι κομματικό, είναι πολιτικό και δεν είναι ότι δεν υπάρχει σήμερα. Ποτέ δεν υπήρχε. Παλαιότερα όλοι μαζί πηγαίναμε στους εκάστοτε Υπουργούς, Συμπολίτευσης και Αντιπολίτευσης, και διεκδικούσαμε το σωστό. 
     	Λέτε ότι δε βρέθηκαν οι φάκελοι. Αυτό δε σας κάνει εντύπωση; Αυτό δεν έρχεται να επιβεβαιώσει αυτό που έλεγα πιο πριν, ότι τελικά υπάρχει αυτό το «τρίγωνο του διαβόλου», το «τρίγωνο των Βερμούδων» όπου κάθε τι που έχει να κάνει με την ίδρυση του Εφετείου χάνεται ως δια μαγείας;
     	Εσείς, όμως, τι κάνετε; Λέτε ότι περιμένετε μία συνολική πρόταση από την επιτροπή. Τώρα μας έπιασε η πρεμούρα, τώρα, αφού τακτοποιήσαμε όλες τις άλλες υποθέσεις, πρέπει να είμαστε απόλυτα τακτικοί και δεν πρέπει να είμαστε αυθαίρετοι; Εμένα μ’ ενοχλεί αυτό που είπατε, το ότι πρέπει να πατάξουμε τώρα την αυθαιρεσία. Τώρα, αφού τακτοποιήθηκαν οι πάντες, ακόμα και η Καλαμάτα; Δώσατε υπόσχεση, είναι μία δέσμευση –είπατε- του Πρωθυπουργού και πως ό,τι πείτε, εσείς το κάνετε. Μήπως υπάρχει προεκλογική δέσμευση και να μη γίνει το Εφετείο του Ηρακλείου; Αυτό θα ήθελα να το ξέρω.
     Δηλαδή  από αυτά που είπαμε σήμερα εγώ σε τελική ανάλυση ζητώ και προσπαθώ να κατανοήσω το εξής: Από αυτά που είπαμε τίποτα δεν σας επηρέασε; Δεν θεωρείτε ότι όλα αυτά που ελέχθησαν στέκουν, ότι είναι τεκμηριωμένες θέσεις; Είπατε ότι τις ακούσατε με προσοχή. Δεν δικαιούται περισσότερης κατανόησης ο πολίτης –όχι το Ηράκλειο, το Ηράκλειο είναι μια πόλη- ο οποίος ταλαιπωρείται τόσο πολύ; Δηλαδή, τελικά που θα αποταθούμε; Δεν μπορούμε να βρούμε το δίκιο μας για ένα θέμα δικαιοσύνης από το Υπουργείο Δικαιοσύνης;
     Εγώ πιστεύω ότι υπάρχει μια εθελοτυφλία –να τα λέμε τα πράγματα ξεκάθαρα. Υπάρχει μία παρελκυστική πολιτική, μια έλλειψη θάρρους και εντιμότητας. Να δηλώσετε ότι δεν θέλετε να κάνετε το Εφετείο. Πείτε το ευθέως. Είπατε, προηγουμένως, ότι εμείς δεν το κάναμε. Ναι, πράγματι, δεν το κάναμε και τιμωρηθήκαμε δεόντως γι’ αυτό. Τιμωρηθήκαμε στις εκλογές. Η δικαιοσύνη μας δίκασε αυστηρά. Τώρα ήλθε και η ώρα η δική σας να αποδώσετε το δίκαιο και ο κόσμος που δεν δικαιολογεί πια τερτίπια και υπεκφυγές να είστε σίγουροι ότι θα τιμωρήσει και εσάς, παραδειγματικά. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κυρία Σχοιναράκη. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
     Κύριε Υπουργέ, κατ’ αρχήν διαπιστώσατε και ο ίδιος ότι δεν μπορεί να σταθεί ούτε ένα –μα ούτε ένα- αντεπιχείρημα στο δίκαιο και εύλογο των πολιτών της ανατολικής Κρήτης για ίδρυση έδρας Εφετείου στο Ηράκλειο και ούτε βεβαίως σε καμιά περίπτωση μπαίνει αντιπαραθετικά σε σχέση με τους πολίτες κατ’ αρχήν της δυτικής Κρήτης, γιατί σε καμιά περίπτωση και κανένας δεν μιλάει για κατάργηση του υπάρχοντος Εφετείου. 
     Και βέβαια, κύριε Υπουργέ, δεν περίμενα ειλικρινά ποτέ –γιατί αυτό δεν δείχνει μια υπεύθυνη Κυβέρνηση- να συνεχίζετε δύο χρόνια μετά την ανάληψη της κυβέρνησης της χώρας από εσάς να κυβερνάτε διά του αντιπολιτεύεσθαι. «Είστε  υπεύθυνη κυβέρνηση», όπως λέει ο Πρόεδρός σας, ο σημερινός Πρωθυπουργός, και αυτά που λέτε δείχνουν καταφανώς ότι ή δεν έχετε καταλάβει ότι από το Μάρτη του 2004 ο λαός σας εμπιστεύθηκε τις ευθύνες διακυβέρνησης της χώρας ή απλά, όπως δείχνει και η συνολική σας λειτουργία ως Κυβέρνηση, αδυνατείτε να τις αναλάβετε. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, τρία λεπτά έχω. 
     Η πολιτεία έχει συνέχεια, πρέπει να έχει και συνέπεια απέναντι στους πολίτες. Παραλάβατε ένα πόρισμα μιας επιτροπής. Αναλύστε το και υλοποιείστε το. Δεν μπορεί να λέτε, κύριε Υπουργέ, ότι πρέπει να δώσουμε επιστημονική τεκμηρίωση σε ό,τι αφορά το χάρτη των υπηρεσιών δικαιοσύνης της χώρας, γιατί αυτό είναι μια επιλεκτική μεταχείριση! Και είπατε ψευδώς, κύριε Πρόεδρε, ότι συμπεριλαμβάνεται στο πρόγραμμά σας η ίδρυση έδρας Εφετείου στην Καλαμάτα! Το επικύρωσε ο ελληνικός λαός. Είναι λάθος και παραπλανείτε την ελληνική Βουλή και το γνωρίζετε! Ήταν δέσμευση του Πρωθυπουργού στην ομιλία του στην Καλαμάτα και όχι πρόγραμμα που επικυρώθηκε γιατί το γνώριζε το σύνολο της ελληνικής επικράτειας, κύριε Υπουργέ. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Περιλαμβάνεται στο πρόγραμμα μας το κυβερνητικό.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Έτσι, λοιπόν, σημαίνει ότι επιλεκτική είναι η δέσμευση του Πρωθυπουργού για σεβασμό απέναντι στους πολίτες και στα προβλήματά τους, κύριε Υπουργέ. 
     Τώρα, κύριε Υπουργέ, σε ό,τι αφορά τις επιτροπές –σας είπα και στην αρχή- θα παραπεμφθούν και αυτές στις καλένδες ή μάλλον θα δώσετε αναβολή και πάλι –είμαι  υπερσίγουρη γι’ αυτό- γιατί με ένα νέο έργο θα χρεώσετε την επιτροπή, προκειμένου να το αφήσετε παραπέρα, αλλά ωστόσο θα αλλάξουν και τα πράγματα. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, εκείνο που θέλω να πω ολοκληρώνοντας είναι το εξής: 
     Σας παραπέμπω, κύριε Υπουργέ, για να διαβάσετε περισσότερο τεκμηριωμένο –αν θέλετε- λόγο ανθρώπων που δεν έχουν και κανένα συμφέρον ή δεν ζουν και δεν λειτουργούν στην Κρήτη συνολικά. Και σας παραπέμπω στο δημοσίευμα της «ΚΑΘΗΜΕΡΙΝΗΣ» με ημερομηνία 25-9-2005 που γράφει ο Αντώνης Καρκαγιάννης ότι το σημαντικότερο όλων –και δεν θα το διαβάσω σαφώς όλο- είναι το άλλο. Οι συνθήκες που περιγράψαμε ήδη καθιστούν προβληματική και άνιση την απονομή δικαιοσύνης σε δεύτερο βαθμό. Μάρτυρες και διάδικοι αρνούνται να μεταβούν στα Χανιά να χάσουν δύο, τρεις ή περισσότερες μέρες και οι δίκες αναβάλλονται ή εκδικάζονται σε βάρος των κατοίκων των Νομών Ηρακλείου και Λασιθίου λόγω απουσίας των ίδιων ή λόγω ελλείψεως μαρτύρων. 
     Πολλοί αποφεύγουν να κάνουν έφεση, ακριβώς για να μην υποστούν την ταλαιπωρία και τις αυξημένες δαπάνες. Η διατάραξη των όρων ισονομίας των πολιτών κατά την απονομή δευτεροβάθμιας δικαιοσύνης είναι κραυγαλέα και δεν παρατηρείται πουθενά αλλού στην Ελλάδα». 
     Το καταθέτω,  κύριε Υπουργέ, για να το διαβάσετε για να δείτε κι έναν άλλο λόγο ενός ανθρώπου που, όπως είπα και προηγούμενα, δεν έχει καμία σκοπιμότητα σε σχέση με ό,τι αφορά την ίδρυση Εφετείου στην ανατολική Κρήτη. 
     (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ:  Ευχαριστώ, κύριε Πρόεδρε.
     Κατ’ αρχήν, επειδή επικαλείται ο κύριος Υπουργός το κυβερνητικό πρόγραμμα –το έχω εδώ και θα το καταθέσω- θέλω να πω ότι δεν αναφέρεται σε καμία συγκεκριμένη πόλη σε σχέση με την ίδρυση εφετείων. Αναφέρεται όμως, αντίθετα σ’ αυτά τα οποία υποστηρίξαμε στις πρωτομιλίες μας, στην ανάγκη εξυπηρέτηση των πολιτών και στην ανάγκη απονομής απρόσκοπτα της δικαιοσύνης. 
     Στην ομιλία του όμως, όχι μόνο στην Καλαμάτα, αλλά και στο Αγρίνιο και από τις δεσμεύσεις της Νέας Δημοκρατίας στο Ηράκλειο φαίνεται ότι υπήρχαν δεσμεύσεις για συγκεκριμένες πόλεις. Γι’ αυτές τις δεσμεύσεις σας κατηγορήσαμε, κύριε Υπουργέ, ότι ακολουθείτε πολλά μέτρα και πολλά σταθμά. Αλλού με πολιτική απόφαση, αλλού με απόφαση μέσω επιτροπής και αλλού ούτε επιτροπή ούτε απόφαση. 
     Στην πρωτομιλία σας δεν προσπαθήσατε καν να αντικρούσετε τα επιχειρήματά μας. Αντίθετα δείξατε ότι τα αποδέχεστε κι αυτό ήταν μία καλή τακτική γιατί πραγματικά κανείς λογικός άνθρωπος σ’ αυτό τον τόπο δεν μπορεί να αντικρούσει έστω κι ένα από τα επιχειρήματα αυτά. Αντίθετα προσπαθήσατε με διαδικαστικά ζητήματα να θολώσετε τα νερά.
     Αναφερθήκατε, κατ’ αρχήν, στο γεγονός ότι αυτό δεν έγινε επί ΠΑ.ΣΟ.Κ. Απαντήθηκε αυτό επαρκώς από τους συναδέλφους. Πράγματι το ΠΑ.ΣΟ.Κ., παρά το μεγάλο έργο το οποίο έκανε σε όλους τους τομείς και στο χώρο της δικαιοσύνης, έκανε και λάθη. Και αυτά τα λάθη δεν δικαιούστε να τα επικαλείστε, γιατί γι’ αυτά ακριβώς τα λάθη του ΠΑ.ΣΟ.Κ. βρεθήκατε εσείς στην Κυβέρνηση. Επειδή ακριβώς το ΠΑ.ΣΟ.Κ. μέσα από λανθασμένες επιμέρους επιλογές, δυσαρέστησε σε πολλές περιπτώσεις κομμάτι του ελληνικού λαού. Αυτό όμως, δεν δικαιούστε να το κάνετε. Εσείς είπατε τα αντίθετα. Και αυτήν την εντολή πήρατε: Να υλοποιήσετε συγκεκριμένες δεσμεύσεις.
     Αναφερθήκατε στα διαδικαστικά και είπατε «ξέρετε, μόνο το Εφετείο Καλαμάτας ιδρύσαμε και στη συνέχεια συστήθηκε επιτροπή οπότε σταματάμε τα υπόλοιπα». 
     Αυτό πραγματικά δείχνει πως αντιμετωπίζετε τα πράγματα. Ή αμέσως έπρεπε να συστήσετε την επιτροπή, αφού θεωρούσατε ότι έτσι έπρεπε να γίνει, ή να προχωρήσετε με υπουργικές αποφάσεις. 
     Δεν είναι το ίδιο το αίτημα, κύριε Υπουργέ, για την ίδρυση Εφετείου στο Ηράκλειο με τις άλλες περιοχές, όπου υπάρχουν προφανώς ή μπορεί να υπάρχουν προβλήματα σε σχέση με την ίδρυση. Το Ηράκλειο είναι η μοναδική έδρα Περιφέρειας που δεν έχει Εφετείο και σ’ αυτό δεν απαντάτε. Αυτό πρέπει να απαντηθεί πολιτικά, δεν θα απαντηθεί με άλλα κριτήρια. Κάθε έδρα περιφέρειας πρέπει να έχει Εφετείο. Αυτή δεν είναι μία θέση πολιτική; Θα την πάρετε ή θα κρυφτείτε πίσω από την απόφαση της όποιας επιτροπής; 
     Σας ρώτησα, επίσης, αν έχετε δώσει συγκεκριμένη κατεύθυνση στα μέλη τα οποία σας εκπροσωπούν στην επιτροπή, γιατί κάποιοι σας εκπροσωπούν. Χρειάζεται να υλοποιηθεί αυτό το οποίο δεσμευτήκατε προεκλογικά: να υπάρξει καλύτερη εξυπηρέτηση του πολίτη. Αυτό είναι ένα σημαντικό θέμα. 
     Κύριε Υπουργέ, ορισμένα θέματα μπορεί να άπτονται του αυτοδιοίκητου ή μη και η επιτροπή φαίνεται να πηγαίνει το θέμα πολύ πιο πίσω και να απαλλάσσει εσάς από τις ευθύνες. Εάν όμως πιστεύετε ότι μέσα από το μηχανισμό της δικαιοσύνης πρέπει να βγει η απόφαση για την ίδρυση ή όχι του Εφετείου, την έχετε ήδη αυτήν την πρόταση. Και ο Πρόεδρος και ο Εισαγγελέας του Αρείου Πάγου, όπως ειπώθηκε πριν, έχουν εκφράσει επίσημα τη θέση τους. Άρα, την έχετε την πρόταση. Είναι τα χέρια σας λυμένα να προχωρήσετε, εκτός εάν υπάρχουν άλλες δυνάμεις που πράγματι τα κρατούν δεμένα. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο Υπουργός Δικαιοσύνης κ. Παπαληγούρας έχει το λόγο, για να δευτερολογήσει.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριοι συνάδελφοι, όταν κάποιοι από τους επερωτώντες ισχυρίζονται ότι δεν ιδρύθηκε από την σημερινή Κυβέρνηση Εφετείο στο Ηράκλειο, γιατί τάχα υπάρχουν πολιτικές σκοπιμότητες που επέβαλαν την μη ίδρυσή του, διερωτώμαι: δεν λένε στην πραγματικότητα  ότι κατ’ εξοχήν οι κυβερνήσεις του ΠΑ.ΣΟ.Κ. υπήκουσαν σ’ αυτές τις σκοπιμότητες;
     ΕΜΜΑΝΟΥΗΛ ΣΤΡΑΤΑΚΗΣ: Το λέμε, κύριε Υπουργέ. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τι άλλο λέτε; 
     Εάν, λοιπόν, το λέτε, ας κρατήσουμε την παραδοχή σας. Εμείς δεν θεωρούμε ότι υπακούουμε σε οιαδήποτε σκοπιμότητα...
     ΕΜΜΑΝΟΥΗΛ ΣΤΡΑΤΑΚΗΣ: Το κάνετε όμως. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): ...πλην μιας και αυτή είναι με σοβαρότητα να αντιμετωπίσουμε αυτήν την ώρα την ανάγκη ίδρυσης όχι ενός, αλλά περισσότερων, ενδεχομένως, εφετείων και στην απόφασή μας στην κρίση αυτή, να οδηγηθούμε όχι περιστασιακά, όχι ευκαιριακά, όχι αποσπασματικά, όπως οι αντίστοιχες δικές σας κρίσεις οδήγησαν στην ίδρυση άλλων εφετείων, αλλά με σοβαρότητα, συστηματικότητα και ολοκληρωμένα και υπεύθυνα να επιχειρήσουμε να δούμε ορθολογικότερα τη χωροταξική κατανομή δικαστηρίων και δικαστικών υπαλλήλων στη χώρα. 
     Ακούστηκαν ανακρίβειες και θα μου επιτρέψετε να τις επισημάνω. Ακούστηκε κατ’ αρχήν –το έχω σημειώσει- ότι τάχα υφίστανται πορίσματα από τις προηγούμενες επιτροπές. Επαναλαμβάνω ότι δεν υπάρχει από τις τρεις γνωστές επιτροπές εί μη μόνον ένα ανυπόγραφο σχέδιο της δεύτερης επιτροπής. 
     Και πάντως, αγαπητοί συνάδελφοι, εάν πράγματι υπήρξε πόρισμα της πρώτης επιτροπής και εάν πράγματι υπήρξε πόρισμα της δεύτερης επιτροπής, μα, τότε εσείς γιατί συστήσατε τρίτη επιτροπή; Για να καταλήξει σε ποιο πόρισμα, αφού ήδη υπήρχε;
     Είπατε ακόμη ότι τάχα ιδρύσαμε εφετείο στη Λαμία. Αυτό είναι ανακριβές. Εφετείο στη Λαμία ιδρύσατε εσείς και δεν ιδρύσατε εφετείο στο Ηράκλειο. Αυτά τα λέω για να τα θυμόμαστε. 
     Είπατε ακόμη ανακριβώς ότι τάχα προωθούμε την ίδρυση εφετείου στη Μυτιλήνη, στη Δράμα, στην Καβάλα, στο Αγρίνιο, στη Χαλκίδα. Όσο προωθούμε την ίδρυση εφετείων στις πόλεις αυτές, προωθούμε εξίσου την ίδρυση εφετείου στο Ηράκλειο.
      Με άλλα λόγια, αυτήν την στιγμή δεν προωθούμε καμία ίδρυση εφετείου. Περιμένουμε, όπως σας είπα ευθύς εξαρχής, το πόρισμα της επιτροπής, η οποία όχι με πολιτικά ή με ευκαιριακά κριτήρια, αλλά με επιστημονικά, με σοβαρά κριτήρια θα σταθμίσει ποια είναι τα εφετεία που πρέπει να ιδρυθούν. Και τότε θα πάρουμε την πολιτική μας απόφαση με την ευθύνη που έχουμε εξ ορισμού επωμιστεί. 
     Ακόμα, αγαπητοί συνάδελφοι, ισχυριστήκατε ότι έχει ήδη αποφασιστεί σε δύο πόλεις να ιδρυθεί εφετείο. Ούτε αυτό είναι ακριβές. Σας είπα ότι μόνο στην Καλαμάτα είχε αποφασιστεί, γιατί αποτελούσε προεκλογική κυβερνητική δέσμευσή μας –εννοώ το κυβερνητικό μας πρόγραμμα- και πράγματι αυτό το οποίο υποσχεθήκαμε, το πράξαμε. 
     Είναι ακόμα ανακριβές ότι τάχα προηγήθηκε η σύσταση της επιτροπής και ακολούθησε η ίδρυση του εφετείου στην Καλαμάτα. 
     Το ακριβές είναι ότι δημοσιεύθηκαν πράγματι η απόφαση της ίδρυσης και η σύσταση της επιτροπής στο ίδιο φύλλο της Εφημερίδας της Κυβερνήσεως. Μάλιστα, το Εφετείο Καλαμάτας ιδρύθηκε με προεδρικό διάταγμα, το π.δ. 167 στις 21-07-2004, ενώ η Επιτροπή Μοσχολέα συστήθηκε με την υπ’ αριθμόν 82922 απόφαση στις 16-07-2004, δηλαδή πράγματι μία εβδομάδα μετά. 
     Μόνο που δεν λαμβάνετε υπ’ όψιν σας το γεγονός ότι για την ίδρυση εφετείου απαιτείται διοικητική διαδικασία γνωμοδότησης από τον Άρειο Πάγο, επεξεργασία του προεδρικού διατάγματος από το Συμβούλιο της Επικρατείας, δηλαδή διαδικασία η οποία πρόδηλα μεταφέρει την απόφαση τουλάχιστον δύο μήνες νωρίτερα.
     Πράγματι, λοιπόν, ανταποκριθήκαμε στην υπόσχεσή μας για σύσταση Εφετείου στην Καλαμάτα. Μετά, συνολικότερα, διασφαλίσαμε ότι μια επιστημονική προσέγγιση, σε σχέση με την ενδεχόμενη ανάγκη αύξησης του αριθμού των εφετείων ανά την επικράτεια. 
     Ακόμα, ανακριβώς ελέχθη ότι δεν έχουμε προχωρήσει την υπόθεση του δικαστικού μεγάρου Ηρακλείου. Αντίθετα. Θα σας θυμίσω ότι, προκειμένου να ολοκληρωθεί η σχετική απαλλοτρίωση του ακινήτου επί του οποίου θα ανεγερθεί το καινούργιο δικαστικό μέγαρο Ηρακλείου, αυξήσαμε κατά προτεραιότητα τη σχετική πίστωση κατά 50% και εξασφαλίσαμε το ποσό των 7.773.820 ευρώ. Μ΄ αυτήν την πρωτοβουλία μας συντελέστηκε, ολοκληρώθηκε η διαδικασία της απαλλοτρίωσης. 
     Στόχος μας, λοιπόν, αγαπητοί συνάδελφοι, είναι να γίνει μια συστηματική, ενδελεχής αποτίμηση του σημερινού, αν θέλετε, δικαστηριακού χάρτη, να δημιουργήσουμε -εκεί που πράγματι υπάρχει αντικειμενική ανάγκη- νέα δικαστήρια όλων των βαθμών, όλων των δικαιοδοσιών, να εντοπίσουμε τον ακριβή αριθμό των δικαστικών υπαλλήλων που πρέπει να υπηρετούν σε κάθε μία δικαστηριακή μονάδα και να ανταποκριθούμε έτσι στο αίτημα μιας ορθολογικότερης ανακατανομής δικαστηρίων και δικαστικών υπαλλήλων. 
     Αυτό το έργο δεν μπορεί να γίνει με προχειρότητα, δεν μπορεί να γίνει όπως έγινε κατά το παρελθόν, όπως δηλαδή συστήθηκε το Εφετείο στη Λαμία, όπως συστήθηκε το Εφετείο στη Χαλκίδα, όπως συστήθηκε το μεταβατικό Εφετείο στη Λιβαδειά. Δεν μπορεί να γίνονται αυτά, κύριοι συνάδελφοι, ευκαιριακά. Θα γίνουν συστηματικά, ολοκληρωμένα, θα δούμε συνολικά το πρόβλημα και έτσι θα απαντήσουμε δεσμευόμενοι κατά προτεραιότητα, ποια θα είναι τα εφετεία τα οποία θα δημιουργηθούν. 
     ΕΜΜΑΝΟΥΗΛ ΣΤΡΑΤΑΚΗΣ: Όπως στην Καλαμάτα ακριβώς. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Συμπεραίνω, λοιπόν. 
     Επειδή ακριβώς είμαστε, αγαπητή κυρία Σχοιναράκη, υπεύθυνοι, για το λόγο αυτό, μόνο όταν η επιτροπή ολοκληρώσει το έργο της, μόνο όταν έχουμε τη σχετική γνωμάτευση από τον Άρειο Πάγο, μόνο τότε θα αναλάβουμε τις πολιτικές μας ευθύνες και ευθαρσώς, επιχειρηματολογώντας, θα εξηγήσουμε γιατί θα αυξήσουμε τον αριθμό των εφετείων, ποιων εφετείων την έδρα θα προωθήσουμε κατ’ αρχήν και ποια θα είναι και η σειρά, η προτεραιότητα της ίδρυσης των νέων εφετείων. Αυτά σε απόδειξη της σοβαρότητας και της υπευθυνότητάς μας. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ο κ. Καρχιμάκης έχει το λόγο για να δευτερολογήσει. 
     ΜΙΧΑΛΗΣ  ΚΑΡΧΙΜΑΚΗΣ: Κύριε Πρόεδρε, ακούσαμε τον κύριο Υπουργό για άλλη μια φορά να αποφεύγει -ενώ αναπτύχθηκε μια σημαντική επιχειρηματολογία, κατατέθηκαν σημαντικά στοιχεία, τα οποία υπάρχουν στη διάθεση του Υπουργείου Δικαιοσύνης- να δεσμευτεί ότι θα γίνει έδρα Εφετείου στο Ηράκλειο. 
     Αναφέρθηκε σε μια σειρά από κριτήρια και μάλιστα επικαλέστηκε το κριτήριο του δικαστηριακού φόρτου. Μα, εδώ αποδείχτηκε περίτρανα σ’ αυτήν την Αίθουσα ότι ο δικαστηριακός φόρτος είναι τέτοιος που δεν έχουμε τη δυνατότητα της απονομής ορθής δικαιοσύνης. 
     Βεβαίως, όπως είπα και στην τοποθέτησή μου, οι μεγάλες αποστάσεις δημιουργούν τεράστια προβλήματα, μία άδικη και άνιση μεταχείριση σε όλους αυτούς τους ανθρώπους οι οποίοι ταλαιπωρούνται για να πάνε από τη Σητεία στα Χανιά. Χαρακτηριστικά θυμάμαι, όταν είχαμε ένα περιφερειακό συμβούλιο στο Τοπλού στη Σητεία, κάποιοι φίλοι, μέλη του περιφερειακού συμβουλίου, ήρθαν από τα Χανιά και άθελά τους είπαν: «Τι τραβήξαμε για να φτάσουμε εδώ πέρα!». Τους απαντήσαμε: «Έτσι θα καταλάβετε τι τραβούμε και όλοι εμείς με αυτόν τον όγκο των υποθέσεων που έχουμε από το Νομό Λασιθίου για να φθάσουμε στα Χανιά». Επιτέλους, είναι μία κατάσταση η οποία πρέπει να αντιμετωπιστεί. Μην επανερχόμαστε στη λογική ότι «δεν το κάνατε εσείς». Εμείς δεν το κάναμε. Γνωρίζετε και γνωρίζουμε όλοι μας σ΄ αυτήν την Αίθουσα ποιοι το εμπόδισαν και ποιοι συνεχίζουν να το εμποδίζουν. Επιτέλους, ας φύγουμε απ’ αυτήν τη λογική, ας προχωρήσουμε ένα βήμα πιο πέρα. Πρέπει να γίνει, επιτέλους, το Εφετείο στο Ηράκλειο, γιατί το έχει ανάγκη η Ανατολική Κρήτη, γιατί είναι δίκαιο αίτημα και πρέπει να το υλοποιήσουμε.
     Κύριε Υπουργέ, είπατε τη φράση «αφού ερωτηθεί η ολομέλεια του Αρείου Πάγου». Για το Εφετείο της Καλαμάτας, βάσει ποίου αιτήματος απεφάνθη ο Άρειος Πάγος; Βάσει της πολιτικής σας δεσμεύσεως; 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Απεφάνθη όμως. 
     ΜΙΧΑΛΗΣ ΚΑΡΧΙΜΑΚΗΣ: Ναι, βάσει της πολιτικής σας δεσμεύσεως. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι. 
     ΜΙΧΑΛΗΣ ΚΑΡΧΙΜΑΚΗΣ: Για μεν την Καλαμάτα και το Αγρίνιο στις πολιτικές σας εξαγγελίες, όπως λέτε, υπήρχε πολιτική δέσμευση, αλλά για το Ηράκλειο πρέπει να πάμε σε επιτροπές οι οποίες, αφού καταλήξουν, τότε θα αποφασιστεί. 
     Έχουμε και μία άλλη αντίφαση ανάμεσα στις δεσμεύσεις σας. Ποια είναι αυτή; Στην ομιλία του Προέδρου σας στο Υπουργείο Δικαιοσύνης -όπως και εσείς παραδεχτήκατε- αναφέρθηκε ότι θα δημιουργήσετε Εφετείο στο Νομό Αιτωλοακαρνανίας. Αυτή σας την πολιτική δέσμευση θα την πάτε στην επιτροπή; Δηλαδή η μία πολιτική δέσμευση πήγε σε απόφαση κατευθείαν μετά από δική σας υπόδειξη στον Άρειο Πάγο, για να αποφασίσει μετά από δικό σας αίτημα, και η άλλη σας πολιτική δέσμευση θα πάει στην επιτροπή; 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σας εξήγησα ότι πήγε στην επιτροπή, γιατί ακόμα δεν είχε τότε συσταθεί ειδική επιτροπή.
     ΜΙΧΑΛΗΣ ΚΑΡΧΙΜΑΚΗΣ: Μα, ο ίδιος είπατε ότι η επιτροπή ήταν υφιστάμενη και ότι εσείς ανανεώσατε τη συνέχειά της. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μπερδεύεστε. 
     ΜΙΧΑΛΗΣ ΚΑΡΧΙΜΑΚΗΣ: Δεν μπερδευόμαστε καθόλου, κύριε Υπουργέ. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σημειώστε τις επισημάνσεις και θα απαντήσετε μετά. 
     ΜΙΧΑΛΗΣ ΚΑΡΧΙΜΑΚΗΣ: Βεβαίως, δεν πρέπει να γίνεται κατ’ αυθαίρετο τρόπο, όπως είπατε, η ίδρυση των εφετείων. Εσείς, όμως, ανοίξατε πρώτοι το δρόμο. Ο αυθαίρετος τρόπος έχει να κάνει με χωροθετήσεις δια πολιτικής απόφασης. Αυτό κάνατε. Χωροθετήσατε εφετεία με πολιτική απόφαση. Βεβαίως, έτσι, όπως μας τα λέτε εκ των υστέρων, σίγουρα δεν πρέπει να γίνεται κατ’ αυθαίρετο τρόπο. Εσείς, όμως, είσθε οι πρώτοι που αυθαιρετήσατε σε αυτήν τη λογική. 
     Κύριε Υπουργέ, εγώ θα επανέλθω σε αυτό που είπα και ζητώ την παρέμβασή σας. Ο λόγος που ανέφερα είναι σημαντικός, πέρα από την εξυπηρέτηση του πολίτη, αν και έχει να κάνει η εξυπηρέτηση του πολίτη και με την καταπολέμηση της διαφθοράς και την ενίσχυση της διαφάνειας. Δεσμευτείτε για την ίδρυση Εφετείου στο Ηράκλειο, για να σπάσουν τα κυκλώματα που υπάρχουν στα Χανιά. Το ξέρετε ότι υπάρχουν. Ψάξτε τις υποθέσεις που σας είπα που πρωτόδικα έχουν καταδικαστεί με οκτώ και δέκα χρόνια φυλακή και αθωώνονται πανηγυρικά στο εφετείο. Τότε θα δείτε το πόσο δίκιο έχουμε και πόσο ορθά θα πράξετε, εάν οδηγηθούμε άμεσα στην ίδρυση και στη λειτουργία Εφετείου Ανατολικής Κρήτης.
     Ευχαριστώ πολύ.
     (Χειροκροτήματα από την πτέρυγα  του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Ο κ. Υπουργός έχει το λόγο.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Θα ήθελα κατ’ αρχήν να ευχαριστήσω τον κ. Καρχιμάκη για τα καλά του λόγια στην πρωτολογία του, καθώς αναγνώρισε την προσπάθεια που καταβάλλεται αυτήν την ώρα για να συνδράμουμε την ανεξάρτητη δικαιοσύνη, στην προσπάθεια να συγκρουσθούμε αποτελεσματικά με την υφιστάμενη διαφθορά στους κόλπους της. 
     Θα ήθελα μόνο να επιβεβαιώσω το εξής, γιατί φαίνεται ότι έγινε παρανόηση από τον συνάδελφο, ότι δηλαδή η ίδρυση του Εφετείου  Καλαμάτας έγινε πριν από τη σύσταση της επιτροπής. Και αυτό διότι ακριβώς αποτέλεσε δέσμευση της Κυβέρνησης. Όμως, καθόλου δεν έγινε με πολιτικά κριτήρια η συγκεκριμένη χωροθέτηση. Τέθηκε υπ’ όψιν του Αρείου Πάγου και ο Άρειος Πάγος συμφώνησε με την ίδρυση του σχετικού Εφετείου. 
     Δεν είναι, λοιπόν, καθόλου πολιτικά τα κριτήρια. Απλώς, από εκεί και πέρα όταν, όπως σας εξήγησα, πλέον κοντά στις δέκα πόλεις διεκδικούν ίδρυση εφετείου, συνειδητοποιήθηκε ότι δεν είναι δυνατόν να πορευθούμε, χωρίς να γίνει μια συστηματική προσπάθεια να ξαναχαράξουμε το δικαστηριακό μας χάρτη.
     Επαναλαμβάνω ότι δεν έχω τη συγκεκριμένη τοποθέτηση, επειδή εγώ ο ίδιος συμφωνώ ή διαφωνώ με την ίδρυση Εφετείου στο Ηράκλειο. Την έχω για λόγους αρχής. Διότι πρώτα θα έρθει το συγκεκριμένο πόρισμα της επιτροπής, το οποίο θα έχει εξετάσει όλες αυτές τις παραμέτρους, στις οποίες αναφερθήκατε, θα έχει ιεραρχήσει τους στόχους και μετά θα πάρουμε εμείς την πολιτική ευθύνη της απόφασης. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας):  Ο κ. Κακλαμάνης έχει ζητήσει το λόγο τον οποίο και έχει.
     ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, δε θέλω να παρέμβω επί του θέματος της τροπολογίας, η συζήτηση άλλωστε έχει ολοκληρωθεί.
      Απλώς εξ αφορμής της αναφοράς του  κυρίου Υπουργού στα λεχθέντα από το συνάδελφο κ. Καρχιμάκη, σχετικά με την προσπάθεια που καταβάλλεται αυτήν τη στιγμή για την αντιμετώπιση της διαφθοράς στους κόλπους της δικαιοσύνης, θα ήθελα μόνο φραστικά, κύριε Υπουργέ, να πω ότι όσο λιγότερο αναφερόμαστε, τα κόμματα και η Κυβέρνηση και ο αρμόδιος Υπουργός, στο έργο που αυτήν τη στιγμή γίνεται από τα αρμόδια όργανα της δικαιοσύνης, τόσο καλύτερο θα είναι.  Και τα αρμόδια όργανα αυτά, όπως γνωρίζει ως νομικός ο κύριος Υπουργός, αλλά και ως Υπουργός Δικαιοσύνης, είναι και οι αρμόδιοι ανακριτές. Ο Εισαγγελέας του Αρείου Πάγου απλώς εποπτεύει του ανακριτικού έργου, δεν αναμειγνύεται σε αυτό, δε γνωρίζει το περιεχόμενο των ανακριτικών εργασιών. Άλλωστε θα υπέπιπτε στο παράπτωμα του Κωνσταντίνου Κόλλια, όταν το 1963 μετέβη στη Θεσσαλονίκη και ήθελε να πληροφορηθεί το περιεχόμενο του έργου του τότε ανακριτή της υπόθεσης Λαμπράκη, κ. Σαρτζετάκη. 
     Πιστεύω ότι καλοπίστως ο κύριος Υπουργός και με διάθεση πράγματι την οποία έχει και αυτός, όπως και όλοι μας θέλει να δει τη δικαιοσύνη απαλλασσόμενη από τα στίγματα που κατά καιρούς απευθύνονται εναντίον της και που δημιουργούνται από πράξεις, παραλείψεις ελάχιστων μελών του Δικαστικού Σώματος. Αλλά πιστεύω και παρακαλώ τον κύριο Υπουργό να το κατανοήσει αυτό. 
     Από τη στιγμή που θα αρχίσουμε να λέμε ότι τώρα προχωρεί αυτό το έργο, διότι υπάρχει πολιτική βούληση, δεν προχωρούσε πριν διότι δεν υπήρχε πολιτική βούληση, αδικούμε πρώτα πρώτα την ίδια την ηγεσία της δικαιοσύνης, η οποία γνωρίζετε, με επικεφαλής τον απελθόντα ήδη Πρόεδρο του Αρείου Πάγου και τον παρόντα Εισαγγελέα του Αρείου Πάγου, ήρχισε αυτό το έργο και εκφράζω την ανησυχία μήπως οι συχνές ανταλλαγές απόψεων του κυρίου Υπουργού με τον προσφάτως εκλεγέντα, πλην αναρμόδιο για το θέμα, Πρόεδρο του Αρείου Πάγου, οι επί τέσσερις, αν δεν κάνω λάθος, συναντήσεις του κυρίου Υπουργού με τον κύριο Πρωθυπουργό και για το θέμα αυτό, όπως ανακοινώθηκε επισήμως, μήπως δημιουργήσουν άλλες εντυπώσεις άσχετες, κύριε Υπουργέ, με την πραγματική διάθεση την οποία έχετε.
     Να μείνουμε όλοι μακριά από αυτήν την υπόθεση, ώστε να μη δοθεί, αν θέλετε και στους πλέον κακοπίστους ή και σ’ αυτούς των οποίων θα αναδειχθούν ευθύνες και θα πρέπει να υπάρξουν κυρώσεις, να ισχυρισθούν οτιδήποτε άλλο. Ιδιαίτερα όσοι ανήκουμε στο νομικό κόσμο της χώρας, το ξέρουμε πάρα πολύ καλά αυτό. Ξέρουμε τα αρνητικά, αν θέλετε, κάθε χώρου κλειστού. Και η δικαιοσύνη, το Σώμα αυτό στους κόλπους του έχει τα αρνητικά του. Και πολλές φορές η όποια διάθεση έξωθεν εκδηλώνεται -ακόμη και από την ίδια, επαναλαμβάνω, την ηγεσία του Αρείου Πάγου, που όμως είναι αναρμόδια να γνωρίζει τι κάνουν οι ανακριτές ώστε να εξαγγέλλει είτε ιδία είτε διά του Υπουργού Δικαιοσύνης τις μελλούμενες πράξεις ως αποτέλεσμα αυτών των ανακρίσεων- μπορεί να παρεξηγηθεί. 
     Αυτό σας παρακαλώ πάρα πολύ να το λάβετε υπ’ όψιν σας. Με αίσθημα ευθύνης υπήρξα για ένα χρόνο και κάτι Υπουργός της Δικαιοσύνης και έκτοτε έχω αρκετές και ως δικηγόρος εμπειρίες, ώστε να θεωρώ ότι και η δικαιοσύνη είναι κάτι σαν την εκκλησία που είναι ένα αναμμένο κάρβουνο. Αν το πλησιάζεις και είναι αναμμένο, θα καείς. Αν είναι σβηστό, θα μουτζουρωθείς. Τώρα, σε κάποια σημεία του είναι σβηστό. Και μην το πλησιάζουμε. Η ίδια η δικαιοσύνη να το κάνει, να ξαναλάμψει πλήρως. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Δικαιοσύνης, κ. Παπαληγούρας.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, κύριε Κακλαμάνη, είμαι πεπεισμένος ότι συμφωνείτε όμως συγχρόνως ότι είναι κρίσιμο να σηματοδοτήσει η πολιτεία συνολικά, ότι αυτήν την ώρα συμπαρίσταται, στην οδυνηρή προσπάθεια την οποία κάνει η δικαιοσύνη. Και νομίζω ότι και εσείς θα συνομολογήσετε…
     ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι οδυνηρή. Όταν κανείς κάνει το καθήκον του, δεν χρειάζεται…
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ναι, αλλά οπωσδήποτε είναι οδυνηρό. Και νομίζω, λέγω, ότι…
     ΑΠΟΣΤΟΛΟΣ ΚΑΚΛΑΜΑΝΗΣ: Το καθήκον της ασκεί. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Πρόεδρε. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επιτρέψτε μου, κύριε Πρόεδρε, να ολοκληρώσω τη φράση μου.
     Νομίζω ότι είναι κρίσιμο να επισημανθεί ότι η πολιτεία συνολικά, η Κυβέρνηση, η Βουλή αυτήν την ώρα συμπαρίσταται στην προσπάθεια αυτοκάθαρσης που κάνει η δικαιοσύνη.
     Θέλω μόνο να σημειώσω ότι ήταν άλλωστε χρήσιμη η παρέμβαση της Κυβέρνησης στο σημείο αυτό, στο μέτρο που με συγκεκριμένο νομοσχέδιο εξόπλισε αυτήν την ώρα τη δικαιοσύνη, έτσι ώστε να μπορεί να προχωρήσει αποτελεσματικά στη διαδικασία της αυτοκάθαρσής της.
     ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή, είναι ανίκανη η δικαιοσύνη να αυτοκαθάρεται;
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε. Δεν είπα αυτό.
     ΑΠΟΣΤΟΛΟΣ ΚΑΚΛΑΜΑΝΗΣ: Είναι λάθος. Ας μην κάνουμε άλλα λάθη. Θα τα βρούμε μπροστά μας.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, επιτρέψτε μου. Δεν είπα αυτό που λέτε. Είπα ότι βοήθησε η Κυβέρνηση με συγκεκριμένη νομοθετική πρωτοβουλία που πήρε και κατά τον τρόπο αυτό ενίσχυσε τη δικαιοσύνη στη διαδικασία της αυτοκάθαρσής της. Αυτό είπα και είμαι πεπεισμένος ότι συμφωνείτε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Κηρύσσεται περαιωμένη η συζήτηση επί της επερωτήσεως με αριθμό 22/16.11.2005, των Βουλευτών του ΠΑ.ΣΟ.Κ. προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο Κρήτης.
     Στο σημείο αυτό, κύριοι συνάδελφοι, δέχεστε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.07΄ λύεται η συνεδρίαση για αύριο ημέρα Τρίτη 29 Νοεμβρίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
                                                            2

