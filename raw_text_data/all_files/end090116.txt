(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ  ΞΣΤ΄
Παρασκευή 16 Ιανουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Κ. Μητσοτάκη και Γ. Παπαδημητρίου, σελ.
2. Ανακοινώνεται ότι στις 23 Ιανουαρίου 2009 θα διεξαχθεί η προ Ημερησίας Διατάξεως Συζήτηση με πρωτοβουλία του Πρωθυπουργού κ. Κώστα Καραμανλή σε επίπεδο Αρχηγών Κομμάτων με θέμα την παιδεία, σελ.
3. Ευχές για ανάληψη Κυβερνητικών καθηκόντων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Πρωθυπουργό:
i. σχετικά με τις πρωτοβουλίες της Ελληνικής Κυβέρνησης για το Παλαιστινιακό, σελ.
ii. σχετικά με τις θέσεις της Ελλάδος στη συμφωνία που προωθεί η Ευρωπαϊκή Ένωση με τη FYROM, σελ.
β) Προς την Υπουργό Εξωτερικών, σχετικά με την κλιμάκωση των Τουρκικών προκλήσεων στο Αιγαίο κ.λπ., σελ.
γ) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη μεταφορά αμερικάνικου οπλισμού προς το Ισραήλ μέσω του λιμανιού στο Πλατυγιάλι Αστακού Αιτωλοακαρνανίας κ.λπ., σελ.
δ) Προς την Υπουργό Απασχόλησης και Κοινωνικής Προστασίας:
i. σχετικά με τις εργασιακές συνθήκες στα συνεργεία καθαρισμού κ.λπ., σελ.
ii. σχετικά με τη συνέχιση λειτουργίας των εργοστασίων του ομίλου Λαναρά, τη διασφάλιση των θέσεων εργασίας κ.λπ., σελ.
4. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Υγείας και Κοινωνικής Αλληλεγγύης, σχετικά με την ψυχιατρική μεταρρύθμιση, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ, σχετικά με τις αντασφαλίσεις και λοιπές διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΒΑΛΗΝΑΚΗΣ Ι., σελ.
ΒΡΕΤΤΟΣ Κ., σελ.
ΚΑΛΑΝΤΖΑΚΟΥ Σ., σελ.
ΚΑΜΜΕΝΟΣ Π., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΧΑΛΒΑΤΖΗΣ Σ., σελ.
ΧΡΙΣΤΟΦΙΛΟΠΟΥΛΟΥ Π., σελ.

Β. Επί της επερώτησης:
ΑΡΑΠΟΓΛΟΥ Δ., σελ.
ΓΕΡΟΝΤΟΠΟΥΛΟΣ Κ., σελ.
ΓΡΗΓΟΡΑΚΟΣ Λ., σελ.
ΚΑΡΑΝΙΚΑΣ Η., σελ.
ΚΑΤΡΙΝΗΣ Μ., σελ.
ΛΑΜΠΙΡΗΣ Η., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΣΑΛΜΑΣ Μ., σελ.
ΣΚΟΥΛΑΚΗΣ Ε., σελ.
ΧΑΡΑΛΑΜΠΟΥΣ Χ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΞΣΤ΄
      Παρασκευή 16 Ιανουαρίου 2009
      
      Αθήνα, σήμερα στις 16 Ιανουαρίου 2009, ημέρα Παρασκευή και ώρα 10.15΄ συνήλθε στην Αίθουσα της Γερουσίας η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιωάννη Κοσμίδη, Βουλευτή Χίου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο κ. Αποστολίδης Λουκάς, Δικηγόρος ζητεί την επαναχορήγηση του περικοπέντος επιδόματος 15%, στους αγωνιστές της Εθνικής Αντίστασης.
      2) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Δήμος Ευρυμενών Νομού Ιωαννίνων ζητεί την ολοκλήρωση της μελέτης επέκτασης και εκσυγχρονισμού του βιολογικού καθαρισμού στο λεκανοπέδιο Ιωαννίνων και την ευρύτερη περιοχή του Καλαμά.
      3) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  ο κ. Παπαγρηγοράκης Μανώλης, επίκουρος καθηγητής οδοντιατρικής του Πανεπιστημίου Αθηνών ζητεί την ασφαλή φύλαξη σκελετικού αρχαιολογικού υλικού της εποχής του 5ου π.χ. αιώνα.
      4) Οι Βουλευτές Αιτωλοακαρνανίας κ. ΔΗΜΗΤΡΙΟΣ ΣΤΑΜΑΤΗΣ, Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  ο Δήμος Παλαίρου Νομού Αιτωλοακαρνανίας ζητεί την ίδρυση λιμενικού σταθμού, στην περιοχή του.
      5) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   ζητεί την άμεση επαναλειτουργία των δρομολογίων του ΟΣΕ από Λαμία σε Στυλίδα και αντίστροφα.
      6) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  η Ιερά Μητρόπολης Μεσσηνίας ζητεί την αποτροπή της εγκατάστασης δεματοποιημένων απορριμάτων στην περιοχή <<Καβάλα>> του Δήμου Ιθώμης.
      7) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  το Εργατοϋπαλληλικό Κέντρο Κέρκυρας ζητεί την τοποθέτηση του απαραίτητου προσωπικού, στο Τμήμα Κοινωνικής Επιθεώρησης Κέρκυρας.
      8) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας με το οποίο ζητείται η άμεση αποκατάσταση των ζημιών που δημιούργησε η καθίζηση στην πυρόπληκτη Ζαχάρω.
      9) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην καταγγελία του Δημάρχου Αρχαίας Ολυμπίας για το κλείσιμο του υποκαταστήματος ΟΤΕ στην περιοχή του.
      10) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  ο Σύνδεσμος Ενοικιαζομένων Δωματίων - Διαμερισμάτων Νομού Λάρισας διαμαρτύρεται γιατί τα μέλη του δεν έχουν τη δυνατότητα πρόσβασης σε ADSL Internet.
      11) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  η Ομοσπονδία Επαγγελματιών - Βιοτεχνών - Εμπόρων Εύβοιας ζητεί την τοποθέτηση γιατρού οφθαλμιάτρου στην περιοχή για τις ανάγκες των ασφαλισμένων του ΟΑΕΕ.
      12) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία   ζητεί τη λήψη μέτρων για τη διασφάλιση της υγείας των κατοίκων στα νησιά του βορείου Αιγαίου, από τη λειτουργία εργοστασίου ηλεκτροπαραγωγής με λιθάνθρακα που πρόκειται να λειτουργήσει στη γειτονική Τουρκία.
      13) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  συμμετέχοντες εκπαιδευτικοί στο Πρόγραμμα Επιμόρφωσης Στελεχών Γραφείων Σύνδεσης με την Αγορά Εργασίας και Επαγγελματικού Προσανατολισμού ζητούν το συνυπολογισμό χρόνου σε εκπαιδευτικό σεμινάριο της επαγγελματικής εκπαίδευσης (ΕΠΑΛ/ΕΠΑΣ).
      14) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  σωφρονιστικοί υπάλληλοι κλειστής φυλακής Πατρών διαμαρτύρονται για τις συνθήκες και το ωράριο εργασίας τους.
      15) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Γεώργιος Αλεβίζος εκφράζει τις απόψεις του για την ακτοπλοϊκή επανασύνδεση της Σητείας με τα Δωδεκάνησα.
      16 Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η υλοποίηση του προγράμματος της εκτατικής κτηνοτροφίας κ.λπ..
      17) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην έλλειψη προσωπικού από την Τεχνική Υπηρεσία Νομαρχιακής Αυτοδιοίκησης Λασιθίου.
      18) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο χρονοδιάγραμμα ολοκλήρωσης του Βόρειου Οδικού Άξονα της Κρήτης.
      19) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην πτωτική πορεία που παρουσιάζει η κτηνοτροφία στην Κρήτη.
      20) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις αναπτυξιακές προτεραιότητες του Νομού Λασιθίου.
      21) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η λήψη μέτρων για την αντιμετώπιση της ανεξέλεγκτης βόσκησης στην ευρύτερη περιοχή του Δήμου Ιεράπετρας στην Κρήτη.
      22) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη ολοκλήρωσης έργων υποδομής στην Κρήτη. 
      23) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο κ. Καραπλής Γεώργιος ζητεί τη μεταφορά και περίθαλψη στη χώρα μας, παιδιών από την Παλαιστίνη.
      24) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Δήμαρχος Αγίου Στεφάνου Αττικής διαμαρτύρεται για τις σχεδιαζόμενες ρυθμίσεις στον κόμβο της Εθνικής Οδού στον Άγιο Στέφανο.
      25) Οι Βουλευτές Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  καθηγητές των Πανεπιστημίων Πατρών και Ιωαννίνων ζητούν την ισοτιμία μεταπτυχιακών τίτλων των εν λόγω πανεπιστημίων.
      26) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  οι κ.κ. Στάθης και Βασιλική Παπαδοπούλου, κάτοικοι Σκήτης Κοζάνης ζητούν την τιμωρία των ενόχων για το τροχαίο ατύχημα με θύμα το παιδί τους.
      27) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Εξωραϊστικός Σύλλογος Οικιστών Εργατικών Κατοικιών Σερβίων Νομού Κοζάνης ζητούν από τον ΟΕΚ το διακανονισμό της αποπληρωμής δόσεων.
      28) Οι Βουλευτές Α Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  το Σωματείο Εργατοτεχνιτών Γούνας - Ιματισμού - Κλωστοϋφαντουργίας Νομού Καστοριάς ζητεί να δοθεί έκτακτο οικονομικό βοήθημα στους άνεργους γουνεργάτες.
      29) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Γιάννης Κωνσταντακάκης, κάτοικος Γιαννιτσών ζητεί να λειτουργεί γραφείο δευτεροβάθμιας εκπαίδευσης και στα Γιαννιτσά.
      30) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  το Τεχνικό Επιμελητήριο της Ελλάδος- Τμήμα Βορειοανατολικού Αιγαίου ζητεί να ενημερωθεί για τις προϋποθέσεις νομιμοποίησης αυθαιρέτων κτισμάτων εντός αρχαιολογικών χώρων.
      31) Ο Βουλευτής Πέλλης κ. ΙΟΡΔΑΝΗΣ (ΔΑΝΗΣ) ΤΖΑΜΤΖΗΣ  κατέθεσε αναφορά με την οποία   ζητεί τη μετάταξη της κ. Ευαγγελίας Ουζούνη, νοσηλεύτριας
      32) Ο Βουλευτής Πέλλης κ. ΙΟΡΔΑΝΗΣ (ΔΑΝΗΣ) ΤΖΑΜΤΖΗΣ  κατέθεσε αναφορά με την οποία   ζητεί τη μετατροπή της σύμβασης του κ. Θεόφιλου Σιδηρόπουλου σε ΙΔΑΧ.
      Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11420/12-12-08 και 11554/16-12-08 ερωτήσεις του Βουλευτή κ. Κυριάκου Βελόπουλου δόθηκε με το υπ’ αριθμ. 1806/1822/5-1-09 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Στην με αριθμό 11420/12-12-08 και 11554/16-12-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 1806/1822/5-1-09 έγγραφο από τον Υφυπουργό κ. Θάνο Ξανθόπουλο η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της Ειδικής Υπηρεσίας του ΥΠΕΧΩΔΕ, σας ενημερώνουμε για τα εξής:
      1. Στο σχέδιο των Τευχών της Διακήρυξης που αναθεωρήθηκαν και διανεμήθηκαν στους υποψήφιους Παραχωρησιούχους, τον Φεβρουάριο του 2004 και συγκεκριμένα στο εδάφιο 25.1.4 του Σχεδίου Σύμβασης Παραχώρησης περιγράφεται λεπτομερώς τόσο ο μηχανισμός είσπραξης διοδίων τελών κατά τη διάρκεια της κατασκευαστικής περιόδου, όσο και το ύψος και η προοδευτική αύξηση του διοδίου τέλους ανά χλμ. ανάλογα με την πρόοδο των κατασκευών, από ευρώ 0.0225/χλμ. σε ευρώ 0.040/χλμ. σε τιμές 1/1/2003, (έχει κατατεθεί στη διαρκή Επιτροπή Οικονομικών Υποθέσεων). Αυτά ακριβώς τα διόδια τέλη ανά χλμ. διατηρήθηκαν και στις Συμβάσεις που ψηφίστηκαν στη Βουλή και βάσει του προαναφερθέντος οικονομικού μοντέλου είχε αποφασιστεί να είναι ακριβώς τα ίδια για όλες τις συμβάσεις παραχώρησης.
      Όσον αφορά τις διαδικασίες εφαρμογής και τις αυξήσεις των διοδίων τελών, τόσο τα αρχικά (περιόδου 2001-2003) όσο και τα τελικά τεύχη της διακήρυξης ρητά προβλέπουν ότι γίνονται με πλήρη ευθύνη του Παραχωρησιούχου, σύμφωνα με τους αναλυτικούς όρους της κυρωθείσας Σύμβασης.
      Από τα παραπάνω προκύπτει ότι το συγκεκριμένο άρθρο των Συμβάσεων. για το ύψος των διοδίων και την διαδικασία εφαρμογής τους, είχε ήδη ανακοινωθεί στους Παραχωρησιούχους πριν από τον Μάρτιο του 2004. Μετά την σύνταξη των τεχνικών και περιβαλλοντικών μελετών της περιόδου 2004-2007, το άρθρο αυτό για το ύψος των διοδίων διατηρήθηκε αυτούσιο και δεν αποτέλεσε αντικείμενο διαπραγμάτευσης παρά το γεγονός ότι ασκήθηκαν πιέσεις από τους Παραχωρησιούχους για περαιτέρω αύξηση, λόγω του προκύψαντος από τις μελέτες κατασκευαστικού κόστους (υψηλότερου από τις πρώτες εκτιμήσεις του 2001 χωρίς μελέτες) αλλά και των αυξήσεων που είχαν ήδη γίνει κατά την τριετία 2004-2006 στα διόδια των άλλων Ευρωπαϊκών αυτοκινητοδρόμων, όπως φαίνεται από το διάγραμμα, με τις σήμερα ισχύουσες νέες τιμές διοδίων, το οποίο κατατέθηκε και στη Βουλή.
      2. Σε όλες τις Συμβάσεις Παραχώρησης προβλέπεται, για τους υπάρχοντες αυτοκινητόδρομους με όλες τις αναγκαίες τεχνικές λεπτομέρειες, η άμεση και ριζική βελτίωση της ποιότητας μετακινήσεων, η παροχή ασφαλέστερων υπηρεσιών και παρόδιων εξυπηρετήσεων, οι βελτιώσεις στον ηλεκτροφωτισμό, οι αντικαταστάσεις και επεκτάσεις στηθαίων ασφαλείας, η επέκταση του αντιολισθηρού τάπητα, η αυξημένης ποιότητας και ταχύτητας παροχή πρώτων βοηθειών, αποκατάσταση της καλής ποιότητας του οδοστρώματος μετά από ατύχημα κ.ά.
      3. Από το σημερινό Υπουργό ΠΕΧΩΔΕ έγινε μια μείζονος οικονομικής σημασίας βελτίωση στο χρηματοοικονομικό μοντέλο, από την οποία προέκυψε, εκ του αποτελέσματος των διαγωνισμών, ένα τεράστιο οικονομικό όφελος του Ελληνικού Δημοσίου. Ειδικότερα, οι Παραχωρησιούχοι δεσμεύονται με την προσφορά τους να προσδιορίσουν ανά έτος τις ελάχιστες εγγυημένες πληρωμές προς το Ελληνικό Δημόσιο από τα ακαθάριστα έσοδα των διοδίων που εισπράττουν και το συνολικό μέγεθος αυτών των πληρωμών, επηρεάζει καίρια τον αλγόριθμο επιλογής της καλλίτερης για το Δημόσιο προσφοράς. Λόγω και του επιτευχθέντος ανταγωνισμού, τα αποτελέσματα των διεθνών διαγωνισμών διασφάλισαν ένα εγγυημένο και συγκεκριμένο σύνολο εισπράξεων για το Ελληνικό Δημόσιο, ύψους πολλών δισ. ευρώ: Με τα ποσά αυτά διασφαλίζεται η ριζική αναβάθμιση του εθνικού και του επαρχιακού οδικού δικτύου κατά την κρίσιμη, μετά το νέο κοινοτικό πλαίσιο στήριξης (ΕΣΠΑ), περίοδο.
      4. Θέτουμε υπόψη σας αντίγραφο της με αρ.πρ. 378/380/381/384/392/4.12.08 σχετικής απάντησής μας, την οποία έχουμε ήδη κοινοποιήσει στους Βουλευτές όλων των κομμάτων, το περιεχόμενο της οποίας ως προς τις γενικότερες αρχές, καλύπτει τμήμα της ουσίας της ερώτησής σας.
      Ο Υφυπουργός
      Θ. ΞΑΝΘΟΠΟΥΛΟΣ»
      2. Στην με αριθμό 11246/9-12-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 57263/ΕΥΣΣΑΑΠ3413/5-1-09 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού σας γνωστοποιούμε τα ακόλουθα:
      Με την επιστολή της 3ης Δεκεμβρίου 2008 των Γενικών Διευθυντών Γεωργίας και Ανάπτυξης της Υπαίθρου, Απασχόλησης, Κοινωνικών Υποθέσεων και Ίσων Ευκαιριών, Ναυτιλιακών Υποθέσεων & Αλιείας και Περιφερειακής Πολιτικής, η Ευρωπαϊκή Επιτροπή ενημέρωσε τα Κράτη Μέλη για τη δυνατότητα παράτασης της περιόδου επιλεξιμότητας των δαπανών για τα προγράμματα του Γ΄ ΚΠΣ 2000-2006 για ένα εξάμηνο, δηλ. μέχρι 30/6/2009, εξαιτίας των ειδικών συνθηκών που προκύπτουν από την παγκόσμια χρηματοπιστωτική κρίση.
      Η κρίση αυτή, σύμφωνα με την Επιτροπή, έχει αρχίσει να έχει επιπτώσεις στην πραγματική οικονομία των κρατών μελών της Ε.Ε., και αναμένεται να επιφέρει σημαντικές αλλαγές στις κοινωνικο-οικονομικές συνθήκες και στην αγορά εργασίας, με αποτέλεσμα οι ρυθμοί ανάπτυξης των κρατών μελών, να επιβραδύνονται και να επηρεάζουν το σύνολο των οικονομικών και κοινωνικών δραστηριοτήτων.
      Μετά τα παραπάνω και προκειμένου, να διασφαλιστεί η αποτελεσματική ολοκλήρωση των έργων/δράσεων και το ομαλό κλείσιμο των ΕΠ του ΚΠΣ 2000-2006, το ΥΠΟΙΟ ζήτησε από τους Προέδρους των Επιτροπών Παρακολούθησης να ενημερώσουν τα μέλη των Επιτροπών τους και να ζητήσουν τη σύμφωνη γνώμη τους για να υποβληθεί αίτημα παράτασης, προς την Ευρωπαϊκή Επιτροπή, της ημερομηνίας επιλεξιμότητας των δαπανών του Επιχειρησιακού τους Προγράμματος ή Αξόνων Προτεραιότητας αυτού που δεν έχουν παραταθεί με προηγούμενη απόφαση, έως τις 30 Ιουνίου 2009 .
      Το αίτημα της παράτασης θα υποβληθεί μετά την έγκριση των Επιτροπών Παρακολούθησης από το ΥΠΟΙΟ στην Ε.Ε. μέχρι την 31-12-2008
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      3. Στην με αριθμό 6999/22-2-2008 ερώτηση των Βουλευτών κυρίων Αθανασίου Πλεύρη και Βαΐτση Αποστολάτου δόθηκε με το υπ’ αριθμ.Β-1047/1-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6999/22-2-2008 που κατέθεσαν στη Βουλή οι Βουλευτές κ.κ. Αθ. Πλεύρης και Βαϊτσης Αποστολάτος, σχετικά με την Οδική Ασφάλεια και τη μείωση των τροχαίων ατυχημάτων, θέτουμε υπόψη σας ότι:
      Το Υπ.Μ.Ε. κατάρτισε το Στρατηγικό Σχέδιο για τη βελτίωση της Οδικής Ασφάλειας στην Ελλάδα για τα έτη 2006 - 2010. Στο πλαίσιο του υπόψη προγράμματος υλοποιούνται διάφορες δράσεις:.
      α) Μια εξ αυτών είναι η αναθεώρηση διατάξεων του Κώδικα Οδικής Κυκλοφορίας (Κ.Ο.Κ). Κεντρική λογική είναι η θέσπιση ενός σύγχρονου πλαισίου αντιμετώπισης της παραβατικότητας με ιδιαίτερα αποτρεπτικό χαρακτήρα όσον αφορά στις παραβάσεις εκείνες που θέτουν σε κίνδυνο την ανθρώπινη ζωή. Στόχος ήταν και παραμένει να είναι, ο νέος νόμος να αποτελέσει ένα κανονιστικό πλαίσιο το οποίο θα δράσει προληπτικά για την αντιμετώπιση του προβλήματος της οδικής ασφάλειας και της κυκλοφορίας επί των οδών γενικότερα.
      β) Ιδιαίτερη έμφαση δίνεται επίσης και στο θέμα της διαρκούς ενημέρωσης και ευαισθητοποίησης του κοινού για τις αλλαγές που επήλθαν με την αναθεώρηση των διατάξεων του Κ.Ο.Κ. αλλά και για υφιστάμενες διατάξεις που φαίνεται ότι δεν είναι ευρέως γνωστές. Για το λόγο αυτό αφενός εδόθη επαρκής χρόνος από τη δημοσιοποίηση έως και την εφαρμογή του νέου νόμου και αφετέρου με προγράμματα επικοινωνιακής πολιτικής του ΥΠ.Μ.Ε. έγινε προσπάθεια να ενημερωθούν οι πολίτες για τις επικείμενες αλλαγές. Πιο συγκεκριμένα, το Υπ.Μ.Ε. παρήγαγε κατάλληλο ενημερωτικό υλικό με τίτλο «Η ζωή βάζει τους κανόνες» με χρήσιμες πληροφορίες για τις αλλαγές του Κ.Ο.Κ. και τη σωστή και ασφαλή κυκλοφορία στους δρόμους το οποίο και διενεμήθη σε δεκάδες χιλιάδες αντίτυπα. Το έντυπο αυτό διατέθηκε σε σταθμούς διοδίων του οδικού δικτύου, σε μεγάλες εκθέσεις όπου υπήρξε παρουσία του Υπ.Μ.Ε. με περίπτερο (έκθεση αυτοκινήτου Ελληνικού, Δ.Ε.Θ.) και ταχυδρομήθηκε σε σπίτια. Επίσης, το Υπ.Μ.Ε. προώθησε και συνεχίζει να προωθεί ενημερωτική καμπάνια έντυπη, τηλεοπτική και ραδιοφωνική για την πρόληψη των παραβάσεων εκείνων που εμφανίζουν αυξημένους δείκτες έκθεσης στον κίνδυνο όπως η οδήγηση υπό την επήρεια αλκοόλ και η μη χρήση ζώνης και κράνους ασφαλείας σε μία στοχευόμενη προσπάθεια του Υπουργείου να ευαισθητοποιήσει τους νέους οδηγούς.
      γ) Προς την κατεύθυνση επίτευξης του στόχου της βελτίωσης του επιπέδου της οδικής ασφάλειας της χώρας κινείται και η εντατικοποίηση των τεχνικών ελέγχων των οχημάτων και η επέκτασή τους και σε άλλες κατηγορίες οχημάτων όπως τα δίκυκλα.
      δ) Επιπρόσθετα, προωθείται η αναδιάρθρωση του συστήματος εκπαίδευσης και εξέτασης των υποψηφίων οδηγών. Για την εξυγίανση φαινομένων δυσλειτουργιών του συστήματος εξέτασης υποψηφίων οδηγών το Υπ.Μ.Ε. έλαβε δραστικά μέτρα όπως η καθιέρωση του μηχανογραφικού συστήματος θεωρητικής εξέτασης των υποψηφίων οδηγών, η επιμήκυνση του χρόνου επανεξέτασης του υποψηφίου οδηγού ο οποίος δεν προσήλθε κατά τον προγραμματισμένο χρόνο στις πρακτικές εξετάσεις κ.λπ.. Επίσης, στο πλαίσιο αυτό αποφασίστηκε η κατασκευή των πιστών εξέτασης των υποψηφίων οδηγών στις οποίες θα πραγματοποιούνται οι διακριτές ασκήσεις (ελιγμοί αναστροφής, παρκαρίσματος, οπισθοπορείας με γωνία κ.λπ.). Επίσης, το Υπ.Μ.Ε. στο πλαίσιο προαγωγής της οδικής ασφάλειας στη χώρα μας επεξεργάζεται και άλλες τροποποιήσεις στο υφιστάμενο καθεστώς σχετικά με την πρακτική εξέταση των υποψηφίων οδηγών.
      ε) Εξέχοντα ρόλο στην όλη προσπάθεια αποτελεί η ένταξη της κυκλοφοριακής αγωγής στην εκπαιδευτική διαδικασία με σκοπό την εκπαίδευση των ατόμων από μικρή ηλικία και τη δημιουργία μιας περισσότερο ευαισθητοποιημένης γενιάς πολιτών για τους. οποίους η σωστή κυκλοφοριακή αγωγή θα αποτελεί στάση ζωής. Για τον λόγο αυτό έχουν πραγματοποιηθεί τα εξής βήματα:
      - Για το Δημοτικό έχει ξεκινήσει ολοκληρωμένο πρόγραμμα στα Πάρκα Κυκλοφοριακής Αγωγής (Π.Κ.Α.). Έχει παραχθεί «ο Οδηγός Εκπαίδευσης Κυκλοφοριακής Αγωγής» σε έντυπη και ηλεκτρονική μορφή και έχει αποσταλεί σε όλους τους Δήμους που διαθέτουν τα Π.Κ.Α. και στις Πρωτοβάθμιες Δ/νσεις Εκπαίδευσης των αντίστοιχων Νομαρχιών προκειμένου να χρησιμοποιηθεί ως υποστηρικτικό υλικό από τους εκπαιδευτές των Π.Κ.Α.. Επιπρόσθετα, σε συνεργασία και με το Αριστοτέλειο Πανεπιστήμιο Θεσσαλονίκης πραγματοποιείται αξιολόγηση των δραστηριοτήτων των δήμων που έχουν τα Πάρκα Κυκλοφοριακής Αγωγής. Μάλιστα, το Υπ.Μ.Ε. με το υπ. αριθμ. πρωτ. 8797/1105/11-2-2008 έγγραφο του Υπουργού προς 97 Δήμους της χώρας των οποίων τα Π.Κ.Α. έχουν ολοκληρωθεί, επανέρχεται στο θέμα υπενθυμίζοντας τις υποχρεώσεις των Δήμων έναντι των υπογραφόμενων συμβάσεων για τη λειτουργία και συντήρηση των Π.Κ.Α. καθώς και την αξιοποίηση του εκπαιδευτικού υλικού.
      Εντός του επόμενου διαστήματος προγραμματίζεται η διενέργεια νέου σεμιναρίου εκατό (-100-) και πλέον νέων εκπαιδευτών που μας προτάθηκαν από τους Δήμους για την εύρυθμη λειτουργία των Π.Κ.Α.
      - Για το Γυμνάσιο και Λύκειο σε συνεργασία με το Ίδρυμα Ευγενίδου ετοιμάζεται εγχειρίδιο για την κυκλοφοριακή αγωγή των μαθητών.
      στ) Θεσπίστηκε νέο Σύστημα Ελέγχου Συμπεριφοράς Οδηγών, το γνωστό Point System, προς την κατεύθυνση να τιμωρούνται αυστηρότερα οι παραβάσεις εκείνες που θέτουν σε κίνδυνο την ανθρώπινη ζωή. Η εισαγωγή των βαθμών ποινής πλέον γίνεται αυτόματα με την χρήση Η/Υ.
      ζ) Με την εφαρμογή της οδηγίας 2003/59 από τον Σεπτέμβριο του τρέχοντος έτους διασφαλίζεται η αρχική επιμόρφωση και περιοδική κατάρτιση των επαγγελματιών οδηγών φορτηγών και λεωφορείων σε θέματα μεταξύ άλλων ασφαλούς φόρτωσης, οικονομικής και οικολογικής οδήγησης, ασφαλούς οδικής συμπεριφοράς κ.λπ..
      Εν κατακλείδι, σημειώνεται ότι το ΥΠ.Μ.Ε. σχεδιάζει και συνεχίζει να προωθεί ανάλογες δράσεις και είναι στη διάθεση κάθε φορέα που αναλαμβάνει ανάλογες πρωτοβουλίες, προκειμένου να συνεισφέρει ενεργά.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      4. Στην με αριθμό 5693/18-9-2008 ερώτηση των Βουλευτών κυρίων Κυριάκου Βελόπουλου και Αθανασίου Πλεύρη δόθηκε με το υπ’ αριθμ. 3580Β/10-10-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Η υπηρεσιακή πρωτοβουλία της αρμόδιας Δ/νσης Πολεοδομικού Σχεδιασμού του ΥΠΕΧΩΔΕ για την διερεύνηση τροποποίησης των ισχυόντων Π. Δ/γμάτων της περιοχής της Πλάκας, προήλθε από τις δυσλειτουργίες που έχουν σημειωθεί διαχρονικά στην περιοχή (π.χ. αδυναμία χωροθέτησης Τραπεζών), τις επιπτώσεις από τα έργα ανάπλασης-πεζοδρόμησης στα πλαίσια ενοποίησης των αρχαιολογικών χώρων, από προτάσεις που είχαν κατατεθεί και από την ανάγκη επαναπροσδιορισμού ρυθμίσεων που ισχύουν από πολλού, και έρχονται σε αντίθεση με την διαμορφωμένη σήμερα πραγματικότητα.
      Η ΕΑΧΑ υπέβαλε στην εν λόγω Δ/νση μελέτη με τίτλο «Αναγνώριση και Προτάσεις Παρεμβάσεων Περιοχής Πλάκας», η οποία αφορά σε καταγραφή των υφιστάμενων προβλημάτων και περιλαμβάνει προτάσεις για τροποποίηση του ισχύοντος διατάγματος χρήσεων στην περιοχή της Πλάκας και η οποία έχει εκπονηθεί από τους καθηγητές του Ε.Μ.Π. Δ. Ζήβα, Ε. Μαΐστρου, Μ. Γραφάκου και τους συνεργάτες τους.
      Η θέση της Πολιτικής ηγεσίας του Υπουργείου, όπως άλλωστε δημοσιοποιήθηκε σε σχετική Ανακοίνωση Τύπου του ΥΠΕΧΩΔΕ συνοψίζεται στα εξής:
      -Στην περιοχή της Πλάκας η κατοικία πρέπει να τίθεται σε απόλυτη προτεραιότητα και να προστατεύεται
      -Οι χρήσεις που απαγορεύονται σήμερα στην Πλάκα (π.χ. μπαρ, κ.λπ. όπως επίσης και λειτουργία καταστημάτων στις ταράτσες) θα συνεχίσουν να απαγορεύονται
      -Όσες περιοχές χαρακτηρίζονται σήμερα καθαρό περιοχές κατοικίας, θα παραμείνουν έτσι 
      -Η φυσιογνωμία και ο χαρακτήρας της Πλάκας θα προστατευτούν απολύτως.
      -Εάν γίνουν σε συγκεκριμένα σημεία επιμέρους διορθωτικές αλλαγές, αυτές θα προκύψουν  μετά από διαβούλευση και διάλογο.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      5. Στην με αριθμό 6966/1-10-2008 ερώτηση των Βουλευτών κυρίων Γεωργίου Μαρίνου, Νικολάου Γκατζή, Αχιλλέα Κανταρτζή, Αντωνίου Σκυλλάκου δόθηκε με το υπ’ αριθμ. 1524/13-10-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής:
      1. Οι ιδιοκτησίες των αναφερόμενων δικαιούχων έχουν απαλλοτριωθεί με την ΚΥΑ 1051531/4822/0010/26-6-2003 των Υπουργών Οικονομίας και Οικονομικών και ΠΕ.ΧΩ.Δ.Ε. για την κατασκευή του Οδικού Άξονα ΠΑΘΕ και ειδικότερα για την Παράκαμψη Καμένων Βούρλων Φθιώτιδας.
      2. Η παραπάνω απαλλοτρίωση έχει συντελεσθεί στις 17-9-2005 με την καταβολή των αποζημιώσεων συνολικού ποσού δεκαοκτώ εκατομμυρίων πεντακοσίων χιλιάδων ΕΥΡΩ (18.500.000), που καθορίσθηκαν με την απόφαση 159/05 του Μονομελούς Πρωτοδικείου Λαμίας.
      3. Στη συνέχεια, κατατέθηκε αίτηση οριστικού προσδιορισμού και από τις δυο πλευρές (Δημόσιο και Δικαιούχους) στο Εφετείο Λαμίας το οποίο εξέδωσε την απόφαση του 138/2008, πλην όμως αυτή δεν έχει μέχρι σήμερα καθαρογραφεί, θεωρηθεί και διαβιβασθεί στο ΥΠΕΧΩΔΕ.
      4. Κατά συνέπεια, το Δημόσιο δεν μπορεί να προβεί σε καμία επίσημη ενέργεια πριν από τη λήψη της θεωρημένης απόφασης και συγκεκριμένα στη σύνταξη λογιστικών πινάκων κατά ιδιοκτησία και σε αίτημα για χορήγηση του ποσού αυτού από το Υπουργείο Οικονομίας. Είναι προφανές ότι η δαπάνη αυτή δεν μπορούσε να προγραμματιστεί, διότι δεν είναι γνωστή η διαφορά αποζημίωσης μεταξύ Πρωτοδικείου και Εφετείου.
      Ο Υφυπουργός
      Θ. ΞΑΝΘΟΠΟΥΛΟΣ»
      6. Στην με αριθμό 9072 ερώτηση του Βουλευτή κ. Ελευθερίου Αυγενάκη δόθηκε με το υπ΄αριθμ. Φ90022/13033/1140/29.5.08 έγγραφο από την Υπουργό Απασχόλησης η ακόλουθη απάντηση:
      «Απαντώντας στην με αρ. πρωτ. 9072/26.03.2008 Ερώτηση που κατατέθηκε στη Βουλή από τον Βουλευτή κ. Λευτέρη Αυγενάκη) σχετικά με την διαδικασία χορήγησης αναπηρικών καθισμάτων από τα ασφαλιστικά ταμεία αρμοδιότητάς μας και σύμφωνα με όσα μας πληροφόρησαν οι υπηρεσίες τους, σας γνωρίζουμε τα ακόλουθα:
      1. 'Ιδρυμα Κοινωνικών Ασφαλίσεων -Ενιαίο Ταμείο Ασφάλισης Μισθωτών 
      (Ι.Κ.Α.-Ε. Τ.Α.Μ.)
      Σύμφωνα με το άρθρο 28 παρ. ] εδ. δ' του Κανονισμού Ασθενείας ΙΚΑ-ΕΤ ΑΜ, το Ίδρυμα, για την αποκατάσταση της υγείας ή της επαγγελματικής ικανότητας) ή για την ανακούφιση της νοσηρής κατάστασης των δικαιούχων παροχών. χορηγεί με ειδικότερες προϋποθέσεις. συγκεκριμένα είδη πρόσθετης περίθαλψης. με καθορισμένα, για κάθε ένα, τεχνικά χαρακτηριστικά και αποδοτέο ποσό.
      Μεταξύ των χορηγουμένων από το ΙΚΑ-ΕΤ ΑΜ ορθοπεδικών-ορθωτικών ειδών και τεχνητών μελών) έχουν περιληφθεί όλες οι κατηγορίες «αναπηρικών αμαξιδίωv» για την εξυπηρέτηση των ασφαλισμένων ανάλογα με τη γενική κλινική τους εικόνα, σε περιπτώσεις μερικής ή ολικής αναπηρίας) προσωρινής ή μόνιμης.
      Η έγκριση του κατάλληλου και ενδεδειγμένου αναπηρικού αμαξιδίου (απλού ή ηλεκτροκίνητου) για την επανάκτηση της λειτουργικής αυτονομίας κάθε ασφαλισμένου. δίδεται από τα υγειονομικά όργανα του Ιδρύματος.
      Ειδικότερα για τη χορήγηση των ηλεκτροκίνητων αναπηρικών αμαξιδίων) λαμβάνονται υπόψη η μορφή αναπηρίας) η πνευματική ικανότητα, οι φυσιολογικές αντιδράσεις όρασης. ακοής. η ψυχολογική και λειτουργική αναγκαιότητα επικοινωνίας με το περιβάλλον. η αναγκαιότητα μετακίνησης λόγω επαγγέλματος. σπουδών ή άλλων δραστηριοτήτων.
      Τα στοιχεία αυτά εξετάζονται από τον θεραπευτή, ανάλογης με την πάθηση ειδικότητας του Ιδρύματος, που παραπέμπει τον ασφαλισμένο στην Α΄ βάθμια Υγειονομική Επιτροπή του Υποκαταστήματος.
      Η παρούσα διαδικασία έγκρισης έχει απλουστευθεί, δεδομένου ότι προγενέστερες οδηγίες, για τη χορήγηση του είδους, απαιτούσαν επιπρόσθετα γνωμάτευση από τις Έκτακτες Ειδικές Υγειονομικές Επιτροπές των Περιφερειακών Μονάδων Υγείας, διαδικασία που καταργήθηκε για την αποφυγή της ταλαιπωρίας των ασφαλισμένων.
      Η γνωμάτευση των Α΄ βάθμιων Υγειονομικών Επιτροπών δεν μπορεί να παρακαμφθεί αφενός γιατί είναι θεσμοθετημένο υγειονομικό όργανο από τον Κανονισμό του Ιδρύματος, αφετέρου απαιτείται για τα χορηγούμενα «ΜΗ ΣΥΝΗΘΗ» είδη, από το άρθρο 28 παρ. 5 του Κανονισμού Ασθένειας του Ιδρύματος.
      Όσον αφορά στον καθορισμό της ηλικίας από 18-65, που έχει τεθεί ως προϋπόθεση για τη χορήγηση των «ηλεκτροκίνητων αναπηρικών αμαξιδίων», τον περιορισμό αυτόν επέβαλαν ιατρικοί λόγοι και ειδικότερα, να μην εκτεθεί σε κίνδυνο ο ασφαλισμένος που δεν έχει, λόγω της ηλικίας, την απαιτούμενη πνευματική ικανότητα και τις φυσιολογικές αντιδράσεις για την κυκλοφορία του εκτός κατοικίας. Το όριο για τη χορήγηση του είδους ήταν τα 60 έτη και αυξήθηκε στο 650.
      Σχετικά με το αποδοτέο από το Ίδρυμα ποσό, ανά κατηγορία αναπηρικού αμαξιδίου, δεν υπάρχει απόκλιση από την τιμή πώλησης στην ελληνική αγορά, όπως αποδεικνύεται από τα τιμολόγια αγοράς, που κατατίθενται στα Υποκαταστήματα του ΙΚΑ-ΕΤΑΜ.
      Ενδεικτικά, αναφέρεται ότι το Ίδρυμα για «ηλεκτροκίνητο απλό αναπηρικό αμαξίδιο» αποδίδει το ποσό των 3.850,00 ευρώ συν ΦΠΑ και για το «ηλεκτροκίνητο ενισχυμένο αναπηρικό αμαξίδιο με 2 μοτέρ» το ποσό των 5.810,00 ευρώ συν ΦΠΑ. Για το «κάθισμα από ειδικό ελαφρύ υλικό, κατόπιν λήψεως προπλάσματος με τα εξαρτήματα αυτού», αποδίδεται το ποσόν των 9.050,00 ευρώ συν ΦΠΑ.
      Τέλος, όλοι οι εξειδικευμένοι τύποι προθέσεων και ορθωτικά μηχανήματα αποκατάστασης, όλες οι κατηγορίες αναπηρικών αμαξιδίων, με καθορισμένα ποσά που συμβαδίζουν με τις τιμές πώλησης αυτών στην ελληνική αγορά, έπειτα από ενδελεχή έρευνα που διενήργησε η Διεύθυνση Παροχών του ΙΚΑ-ΕΤΑΜ, περιλαμβάνονται σε αυτά που αποδίδονται από το Ίδρυμα.
      2. Ταμείο Συντάξεως και Αυτασφαλίσεως Υγειονομικών (Τ.Σ.Α. Υ.)
      Σύμφωνα με το άρθρο 6, παράγραφο A8.1. της με αριθ. οικ.2/7029/0094/05 Κ.Υ.Α. του «Νέου Κανονισμού Παροχών του Ο.Π.Α.Δ.», τον οποίο ακολουθεί και το ΤΣΑΥ, παρέχονται στους άμεσα ή έμμεσα ασφαλισμένους τα ενδεδειγμένα προς αποκατάσταση της υγείας ή προς ανακούφιση από τη νοσηρή τους κατάσταση θεραπευτικά, διαγνωστικά, ορθοπεδικά μέσα και προθέσεις, βάσει κρατικού τιμολογίου. Τα είδη, για τα οποία δεν υπάρχει κρατικό τιμολόγιο, κοστολογούνται με απόφαση των Υπουργών Οικονομίας και Οικονομικών και Υγείας και Κοινωνικής Αλληλεγγύης, ύστερα από εισήγηση του ΔΣ του ΟΠΑΔ. Με όμοια απόφαση χαρακτηρίζονται και τα συνήθη και μη συνήθη είδη.
      Σύμφωνα με την παρ. Α.8.3. η, χειροκίνητο απλό αμαξίδιο ή αμαξίδιο ελαφρού τύπου, χορηγείται στους πάσχοντες από ακρωτηριασμό των κάτω άκρων ή παραπληγία ή από βαριές νευρολογικές παθήσεις με κινητική αναπηρία 800/ι. και άνω, ανά πενταετία μετά από γνωμάτευση ειδικευμένου ιατρού Κρατικού ή Πανεπιστημιακού Νοσοκομείου αντίστοιχης κλινικής και έγκριση ελεγκτή ιατρού.
      Για το απλό αμαξίδιο εγκρίνεται δαπάνη μέχρι τετρακόσια ευρώ (400 ευρώ), ενώ για το αμαξίδιο ελαφρού τύπου χίλια εκατό ευρώ (1.100 ευρώ). Ηλεκτροκίνητο αμαξίδιο χορηγείται εφάπαξ για τους ενήλικες και ανά πενταετία (5 έτη) για τα παιδιά που πάσχουν από τετραπληγία ή από ασθένειες οι οποίες έχουν το ίδιο αποτέλεσμα με την τετραπληγία μετά από γνωμάτευση ιατρού αντίστοιχης κλινικής Κρατικού ή Πανεπιστημιακού Νοσοκομείου, έγκριση δύο (2) ελεγκτών ιατρών του ΟΠΑΔ καθώς και του ΔΣ του ΟΠΑΔ μέχρι του ποσού των τεσσάρων χιλιάδων ευρώ (4.000 ευρώ).
      Τα ορθοπεδικά είδη στους τετραπληγικούς και παραπληγικούς ασθενείς χορηγούνται χωρίς συμμετοχή.
      3. Οργανισμός Ασφαλίσεως Επαγγελματιών Ελλάδος (Ο.Α.Ε.Ε.)
      Σύμφωνα με τα οριζόμενα στις διατάξεις του άρθρου 16 του Κανονισμού Παροχών Κλάδου Υγείας, ο ΟΑΕΕ παρέχει στους ασφαλισμένους του και τα μέλη της οικογένειάς τους όλα τα ενδεδειγμένα προς αποκατάσταση της υγείας τους ή προς ανακούφιση από τη νοσηρή τους κατάσταση θεραπευτικά μέσα και προθέσεις.
      Στα ως άνω θεραπευτικά μέσα εντάσσονται και τα αναπηρικά αμαξίδια, τα οποία χορηγούνται σύμφωνα με τις προϋποθέσεις και τη διαδικασία που τίθενται στον ανωτέρω Κανονισμό, δηλαδή κατόπιν βεβαίωσης Διευθυντή Κρατικού Νοσοκομείου σχετικά με την πάθηση και την αναγκαιότητα χορήγησης και έγκριση του αρμοδίου ελεγκτή ιατρού του ΟΑΕΕ. Η δαπάνη που καταβάλλεται είναι αυτή της χαμηλότερης τιμής από τρεις (3) υποβαλλόμενες οικονομικές προσφορές, κατόπιν σχετικής έγκρισης του ΔΣ. Τα ανωτέρω θεραπευτικά μέσα χορηγούνται χωρίς συμμετοχή στα άτομα που πάσχουν από παραπληγία ή τετραπληγία.
      Μέχρι σήμερα, δεν έχουν περιέλθει στον Οργανισμό αιτήματα ασφαλισμένων που να εκφράζουν παράπονα ως προς τις σχετικές παροχές.
      4. Οργανισμός Γεωργικών Ασφαλίσεων (ΟΓ Α)
      Σύμφωνα με τις διατάξεις των εδαφίων β και δ της παραγράφου 3 του άρθρου 5 του «Κανονισμού Νοσοκομειακής Περίθαλψης Ασφαλισμένων του ΟΓ Α» και τα οριζόμενα στην Υπουργική Απόφαση αριθ. Y4α/8147/96, ο ΟΓΑ παρέχει στους άμεσα και έμμεσα ασφαλισμένους του βοηθητικά θεραπευτικά μέσα και ορθοπεδικά είδη, μηχανήματα και τεχνητά μέλη για τα οποία αποδίδεται η αξία των ειδών που περ1λαμβάνεται στο εκάστοτε εγκεκριμένο από το Υπουργείο Υγείας Τιμολόγιο του Εθνικού Ιδρύματος Αποκατάστασης Αναπήρων και μέχρι το ποσό που ορίζεται από αυτό.
      Ειδικότερα, για τη χορήγηση αναπηρικού αμαξιδίου, όπως ορίζεται από την Υπουργική Απόφαση αριθ. Φ.40034/65/9/2007, προβλέπεται η απόδοση 365,00 ευρώ για την αγορά απλού αναπηρικού αμαξιδίου, 1.820,00 ευρώ για την αγορά ειδικού τύπου πτυσσόμενου αναπηρικού αμαξιδίου στα άτομα που πάσχουν από παραπληγία-τετραπληγία και 2.500,00 ευρώ για αγορά ειδικού τύπου πτυσσόμενου αναπηρικού αμαξιδίου ειδικά σε ασφαλισμένoυς του Οργανισμού ηλικίας μέχρι 30 ετών.
      Ο ΟΓΑ προβαίνει στην απόδοση των ανωτέρω δαπανών σύμφωνα με τα οριζόμενα στον Κανονισμό Παροχών με απλή διαδικασία, ήτοι την υποβολή των κατωτέρω δικαιολογητικών:
      1. Γνωμάτευση ιατρού Κρατικού Θεραπευτηρίου με ειδικότητα ορθοπεδικού ή νευρολόγου, θεωρημένη από τον Ελεγκτή ιατρό του ΟΓΑ, από την οποία να προκύπτει η αναγκαιότητα χορήγησης του εκάστοτε είδους αναπηρικού αμαξιδίου.
      2. Πρωτότυπο τιμολόγιο, εξοφλημένο και θεωρημένο από τον Ελεγκτή ιατρό του ΟΓΑ.
      3 . Υπεύθυνη δήλωση για την παραλαβή, χρήση και παράδοση του αναπηρικού αμαξιδίου στο πλησιέστερο Κρατικό Νοσοκομείο μετά τη χρήση του και
      4. Βιβλιάριο Υγείας ΟΓΑ ή βεβαίωση Ανταποκριτή του Οργανισμού, στην οποία να φαίνεται ο αριθμός βιβλιαρίου Υγείας, ο Δήμος ή η Κοινότητα και η διάρκεια ισχύος του βιβλιαρίου.
      Κατ' εξαίρεση, στα άτομα που πάσχουν από παραπληγία-τετραπληγία, παρέχεται η δυνατότητα προμήθειας ειδικού ελαφρού τύπου πτυσσόμεvου αναπηρικού αμαξιδίου, εφόσον η πάθηση και η ανάγκη χρησιμοποίησης του αμαξιδίου αυτού προκύπτει από γνωμάτευση ιατρού Διευθυντή Κλινικής Κρατικού Νοσοκομείου ειδικότητας Φυσικής Ιατρικής και Αποκατάστασης, ή νευρολόγου ή ορθοπεδικού.
      5. Οργανισμός Ασφάλισης Προσωπικού ΔΕΗ (ΟΑΠ- ΔΕΗ)
      Η έγκριση της δαπάνης προμήθειας αναπηρικών αμαξιδίων και ειδικών καθισμάτων είναι στην αρμοδιότητα των Πρωτοβαθμίων Υγειονομικών Επιτροπών του Οργανισμού, με σύντομη και απλή διαδικασία, η οποία ενεργοποιείται μέσα από την αίτηση του ενδιαφερόμενου, που πρέπει να συνοδεύεται και από γνωμάτευση του θεράποντος ιατρού του.
      Η απόδοση της δαπάνης στον ασφαλισμένο διενεργείται μετά από μία σύντομη έρευνα αγοράς, στην οποία προβαίνει ο Οργανισμός, ώστε να επιλέγει το οικονομικότερο μεταξύ ισοδύναμων τύπων αμαξιδίων-καθισμάτων.
      Η έγκριση τεχνικών εξαρτημάτων και εναλλακτικών χειριστηρίων, που προτείνεται από το θεράποντα, εναπόκειται στην κρίση των Επιτροπών, οι οποίες εξετάζουν κατά περίπτωση τις ιδιαίτερες ανάγκες των ατόμων με κινητικές αναπηρίες, με γνώμονα την αναβάθμιση της ποιότητας της καθημερινότητας και της ζωής τους.
      Η δαπάνη προμήθειας ηλεκτροκίνητων αμαξιδίων εγκρίνεται με την ίδια ως άνω διαδικασία χωρίς ηλικιακούς περιορισμούς, αφού η Πρωτοβάθμια Υγειονομική Επιτροπή -και σε περιπτώσεις υψηλού κόστους, λόγω αρμοδιότητας, η Δευτεροβάθμια Υγειονομική Επιτροπή- εξετάζει τις ιατρικές ενδείξεις κατά περίπτωση.
      Τα ανωτέρω χορηγούνται χωρίς συμμετοχή στα άτομα που πάσχουν από παραπληγία ή τετραπληγία.
      Τέλος, η έγκριση δαπάνης εξαιρετικά εξειδικευμένων μηχανημάτων μπορεί να αντιμετωπιστεί με τη χορήγηση έκτακτου οικονομικού βοηθήματος μετά από έγκριση του ΔΣ του Οργανισμού στο οποίο εισηγείται σχετικά η Κοινωνική Υπηρεσία του ΟΑΠ-ΔΕΗ λαμβάνοντας υπόψη τις ιδιαίτερες κοινωνικές παραμέτρους.
      6. Ταμείο Ασφάλισης Προσωπικού- Ο.Τ.Ε. (Τ.Α.Π.-Ο.Τ.Ε.)
      Το ΤΑΠ-ΟΤΕ, σύμφωνα με τον κανονισμό περίθαλψης, παρέχει στους άμεσα και έμμεσα ασφαλισμένους του τα ενδεδειγμένα προς αποκατάσταση της υγείας ή προς ανακούφιση από τη νοσηρή τους κατάσταση θεραπευτικά, διαγνωστικά, ορθοπεδικά μέσα και προθέσεις. Επίσης, χορηγεί απλά αμαξίδια ή αμαξίδια ελαφρού τύπου ή ηλεκτροκίνητα αμαξίδια, ανάλογα με την πάθηση του ασφαλισμένου και με τις προϋποθέσεις που ορίζονται στον κανονισμό περίθαλψης και σε ύψος παροχής, σύμφωνα με αποφάσεις ΔΣ για είδη μαζικής κατασκευής.
      Το Ταμείο χορηγεί και κάθε αναπηρικό αμαξίδιο ειδικής κατασκευής αντίστοιχο προς την πάθηση κάθε ασφαλισμένου και αποδίδει το ποσό της παροχής ανάλογα με την μικρότερη προσφερόμενη τιμή πώλησης (ΑΔΣ ΤΑΠ-ΟΤΕ 3426/19.10.1999).
      Το ΤΑΠ-ΟΤΕ, με γνώμονα τις ιδιαιτερότητες των ατόμων με ειδικές ανάγκες και αναπηρίες, και αποσκοπώντας στην υποστήριξη και στην διευκόλυνση τόσο στην καθημερινότητα όσο και της κοινωνικής τους ενσωμάτωσης, καταβάλει κάθε δυνατή προσπάθεια ώστε να είναι αρωγός και συμπαραστάτη ς της ευπαθούς αυτής κατηγορίας ασφαλισμένων του.
      Μέχρι σήμερα, δεν έχουν περιέλθει στο Ταμείο γραπτές αιτήσεις-ενστάσεις ασφαλισμένων, που να εκφράζουν σχετικά παράπονα για τις ανωτέρω παροχές.
      7. Ταμείο Ασφάλισης Ξενoδoχoϋπαλλήλων (ΤΑΞΥ)
      Το ΤΑΞΥ χορηγεί στους ασφαλισμένους του αναπηρικά αμαξίδια απλά, ενισχυμένα, ελαφρού τύπου, ηλεκτροκίνητα και όλων των ειδών αναπηρικά καθίσματα, εφόσον είναι απολύτως απαραίτητα για την αποκατάσταση της υγείας τους και για την ανακούφιση από την νοσηρή τους κατάσταση.
      Όλα τα ανωτέρω χορηγούνται με απόφαση της Υγειονομικής Επιτροπής του Ταμείου, αφού υποβληθεί αίτηση του ασφαλισμένου με τις απαραίτητες ιατρικές γνωματεύσεις. Αφού δοθεί η έγκριση, ο ασφαλισμένος προσκομίζει το τιμολόγιο αγοράς και εξοφλείται άμεσα με τις τιμές που αποδίδει το ΙΚΑ-ΕΤΑΜ.
      8. Ταμείο Ασφαλίσεως Προσωπικού Εμπορικής Τράπεζας
      Το Ταμείο σύμφωνα με τα οριζόμενα στις παραγράφους 1 έως 3 του άρθρου 21 του Καταστατικού του, παρέχει στους άμεσα και έμμεσα ασφαλισμένους του τα ενδεδειγμένα προς αποκατάσταση της υγείας ή προς ανακούφιση από τη νοσηρή τους κατάσταση θεραπευτικά, διαγνωστικά, ορθοπεδικά μέσα και προθέσεις.
      Επίσης, χορηγεί απλό αμαξίδιο ή αμαξίδιο ελαφρού τύπου ή ηλεκτροκίνητο αμαξίδιο, ανάλογα με την πάθηση του ασφαλισμένου, κατόπιν εγκρίσεως της Υγειονομικής Επιτροπής.
      9. Ταμείο Πρόνοιας Δικηγόρων Πειραιά
      Σύμφωνα με τον Κανονισμό του Κλάδου Παροχών Ασθένειας του Ταμείου, ΠΔ 238/1993 (ΦΕΚ 106, τ. Α΄), όπως ισχύει μετά την τροποποίηση με το ΠΔ 393/1996 (ΦΕΚ 264, τ. Α΄), καλύπτεται η δαπάνη αγοράς αναπηρικού αμαξιδίου ή καθίσματος κατά το 500% της αξίας του και μέχρι του ύψους των 1.027,15 ευρώ  χωρίς περιορισμό ηλικίας, μετά από γνωμάτευση ιατρού της ειδικότητας της πάθησης και σχετική έγκριση του ελεγκτή ιατρού του Ταμείου.
      10. Ταμείο Πρόνοιας Δικηγόρων Θεσσαλονίκης
      Το Ταμείο χορηγεί στους άμεσα και έμμεσα ασφαλισμένους του, ανεξαρτήτως ηλικίας: α) απλά αμαξίδια, β) αμαξίδια ελαφρού τύπου γ) αμαξίδια ηλεκτροκίνητα ανάλογα με την πάθηση και τον βαθμό αναπηρίας, ύστερα από ειδική γνωμάτευση ιατρού ανάλογης ειδικότητας.
      Καλύπτεται το 700% της δαπάνης αγοράς, χωρίς ανώτατο όριο (πλαφόν).
      11. Ταμείο Υγείας Δικηγόρων Επαρχιών (ΤΥΔΕ)
      Από τον Κανονισμό Ασθένειας του ΤΥΔΕ (άρθρο 15 του Ν. 4506/1966) προβλέπεται ότι η δαπάνη προμήθειας αναπηρικών αμαξιδίων στην oπoία συμμετέχει ο ασφαλισμένος κατά 20%, αποδίδεται με την προσκόμιση αιτιολογημένης ιατρικής γνωμάτευσης, εξοφλητικού τιμολογίου και με απόφαση έγκρισης της δαπάνης από το ΔΣ.
      Ειδικά οι ασφαλισμένοι που πάσχουν από παραπληγία ή τετραπληγία, απαλλάσσονται από κάθε ποσοστό συμμετοχής στις δαπάνες αγοράς αναπηρικών αμαξιδίων.
      12. Ταμείο Ασφαλίσεως Συμβολαιoγράφων (Τ.Α.Σ.)
      Η διαδικασία χορήγησης αναπηρικών καθισμάτων σε ασφαλισμένους του Ταμείου γίνεται με την προσκόμιση τριών οικονομικών προσφορών, γνωμοδότηση του Αρχίατρου και μετά από έγκριση του ΔΣ του Ταμείου, στην χαμηλότερη τιμή.
      13. Ταμείο Ασφαλίσεως Ασθένειας Προσωπικού Τραπεζών Πίστεως-Γενικής-Αμέρικαν Εξπρές
      Το Ταμείο χορηγεί στους ασφαλισμένους του αναπηρικά καθίσματα, εφόσον αποδεδειγμένα το έχουν ανάγκη, κατόπιν εγκρίσεων του ΚΕΣΥ και του Διοικητικού Συμβουλίου του Ταμείου.
      Χορηγούνται, επίσης, αναπηρικά αμαξίδια, μετά από εξέταση και των τυχόν ιδιαίτερων αναγκών των ασφαλισμένων.
      14. Ταμείο Συντάξεων Εφημεριδoπωλών και Υπαλλήλων Πρακτορείων (Τ.Σ.Ε.Υ.Π.)
      Σύμφωνα με τον Κανονισμό Ασφάλισης του Ειδικού Λογαριασμού Υγιεινής και Περίθαλψης του Ταμείου, η χορήγηση της πρόσθετης περίθαλψης (και τα αναπηρικά αμαξίδια) γίνεται μετά από έγκριση του ελεγκτού ιατρού του Ταμείου, εκτός ειδικών περιπτώσεων υψηλού κόστους, για τις οποίες αποφασίζει το Διοικητικό Συμβούλιο μετά από παραπομπή προς αυτό από την Υγειονομική Επιτροπή, χωρίς περιορισμό ηλικίας. Τα ανωτέρω χορηγούνται χωρίς συμμετοχή στα άτομα που πάσχουν από παραπληγία ή τετραπληγία.
      15. Ταμείο Ασφαλίσεως Ιδιοκτητών Συντακτών & Υπαλλήλων Τύπου (Τ.Α.Ι.Σ.Υ.Τ.)
      Το Ταμείο χορηγεί (βάσει του άρθρου 37 του ΠΔ 220/1998) στους ασφαλισμένους του αναπηρικά καθίσματα-αμαξίδια με ιατρική γνωμάτευση συμβεβλημένου ιατρού του Ταμείου σχετικής ειδικότητας, εάν δε, η δαπάνη υπερβαίνει το ποσό των δέκα (10) ημερομισθίων ανειδίκευτου εργάτη απαιτείται και γνωμάτευση της αρμόδιας Υγειονομικής Επιτροπής του ΙΚΑ για την αναγκαιότητα της αγοράς.
      Η συμμετοχή των άμεσα και έμμεσα ασφαλισμένων στη δαπάνη του είδους καθορίζεται σε ποσοστό 25% επί της αξίας του.
      16. Ταμείο Υγείας Δημοτικών & Κοινοτικών Υπαλλήλων (Τ.Υ.Δ.Κ.Υ.)
      Σύμφωνα με τα οριζόμενα στον Κανονισμό Παροχών Ασθένειας του ΤΥΔΚΥ (ΦΕΚ 22/22.01.1993, τ.Β΄), το Ταμείο παρέχει στους άμεσα και έμμεσα ασφαλισμένους του ενδεδειγμένα θεραπευτικά, διαγνωστικά ορθοπεδικά μέσα και προθέσεις προς αποκατάσταση της υγείας τους ή προς ανακούφιση από τη νοσηρή τους κατάσταση.
      Όσον αφορά στα αναπηρικά αμαξίδια, το ΤΥΔΚΥ χορηγεί απλό αναπηρικό αμαξίδιο, ειδικού τύπου, ελαφρού τύπου, παιδικό αναπηρικό αμαξiδιo, ηλεκτροκίνητο απλό και ηλεκτροκίνητο ενισχυμένο. Επίσης, το Ταμείο χορηγεί ανταλλακτικά ή τεχνικά παρακολουθήματα μετά από έγκριση των Υγειονομικών Επιτροπών του Ταμείου, σύμφωνα με τον Κανονισμό Παροχών Ασθένειάς του.
      Επίσης, λαμβάνοντας υπόψη τις ιδιαιτερότητες των ατόμων με ειδικές ικανότητες και αποσκοπώντας στην υποστήριξη της καθημερινότητας και της κοινωνικής τους ενσωμάτωσης, προβαίνει στην έγκριση και χορήγηση των απαιτούμενων αναπηρικών αμαξιδίων σύμφωνα με τα οριζόμενα στον Κανονισμό Παροχών του και χωρίς περιορισμό ηλικίας.
      Με απόφαση του ΔΣ του και μετά από έρευνα αγοράς, η κοστολόγηση των ανωτέρω ειδών γίνεται σύμφωνα με τον τιμοκατάλογο του ΙΚΑ-ΕΤΑΜ, που στις περισσότερες των περιπτώσεων καλύπτει εξ' ολοκλήρου τη δαπάνη των ασφαλισμένων. Σημειώνεται ότι για ειδικές περιπτώσεις, για ειδικής κατασκευής αμαξiδια, για είδη που δεν συμπεριλαμβάνονται στον ανωτέρω τιμοκατάλογο αποφαίνονται κατά περίπτωση οι Υγειονομικές Επιτροπές του Ταμείου και καταβάλλεται εξ ολοκλήρου η δαπάνη μετά από έγκριση του ΔΣ του.
      Μέχρι σήμερα, δεν έχουν περιέλθει στο Ταμείο γραπτές αιτιάσεις ασφαλισμένων, που να εκφράζουν παράπονα ως προς τις σχετικές παροχές.
      Η Υπουργός
      ΦΑΝΗ ΠΑΛΛΗ ΠΕΤΡΑΛΙΑ»
      7. Στην με αριθμό 3490/19.12.07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 56171/ΕΥΣΑΠ 4232/9.1.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του ΥΠ.ΟΙ.Ο. σας πληροφορούμε ότι :
      Πληροφορίες για τις ενταγμένες πράξεις ανά Νομό και ανά Επιχειρησιακό Πρόγραμμα για όλα τα Επιχειρησιακά Προγράμματα του ΚΠΣ 2000 - 2006 και επομένως και για το ΠΕΠ Απικής 2000-2006, καθώς και οικονομικά στοιχεία όλων των Προγραμμάτων είναι διαθέσιμα στην ιστοσελίδα www.hellaskρs.gr...
      Στο πλαίσιο της ΔΙ Προγραμματικής Περιόδου, η Ελλάδα εξασφάλισε περισσότερα από 20 δισ. ευρώ (τιμές 2004) από το Ευρωπαϊκό Ταμείο Περιφερειακής Ανάπτυξης και το Ευρωπαϊκό Κοινωνικό Ταμείο. Στους πόρους αυτούς πρέπει να προστεθούν και 3,7 δις ευρώ τα οποία θα διατεθούν μέσω του Ταμείου Συνοχής, ενώ 3,7 δις ευρώ των Ευρωπαϊκών Ταμείων Αγροτικής Ανάπτυξης και Αλιείας θα κατευθυνθούν στις ελληνικές περιφέρειες μέσω των Προγραμμάτων του Υπουργείου Αγροτικής Ανάπτυξης.
      Κεντρικό στόχο της εθνικής πολιτικής Περιφερειακής Ανάπτυξης αποτελεί η διεύρυνση των αναπτυξιακών δυνατοτήτων της χώρας, η επιτάχυνση του ρυθμού ανάπτυξης και η αύξηση της παραγωγικότητας σε επίπεδα υψηλότερα του μέσου κοινοτικού όρου για την επίτευξη της πραγματικής σύγκλιση ς και τη βελτίωση της ποιότητας ζωής όλων των πολιτών. Ο στόχος αυτός μετουσιώνεται στο Εθνικό Στρατηγικό Πλαίσιο Αναφοράς (ΕΣΠΑ) 2007-2013.
      Σημειώνεται ότι, το ΕΣΠΑ είναι αποτέλεσμα συγκερασμού κατευθύνσεων και πολιτικών επιλογών, αξιοποίησης μελετών και αναλύσεων και συμμόρφωσης με το νέο θεσμικό και κανονιστικό πλαίσιο, μέσα από την υιοθέτηση παράλληλης διαδικασίας ευρύτατης δημόσιας διαβούλευσης και συνεργασίας με τις κοινοτικές και εθνικές υπηρεσίες και τους τοπικούς φορείς.
      Η επιλεχθείσα περιφερειακή αναπτυξιακή στρατηγική εξειδικεύει τις κατευθύνσεις της Εθνικής Πολιτικής για την τέταρτη προγραμματική περίοδο, όπως αυτές αποτυπώνονται στο Εθνικό Στρατηγικό Πλαίσιο Αναφοράς (ΕΣΠΑ), στο Εθνικό Πρόγραμμα Μεταρρυθμίσεων και στα επιμέρους κείμενα των τομεακών πολιτικών.
      Η υπέρβαση των αρνητικών διαρθρωτικών προβλημάτων και η αξιοποίηση των συγκριτικών πλεονεκτημάτων της Περιφέρειας σε συνδυασμό με τις προτεραιότητες της πολιτικής συνοχής και την Εθνική Αναπτυξιακή πολιτική αποτελούν την πρώτη παράμετρο για το πλαίσιο της στοχοθέτησης της τέταρτης προγραμματικής περιόδου.
      Η δεύτερη παράμετρος για την κατάρτιση της αναπτυξιακής στρατηγικής και της στοχοθέτησης του ΠΕΠ Απικής 2007-2013 είναι η εξυπηρέτηση του αναπτυξιακού οράματος της Περιφέρειας, όπως αναδείχθηκε στο Αναπτυξιακό της Συνέδριο , στο οποίο συμπυκνώνεται η βούληση των φορέων της κοινωνίας, των πολιτών, της Αυτοδιοίκησης Α' και Β' βαθμού, αποτελώντας ταυτόχρονα και εθνικό στόχο, όπως αυτός αποτυπώνεται στο Εθνικό Στρατηγικό Πλαίσιο Αναφοράς. Στο πλαίσιο αυτό το αναπτυξιακό όραμα της Περιφέρειας Απικής για τη νέα προγραμματική περίοδο είναι:
      Η ενίσχυση του διεθνούς ρόλου της Περιφέρειας Αττικής, ως ευρωπαϊκής μητρόπολης στο χώρο της νοτιοανατολικής Ευρώπης και της Μεσογείου.
      Για την επίτευξη των ανωτέρω προτεραιοτήτων, στο πλαίσιο του ΠΕΠ θα διατεθούν στην Περιφέρεια Αττικής ονοματισμένες πιστώσεις ύψους 3.561 εκ. ευρώ συνολικής δημόσιας δαπάνης.
      Η επίτευξη του οράματος εξυπηρετείται μέσω των βασικών κατευθύνσεων
      πολιτικής, οι οποίες υπό την έννοια των γενικών στόχων για την Περιφέρεια Απικής, είναι οι παρακάτω:
      Βελτίωση της ελκυστικότητας της Περιφέρειας σαν Διεθνές 	Επιχειρηματικό Κέντρο. 
      Βελτίωση της ανταγωνιστικότητας της οικονομίας, μέσω της ενθάρρυνσης της καινοτομίας, της επιχειρηματικότητας, της έρευνας και τεχνολογίας και της διάδοσης και αξιοποίησης των νέων τεχνολογιών πληροφόρησης.
      Βελτίωση της ποιότητας ζωής και προστασία του περιβάλλοντος.
	Δημιουργία περισσότερων και καλύτερων θέσεων εργασίας.
      Στην περιφέρεια Απικής θα κατευθυνθούν επιπλέον πόροι από τα τομεακά Επιχειρησιακά Προγράμματα του ΕΤΠΑ και του ΕΚΤ, καθώς και πόροι του Ταμείου Συνοχής μέσω των ΕΠ Προσπελασιμότητα και Περιβάλλον.
      Το συνολικό ενδεικτικό ποσό, που κατανέμεται στην Αττική μέσω των προγραμμάτων του ΕΣΠΑ, ανέρχεται περίπου στο ύψος των 6,6 δις ευρώ συνολικής δημόσιας δαπάνης.
      Το θεσμικό πλαίσιο σχετικά με τη διαχείριση των Προγραμμάτων και των πόρων της περιόδου 2007-2013 έχει ήδη ψηφισθεί από τη Βουλή (Νόμος 3614/ 28-11-2007. ΦΕΚ 267/Α/3-12-2007)
      Στην παρούσα φάση του σχεδιασμού, είναι πρόωρη η αναφορά για ένταξη συγκεκριμένων έργων στα προγράμματα της ΔΙ Προγραμματικής Περιόδου.
      Τα Ε.Π. έχουν πλέον εγκριθεί από την Ε.Ε., αλλά προβλέπεται περαιτέρω έγκριση συγκεκριμένων κριτηρίων ένταξης των έργων από τις Επιτροπές Παρακολούθησης των Προγοαμμάτων.
      Εφαρμόζοντας συνεπώς τις προβλεπόμενες από τις διατάξεις εφαρμογής των Ε.Π. διαδικασίες και τα εγκεκριμένα κριτήρια ένταξης, οι αρμόδιες Διαχειριστικές Αρχές των Ε.Π. -και μόνο αυτές- θα είναι δυνατόν να εντάξουν ή μη συγκεκριμένα έργα σε ένα Πρόγραμμα. 
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     8. Στην με αριθμό 11828/12.5.08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ900α/5861/9669/5.6.08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 11828ΥI2-05-2008 Ερώτησης της Βουλής των Ελλήνων, που κατέθεσε ο Βουλευτής κ. Μανόλης Σοφ. Στρατάκης, με θέμα την παραχώρηση εκτάσεων στρατοπέδων στον Δήμο Αλικαρνασσού, σας γνωρίζουμε τα ακόλουθα:
      Στην πόλη της Νέας Αλικαρνασσού αποδεσμεύονται-αξιοποιούνται σύμφωνα με τον υπάρχοντα προγραμματισμό τα ακόλουθα τρία στρατόπεδα:
      Το στρατόπεδο «Γιακουμάκη», η έκταση του οποίου ανέρχεται σε 56.293 τ.μ., από τα οποία τα 26.380 τ.μ. ανήκουν στο Τ.ΕΘ.Α., ενώ τα υπόλοιπα κατέχονται αυθαίρετα. Σήμερα, μετά την αναχώρηση της 5ης Ε.Μ.Α., το στρατόπεδο παραμένει ανεκμετάλλευτο. Βρίσκεται δίπλα στο Διεθνές Αεροδρόμιο Ηρακλείου και στις εγκαταστάσεις της 126 Π.Μ.
      Το στρατόπεδο «Θεοδοσάκη», το οποίο έχει έκταση 8.000 τ.μ. περίπου, είναι ιδιοκτησίας Τ.ΕΘ.Α., χωρίζεται σε δύο τμήματα από την εθνική οδό Ηρακλείου-Αγ. Νικολάου (υπέρ της οποίας απαλλοτριώθηκαν 6 στρ.) και σήμερα είναι άδειο. Βρίσκεται σε επαφή με το στρατόπεδο «Μπετεινάκη». Δε μπορεί να οικοδομηθεί λόγω εγγύτητας με την εθνική οδό.
      Το στρατόπεδο «Μπετεινάκη», το οποίο έχει έκταση 216.709 τ.μ., από τα οποία τα 215.239 τ.μ. ανήκουν στο Τ.ΕΘ.Α., ενώ τα υπόλοιπα 1.470 κατέχονται αυθαίρετα. Βρίσκεται πλησίον της πόλεως του Ηρακλείου και το μεγαλύτερο τμήμα του βρίσκεται σε λόφο με πανοραμική θέα, ενώ εξυπηρετείται από καλό οδικό δίκτυο.
      Κατόπιν επαφών και συζητήσεων με τον Δήμαρχο Νέας Αλικαρνασσού για την αξιοποίηση και τους όρους αποδέσμευσης των τριών στρατοπέδων στο πλαίσιο του Ν. 2745/99, ο Δήμος ανέλαβε την υποχρέωση να αναθέσει τη σύνταξη μελέτης για την οικονομική αποτίμηση των εκτάσεων και τις χρήσεις γης.
      Τον Φεβρουάριο του 2007, ο Δήμος υπέβαλε προς την Υ.Α.Μ.Σ. τη μελέτη πολεοδόμησης του στρατοπέδου «Μπετεινάκη».
      Σύμφωνα με την υποβληθείσα μελέτη:
      . Το σύνολο της έκτασης των τριών στρατοπέδων που ανήκει στο Τ.ΕΘ.Α. ανέρχεται σε 246.877 Τ.μ. Η προτεινόμενη για πολεοδομική αξιοποίηση περιοχή (στο στρατόπεδο «ΜΠΕΤΕΙΝΑΚΗ») έχει εμβαδόν 118.025 Τ.μ., δηλαδή ποσοστό 48% της συνολικής έκτασης.
      . Το σύνολο των οικοδομικών τετραγώνων (Ο.Τ.) που πολεοδομούνται υπέρ του Τ.ΕΘ.Α ανέρχεται σε 56.950 Τ.μ. (53.569 Τ.μ. αμιγής κατοικία και 3.381 Τ.μ. πολεοδομικό κέντρο).
      . Στην πολεοδομούμενη περιοχή υπέρ του Τ.ΕΘ.Α διαμορφώνονται ένα Ο.Τ. (1.120 τ.μ.) για τη δημιουργία παιδικού σταθμού, τέσσερα Ο.Τ. (4.551 τ.μ.) για κοινόχρηστο πράσινο και παιδικές χαρές, ένα Ο.Τ. (4.158 τ.μ.) για αστικό πράσινο, τέσσερα Ο.Τ. (3.245 τ.μ.) για πλατείες, τέσσερα Ο.Τ. για χώρους παρκινγκ και πεζόδρομοι συνολικής έκτασης 6.353 Τ.μ.
      . Ο συντελεστής δόμησης ορίζεται σε 0,80. Η συνολική δόμηση υπέρ του Τ.ΕΘ.Α. αναμένεται να ανέλθει σε 56.950 επί 0,80 = 45.560 Τ.μ. (δυνατότητα δημιουργίας περίπου 380 διαμερισμάτων των 100 Τ.μ., λαμβανομένων υπόψη των κοινόχρηστων χώρων).
      Επίσης, σύμφωνα με την ίδια μελέτη, το υπόλοιπο τμήμα του στρατοπέδου «Μπετεινάκη» και το σύνολο των στρατοπέδων «Γιακουμάκη» και «Θεοδοσάκη» αποδίδονται στον Δήμο Ν. Αλικαρνασσού για κάλυψη αναγκών σε χώρους κοινόχρηστου πράσινου και κοινωφελείς εξυπηρετήσεις.
      Κατόπιν των παραπάνω, η Υ.Α.Μ.Σ. συμφώνησε με την υποβληθείσα μελέτη για την πολεοδόμηση, υπέρ του Τ.ΕΘ.Α., τμήματος του στρατοπέδου «Μπετεινάκη» και ο Δήμος προώθησε τη μελέτη προς το Υ.ΠΕ.ΧΩ.& Δ.Ε, προκειμένου να εκδοθεί η προβλεπόμενη από το άρθρο 3 του Ν. 2745/99 υπουργική απόφαση. Μετά την έκδοσή της από το Υ.ΠΕ.ΧΩ.& Δ.Ε, το Τ.ΕΘ.Α. θα παραχωρήσει κατά κυριότητα στον Δήμο Ν. Αλικαρνασσού το αναλογούν ποσοστό έκτασης των τριών στρατοπέδων, σύμφωνα με τον Ν. 2745/99.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα ήθελα να ανακοινώσω προς το Σώμα ότι την Παρασκευή 23 Ιανουαρίου 2009 και ώρα 10.30΄ θα διεξαχθεί η προ ημερησίας διατάξεως συζήτηση με πρωτοβουλία του Πρωθυπουργού κ. Κώστα Καραμανλή σε επίπεδο Αρχηγών Κομμάτων, με θέμα την παιδεία. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η τρίτη με αριθμό 406/15/13-1-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις πρωτοβουλίες της Ελληνικής Κυβέρνησης για το Παλαιστινιακό. 
      Η ερώτηση έχει ως ακολούθως:
      «Η μαζική στρατιωτική επίθεση του Ισραήλ με βομβαρδιστικά αεροπλάνα και πολεμικά ελικόπτερα στη Λωρίδα της Γάζας, σε μία από τις πιο πυκνοκατοικημένες περιοχές του πλανήτη, και οι χερσαίες επιχειρήσεις που ακολούθησαν και βρίσκονται σε πλήρη εξέλιξη έχουν ήδη προκαλέσει εκατόμβες θυμάτων κυρίως μεταξύ του άμαχου πληθυσμού. Στρατιωτικές επιχειρήσεις τέτοιας κλίμακας είναι δυσανάλογες από κάθε άποψη, συνιστούν εγκληματικές ενέργειες, αφού στρέφονται κατά ενός ανυπεράσπιστου πληθυσμού και βάλλουν κατά μίας ανοχύρωτης κοινωνίας που έχει αποδυναμωθεί μετά τον πολύμηνο αποκλεισμό που έχει επιβάλλει το Ισραήλ. 
      Τεράστιες είναι και οι ευθύνες όσων με πράξεις ή παραλείψεις τους ανέχθηκαν τον αποκλεισμό της Λωρίδας της Γάζας από το Ισραήλ και ενθάρρυναν την αδιαλλαξία και την επιθετικότητά του, όπως οι Υπουργοί Εξωτερικών της Ευρωπαϊκής Ένωσης που στις 9/12/2008 αντί να καταδικάσουν το Ισραήλ για την επέκταση των εποικισμών και για το πογκρόμ ενάντια στον παλαιστινιακό λαό, υπέγραψαν συμφωνία με την οποία αναβάθμισαν σημαντικά τις σχέσεις Ευρωπαϊκής Ένωσης-Ισραήλ ιδιαίτερα σε αμυντικά θέματα. 
      Λαμβάνοντας υπόψη τα ανωτέρω, αλλά και το ότι το Ισραήλ έχει μέχρι τώρα απορρίψει όλες τις προτάσεις για κατάπαυση του πυρός και για τον τερματισμό της αιματοχυσίας στη Γάζα, ερωτάται ο κύριος Πρωθυπουργός τα εξής: 
 	1) Προτίθεται η ελληνική Κυβέρνηση να αναλάβει συγκεκριμένες πρωτοβουλίες για να πειστεί το Ισραήλ να σταματήσει τη γενοκτονία των Παλαιστινίων; Προτίθεται να ανακαλέσει για διαβουλεύσεις τον Έλληνα πρεσβευτή στο Ισραήλ και να προχωρήσει στην ακύρωση της στρατιωτικής συμφωνίας που υπάρχει από το 1993 ανάμεσα στο Ισραήλ και τη χώρα μας; Προτίθεται να αναλάβει ενώπιον της Ευρωπαϊκής Ένωσης πρωτοβουλία ακύρωσης της συμφωνίας του Δεκεμβρίου 2008 μεταξύ Ευρωπαϊκής Ένωσης και Ισραήλ, αλλά και πάγωμα κάθε συμφωνίας σε πολιτικό, διπλωματικό και οικονομικό επίπεδο; 
   2) Μπορεί να διαψεύσει κατηγορηματικά τις ιδιαίτερα ανησυχητικές, επίμονες πληροφορίες ότι ελληνικά λιμάνια χρησιμοποιούνται για τη μεταφορά πολεμικού υλικού του Ισραήλ με προέλευση τις ΗΠΑ ή άλλες χώρες;».
      Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η Ελλάδα έχει -και μάλιστα διαχρονικά, σταθερά- σαφή, ξεκάθαρη θέση σε ό,τι αφορά το Παλαιστινιακό. Υποστηρίζουμε την πλήρη, την οριστική αποκατάσταση της ειρήνης και της σταθερότητας στη Μέση Ανατολή. Υποστηρίζουμε τη διασφάλιση του δικαιώματος όλων των λαών, όλων των πολιτών της ευρύτερης περιοχής να ζήσουν με ασφάλεια στη γη τους. Υποστηρίζουμε την επίτευξη οριστικής λύσης του προβλήματος, με τη δημιουργία παλαιστινιακού κράτους, που θα ζει με ειρήνη δίπλα στο κράτος του Ισραήλ. 
      Από την πρώτη στιγμή καταδικάσαμε την κλιμάκωση της βίας· υποστηρίξαμε την άμεση εκεχειρία· πήραμε ξεκάθαρη θέση απέναντι στη συντελούμενη ανθρωπιστική καταστροφή· αναπτύξαμε προσπάθειες για μια ξεκάθαρη, ενιαία ευρωπαϊκή θέση. Η Ελλάδα ήταν ίσως η πρώτη μεταξύ των ευρωπαϊκών χωρών που δημόσια υποστήριξε μια συγκροτημένη πολιτική τριών συγκεκριμένων σημείων για τη γρήγορη έξοδο από την κρίση: 
      1. Άμεση και διαρκής κατάπαυση του πυρός. 
      2. Δημιουργία διαδρόμων για την παροχή ανθρωπιστικής βοήθειας στον δοκιμαζόμενο πληθυσμό της Γάζας.
      3. Συνέχιση και εντατικοποίηση των προσπαθειών, στο πλαίσιο της ειρηνευτικής διαδικασίας, για την προώθηση της μόνης λύσης που μπορεί να ξαναφέρει την ειρήνη στην πολύπαθη περιοχή, της λύσης δηλαδή των δύο ανεξάρτητων κρατών- του παλαιστινιακού κράτους και του κράτους του Ισραήλ, έτσι ώστε όλοι οι κάτοικοι της περιοχής να ζουν με ελευθερία και ασφάλεια. 
      Η απόφαση που υιοθέτησε η Ευρωπαϊκή Ένωση στις 30 Δεκεμβρίου είναι στην ίδια γραμμή με τις ελληνικές απόψεις. Είναι αυτονόητο ότι οι παρεμβάσεις κάθε ευρωπαϊκής χώρας μπορεί να είναι αποτελεσματικότερες εάν εντάσσονται σ’ ένα ενιαίο ευρωπαϊκό πλαίσιο. Είναι επίσης απαραίτητο για την Ευρωπαϊκή Ένωση- και τον διεθνή ρόλο που φιλοδοξεί και πρέπει, οφείλει να έχει- να υπάρχουν ομόφωνες αποφάσεις.
      Η Ελλάδα, λοιπόν, είχε και έχει ξεκάθαρες θέσεις. Είχε και έχει δραστήρια συμβολή στις διεθνείς προσπάθειες για τον άμεσο τερματισμό της βίας. Τα τελευταία χρόνια η Ελλάδα, είτε ως μέλος ή προεδρεύουσα στο Συμβούλιο Ασφαλείας, είτε ως προσκεκλημένη στη διαδικασία της Αννάπολης, είτε στις διμερείς επαφές, είτε συμμετέχοντας στη διεθνή δύναμη του ΟΗΕ στο Λίβανο (UNIFIL), προσπάθησε και προσπαθεί να συμβάλει στην ειρήνευση της περιοχής.
      Για να μπορούμε όμως, κυρίες και κύριοι συνάδελφοι, να έχουμε έναν τέτοιο ρόλο, πρέπει να μπορούμε να μιλάμε φιλικά, ειλικρινά και ανοιχτά με όλους τους πρωταγωνιστές, είτε είναι οι Παλαιστίνιοι είτε είναι οι Ισραηλινοί είτε είναι οι Αιγύπτιοι είτε οι Σύριοι είτε οι Λιβανέζοι.
      Επιπλέον, ουσιαστική αλλά και αποτελεσματική είναι η ανθρωπιστική δράση της χώρας. Σημειώνω ότι από την πρώτη στιγμή ήμασταν σε ανοιχτή γραμμή με τους εταίρους μας, για να περάσουμε ανθρωπιστική βοήθεια στη Γάζα. Ήμασταν μεταξύ των πρώτων (αν όχι οι πρώτοι) που στείλαμε ανθρωπιστική βοήθεια. Αναλάβαμε πρωτοβουλία που στόχο έχει να βγάλουμε τραυματισμένα παιδιά από τη Γάζα και να τα περιθάλψουμε σε ελληνικά νοσοκομεία. Εκφράζουμε έμπρακτα την αλληλεγγύη μας στους πολίτες, στα παιδιά της Γάζας, που αναζητούν την αρωγή της διεθνούς κοινότητας.
      Σε ό,τι αφορά το ερώτημα εάν μπορώ να διαψεύσω τις πληροφορίες ότι ελληνικά λιμάνια χρησιμοποιούνται για τη μεταφορά στρατιωτικού υλικού του Ισραήλ, απαντώ ευθέως: Ναι, τις διαψεύδω·  τις διαψεύδω κατηγορηματικά. Δεν έγινε μεταφόρτωση ούτε τέθηκε θέμα μεταφόρτωσης υλικού για εφοδιασμό του ισραηλινού στρατού, ούτε μέσω του λιμανιού του Αστακού ούτε μέσω οποιουδήποτε άλλου ελληνικού λιμανιού. Στα σχετικά δημοσιεύματα δόθηκε άμεσα κατηγορηματική απάντηση από το Υπουργείο Εξωτερικών. Και η απάντηση που δόθηκε ισχύει στο ακέραιο. 
     Μία διευκρίνιση: Πράγματι, από τον περασμένο Νοέμβριο -όταν δεν υπήρχε καμία πολεμική εμπλοκή στην περιοχή μας- ετέθη από την αμερικανική πλευρά ζήτημα μεταφόρτωσης στο λιμάνι του Αστακού αμερικάνικου στρατιωτικού υλικού. Υπογραμμιζόταν μάλιστα ότι το υλικό αυτό προοριζόταν για αμερικάνικες αποθηκευτικές μονάδες στο Ισραήλ. Το πλοίο έφτασε στ΄ ανοιχτά του Αστακού στις αρχές του μήνα. Δεν υπήρξε ωστόσο άδεια από το Υπουργείο Εμπορικής Ναυτιλίας, Αιγαίου και Νησιωτικής Πολιτικής, και μεταφόρτωση δεν έγινε. Με λίγα λόγια: Ναι, υπήρξε αίτημα· ναι, έφτασε το πλοίο στ’ ανοιχτά του Αστακού· δεν έγινε όμως καμιά μεταφόρτωση και το πλοίο αναχώρησε. Το λέω ρητά. Το λέω κατηγορηματικά! 
     Κλείνω τονίζοντας, ακόμη μία φορά, την ανάγκη τερματισμού των στρατιωτικών επιχειρήσεων στη Λωρίδα της Γάζας, την ανάγκη άμεσης εκεχειρίας, σεβαστής από όλες τις πλευρές. Καταδικάζουμε τη βία, απ’ όπου και αν προέρχεται. Και ταυτόχρονα ζητούμε και επιμένουμε στην εντονότερη δραστηριοποίηση της διεθνούς κοινότητας για την προώθηση της ειρηνευτικής διαδικασίας.
     (Χειροκροτήματα από την πτέρυγα της Νέας Δημοκρατίας.)
     ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του ΣΥΡΙΖΑ κ. Αλέκος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Το πεδίο των μαχών σήμερα και της καταστροφής στην Παλαιστίνη είναι ο χώρος εκείνος όπου αναφέρονται οι Γραφές, όπου είναι στην παράδοση και των χριστιανών και των μουσουλμάνων και των εβραίων και έχει γίνει ένας τόπος αποκάλυψης.
      Χθες, μέσα σε μια μέρα, είχαμε επιθέσεις του Ισραήλ σε νοσοκομείο, επιθέσεις του Ισραήλ σε γραφεία του ΟΗΕ, επιθέσεις του Ισραήλ στα γραφεία διεθνών πρακτορείων. Βγήκαν πολλές κυβερνήσεις και καταδίκασαν. Βγήκαν κυβερνήσεις χωρών-μελών της Ευρωπαϊκής Ένωσης, όπως η γαλλική, η γερμανική και πολλές άλλες και καταδίκασαν. Πού είναι η ελληνική Κυβέρνηση; Γιατί δεν έχει φωνή; Είδαμε όλο το διεθνή Τύπο -διαψεύστε με, πέστε ότι κάνω λάθος- είδαμε όλο τον ελληνικό Τύπο και δεν υπάρχει καμμία τοποθέτηση της κυρίας Υπουργού Εξωτερικών σ’ αυτό το θέμα. Απουσιάζει η Ελλάδα. 
      Κύριε Πρωθυπουργέ, ο θάνατος των παιδιών είναι σαν να πηγαίνει ένας Πρωθυπουργός φανταστείτε σ’ ένα σχολείο με τετρακόσια παιδιά του δημοτικού και δει άλλα καμένα, άλλα χωρίς μάτια, άλλα με κομμένα χέρια κ.λπ. Τι σχέση έχουν όλα αυτά τα παιδιά με τις διαφορές ανάμεσα σε δυο χώρες, σε δυο λαούς;
      Για μας η ανοχή σημαίνει συγκάλυψη και η συγκάλυψη σημαίνει συνενοχή. Και αυτό πρέπει πολύ να το προσέξει η ελληνική Κυβέρνηση. Διότι έχουμε μια παράδοση, αν θέλετε και μια θετική αποδοχή στους λαούς της ευρύτερης περιοχής. Δεν αντιμετωπίζουν το ίδιο την Ελλάδα, το όνομα «Ελλάδα», με Ηνωμένες Πολιτείες ή με Μεγάλη Βρετανία. Γιατί τη χαλάμε αυτήν την παράδοση; 
      Πρεσβευτής της περιοχής μού έλεγε, τι εξήγηση θα δώσουμε στον κόσμο το δικό μας, ο οποίος ακούει ότι λιμάνια ελληνικά έχουν χρησιμοποιηθεί για μεταφορά όπλων; Και είπατε αυτά που είπατε, κύριε Πρωθυπουργέ. Τα άκουσα με προσοχή. Διαψεύστε μας, όμως. Διότι στο διαδίκτυο υπάρχει ιστοσελίδα του Surface Deployment and Distribution Center των Ηνωμένων Πολιτειών, στην οποία αναφέρεται η δραστηριότητα του Τάγματος Μεταφορών του αμερικάνικου στρατού 839 και ειδικότερα της Μονάδας 598th U.S. army transportation terminal group, στην οποία αναφέρεται ότι το Σεπτέμβριο του 2007 ξεκίνησε η μεταφορά εξακοσίων ενενήντα κοντέινερ από τον Αστακό για το Ισραήλ. 
      Είναι ο Υπουργός Εθνικής Άμυνας δίπλα σας. Ρωτήστε τον. Θέλουμε μία υπεύθυνη απάντηση.
	Θέλω, επίσης, να πω ότι και για τα σήματα αυτά που λέτε «ζητήσαμε, δεν απαντήσαμε, είπαμε ότι δεν θα περάσει κ.λπ.» θέλουμε μια ενημέρωση. Δεν μπορεί να αιφνιδιάζεται όλος ο λαός, όλο το Κοινοβούλιο και σε όλη τη διεθνή κοινότητα να κυκλοφορεί ότι η Ελλάδα είναι σταθμός μεταφόρτωσης. Η Στυλίδα είχε χρησιμοποιηθεί για μεταφόρτωση στο Λίβανο. Παλιότερα χρησιμοποιούνταν η Σούδα. Σας καλώ ως Πρωθυπουργό της χώρας μας να δεχθείτε να ερευνήσετε ή να διαψεύσετε τώρα αυτή τη μεταφορά που έγινε τον ένατο του 2007 από τον Αστακό στο λιμάνι Άσντοτ του Ισραήλ. 
	Πέρα απ’ αυτά, κύριε Πρωθυπουργέ, γιατί ως Ελλάδα δεν παίρνουμε ειδικά μέτρα; Είναι τόσο βαρύ να φωνάξουμε τον πρεσβευτή μας στο Ισραήλ για διαβουλεύσεις; Είναι τόσο τρομερό; Όλες οι βρετανικές εφημερίδες αυτό ζητούν από τον κ. Μπράουν. Γιατί η Ελλάδα να μην κρατήσει την παράδοσή της; Γιατί να χάνετε μέσα σ’ αυτόν τον άθλιο μέσο όρο της Ευρωπαϊκής Ένωσης, η οποία στην πραγματικότητα συγκαλύπτει αυτήν την κατάσταση. Γιατί να μην παγώσουμε αυτήν τη συμφωνία σε θέματα τεχνικής, ασφάλειας και στρατιωτικά του 1993 με το Ισραήλ για λόγους και ουσιαστικούς αλλά και για λόγους συμβολικούς; Γιατί να μην πάρουμε πρωτοβουλία μέσα στην Ευρωπαϊκή Ένωση σε σχέση μ’ αυτό που αποφάσισαν –βλέπω κάτω τον κ. Βαληνάκη- οι Υπουργοί Εξωτερικών τρεις εβδομάδες πριν από την εισβολή στη Γάζα, δηλαδή, να αναβαθμίσουν τη συνεργασία της κοινής εξωτερικής πολιτικής με το Ισραήλ και να συμμετέχει το Ισραήλ σε ειρηνευτικές και άλλες αποστολές, για να μας δώσει το know how, που έμαθε στη Γάζα, να το εφαρμόσουμε και στην Αφρική ή στον Καύκασο;
	Καταλήγοντας, κύριε Πρωθυπουργέ, θέλω να πω «ας σκεφθούμε και κάτι άλλο». Αν δεν μπορούμε να τα δεχθούμε για λόγους ανθρωπιστικούς, πολιτικούς και ηθικούς, ας σκεφθούμε και την ελληνική εξωτερική πολιτική. Δείτε τον κ. Ερντογάν, ο οποίος πήρε μια πιο προωθημένη, απ’ όλες τις άλλες κυβερνήσεις του ευρύτερου ευρωπαϊκού χώρου, θέση σ’ αυτό το θέμα. Καταδίκασε καθαρά την επέμβαση του Ισραήλ. Μεθαύριο, όταν θα θέλουμε τη στήριξη της διεθνούς κοινότητας σε θέματα που έχουν σχέση με τις γκρίζες ζώνες, με τον εναέριο χώρο κ.λπ., ποιος θα μας τη δώσει; Πού είναι η φερεγγυότητα της χώρας μας και πού είναι αυτή η θετική κληρονομιά που έχουμε στο μουσουλμανικό και αραβικό χώρο και την οποία σήμερα, με τη στάση της Κυβέρνησής σας και με την απουσία της, κινδυνεύουμε να την κατασπαταλήσουμε;
	Ευχαριστώ πολύ. 
	ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής. 
	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η διόγκωση, η υπεραπλούστευση και η διαστρέβλωση αποτελούν τον εύκολο δρόμο. Μπορεί να βολεύουν όποιον επενδύει στο λαϊκισμό ή επιδιώκει κομματικά οφέλη, όμως δεν υπηρετούν τα συμφέροντα του τόπου. Δεν υπηρετείται το συμφέρον του τόπου με αφορισμούς και κορώνες. Δεν μπορεί να διαστρεβλώνεται ούτε να κακοποιείται η θέση της χώρας σε κρίσιμα διεθνή ζητήματα. Δεν μπορεί να αγνοείται το γεγονός ότι το αίτημα μεταφόρτωσης στρατιωτικού υλικού -από μια χώρα για δυνάμεις της ίδιας χώρας- υποβλήθηκε σε ανύποπτη περίοδο. Υπογραμμίζω ότι στο αίτημα που υπέβαλε το Νοέμβριο η αμερικανική πλευρά τονιζόταν κατηγορηματικά ότι η μεταφορά υλικού γινόταν μεταξύ αμερικανικών αποθηκευτικών μονάδων και ότι το υλικό αυτό θα παρέμενε στην επιμέλεια της αμερικανικής κυβέρνησης, χωρίς να μεταφερθεί ούτε η επιμέλεια ούτε η ιδιοκτησία στην ισραηλινή κυβέρνηση. 
      Εν πάση περιπτώσει, το επαναλαμβάνω και το τονίζω: Δεν έγινε καμία μεταφόρτωση αμερικάνικου στρατιωτικού υλικού σε κανένα ελληνικό λιμάνι. Μεταφόρτωση στρατιωτικού υλικού σε ελληνικό έδαφος για λογαριασμό του Ισραήλ δεν ζητήθηκε και, βεβαίως, δεν έγινε. Ζήτημα πραγματοποίησης τέτοιας μεταφόρτωσης δεν τέθηκε και δεν τίθεται. Δεν μπορεί ούτε να αγνοείται ούτε να αμφισβητείται η δήλωση που έγινε από το Υπουργείο Εξωτερικών, αμέσως μετά τα σχετικά δημοσιεύματα. Άλλωστε, αυτό το αναγνώρισε ρητά και ο εκπρόσωπος Τύπου του αμερικανικού Υπουργείου Άμυνας. 
      Είναι, λοιπόν, τουλάχιστον άδικη για την Ελλάδα κάθε απόπειρα που στόχο έχει να την εμφανίσει αποστασιοποιημένη από τις πάγιες, τις αμετακίνητες θέσεις της για την ειρήνη και την ασφάλεια στη Μέση Ανατολή. 
      Δεν μπορεί κανείς, με βάση την όποια κομματική λογική, να αμφισβητεί την αξιοπιστία της χώρας, την αξιοπιστία της Ελλάδας, που, όπως γνωρίζουμε όλοι πολύ καλά, αναπτύσσει και μετέχει πάντα σε ειρηνευτικές πρωτοβουλίες για τη Μέση Ανατολή, ανέπτυξε και αναπτύσσει ρόλο που έχει αναγνωριστεί διαχρονικά από όλους. 
      Είναι, επιπλέον, τουλάχιστον περίεργο να προτείνονται μονομερείς δράσεις από την Ελλάδα, οι οποίες δεν εγγυώνται κανένα θετικό αποτέλεσμα για τον πολύπαθο λαό της Γάζας. Κανένας δεν μπορεί να κατηγορήσει την Ελλάδα ούτε για έλλειψη ευαισθησίας ούτε για έλλειψη γρήγορων διπλωματικών ανακλαστικών, ούτε για έλλειψη συγκροτημένων προτάσεων και πρωτοβουλιών για τον τερματισμό της βίας και της ανθρωπιστικής τραγωδίας. Η Ελλάδα είχε και έχει πάγιες και στέρεες θέσεις, που καταλήγουν σ’ έναν και μόνο στόχο: την ειρήνη, τη σταθερότητα, την ασφάλεια όλων σ’ αυτήν την πολύ ευαίσθητη περιοχή. 
      Η Ελλάδα, με την πολιτική της όλα τα τελευταία χρόνια, πέτυχε να είναι αξιόπιστος συνομιλητής με όλες τις πλευρές στη Μέση Ανατολή. Στέρεη βάση της πολιτικής αυτής είναι τόσο οι παραδοσιακές και ισχυρές σχέσεις φιλίας με τον αραβικό κόσμο, όσο και οι σχέσεις ειλικρίνειας, συνεργασίας και αμοιβαίου σεβασμού με το Ισραήλ. Στο πλαίσιο αυτής της πολιτικής ουδέποτε διστάσαμε να καταγγείλουμε τη βία, απ’ όπου και αν προέρχεται, είτε συνίσταται σε τρομοκρατικές ενέργειες, είτε σε πέρα από κάθε μέτρο στρατιωτικές δράσεις απέναντι σε υπαρκτές προκλήσεις- πολύ περισσότερο όταν οι δυσανάλογες αυτές στρατιωτικές ενέργειες έχουν ως θύματα αμάχους. Η βία δεν ήταν, δεν είναι και δεν μπορεί να είναι μέσο για επίλυση προβλημάτων. Η απώλεια ανθρώπινων ζωών, οι τραυματισμοί, ο πόνος αμάχων ενισχύουν τα άκρα, επιβαρύνουν τη δύσκολη προσπάθεια ειρήνευσης και, βέβαια, δημιουργούν συνθήκες ευρύτερης αποσταθεροποίησης σ’ αυτήν την πολύπαθη περιοχή. 
      Κυρίες και κύριοι συνάδελφοι, δεν αμφισβήτησα και δεν πρόκειται να αμφισβητήσω τον πατριωτισμό κανενός. Δεν αμφισβήτησα και δεν πρόκειται να αμφισβητήσω τα ανθρωπιστικά κίνητρα κανενός. Όμως δεν διαμορφώνουμε έτσι εξωτερική πολιτική, όταν το βασικό κριτήριο είναι η εσωτερική κατανάλωση. Ο ανθρωπισμός δεν έχει κομματικό χρώμα. Ο πατριωτισμός δεν ταυτίζεται με μεγάλα λόγια. Οι δραστηριότητες και οι πρωτοβουλίες μας είναι ουσιαστικές. Δεν γίνονται για εντυπωσιασμό, γίνονται για την επίτευξη αποτελέσματος. Οι διεθνείς υποθέσεις απαιτούν προσήλωση σε αρχές, σεβασμό στο Διεθνές Δίκαιο και, βέβαια, αφοσίωση στο εθνικό συμφέρον. Αυτός είναι ο γνώμονας της πολιτικής μας. Και ο γνώμονας αυτός είναι σταθερός και αξιόπιστος. 
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Εισερχόμαστε στη συζήτηση της τέταρτης επίκαιρης ερώτησης με αριθμό 379/14/9-1-2009 του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τις θέσεις της Ελλάδος στη συμφωνία που προωθεί η Ευρωπαϊκή Ένωση με τη FYROM. 
      Η επίκαιρη ερώτηση του κ. Καρατζαφέρη έχει ως εξής:
      «Επειδή η Ευρωπαϊκή Ένωση φέρεται να προωθεί την τελική φάση της συμφωνίας της με τη FYROM,
      Ερωτάσθε ποια είναι η θέση της Ελληνικής Κυβέρνησης, και αν έχει συζητηθεί το θέμα μεταξύ Αθηνών και Σκοπίων.»
      Ο Πρωθυπουργός κ. Κώστας Καραμανλής έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η στάση της Ελλάδας στη ζήτημα της ονομασίας της Πρώην Γιουγκοσλαβικής Δημοκρατίας της Μακεδονίας είναι σταθερή, είναι αποφασιστική και είναι αποδεδειγμένα αξιόπιστη. Στόχος είναι η επίλυση του χρονίζοντος -σχεδόν για μία εικοσαετία- προβλήματος, με την εξεύρεση αμοιβαία αποδεκτής λύσης. 
      Η θέση μας για την ονομασία του γειτονικού κράτους είναι ξεκάθαρη: μία ονομασία με γεωγραφικό προσδιορισμό και ισχύ έναντι όλων. Η πολιτική της επίμονης αδιαλλαξίας, η ανιστόρητη και προκλητική συμπεριφορά της άλλης πλευράς δεν επέτρεψε έως σήμερα τη διευθέτηση του ζητήματος. Επισημάναμε κατ’ επανάληψη ότι η άρση της εκκρεμότητας αυτής θα ήταν σε όφελος όχι μόνο των διμερών σχέσεων αλλά και της περιφερειακής συνεργασίας και σταθερότητας. Είναι, ταυτόχρονα, ουσιώδης προϋπόθεση για την εκπλήρωση των ευρωπαϊκών και ευρωατλαντικών φιλοδοξιών των Σκοπίων. Υπογραμμίσαμε πολλές φορές έως τώρα ότι η πολιτική του γειτονικού κράτους έναντι της Ελλάδας, έναντι ενός κράτους-μέλους της Ευρωπαϊκής Ένωσης και του ΝΑΤΟ, αντιβαίνει στις σχέσεις καλής γειτονίας. Κυρίες και κύριοι συνάδελφοι, όσο συνεχίζεται η κοντόφθαλμη αυτή πολιτική, η γειτονική χώρα δεν μπορεί να περιμένει την ένταξή της σ’ αυτούς τους οργανισμούς. Αυτό το επιβεβαιώνουν ομόφωνες αποφάσεις τόσο του ΝΑΤΟ στο Βουκουρέστι, όσο και της Ευρωπαϊκής Ένωσης στις Βρυξέλλες.
	Παρ’όλα αυτά, τα γειτονικά Σκόπια συνεχίζουν σκόπιμα τις προκλήσεις τους απέναντι στην Ελλάδα και την ιστορική της κληρονομιά. Δεν κάνουν τίποτε άλλο παρά να επιβεβαιώνουν στα μάτια όλων -της διεθνούς κοινότητας, της Ε.Ε., του ΝΑΤΟ- την αδιαλλαξία, την προκλητικότητα, αλλά και την εμμονή τους σ’ ένα «γκρίζο» παρελθόν φανατισμού και εθνικισμού. Ταυτόχρονα, επιβεβαιώνουν την ορθότητα της πολιτικής και των επιχειρημάτων μας.
	Σήμερα φαίνεται ξεκάθαρα ότι η επιδίωξη πολιτικών κερδών στις επικείμενες εκλογές στα Σκόπια έχει οδηγήσει τους εκεί κυβερνώντες σε νέες αποφάσεις αδιαλλαξίας, έχει οδηγήσει σε κινήσεις που καλλιεργούν στο εσωτερικό της χώρας τους κλίμα μισαλλοδοξίας. Άλλοτε αναπτύσσουν απόπειρες εκτροπής της διαπραγμάτευσης από το αντικείμενό της, άλλοτε προβάλλουν διαδικαστικά εμπόδια και άλλοτε επιστρατεύουν πρόσθετα εφευρήματα, όπως η χρησιμοποίηση του Διεθνούς Δικαστηρίου της Χάγης. Έτσι δυσχεραίνουν ακόμα περισσότερο τη δύσκολη διαπραγμάτευση που διεξάγεται στο πλαίσιο του ΟΗΕ. 
	Κυρίες και κύριοι συνάδελφοι, η Ελλάδα είναι αμετακίνητη στη διακηρυγμένη πολιτική της. Αποδεικνύουμε στην πράξη αποφασιστικότητα, αλλά και νηφάλια στάση. Στο τελευταίο διάστημα αντιμετωπίζουμε και πρόσθετες προκλητικές αποφάσεις των Σκοπίων, όπως είναι η ανιστόρητη μετονομασία γηπέδων και δρόμων- αποφάσεις που θα μου επιτρέψετε να πω ότι στερούνται κάθε σοβαρότητας, όχι όμως και προκλητικότητας, αποφάσεις που προκαλούν ενόχληση σε διεθνές επίπεδο. Ειδικά για τη μετονομασία του «Ευρωπαϊκού Άξονα 10», οι Ευρωπαίοι εταίροι, η Ευρωπαϊκή Ένωση, αλλά και οι Ηνωμένες Πολιτείες, έχουν ήδη εκφράσει στα Σκόπια τη δυσαρέσκεια και την ενόχλησή τους. 
	(Στο σημείο αυτό, την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ.)
	Προσθέτω ένα μόνο: Οι αποφάσεις αυτές, πέραν των άλλων, θέτουν σε ομηρία και τη χρηματοδότηση, άρα και την ταχεία πρόοδο του ευρωπαϊκού αυτού έργου. Και εξηγούμαι: Στο πλαίσιο του Ελληνικού Σχεδίου Οικονομικής Ανασυγκρότησης των Βαλκανίων είχε προγραμματιστεί να δοθούν 50 εκατ. ευρώ για το συγκεκριμένο έργο. Πρέπει όμως να είμαστε απόλυτα ξεκάθαροι. Όσο καλλιεργείται ατμόσφαιρα προκλήσεων, εθνικισμού και μισαλλοδοξίας, δεν πρόκειται να εκταμιευθεί ούτε ένα ευρώ από το προβλεπόμενο αυτό ποσό.
(Χειροκροτήματα από την πτέρυγα της Νέας Δημοκρατίας.)
	Οι ενέργειες αυτές των κυβερνώντων στα Σκόπια είναι εμπόδιο που, σε τελική ανάλυση, ορθώνουν οι ίδιοι στην ευρωπαϊκή τους πορεία. Σε μια τέτοια -σκόπιμα καλλιεργούμενη- ατμόσφαιρα αδιαλλαξίας και άρνησης, δεν νοείται εξέλιξη σε ευρωπαϊκές διαδικασίες. Η ευθύνη ανήκει αποκλειστικά και εξ ολοκλήρου στους κυβερνώντες τη γειτονική χώρα. 
      Είναι πλέον περισσότερο από εμφανές ότι η εθνικιστική ηγεσία των Σκοπίων, με την ανερμάτιστη πολιτική της, δεν ενδιαφέρεται για το μέλλον, αλλά μόνο για τα δικά της κομματικά οφέλη στην εσωτερική πολιτική διελκυστίνδα. Το θέμα αυτό τίθεται και θα τεθεί στην κρίση όλων. Δεν μπορεί να προκαλούν και να προσποιούνται ότι δεν συμβαίνει τίποτα. 
      Τόσο η Ευρωπαϊκή Ένωση όσο και το ΝΑΤΟ έχουν καταστήσει σαφές ότι τα Σκόπια δεν μπορεί να γίνουν δεκτά στους κόλπους τους χωρίς αμοιβαία αποδεκτή λύση στην εκκρεμότητα της ονομασίας τους. Δεν μπορεί να φτάσουν στις ευρωατλαντικές φιλοδοξίες τους αγνοώντας τη βασική αρχή των σχέσεων καλής γειτονίας- αρχή που τα Σκόπια δεν μπορεί να αγνοούν εάν πράγματι θέλουν να γίνουν μέλη της ίδιας Συμμαχίας, της ίδιας ευρωπαϊκής οικογένειας. Αυτή είναι η πολιτική μας. Και η πολιτική αυτή είναι ξεκάθαρη και σαφής.
(Χειροκροτήματα από την πτέρυγα της Νέας Δημοκρατίας.)
	ΠΡΟΕΔΡΕΥΩΝ (Γεώργιος Σούρλας): Το λόγο έχει ο Πρόεδρος του Λαϊκού Ορθόδοξου Συναγερμού κ. Καρατζαφέρης.
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Σας άκουσα με πάρα πολλή προσοχή, κύριε Πρωθυπουργέ, όπως εξάλλου όφειλα. Πριν μπω στο θέμα της δικής μου ερωτήσεως, θα ήθελα να σας ρωτήσω κάτι για την προηγούμενη. 
      Ήταν κατηγορηματική η δήλωσή σας ότι δεν έγινε τίποτα στον Αστακό. Ερωτώ: Είστε σε θέση να γνωρίζετε εάν υπήρξαν πτήσεις από τη Σούδα προς την επικίνδυνη ζώνη; Θέλω κατηγορηματική απάντηση. Ή έγιναν ή δεν έγιναν ή δεν γνωρίζετε. Γιατί την άλλη φορά, όταν ήμουν Ευρωβουλευτής και ανέφερα ότι χρησιμοποιήθηκε η Σούδα ως σημείο μεταφοράς αιχμαλώτων, είχα εισπράξει ένα κατηγορηματικό «όχι» από την Κυβέρνησή σας, αναγκάστηκα να το πάω σε εξεταστική των πραγμάτων επιτροπή στην Ευρωπαϊκή Ένωση και βρέθηκαν αποτελέσματα ότι είχαν χρησιμοποιηθεί αεροδρόμια της Ευρώπης, όπως και της Σούδας. Αυτό είναι ένα θέμα όπου πρέπει να ξέρουμε ακριβώς τι συμβαίνει, γιατί βλέπω μία διάθεση Πόντιου Πιλάτου ανάμεσα σ’ αυτά τα δύο μέρη, τον κατακτητή και τον κατακτούμενο, τον θύτη και το θύμα.
	Επί της δικής μου ερωτήσεως, κύριε Πρωθυπουργέ, τα Σκόπια δεν κάνουν τίποτε άλλο παρά να καταπατούν την ενδιάμεση συμφωνία από την πρώτη μέρα που ξεκίνησε. Μολαταύτα, εσείς δεν μπλοκάρατε, όπως οφείλατε -όπως και η προηγούμενη κυβέρνηση, πρέπει να ομολογήσω- εκροές προς τα Σκόπια. Μιλάμε για τεράστια ποσά, τα οποία έχουν διακινηθεί από την Ευρωπαϊκή Ένωση προς τα Σκόπια την περίοδο κατά την οποία έχουν καταπατηθεί όλα αυτά, που όλοι γνωρίζουμε και πριν από λίγο κι εσείς περιγράψατε, με αφορμή τη δική μου ερώτηση. 
      Μέχρι σήμερα δεν είχε ενημερωθεί η Ελληνική Αντιπροσωπεία για τα κόλπα των Σκοπιανών. Αναγκαστήκατε τώρα να τα ομολογήσετε μέσα σ’ αυτήν την Αίθουσα για τον αυτοκινητόδρομο «ΔΕΚΑ», αλλά και για τα στάδια που ονομάστηκαν «Αλέξανδρος» και «Φίλιππος». Αυτά έχουν χρηματοδοτηθεί με περισσότερο από 1.110.000.000 ευρώ. Τόσα χρήματα επιτρέψαμε να εισρεύσουν στα Σκόπια, δηλαδή μ’ άλλα λόγια, εμμέσως πλην σαφώς, χρηματοδοτούμε την αλαζονεία τους, την αυθάδειά τους και αυτό το «καουμποϊλίκι» που κι εσείς αναγνωρίσατε ότι καταδεικνύουν. Πράγματι, ονόμασαν «Αλέξανδρο» και «Φίλιππο» την ευρωπαϊκή λεωφόρο, η οποία γίνεται με χρήματα και του ελληνικού λαού αλλά και το γήπεδο, το οποίο γίνεται με ευρωπαϊκά χρήματα, αλλά και του ελληνικού λαού.
	Μας απαντήσατε, όπως μας απαντήσατε. Χαίρομαι που η ερώτησή μου έγινε η αιτία να δοθεί μια απάντηση από τα υπεύθυνα χείλη. Ερωτώ: Έγιναν συζητήσεις πριν από μερικές μέρες στις Βρυξέλλες μεταξύ του παριστάμενου Υφυπουργού Εξωτερικών κ. Βαληνάκη και του Αντιπροέδρου της Κυβερνήσεως των Σκοπίων. Το θέμα είναι τι συζητήθηκε, εάν συμφωνήθηκε τίποτα, εάν πρέπει να μάθει ο ελληνικός λαός τι έγινε, γιατί η άλλη πλευρά λέει ότι ολοκληρώθηκε η πρώτη φάση της συμφωνίας και μπαίνουμε στη δεύτερη φάση της συμφωνίας με τα Σκόπια. Είναι, λοιπόν, σαφέστατο. Πρέπει να ξέρουμε τι γίνεται, εκτός εάν πιστεύετε στη μυστική διπλωματία και δεν πρέπει να μάθει ο ελληνικός λαός ότι υπήρξε συνάντηση του κ. Βαληνάκη με τον Αντιπρόεδρο των Σκοπίων.
	Τι έγινε; Εκείνη η πλευρά διαρρέει στις Βρυξέλλες ότι έχουμε αποδεχτεί διπλή ονομασία. Εσείς μας είπατε κατηγορηματικά ότι μιλάμε για σύνθετη ονομασία. Ξέρουμε εξάλλου ότι το βέτο μπήκε για το πρόθεμα. Το «Μακεδονία» ούτως ή άλλως το έχουμε εκχωρήσει και ψάχνουμε τον γεωγραφικό προσδιορισμό, βόρεια, δυτική, νοτιοδυτική, δεν ξέρω ποιο θα διαλέξετε. Το «Μακεδονία» έχει εκχωρηθεί, να το καταλάβει καλά ο ελληνικός λαός, και ψάχνετε προσδιορισμό. Μήπως τώρα έχουμε βρει και έναν τύπο συμφωνίας για κάποιας μορφής διπλή ονομασία; Πολύ εύκολα πριν από δεκατέσσερις-δεκαπέντε μήνες μπήκαμε στη σύνθετη ονομασία και πολύ φοβάμαι μήπως μπούμε και στη διπλή ονομασία. 
	Κύριε Πρωθυπουργέ, θέλουμε με τη σοβαρότητα που σας διέπει και που διέπει και το θέμα, να ακούσουμε την όλη αλήθεια. Κατηγορηματικά δεν συζητάμε καν για έμμεση διπλή ονομασία, γιατί αυτά ισχυρίζονται τα Σκόπια στις Βρυξέλλες.
    Μπορώ να σας δώσω, αν θέλετε, κατ’ ιδίαν και τις πηγές. Πηγές οι οποίες αναφέρονται και σε εσάς, πηγές οι οποίες τώρα αξιοποιούνται σε μεγαλύτερη θέση απ’ ότι έχουν τώρα. Άρα, λοιπόν, χρειάζεται ιδιαίτερη προσοχή. 
    Κλείνοντας, κύριε Πρωθυπουργέ, θα σας παρακαλέσω λόγω της φύσης του θέματος -και επειδή η αλήθεια τονώνει, η αλήθεια λυτρώνει, η αλήθεια θεραπεύει- να μου πείτε την όλη αλήθεια. Και επειδή βεβαίως και ο χώρος, αλλά και εσείς, μπορείτε και πρέπει να είστε τυπικά εντάξει με τον Κανονισμό, παρακαλώ μη μου απαντήσετε με προσημειωμένη απάντηση. Μιλήστε μου παρακαλώ ελεύθερα και αδέσμευτα για την αλήθεια, χωρίς την συμβολή και την συμβουλή των χειρογράφων σας. 
      (Χειροκροτήματα από την πτέρυγα του ΛΑΟΣ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Πρωθυπουργός, κ. Κώστας Καραμανλής.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, να ξεκινήσω με την αρχική ερώτηση που ετέθη: Μπορώ να σας διαβεβαιώσω ότι, όπως πριν από λίγο είπα «κανένα ελληνικό λιμάνι», έτσι και κανένα ελληνικό αεροδρόμιο δεν έχει χρησιμοποιηθεί στη συνεχιζόμενη κρίση που αφορά στη Μέση Ανατολή. 
     Τώρα, σε ό,τι αφορά στην υπόθεση των Σκοπίων: Κυρίες και κύριοι συνάδελφοι, είναι αστείο να συζητάμε για μυστική διπλωματία σε μια υπόθεση για την οποία η Ελληνική Κυβέρνηση έχει καθαρή, στέρεη θέση, γνωστή όχι μόνο στο εσωτερικό της χώρας αλλά και σε όλους τους διεθνείς παράγοντες. 
     Οι αποφάσεις για τα εθνικά μας ζητήματα λαμβάνονται με μοναδικό γνώμονα το συμφέρον της πατρίδας. Οι επιμέρους χειρισμοί διαμορφώνονται με διαρκή, ολόπλευρη εκτίμηση των πραγμάτων και εκδηλώνονται στην ώρα τους. Επιμένω όμως ότι όλα αυτά γίνονταν και γίνονται με απόλυτη διαφάνεια, για την οποία όλοι έχουμε γνώση. Με απόλυτη διαφάνεια και ξεκάθαρες θέσεις. Ήμουν και είμαι σαφής. 
     Οι ομόφωνες αποφάσεις του Βουκουρεστίου και των Βρυξελλών που προκλήθηκαν, γεννήθηκαν από ελληνική πρωτοβουλία –μην το ξεχνά κανείς αυτό- επισημαίνουν στη γειτονική χώρα την υποχρέωσή της να συμπράξει σε μια κοινά αποδεκτή λύση στην εκκρεμότητα της ονομασίας. Και έχουμε πει ποια είναι η λύση: ένα όνομα με γεωγραφικό προσδιορισμό που να ισχύει έναντι πάντων, για όλα. Είτε λοιπόν θα αποδείξει σχέσεις καλής γειτονίας, σχέσεις συμμάχων, σχέσεις εταίρων, είτε δεν θα προχωρήσει στις ευρωατλαντικές βλέψεις της. 
     Θέλω επίσης να είμαι σαφής: Οι Έλληνες θέλουμε σχέσεις φιλίας και συνεργασίας με όλους τους γείτονές μας. Ασκούμε εξωτερική πολιτική ανοιχτών οριζόντων. Και αυτή η θέση είναι και σταθερή και ξεκάθαρη και κρυστάλλινη. Πιστεύουμε στις δυνατότητες των δύο λαών να αναπτύξουν πλήρως, εποικοδομητικά τις σχέσεις τους σε όλους τους τομείς. 
     Έχω τονίσει κατ’ επανάληψη ότι επιδιώκουμε μια αμοιβαία αποδεκτή λύση στην εκκρεμότητα που αφορά στην ονομασία του γειτονικού κράτους. Δεν θέλουμε να βρεθούν αποκλεισμένοι οι γείτονές μας ούτε από το ΝΑΤΟ ούτε από την Ευρωπαϊκή Ένωση. Αντιθέτως μάλιστα –και το έχουμε πει πολλές φορές- θέλουμε την ένταξή τους στους ευρωατλαντικούς θεσμούς, θέλουμε να έχουμε καλές σχέσεις φιλίας και συνεργασίας. Πιστεύουμε ότι το συμφέρον της περιοχής, το συμφέρον όλων, το συμφέρον του γειτονικού λαού επιβάλλουν στην ηγεσία των Σκοπίων να εγκαταλείψει το «γκρίζο» παρελθόν, για να συναντήσει το ευρωπαϊκό μέλλον. Αυτός είναι ο δρόμος που οδηγεί με ασφάλεια και σιγουριά στο αύριο. 
     Όμως το δρόμο αυτόν μπορούν να τον περπατήσουν τα Σκόπια, μόνον εάν συμπράξουν- όπως ακριβώς περιέγραψα με σαφήνεια, ακόμη μία φορά- σε μια αμοιβαία αποδεκτή λύση, μόνον εάν συμπράξουν σε μια ουσιαστικά σύνθετη ονομασία που να ισχύει έναντι όλων.
     Κυρίες και κύριοι συνάδελφοι, η Ελλάδα έχει τα μέσα να προασπίζεται τα συμφέροντά της. Και τα μέσα αυτά δεν τα εγκαταλείπει, δεν πρόκειται να τα εγκαταλείψει. Τα αξιοποιεί με τόλμη, τα αξιοποιεί με σύνεση, τα αξιοποιεί με αξιοπιστία την ώρα που πρέπει. 
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ να επισπεύσετε, όσοι θέλετε, την αναχώρησή σας, για να συνεχίσουμε τις διαδικασίες του κοινοβουλευτικού ελέγχου. 
      Θα συζητηθεί τώρα, η πρώτη με αριθμό 411/13-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς την Υπουργό Εξωτερικών, σχετικά με την κλιμάκωση των Τουρκικών προκλήσεων στο Αιγαίο κ.λπ..
      Η ερώτηση του κυρίου συναδέλφου έχει ως εξής:
      «Τους δικούς της όρους και μια διευρυμένη ατζέντα διαλόγου με την Αθήνα για τα Ελληνοτουρκικά φαίνεται πως επιχειρεί να επιβάλει η Τουρκία με τις διαρκώς αυξανόμενες προκλήσεις της στο Αιγαίο, σε μια ιδιαίτερα κρίσιμη για την παγκόσμια ειρήνη περίοδο, λόγω του κενού εξουσίας στις ΗΠΑ.
      Οι τελευταίες υπερπτήσεις πάνω από το Αγαθονήσι και το Φαρμακονήσι και η αναχαίτιση του Ελληνικού ελικοπτέρου το τελευταίο τετραήμερο σε συνδυασμό με τις ανακοινώσεις του Τουρκικού ΓΕΕΘΑ για δήθεν παραβιάσεις του εναέριου χώρου και των χωρικών υδάτων της Τουρκίας αποσκοπούν στη δημιουργία, μέσω της απειλής θερμού επεισοδίου, τετελεσμένων στο Αιγαίο και στην αποφυγή των υποχρεώσεών της απέναντι στην Ευρωπαϊκή Ένωση για το Κυπριακό και τα Ελληνοτουρκικά, την ώρα που λαμβάνει διαρκή αρνητικά μηνύματα από την πλειονότητα των κρατών-μελών για την ένταξή της στην Ευρωπαϊκή Ένωση.
      Με αιχμή του δόρατος τη θεωρία των «γκρίζων ζωνών» και με σαφή ευθύνη του Ελληνικού Υπουργείου Εξωτερικών που δεν ενημερώνει για τις τουρκικές προκλήσεις ούτε το ΝΑΤΟ (όπου είμαστε μέλη μαζί με την Τουρκία) ούτε την Ευρωπαϊκή Ένωση και περιορίζεται απλώς σε ανακοινώσεις για εσωτερική κατανάλωση, σαν να διερχόμαστε μια περίοδο συνήθους ρουτίνας στις ελληνοτουρκικές σχέσεις, η Τουρκία προσπαθεί να παγιώσει τις διεκδικήσεις της.
      Επειδή η κλιμάκωση των τουρκικών προκλήσεων στέλνει ένα ξεκάθαρο μήνυμα στο οποίο η ελληνική διπλωματία πρέπει να απαντήσει άμεσα και ουσιαστικά ξεφεύγοντας από την πολιτική του εικοσιτετραώρου.
      Ερωτάται η κυρία Υπουργός:
      1. Ποιος ο σχεδιασμός των διπλωματικών μας πρωτοβουλιών το επόμενο διάστημα;
      2. Ποια πρόοδος έχει σημειωθεί στον ελληνοτουρκικό διάλογο τον τελευταίο χρόνο ιδιαίτερα, μετά την επίσκεψη του Πρωθυπουργού στην Άγκυρα;».
      Στην ερώτηση του κ. Βρεττού θα απαντήσει ο Υφυπουργός Εξωτερικών κ. Βαληνάκης. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, η ελληνική εξωτερική πολιτική είναι σταθερά προσανατολισμένη στην προάσπιση του εθνικού συμφέροντος μέσω της εμπέδωσης της ασφάλειας, της σταθερότητας και της συνεργασίας στην ευρύτερη περιοχή μας. 
      Η στρατηγική μας είναι μακρόπνοη, συνεκτική και ξεκάθαρη. Βασίζεται στην αταλάντευτη απαίτησή μας για σταθερή προσήλωση όλων των χωρών της περιοχής στην αρχή των σχέσεων καλής γειτονίας και στο σεβασμό της διεθνούς νομιμότητας. Μία απαίτηση που ομόφωνα έχει καταγραφεί σε όλα τα κοινοτικά κείμενα που καθορίζουν τους όρους και τις προϋποθέσεις για την ευρωπαϊκή πορεία της Τουρκίας. Αυτό είναι το σταθερό πλαίσιο μέσα στο οποίο υποστηρίζουμε την ευρωπαϊκή πορεία της Τουρκίας. Θέλουμε την ευρωπαϊκή προσαρμογή της Τουρκίας και τη θέλουμε πλήρη και χωρίς εκπτώσεις. Τίποτα περισσότερο και τίποτα  λιγότερο.
      Ξέρουμε ότι πρόκειται για μία διαδικασία μακρά και δύσκολη, μία διαδικασία που φέρνει την Τουρκία, όπως και κάθε άλλη, άλλωστε, υποψήφια χώρα, αντιμέτωπη με τον εαυτό της, με τις αδυναμίες και τα ελλείμματά της. Γι’ αυτό και δεν περιμένουμε να αλλάξει σε μία νύκτα.
      Όμως, σε κάθε περίπτωση τουρκικής παραβατικής συμπεριφοράς σε βάρος της χώρας μας το Υπουργείο Εξωτερικών προβαίνει άμεσα στις κατάλληλες σε όλα τα επίπεδα διπλωματικές ενέργειες και διαβήματα, ιδίως όταν πρόκειται για συμβάντα τόσο σοβαρά, όσο οι πρόσφατες προκλητικές και απαράδεκτες ενέργειες της Τουρκίας στην περιοχή του Φαρμακονησίου και του Αγαθονησίου. Οι απαντήσεις μας στην τουρκική συμπεριφορά είναι αποφασιστικές και ψύχραιμες και δεν αφήνουν περιθώρια παρερμηνειών από την άλλη πλευρά. Παγίως ενημερώνουμε άμεσα εταίρους και όλα τα αρμόδια όργανα στο πλαίσιο της Ευρωπαϊκής Ένωσης, συμμάχους αλλά και όλους τους συνομιλητές μας για την τουρκική συμπεριφορά και το ίδιο πράξαμε και αυτήν τη φορά. 
      Επαναλαμβάνω ότι οι σχέσεις καλής γειτονίας αποτελούν ένα κρίσιμο και αδιαπραγμάτευτο προαπαιτούμενο για την ενταξιακή πορεία της Τουρκίας και δεν φειδόμαστε πρωτοβουλιών και προσπαθειών, προκειμένου το προαπαιτούμενο αυτό να λαμβάνεται δεόντως υπ’ όψιν σε όλα τα επίπεδα αξιολόγησης της Τουρκίας από την Ευρωπαϊκή Ένωση, γεγονός που φαίνεται και από τα σχετικά κείμενα που υιοθετούν τα όργανα της Ευρωπαϊκής Ένωσης. Με άλλα λόγια, η Τουρκία βρίσκει διαρκώς μπροστά της τον κακό εαυτό της. 
      Πρέπει να γίνει αντιληπτό -και το υπογραμμίζουμε συνέχεια προς την τουρκική πλευρά- ότι οι προκλήσεις και οι εντάσεις δεν μπορούν να θίξουν ή να ανατρέψουν τα κυριαρχικά μας δικαιώματα που εδράζονται ασφαλώς στο Διεθνές Δίκαιο και τις Διεθνείς Συνθήκες. Τουναντίον, βλάπτουν την εικόνα και τις διεθνείς επιδιώξεις και τελικά τα ίδια τα συμφέροντα της Τουρκίας, γιατί τον διακηρυγμένο στόχο της για ένταξη στην Ευρωπαϊκή Ένωση ωφελεί μόνο η ουσιαστική βελτίωση και πλήρης εξομάλυνση των σχέσεών της με την Ελλάδα. Σε αυτό το πλαίσιο πραγματοποιήθηκε και η επίσκεψη του Πρωθυπουργού στις αρχές του 2008 στην Τουρκία. Αναμένουμε από την Τουρκία να ανταποκριθεί και να συμμορφωθεί με τις διεθνείς επιταγές, αλλά και με τις ανειλημμένες δεσμεύσεις της. Όσο πιο γρήγορα το καταλάβει αυτό η Τουρκία, τόσο το καλύτερο για την ίδια. Εμείς σε κάθε περίπτωση ενεργούμε με ψυχραιμία, σύνεση και αποφασιστικότητα. Προωθούμε τις θέσεις μας, δεν κάνουμε ούτε μισό βήμα πίσω.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος, ο κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
      Κύριε Υπουργέ, η απάντηση που μου δώσατε ήταν εντελώς απογοητευτική. Λυπάμαι πάρα πολύ που το λέω. Εσείς κάνετε πολιτική νομίζοντας ότι με νουθεσίες η Τουρκία θα μπορέσει να ανταποκριθεί στις υποχρεώσεις της απέναντι στην Ελλάδα και στην Ευρώπη και στη διεθνή κοινωνία γενικότερα. Λυπάμαι πάρα πολύ. 
      Εδώ, κύριε Πρόεδρε, παρουσιάζεται το πρωτοφανές φαινόμενο να πετούν αεροσκάφη πάνω από ελληνικά εδάφη σε χαμηλές πτήσεις, να κινδυνεύουν να πέσουν ελληνικά ελικόπτερα. Έφτασε η φρεγάτα στον Καφιρέα και δεν την πήραμε είδηση. Όλα αυτά τα πράγματα αφορούν την ίδια την Κυβέρνηση. Η Τουρκία δεν υπολογίζει την Κυβέρνηση της Ελλάδας και αυτό είναι μεγάλη ευθύνη της σημερινής Ελληνικής Κυβέρνησης, κύριε Πρόεδρε. 
      Άλλωστε, εδώ που τα λέμε, κύριε Υπουργέ, αφήσατε τα εργαλεία που δώσαμε εμείς για να αντιμετωπίσετε τις τουρκικές προκλήσεις αλλά και τις ελληνοτουρκικές σχέσεις στο περιθώριο. Εγκαταλείψατε το Ελσίνκι τότε όταν έπρεπε να το διαχειριστείτε και αφήσατε ανεξέλεγκτη την Τουρκία να κάνει ό,τι θέλει πλέον, να παίζει το δικό της παιχνίδι χωρίς να την ελέγχετε, ανεξέλεγκτα. 
      Κύριε Πρόεδρε, καμία σοβαρή αντίδραση δεν υπήρξε από την Ελληνική Κυβέρνηση, καμία σοβαρή αντίδραση σε σχέση με τα γεγονότα αυτά. Η Κυβέρνηση –νομίζω- δίνει την εντύπωση ότι κάνει μια πολιτική που έχει μια περίεργη εμφάνιση. Ξεκινάει από τις ανούσιες κουμπαριές του κυρίου Πρωθυπουργού και φτάνει μέχρι τις ανούσιες και άνευρες δηλώσεις που και σήμερα έκανε ο κύριος Υφυπουργός για εσωτερική κατανάλωση και μόνο. Καμία ουσιαστική αντίδραση έναντι των οργάνων στα οποία η Τουρκία συμμετέχει έμμεσα ή άμεσα, όπως το ΝΑΤΟ και την Ευρωπαϊκή Ένωση. 
      Κύριε Πρόεδρε, νομίζω ότι θα πρέπει να καταλάβουμε πως πρέπει να ακολουθήσουμε μια σοβαρή πολιτική απέναντι στην Τουρκία. Είπε ο κύριος Υπουργός ότι η Κυβέρνηση ακολουθεί μία πολιτική μακρόπνοη, συνεκτική, ξεκάθαρη. Τίποτα απ’ όλα αυτά. Δυστυχώς, δεν ακολουθείτε καμία πολιτική και αυτό είναι το μεγάλο πρόβλημα. Πρόσφατα δώσατε τις συντεταγμένες, λέω ένα παράδειγμα, για το νορβηγικό πλοίο, ώστε να μπορεί να είναι έξω από τα ελληνικά χωρικά ύδατα. 
      Δεν καταγγέλλω τίποτα, αλλά κανείς δεν ξέρει αν αυτό ταιριάζει, είναι συμβατό με τα ελληνικά συμφέροντα της υφαλοκρηπίδας και της αιγιαλίτιδας ζώνης. Δεν θέλω να καταγγείλω τίποτα, αλλά έχετε δημιουργήσει μια άνευ προηγουμένου ανασφάλεια στο λαό με τις σχέσεις μας απέναντι στην Τουρκία. 
      Δώστε ξεκάθαρα μηνύματα στην Τουρκία. Πείτε της ότι για να μπει στην Ευρωπαϊκή Ένωση είτε ως μέλος είτε με ειδική σχέση, πρέπει να περάσει από τις καλές σχέσεις με την Ελλάδα. Αυτό το ξεκάθαρο μήνυμα δεν το έχετε δώσει. Ακόμα και σήμερα δεν το δίνετε. Έχετε τεράστιες ευθύνες για τις εξελίξεις, κύριε Υπουργέ, και λυπάμαι πάρα πολύ για την απάντηση που δώσατε στη σημερινή ερώτηση που έκανα. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, πρέπει να σας διαβεβαιώσω φαίνεται, ξανά, ότι η Κυβέρνηση και το Υπουργείο Εξωτερικών αντιμετωπίζει τις ελληνοτουρκικές σχέσεις στη βάση ενός συνολικού στρατηγικού σχεδιασμού, αντίθετα από ό,τι πιστεύετε, με ξεκάθαρες στοχεύσεις και τη μέγιστη δυνατή αξιοποίηση όλων των πολιτικών και διπλωματικών μέσων που διαθέτουμε. 
      Επανέρχεστε με αιτιάσεις σ’ ένα θέμα το οποίο κατ’ εξοχήν δεν προσφέρεται για τέτοια εκμετάλλευση. Μη με βάζετε στον πειρασμό να σας θυμίσω ποια εποχή και επί ποίας κυβέρνησης η Τουρκία άρχισε να διατυπώνει τις απαράδεκτες και ανυπόστατες θεωρίες περί «γκρίζων ζωνών», στην οποία αναφέρεστε μάλιστα στην ερώτησή σας. 
      Η Ελλάς είναι παράγων και δύναμη ειρήνης και σταθεροποίησης στην ευρύτερη περιοχή της. Στόχος της είναι η βελτίωση των ελληνοτουρκικών σχέσεων, μια βελτίωση, όμως βέβαια, που είναι συνάρτηση της συνειδητοποίησης από πλευράς Τουρκίας ότι ο σεβασμός του διεθνούς δικαίου και της αρχής της καλής γειτονίας είναι τα αδιαπραγμάτευτα κριτήρια αξιολόγησής της. 
      Η στρατηγική μας είναι σταθερή, η αποφασιστικότητά μας δεδομένη και η θέση μας ισχυρή και αδιαπραγμάτευτη. Έχουμε στηρίξει ειλικρινά και έμπρακτα και την ελληνοτουρκική προσέγγιση και την ευρωπαϊκή προοπτική της Τουρκίας. Από κει και έπειτα, η Κυβέρνηση ούτε αιφνιδιάζεται ούτε αντιδρά με στόχο μικροκομματικά οφέλη. 
      Οι θέσεις μας εδράζονται σταθερά στο διεθνές δίκαιο και τις διεθνείς συνθήκες και υποστηρίζονται πάντοτε ενεργά από την αδιαμφισβήτητη πολιτική και διπλωματική ισχύ μιας χώρας μέλους της Ευρωπαϊκής Ένωσης. 
      Η τουρκική συμπεριφορά στο Αιγαίο είναι απαράδεκτη. Δυστυχώς, οι γείτονές μας δεν φαίνεται να έχουν καταλάβει πλήρως ότι πολιτικές έντασης και κατάφωρης παραβίασης του διεθνής δικαίου δεν οδηγούν πουθενά. Γι’ αυτό θα επαναλάβω από το Βήμα αυτό το μήνυμά μας προς την τουρκική πλευρά: η Τουρκία οφείλει να σέβεται τη διεθνή νομιμότητα και την αρχή των σχέσεων καλής γειτονίας. Συμπεριφορές προκλητικές, που καλλιεργούν ένταση, είναι αντιπαραγωγικές και δεν προάγουν τα πραγματικά συμφέροντα του τουρκικού λαού. 
      Αυτό το μήνυμα πρέπει να βγει άλλη μια φορά και από τη σημερινή μας συζήτηση, με ενότητα και ομοψυχία, χωρίς μικροπολιτικούς ανταγωνισμούς και άγονες αντιπαραθέσεις, που σε τίποτα δεν βοηθούν. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Εισερχόμεθα στη συζήτηση της δεύτερης με αριθμό 404/13.1.2009 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τους Υπουργούς Εξωτερικών και Εμπορικής Ναυτιλίας, Αιγαίου και Νησιωτικής Πολιτικής, σχετικά με τη μεταφορά αμερικανικού οπλισμού προς το Ισραήλ μέσω του λιμανιού στο Πλατυγιάλι Αστακού Αιτωλοακαρνανίας κ.λπ..
	Αναλυτικότερα η επίκαιρη ερώτηση του κ. Χαλβατζή έχει ως εξής:
      «Τη στιγμή που ο ελληνικός λαός διαδηλώνει κατά του επιθετικού πολέμου του Ισραήλ σε βάρος του Παλαιστινιακού λαού η ελληνική Κυβέρνηση επιτρέπει τη χρήση των λιμανιών της χώρας για τη μεταφορά οπλισμού. Έντονες αντιδράσεις έχει προκαλέσει στην Αιτωλοακαρνανία, αλλά και γενικότερα στη χώρα μας και διεθνώς, η μεταφορά αμερικανικού οπλισμού προς το Ισραήλ μέσω του λιμανιού στο Πλατυγιάλι του Αστακού. 
      Το Υπουργείο Εξωτερικών διέψευσε τη χρησιμοποίηση του Αστακού και οποιουδήποτε άλλου σημείου της ελληνικής επικράτειας για τον εφοδιασμό του Ισραηλινού στρατού, όμως ο Τύπος αποκάλυψε την προκήρυξη του Αμερικανικού Πολεμικού Ναυτικού με όλα τα στοιχεία για τη συγκεκριμένη μεταφορά πολεμικού υλικού. 
	Δυστυχώς, δεν είναι η πρώτη φορά που τα αμερικανικά πλοία αλωνίζουν στην περιοχή. Μάλιστα, δύο φορές μέσα στο 2008 το φιλειρηνικό και το εργατικό κίνημα της περιοχής είχαν εκφράσει την αντίθεση του λαού της περιοχής στην εμπλοκή της χώρας μας στο μακέλεμα λαών, με κινητοποιήσεις στον Αστακό. Απ’ ό,τι φαίνεται, το ιδιωτικό λιμάνι του Αστακού προτιμάται από τους Αμερικάνους ιμπεριαλιστές. 
	Σε σχέση με τα παραπάνω υπογραμμίζουμε το γεγονός ότι υπάρχουν συμφωνίες Ελλάδας-ΗΠΑ, που μετατρέπουν τα ελληνικά λιμάνια σε σταθμούς ανεφοδιασμού πολεμικών μηχανών, που μακελεύουν τους λαούς. 
	Ο ελληνικός λαός πρέπει να κλιμακώσει την πάλη του για να κλείσουν οι ΝΑΤΟϊκές και Αμερικανικές βάσεις, που βρίσκονται στη χώρα μας με ευθύνη των κυβερνήσεων Νέας Δημοκρατίας-ΠΑΣΟΚ.
	Ερωτώνται οι κ.κ. Υπουργοί:
      Τι μέτρα θα πάρει η Κυβέρνηση για να σταματήσει την μετατροπή των ελληνικών λιμανιών σε σταθμούς ανεφοδιασμού του στρατού του Ισραήλ τώρα, αλλά και γενικότερα των διάφορων πολεμικών μηχανών, που μακελεύουν τους λαούς, για να μην μετατραπεί η χώρα μας σε ορμητήριο των ιμπεριαλιστικών πολέμων;»
	Στην επίκαιρη ερώτηση του κ. Χαλβατζή θα απαντήσει ο Υφυπουργός Εμπορικής  Ναυτιλίας, Αιγαίου και Νησιωτικής Πολιτικής κ. Καμμένος. 
	Κύριε Υπουργέ, έχετε το λόγο. 
	ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κύριε Πρόεδρε. 
	Πριν από λίγα λεπτά ακούσαμε την ξεκάθαρη, την κρυστάλλινη απάντηση του Πρωθυπουργού. Τέτοιο θέμα δεν υφίσταται. Δεν νομίζω ότι χρειάζονται περαιτέρω λόγια και σχολιασμοί.
      Ευχαριστώ πολύ. 
	ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Χαλβατζής έχει το λόγο. 
	ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, πράγματι ο Πρωθυπουργός πριν από λίγα λεπτά διέψευσε ότι μεταφέρθηκε πολεμικό υλικό από τον Αστακό στο Ισραήλ. Το ίδιο και ο Υπουργός κ. Καμμένος. Δεν εφησυχάζουμε από τις διαψεύσεις της Κυβέρνησης. Δεν εφησυχάζουμε ότι δεν μεταφέρθηκε πολεμικό υλικό και πολεμοφόδια από το λιμάνι του Αστακού προς το εγκληματικό καθεστώς του Ισραήλ, πολεμοφόδια τα οποία χρησιμοποιήθηκαν και χρησιμοποιούνται για να δολοφονούνται αθώοι Παλαιστίνιοι, παιδιά, γυναίκες, άνδρες, γέροι, και να καταστρέφουν τις υποδομές. 
      Δεν εμπιστευόμαστε τις κυβερνητικές διαψεύσεις, γιατί αυτές διαψεύδονται από τον κυνισμό των Αμερικάνων. Θυμόμαστε πολύ καλά πριν από λίγο καιρό τις δηλώσεις Αμερικάνων, οι οποίοι έλεγαν ότι «χωρίς τη βοήθεια της Ελλάδας δεν θα καταφέρναμε ό,τι έχουμε πετύχει κατά την επίθεση και εισβολή των Αμερικάνων στο Ιράκ». Δεν εμπιστευόμαστε, γιατί πρόσφατα έγιναν γυμνάσια του ελληνικού στρατού με τον στρατό του Ισραήλ, γυμνάσια τα οποία ουσιαστικά προετοίμασαν τον ισραηλινό στρατό για την επίθεση και τη σφαγή. 
      Δεν εμπιστευόμαστε, γιατί πριν από δέκα χρόνια, με κυβέρνηση ΠΑΣΟΚ, με Πρωθυπουργό τον κ. Σημίτη, χρησιμοποιήθηκαν δρόμοι, λιμάνια, αεροδρόμια, σιδηροδρομικοί σταθμοί, για να μεταφερθεί πολεμικό υλικό, για να δολοφονηθούν άνθρωποι στη Γιουγκοσλαβία, για να καταστραφούν οι υποδομές, πολεμικό υλικό του ΝΑΤΟ και της Ευρωπαϊκής Ένωσης.
	Χθες βράδυ η Υπουργός Εξωτερικών μιλώντας στη Βιέννη στη Σύνοδο του ΟΑΣΕ χρησιμοποίησε στην εισήγησή της δύο χιλιάδες τετρακόσιες είκοσι τέσσερις λέξεις. Δεν χρησιμοποίησε όμως άλλες οκτώ, που να λένε ότι «καταδικάζουμε το Ισραήλ για τις σφαγές των Παλαιστινίων».
      Πρόκειται εδώ για μια στάση Πόντιου Πιλάτου: «Και από εδώ και από εκεί». Γι’ αυτό, εμείς καλέσαμε και καλούμε την εργατική τάξη, τους εργαζόμενους και τη νεολαία να εντείνουν τις κινητοποιήσεις στον αγώνα τους, να συμπαρασταθούν στο δοκιμαζόμενο λαό της Παλαιστίνης που δολοφονείται για εξήντα ολόκληρα χρόνια, να καταδικάσουν την ισραηλινή βαρβαρότητα, να καταδικάσουν όλους όσοι κρατούν δήθεν ίσες αποστάσεις και στηρίζουν τους ισραηλινούς φονιάδες, να καταδικάσουν τις Ηνωμένες Πολιτείες Αμερικής, την Ευρωπαϊκή Ένωση, αλλά και τη Σοσιαλιστική Διεθνή, διότι κρατούν δήθεν ίσες αποστάσεις, να διεκδικήσουν και να στηρίξουν το αίτημα για ένα ανεξάρτητο παλαιστινιακό κράτος με πρωτεύουσα την ανατολική Ιερουσαλήμ.
      Εν πάση περιπτώσει, η Κυβέρνηση δεν θα πρέπει σε καμία περίπτωση να μετατρέπει την Ελλάδα σε γέφυρα για τη συνεχιζόμενη σφαγή του παλαιστινιακού λαού από τους ιμπεριαλιστές, ιμπεριαλιστές Αμερικάνοι, Ευρωπαίοι και Ισραηλινοί.
      Και ζητούμε, κύριε Πρόεδρε, να ακυρωθεί άμεσα και η στρατιωτική συμφωνία του 1993 ανάμεσα στην Ελλάδα και στο Ισραήλ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Χαλβατζή, ολοκληρώστε παρακαλώ.
      ΣΠΥΡΙΔΩΝ ΧΑΛΒΑΤΖΗΣ: Την υπέγραψε τότε η Νέα Δημοκρατία, αλλά τη διατήρησαν όλες οι μετέπειτα κυβερνήσεις του ΠΑΣΟΚ.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χαλβατζή.
      Κύριε Υπουργέ, έχετε το λόγο.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Είμαι βέβαιος ότι εμπιστεύεστε περισσότερο τον Έλληνα Πρωθυπουργό, τον Πρωθυπουργό της Ελλάδος, παρά δημοσιεύματα που αναφέρονται σε αξιωματούχους άλλων χωρών.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Οι Βουλευτές κύριοι Κυριάκος Μητσοτάκης και Γεώργιος Παπαδημητρίου ζητούν άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Επίκαιρες ερωτήσεις δεύτερου κύκλου.
      Εισερχόμεθα στη συζήτηση της πρώτης με αριθμό 398/13-1-2009 επίκαιρης ερώτησης της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς την Υπουργό Απασχόλησης και Κοινωνικής Προστασίας, σχετικά με τις εργασιακές συνθήκες στα συνεργεία καθαρισμού κ.λπ..
      Αναλυτικότερα, η συνάδελφος κυρία Χριστοφιλοπούλου αναφέρει στην επίκαιρη ερώτησή της:
      «Σοκαρισμένη η κοινή γνώμη παρακολουθεί τις τελευταίες εβδομάδες τη μάχη για τη ζωή που δίνει η Κωνσταντίνα Κούνεβα, Γραμματέας της Παναττικής Ένωσης Καθαριστών και Οικιακών Βοηθών, θύμα επίθεσης, ως φαίνεται, λόγω της συνδικαλιστικής της δράσης.
      Η επίθεση εναντίον της ήρθε να επιβεβαιώσει τους φόβους μας για ανεξέλεγκτη λειτουργία των συνεργείων καθαριότητας, η οποία έχει λάβει διαστάσεις καθεστώτος και δε διστάζει, ακόμα και με δολοφονικές πρακτικές, να επιβεβαιώνει την ατιμωρησία που απολαμβάνει από το κράτος.
      Είναι ανεπίτρεπτο για το επίπεδο πολιτισμού που θέλουμε να έχουμε, να υπάρχουν άτομα που εργάζονται σε συνθήκες κάθε είδους εκμετάλλευσης και σωματικής εξόντωσης, συχνά μη μπορώντας να υπερασπιστούν τα δικαιώματά τους, πολλώ δε μάλλον όταν προσφέρουν τις υπηρεσίες τους στο δημόσιο!
      Οι έλεγχοι που γίνονται για τα ωράρια, τις συνθήκες και το περιεχόμενο της εργασίας είναι υποτυπώδεις και δεν πτοούν τους εκμεταλλευτές, με δριμείες συνέπειες και στην ασφάλιση των εργαζομένων.
      Επειδή οι εξελίξεις μαρτυρούν απώλεια του ελέγχου της κατάστασης σε εγκληματικό βαθμό, ερωτάται η Υπουργός:
      Γιατί το ΣΕΠΕ αδυνατεί να εξαλείψει την ευρεία και επανειλημμένα καταγγελθείσα εκμετάλλευση των εργαζομένων στα συνεργεία καθαριότητας; Ποιο είναι το συνολικό σχέδιο, πέραν των τακτικών μέτρων, για την οριστική πάταξη αυτού του προσβλητικού για τον πολιτισμό μας φαινομένου;».
      Στην επίκαιρη ερώτηση θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου.
      Κυρία Υπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κυρία συνάδελφε, αυτή η πρωτοφανής βάρβαρη επίθεση, αυτή η εγκληματική πράξη κατά της κ. Κωνσταντίνας Κούνεβα καταδικάζεται από όλους μας, πραγματικά, με τον ίδιο κατηγορηματικό τρόπο. Είναι ένα γεγονός που μας έχει όλους συγκλονίσει και δεν μου κάνει καμμία έκπληξη το ότι έχει συγκλονιστεί και όλη η ελληνική κοινή γνώμη.
      Για εμάς, πρώτη προτεραιότητα αποτελεί η προστασία της υγείας και της ασφάλειας των εργαζομένων και κατ’ επέκταση και όλων των συνδικαλιστικών φορέων, οργανώσεων, σωματείων, αλλά και μεμονωμένων προσώπων που δραστηριοποιούνται στο χώρο αυτό.
      Η κ. Κούνεβα νοσηλεύεται στον «Ευαγγελισμό», όπου της παρέχεται η καλύτερη δυνατή ιατρική περίθαλψη και βεβαίως, όλα τα έξοδα της νοσηλείας της καλύπτονται από το ελληνικό δημόσιο. Η Υπουργός Απασχόλησης βρίσκεται σε συστηματική και διαρκή επαφή με την οικογένειά της.
      Η εταιρεία στην οποία εργάζεται η κ. Κούνεβα είχε ελεγχθεί κατ’ επανάληψη από τις υπηρεσίες του Υπουργείου, έπειτα από καταγγελίες, με τη συμμετοχή του Σωματείου των εργαζομένων, όπως και σε άλλες αντίστοιχες εταιρείες του κλάδου, για την εφαρμογή της εργατικής νομοθεσίας και για όσες περιπτώσεις υπήρξαν παραβάσεις, επιβλήθηκαν οι προβλεπόμενες κυρώσεις.
      Ο Εισαγγελέας Πρωτοδικών Αθηνών διέταξε τη διενέργεια προκαταρκτικής εξέτασης και για τη διερεύνηση της υπόθεσης ασχολείται σε καθημερινή βάση ο Προϊστάμενος του Τμήματος Δημόσιας Ασφάλειας της Υποδιεύθυνσης Ασφάλειας Αθηνών με κλιμάκιο του Τμήματος. Οι έρευνες διεξάγονται προς κάθε κατεύθυνση, προσωπικό, κοινωνικό και εργασιακό περιβάλλον. Ήδη έχουν ληφθεί ένορκες καταθέσεις συγγενών και φιλικών της προσώπων, καθώς και ατόμων του επαγγελματικού της χώρου. Ζητήθηκε άρση του απορρήτου του κινητού της τηλεφώνου, καθώς και εργαστηριακή εξέταση του καυστικού υγρού που βρέθηκε στα ρούχα της παθούσης και ιατροδικαστική εξέτασή της.
      Δυστυχώς την ώρα αυτή, η κ. Κούνεβα δεν είναι ακόμα σε θέση να δώσει η ίδια κατάθεση, ώστε να βοηθήσει τις έρευνες της Αστυνομίας και η πιο πρόσφατη ενημέρωση που είχα από το ίδιο το νοσοκομείο είναι ότι η ασθενής παραμένει βέβαια σε κρίσιμη κατάσταση, αλλά δεν διατρέχει κίνδυνο η ζωή της. Έχει, όμως, υποστεί σοβαρές βλάβες και αυτό είναι ένα γεγονός.
      Κυρία συνάδελφε, το ΣΕΠΕ αντιμετωπίζει με ιδιαίτερη ευαισθησία τα προβλήματα των εργαζομένων στα συνεργεία καθαρισμού. Στον προγραμματισμό της ελεγκτικής δράσης των υπηρεσιών του είναι πολύ υψηλά -μέσα στις πρώτες δύο προτεραιότητες του ΣΕΠΕ- οι επαναληπτικοί έλεγχοι των συνεργείων καθαρισμού. Οι έλεγχοι είναι και συστηματικοί και ουσιαστικοί.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      Οι κοινωνικοί επιθεωρητές εργασίας, πέραν των προγραμματισμένων ελέγχων, επιλαμβάνονται και κάθε προβλήματος που ανακύπτει, είτε με επιτόπιο έλεγχο, είτε με τη διαδικασία της επίλυσης της εργατικής διαφοράς. Αποδεικνύοντας δε τη σπουδαιότητα με την οποία το ΣΕΠΕ αντιμετωπίζει τους ελέγχους σε συνεργεία καθαρισμού και τη συνεχή συνεργασία με την Παναττική Ένωση Καθαριστριών και Οικιακού Προσωπικού, από τις 23-7-2007, ειδικοί επιθεωρητές απέστειλαν πρόσκληση στην ΠΕΚΟΠ, ζητώντας τη συμμετοχή εκπροσώπων σε όλους τους ελέγχους που πρόκειται να διενεργηθούν.
      Περισσότερο συγκεκριμένα στοιχεία θα σας δώσω και στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η ερωτώσα συνάδελφος κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Κυρία Υφυπουργέ, σας τιμά η συνεπής κοινοβουλευτική σας παρουσία να απαντάτε στις επίκαιρες ερωτήσεις, θέλω όμως χωρίς καμμία αιχμή –αντίθετα έπαινο προς το πρόσωπό σας για την παρουσία σας εδώ- να επισημάνω, κύριε Πρόεδρε, την απουσία της Υπουργού Απασχόλησης για ένα θέμα τόσο καυτό και τόσο μείζον.
      Κυρία Υφυπουργέ, όλοι μας, όπως είπατε, παρακολουθούμε στενά -και η ίδια προσωπικά έλαβα γνώση- το πόσο μεγάλη προστασία και ιατρική βοήθεια έχει στην υγεία της η κ. Κούνεβα. Αυτή είναι η μια διάσταση. Η πρωτοβουλία σας για τη συνταξιοδότηση, κάθε άλλη πρωτοβουλία για υποστήριξη της ίδιας και της οικογενείας της είναι επαινετή και θα συμβάλλουμε όλοι. 
      Από κει και πέρα -θα το πω για άλλη μια φορά- σας άκουσα να μιλάτε για την προκαταρκτική εξέταση. Είναι ιδιαίτερα σημαντικό, όχι μόνο για το μεμονωμένο τραγικό περιστατικό, αλλά και για έναν σοβαρότατο παραδειγματισμό, η σκληρή τιμωρία των ενόχων, ιδιαίτερα αν αποδειχθεί ότι αυτοί οι ένοχοι είναι από τον εργασιακό χώρο. Το πρώτο είναι αυτό.
      Δεύτερον, κυρία Υφυπουργέ, θεωρούμε ότι αυτή η ιστορία πρέπει να αποτελέσει μια απαρχή ριζικής αντιμετώπισης του φαινομένου εκφοβισμού, απειλών, έως και στυγνής εκμετάλλευσης των δικαιωμάτων των εργαζομένων και ιδιαίτερα εκφοβισμού των συνδικαλιστών στο χώρο των υπηρεσιών καθαρισμού, αλλά και σε άλλους χώρους, όπως είναι οι υπηρεσίες φύλαξης (security) και σε άλλους χώρους, όπως οι εισπρακτικές εταιρείες, οι οποίες δεν εκμεταλλεύονται μόνο του δανειολήπτες, αλλά δυστυχώς κατά το χειρότερο τρόπο και το προσωπικό τους. 
      Πρόκειται για δύσκολες περιπτώσεις. Το ομολογούμε αυτό. Λέμε, όμως, ότι εδώ και τώρα πρέπει να το δούμε. Γι’ αυτό σας ρωτώ, πέραν των τακτικών μέτρων που μου αναφέρατε, ποιο είναι το σχέδιό σας; Και θα ήθελα πραγματικά και από σας και από την κυρία Υπουργό, αν σήμερα δεν έχετε τη δυνατότητα να μου απαντήσετε πλήρως, τουλάχιστον να μου αναφέρετε τους στόχους που θέτετε γι’ αυτό το μακροπρόθεσμο σχέδιο. Πείτε μου, με άμεσα μέτρα, με μακροπρόθεσμους στόχους, πώς θα εξαλείψουμε αυτό το φαινόμενο;
      Και το λέω αυτό, κύριε Πρόεδρε, γιατί γνωρίζετε πολύ καλά ότι πολλές φορές καταγγέλλονται περιστατικά, πάει το ΣΕΠΕ και οι εργαζόμενοι δεν μιλούν γιατί φοβούνται. Άρα, δεν μπορεί το δημόσιο να είναι εμμέσως συμμέτοχος σ’ αυτήν την κατάσταση. Εννοώ ότι όταν δημοπρατούνται εργασίες καθαρισμού στο δημόσιο, θα πρέπει να υπάρχει απαρέγκλιτη ρήτρα μέσα να τηρούνται οι ρυθμίσεις της εργασιακής νομοθεσίας και να προστατεύονται οι εργαζόμενοι με ευθύνη και του δημοσίου.
      Θα πρέπει, λοιπόν, αυτές τις συμβάσεις να τις δούμε τελείως διαφορετικά, ριζικά διαφορετικά.
      Θα ήθελα να πω μία ακόμα κουβέντα, κυρία Υφυπουργέ, για το ΣΕΠΕ. Όσον αφορά το ΣΕΠΕ επί χρόνια τώρα, τα τελευταία τέσσερα-πέντε χρόνια, κάθε προϋπολογισμός έχει και λιγότερους πόρους. Άρα, χρειάζεται ταυτόχρονα μία σοβαρότατη χρηματοδότηση του ΣΕΠΕ, στελέχωσή του και σωστή παρακολούθηση έτσι ώστε οι συνεργάτες του ΣΕΠΕ στο Υπουργείο να μπορούν να κάνουν σωστά τη δουλειά τους. 
      Είναι πολύ σημαντικό για μας και περιμένουμε από την Κυβέρνηση δεσμεύσεις για το ΣΕΠΕ. Ακούμε και για νομοσχέδιο, αλλά δεν έρχεται. Όμως, επί πέντε χρόνια τώρα, κυρία Υφυπουργέ, όχι μόνο δεν έχετε κάνει τίποτα, αλλά φοβάμαι πολύ ότι από όταν το παραλάβατε το ΣΕΠΕ, αυτό έχει απαξιωθεί και έχει καταρρακωθεί. Θα ήθελα τις απαντήσεις σας και τις δεσμεύσεις σας σ’ αυτά τα δύο θέματα. 
      Ευχαριστώ, κύριε Πρόεδρε.
       ΠΡΟΕΔΡΕΥΩΝ (Γεώργιος Σούρλας): Και να πούμε ότι το ΣΕΠΕ είναι το Σώμα Επιθεώρησης Εργασίας, για να μαθαίνουν όλοι επειδή είναι συντομογραφία.
      Η κυρία Υπουργός έχει το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, ευθύς εξ αρχής θα πω το εξής: Νομίζω ότι βρισκόμαστε στο ίδιο μήκος κύματος. Όλοι ενδιαφερόμαστε για τους εργαζόμενους αυτών των εταιρειών. Αυτός είναι ένας πολύ μεγάλος κλάδος. Υπάρχουν περισσότερες από χίλιες επιχειρήσεις που απασχολούν περισσότερα από δεκαοκτώ χιλιάδες άτομα.
      Το ΣΕΠΕ διενεργεί πολύ συστηματικούς ελέγχους. Δηλαδή, μέχρι τον Οκτώβριο του 2008 –για να έχουμε μία τάξη μεγέθους- μία στις τρεις επιχειρήσεις είχε ελεγχθεί. Γίνονται συστηματικοί και επαναλαμβανόμενοι έλεγχοι.
      Θα συμφωνήσω μαζί σας –γιατί είμαστε και πρακτικοί άνθρωποι- ότι υπάρχουν καταγγελίες για διάφορες παραβάσεις, οι οποίες μετά δεν επαληθεύονται όταν το ΣΕΠΕ κάνει αυτόν τον έλεγχο, γιατί οι εργαζόμενοι…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Υπάρχουν σκοτεινοί μηχανισμοί και πρέπει να τους πατάξουμε, κύρια Υφυπουργέ!
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία Χριστοφιλοπούλου, το λέω και εγώ ότι υπάρχει αυτό το πρόβλημα. Θα πω, όμως, ότι υπάρχει ξεκάθαρη εντολή και βασικός όρος στην υπογραφή σύμβασης με το δημόσιο ότι πρέπει να ισχύσει η απαρέγκλιτη τήρηση των διατάξεων της εργατικής νομοθεσίας και εφόσον διαπιστωθεί παραβίαση, έχει δοθεί εντολή να καταγγέλλεται η σύμβαση. Αυτό ισχύει και στην πράξη και δεν είναι μόνο θεωρητικό γιατί έχει συμβεί.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Υφυπουργού)
      Πιστεύω, λοιπόν, ότι αυτή η εντολή έχει πραγματικά συμβάλλει πάρα πολύ στο να τηρούνται οι κανόνες σε ό,τι αφορά στις συμβάσεις του δημοσίου. Βεβαίως, δεν είναι μόνο το δημόσιο το οποίο απασχολεί συνεργασία καθαρισμού, αλλά και ο ιδιωτικός τομέας.
      Να σας πω, επίσης, ότι είναι κάτι που όλους μας προβληματίζει, γιατί είναι ένας πολύ μεγάλος κλάδος και υπάρχουν πολλές καταγγελίες για το πώς θα μπορούσε κανείς πραγματικά να εγγυηθεί ακόμα καλύτερες και πιο σωστές συνθήκες. Γι’ αυτό και βρισκόμαστε σε μία συνεχή και συστηματική επαφή και συνεργασία και με τα ίδια τα σωματεία. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      Και οι έλεγχοι γίνονται παρουσία των εργαζομένων και λίγο πριν γίνει και η εγκληματική πράξη κατά της κ. Κούνεβα, είχε πραγματοποιηθεί η τριμερής συμφιλιωτική σύσκεψη στο Υπουργείο μας στις 26 Νοεμβρίου. 
      Και πάλι θέλω να πω ότι είναι ένα θέμα το οποίο μας απασχολεί. Καταδικάζουμε όλοι κατηγορηματικά αυτήν την εγκληματική ενέργεια. Πιστεύω και εγώ μαζί σας ότι πρέπει να υπάρξουν ακόμα πιο ξεκάθαροι όροι, αλλά πρέπει και να βρεθούν οι ουσιαστικές λύσεις στο πρόβλημα, διότι οι έλεγχοι είναι το πρώτο και το πιο σημαντικό όπλο. 
      Και, βεβαίως, πιστεύω ότι και αυτή η εντολή που έχει δοθεί, σύμφωνα με την οποία για όποια παράβαση παρατηρείται στο δημόσιο, αμέσως πρέπει να καταπέφτει η σύμβαση, νομίζω ότι είναι μία πολύ μεγάλη εγγύηση.
      Πάντως, επαναλαμβάνω ότι σε συνεργασία με τους εργαζόμενους, θα μπορέσουμε να βρούμε και καινούργιες λύσεις οι οποίες θα βοηθήσουν σ’ αυτό το θέμα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Η δεύτερη με αριθμό 403/13-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Δικαιοσύνης, σχετικά με τη λειτουργία της Ιατροδικαστικής Υπηρεσίας στην Κέρκυρα, δεν θα συζητηθεί λόγω κωλύματος του κυρίου Υπουργού.
      Εισερχόμαστε στη συζήτηση της τρίτης με αριθμό 410/13-1-2009 επίκαιρης ερώτησης της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη συνέχιση λειτουργίας των εργοστασίων του ομίλου Λαναρά, τη διασφάλιση των θέσεων εργασίας κ.λπ.. 
      Αναλυτικότερα η κ. Αμμανατίδου-Πασχαλίδου αναφέρει στην επίκαιρη ερώτησή της τα εξής:
      «Από τις αρχές του 2008, οι εργαζόμενοι στα δεκατέσσερα εργοστάσια των «Ενωμένων Κλωστηρίων» του Ομίλου Λαναρά ζουν σε κατάσταση ομηρίας, λόγω της κακοδιαχείρισης του Λαναρά ο οποίος σήμερα κατέχει μόνο το 28% της επιχείρησης, ενώ το υπόλοιπο 72% έχει περάσει στις τράπεζες. 
      Από την Άνοιξη έχουν ξεκινήσει κινητοποιήσεις-διαμαρτυρίες σε όλες τις πόλεις όπου υπάρχουν εργοστάσια του Ομίλου στην Αθήνα. 
      Στα πλαίσια αυτών των κινητοποιήσεων, οι εργαζόμενοι προέβησαν σε παραστάσεις έξω από τη Βουλή σε παράδοση ψηφισμάτων στα Υπουργεία Οικονομίας και Οικονομικών, Απασχόλησης και Κοινωνικής Προστασίας και στα πολιτικά κόμματα σε συναντήσεις με τους αρμόδιους Υπουργούς παρουσία εκπροσώπων των εργαζομένων, τοπικών φορέων, εργατικών κέντρων, της ΓΣΕΕ, αλλά και Βουλευτών. 
      Μέχρι τώρα δεν υπάρχει καμμία ουσιαστική δέσμευση από την πλευρά των συναρμόδιων Υπουργείων, με αποτέλεσμα να μη διαμορφώνεται μία σαφής εικόνα για το μέλλον των εργοστασίων που απασχολούν χίλιους διακόσιους εργαζόμενους. 
      Επειδή η παραπάνω κατάσταση δεν μπορεί να συνεχιστεί άλλο, ερωτώνται οι κύριοι Υπουργοί τα ακόλουθα:
* Προτίθενται να παρουσιάσουν το επιχειρησιακό σχέδιο για τη συνέχιση της λειτουργίας των εργοστασίων των Ενωμένων Κλωστηρίων ώστε να διασφαλιστούν οι χίλιες διακόσιες θέσεις εργασίας και οι εργαζόμενοι να μην μπουν στις ήδη μακρές λίστες της ανεργίας, αλλά και στα πλαίσια της περιφερειακής ανάπτυξης, να μην συνεχιστεί η περαιτέρω αποβιομηχάνιση και ερήμωση των Νομών Ημαθίας, Πέλλας, Έβρου, Ροδόπης, Εύβοιας, Βοιωτίας, αλλά και Θεσσαλονίκης; 
* Προτίθενται να εγγυηθούν ως ελληνικό δημόσιο τη χρηματοδότηση των τραπεζών και να προχωρήσουν παράλληλα στην κρατικοποίηση του ποσοστού που κατέχει ο Λαναράς και να διασφαλιστεί η άμεση καταβολή στους εργαζόμενους των μισθών των μηνών Σεπτέμβρη, Οκτώβρη, Νοέμβρη, Δεκέμβρη και του δώρου Χριστουγέννων, διότι έχουν περιέλθει σε δεινή οικονομική θέση;»
      Στην επίκαιρη ερώτηση της κ. Αμμανατίδου-Πασχαλίδου θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      Θα ήθελα να προσθέσω σε κάτι προηγούμενο που είπε η κ. Χριστοφιλοπούλου -γιατί μου διέφυγε να το συμπληρώσω- ότι υπάρχει νομοσχέδιο για την αναβάθμιση του ΣΕΠΕ. Έχει ολοκληρωθεί, είναι στη διαδικασία των υπογραφών και θα κατατεθεί πάρα πολύ σύντομα στη Βουλή. Η πρόθεσή μας είναι η ενίσχυση του ΣΕΠΕ, κάτι που θέλω να διαβεβαιώσω, γιατί το λέμε εδώ και αρκετό καιρό. 
      Κυρία συνάδελφε, όσον αφορά το θέμα για το οποίο ρωτάτε σήμερα για την Ενωμένη Κλωστοϋφαντουρία, θα ήθελα να σας πω ότι δεν είναι η πρώτη φορά που αναφερόμαστε σ' αυτό το θέμα εδώ στη Βουλή. 
      Ευθύς εξ αρχής, θα ήθελα να ξεκαθαρίσω πως η επιχείρηση αυτή μέσα στο καλοκαίρι έπαψε να είναι βιώσιμη, διότι ο βασικός της μέτοχος δεν συμμετείχε στην αύξηση του μετοχικού κεφαλαίου, όπως επί μήνες δεσμεύθηκε να κάνει. 
      Από την ημέρα λοιπόν που απεσύρθη αυτό το ενδιαφέρον, ξεκίνησαν όλα τα προβλήματα στα οποία αναφέρεστε και στην ερώτησή σας. Δεν επιθυμώ να ανατρέξω στο παρελθόν, διότι όλοι μας γνωρίζουμε τα σαράντα κύματα που έχει περάσει αυτή η επιχείρηση και φυσικά γνωρίζω καλύτερα από τον καθένα και τις δυσκολίες που περνούν οι εργαζόμενοι, διότι είμαι αυτή η οποία μιλώ και διαπραγματεύομαι μαζί τους από την πλευρά του Υπουργείου Απασχόλησης, το οποίο παίζει έναν πολύ συγκεκριμένο ρόλο σε όλη αυτήν την υπόθεση. 
      Όμως, δεν μπορείτε να αρνηθείτε ότι και από την πλευρά της Κυβέρνησης και με τη βοήθεια των εργαζομένων, των φορέων και των κομμάτων  καταβάλλεται μία εναγώνια προσπάθεια, ώστε η επιχείρηση να μείνει ανοιχτή και να ορθοποδήσει. Δόθηκαν ήδη δέκα εκατομμύρια προς την επιχείρηση, δύο φορές επιπλέον δόθηκε έκτακτη οικονομική ενίσχυση από το Υπουργείο Απασχόλησης, για τους εργαζόμενους και έγιναν ρυθμίσεις με τη ΔΕΗ και το ΙΚΑ στο πλαίσιο της συνέχισης της λειτουργίας μονάδων της Ενωμένης Κλωστοϋφαντουργίας. 
      Επίσης, σε συνεργασία με τους εργαζόμενους, προσπαθούμε να βοηθήσουμε εκείνους που έχουν στεγαστικά δάνεια και πιέζονται ιδιαίτερα αυτήν την περίοδο. 
      Με άλλα λόγια, είμαστε σε μια συνεχή και συστηματική επαφή με τους  εργαζόμενους για να αντιμετωπίσουμε τα επιμέρους προβλήματα. 
      Εάν με ρωτάτε τώρα αν η Ενωμένη Κλωστοϋφαντουργία θα γίνει κρατική επιχείρηση, σας λέω ξεκάθαρα πως όχι. Δεν κρατικοποιείται η εταιρεία. 
      Σε ό,τι αφορά τις κρατικές εγγυήσεις, ξέρετε πως το Υπουργείο Οικονομίας που χειρίζεται το θέμα, δέχθηκε στο διάστημα των τελευταίων μηνών τρείς επιστολές από την  Επιτροπή Ανταγωνισμού της Ευρωπαϊκής Ένωσης και τα προβλήματα που αυτές δημιούργησαν και εξακολουθούν να δημιουργούν. 
      Αυτό που μπορώ να πω είναι ότι επιθυμούμε να λειτουργήσουν τα εργοστάσια, γιατί φυσικά και θέλουμε και επιδιώκουμε τη διατήρηση των θέσεων εργασίας. 
      Προς αυτήν την κατεύθυνση εργαζόμαστε και αυτό θα συνεχίσουμε να κάνουμε. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε κυρία Καλαντζάκου. Το λόγο έχει η ερωτώσα συνάδελφος κ. Αμμανατίδου-Πασχαλίδου. 
    ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε. 
    Κυρία Καλαντζάκου, σίγουρα το ξέρετε το θέμα, διότι άπειρες φορές οι εργαζόμενοι έχουν έρθει στο Υπουργείο Απασχόλησης, όπως και στο Υπουργείο Οικονομικών. 
    Θέλω, όμως, εδώ να πω, κύριε Πρόεδρε, ότι εγώ κάλεσα και το  Υπουργείο Οικονομικών, γιατί μέσα στην ερώτησή μου ρωτώ και ποιο είναι το επιχειρησιακό σχέδιο. Σίγουρα εμπλέκεται το Υπουργείο Οικονομικών, διότι θα έπρεπε να μου απαντήσει και στην επιχορήγηση και στη χρηματοδότηση και στην εγγύηση του ελληνικού δημοσίου. Αναφέρω  μέσα στην ερώτησή μου για τη μετοχή του ΛΑΝΑΡΑ, το 28%, το οποίο λέω να εγγυηθεί το ελληνικό δημόσιο και να πάρει αυτές τις μετοχές. 
    Όλοι γνωρίζουμε την κατάσταση στην οποία έφερε ο Όμιλος ΛΑΝΑΡΑ την επιχείρησή του. Οι εργαζόμενοι, ενώ ήρθαν πάρα πολλές φορές, κυρία Υπουργέ, δέχθηκαν μέχρι και μια απρόκλητη επίθεση από τα Μ.Α.Τ., ενώ είμαι σίγουρη ότι όλα αυτά που είπατε στις 24.7.2008 στο συνάδελφό μου Παναγιώτη Λαφαζάνη σε μια επίκαιρη ερώτηση ισχύουν. Μάλιστα εσείς είπατε εδώ ότι αυτό που θέλουμε να κάνουμε είναι μια έκτακτη οικονομική ενίσχυση, μια ένταξη σε πρόγραμμα μερικής απασχόλησης, ειδικό πρόγραμμα ολοκληρωμένης παρέμβασης, πρόγραμμα ειδικής μηνιαίας εισοδηματικής ενίσχυσης της ανεργίας. 
    Είπατε ότι σήμερα τα εργοστάσια είναι κλειστά και ότι οι εργαζόμενοι είναι σε επίσχεση εργασίας. Μετά την τριμερή που πραγματοποιήθηκε στο Υπουργείο Απασχόλησης και Κοινωνικής Προστασίας διαπιστώθηκε πως όλοι συμφωνήσαμε ότι προέχει να ανοίξουν τα εργοστάσια και να διατηρηθούν οι θέσεις εργασίας. Δεν μιλάμε για ένα και δύο άτομα, αλλά για χίλιες εκατόν εβδομήντα δύο θέσεις εργασίας. 
    (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
    Όλα αυτά, κυρία Καλαντζάκου, τα είπατε εσείς και χαίρομαι που τα είπατε. Όμως, δεν είναι δυνατόν να φθάνουν οι εργαζόμενοι να κάνουν κατάληψη στις 27 Οκτώβρη στον ΟΑΕΔ της Θεσσαλονίκης, για να πάρουν με μεγάλη πίεση άλλο ένα επίδομα 1.000 ευρώ και να είναι τρεις μέρες -15, 16 και 17 του Δεκέμβρη, αν δεν κάνω λάθος- έξω από το Υπουργείο Οικονομικών και να μην τους δέχονται. 
    Ήρθαμε μαζί και στο Υπουργείο Απασχόλησης, κυρία Καλαντζάκου, με μια αγωνία αν θα πάρουν ένα χιλιάρικο –πραγματικά αυτό είναι μια επαιτεία- την ώρα που αυτοί οι άνθρωποι είχαν μπροστά τους γιορτές, που όλοι θέλουμε να κάνουμε. Πήραν αυτήν την εβδομάδα τα χρήματα, μέσω ΟΑΕΔ, που για μας αυτό είναι και ένα άλλο θέμα, γιατί αυτά τα χρήματα πρέπει να έρχονται μέσα από τον κρατικό προϋπολογισμό και όχι μέσω ΟΑΕΔ. Εγώ, όμως, θέλω πραγματικά να μου απαντήσετε τι θα γίνει με τους 1.200 εργαζόμενους, που αυτή τη στιγμή δεν είναι χίλιοι διακόσιοι. Διότι πάρα πολλοί, λόγω της οικονομικής κατάστασης, έχουν αποχωρήσει από τα εργοστάσια και μάλιστα χωρίς αποζημίωση. Χίλιες διακόσιες οικογένειες ήταν σε αγωνία εδώ και ένα χρόνο. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
    Επιχειρησιακό σχέδιο άμεσα, κυρία Καλαντζάκου! Όμως, θα ήθελα και το Υπουργείο Οικονομικών να μου απαντήσει. 
    Ευχαριστώ πολύ. 
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Υφυπουργός κ. Καλαντζάκου. Ορίστε, κυρία Υφυπουργέ. 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, κατ’ αρχάς, θα ήθελα να πω το εξής: Μέσα σε αυτήν την πάρα πολύ δύσκολη κατάσταση που έχει δημιουργηθεί και που την αναγνωρίζω, νομίζω ότι έχουμε συμπεριφερθεί πάρα πολύ ανοικτά και ειλικρινά και ότι έχουμε προσπαθήσει με κάθε τρόπο -το λέω αυτό, διότι έχω ίδια γνώση, μια και χειρίζομαι αυτό το θέμα- για να βρούμε τις καλύτερες δυνατές λύσεις για τους εργαζόμενους. 
    Για όλους μας υπάρχει αγωνία για τα προβλήματα που νομίζω ότι σας τα σκιαγράφησα στην πρωτολογία μου. Θα είμαι πολύ προσεκτική στον τρόπο με τον οποίο θα σας απαντώ. 
    Το πρώτο είναι πως εμείς θέλουμε αυτές οι οικογένειες να συνεχίσουν να δουλεύουν, να μείνουν τα εργοστάσια ανοικτά και να υπάρχουν θέσεις απασχόλησης. Το θέμα δεν είναι να διαχειριζόμαστε την ανεργία, αλλά να υπάρχει εργασία. Περνούμε μια παγκόσμια δύσκολη οικονομική κρίση και όλα αυτά εντείνουν τα προβλήματα που υπάρχουν. 
      Υπάρχουν τα προβλήματα που προέκυψαν από τις επιστολές της Ευρωπαϊκής Ένωσης, αλλά, πιστεύω, ότι όλες μας οι προσπάθειες στο τέλος θα αποδώσουν. 
      Αναφερθήκατε σε ορισμένα πράγματα που έχουν να κάνουν με την ύπαρξη ή τη δημιουργία προγραμμάτων για εκείνους τους εργαζόμενους. Δεν  υπάρχει αμφιβολία ότι το πρόβλημα της Ενωμένης Κλωστοϋφαντουργίας δεν είναι καινούργιο, είναι παλιό. Και για τις μονάδες οι οποίες έκλεισαν, τους εργαζόμενους που έπρεπε να αποχωρήσουν, το Υπουργείο Απασχόλησης προχώρησε στην υλοποίηση μιας σειράς από πολιτικές για να μπορέσουν οι άνθρωποι αυτοί να συνεχίσουν να διαβιώνουν ή με ενεργητικές πολιτικές να ξαναμπούν στην αγορά εργασίας, διότι αντιλαμβάνομαι και ως Βουλευτής της περιφέρειας πόσο πιο δύσκολο είναι να χάνεις τη δουλειά σου σε μικρότερες αγορές, όπως είναι οι περιφερειακοί νομοί, στους οποίους υπάρχουν όλα αυτά τα εργοστάσια. Έχουμε μια πολύ ξεκάθαρη εικόνα του προβλήματος και των δυσκολιών, αλλά και των δυνατοτήτων για την επίλυσή του. 
      Η έκτακτη οικονομική ενίσχυση στην οποία αναφέρεστε, δόθηκε δύο φορές, αναγνωρίζοντας τις καθυστερήσεις που υπήρχαν στις πληρωμές. Ανέφερα και πάλι τα ποσά τα οποία χορηγήθηκαν προς την επιχείρηση. 
      Απλώς, να επαναλάβω και πάλι, ότι σας δίνω την καλύτερη απάντηση που μπορώ να σας δώσω αυτήν τη στιγμή, αλλά να ξέρετε πως η Κυβέρνηση καταβάλλει κάθε δυνατή προσπάθεια, σε συνεργασία πάντα και με τους εργαζόμενους, τους οποίους κρατούμε ενήμερους, έτσι ώστε να λήξει αισίως όλη αυτή η ιστορία. Και όταν λέω αυτό, εννοώ να αποκτήσει η επιχείρηση βιωσιμότητα και οι εργαζόμενοι να μπορούν να δουλεύουν σταθερά και παραγωγικά στις δουλειές τους. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ. 
      Η τέταρτη με αριθμό 399/13-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανάσιου Πλεύρη προς τους Υπουργούς Οικονομίας και Οικονομικών και Ανάπτυξης, σχετικά με την κατάσχεση ακινήτου για μικροποσό, δεν συζητείται λόγω αναρμοδιότητος και διαγράφεται. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κύριε Πρόεδρε, αν μου επιτρέπετε, θα ήθελα λίγο να παρέμβω. 
      ΠΡΟΕΔΡΕΥΩΝ (Αναστάσιος Νεράντζης): Να παρέμβετε; Δεν έχετε το δικαίωμα.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ένα λεπτό, κύριε Πρόεδρε.
      Ζήτησα να είναι εδώ κάποιος από το Υπουργείο Οικονομικών, και δεν μου δόθηκε καμμία απάντηση. 
      ΠΡΟΕΔΡΕΥΩΝ (Αναστάσιος Νεράντζης): Ποιος σας είπε ότι οι Υπουργοί προσέρχονται εδώ και «προσάγονται», επειδή το ζητάει ο Βουλευτής; Η Κυβέρνηση αποφασίζει, ποιος Υπουργός θα απαντήσει, για λογαρισμό της. 
      ΕΥΑΓΓΕΛΙΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Για το Υπουργείο Οικονομίας και Οικονομικών μιλάω, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, είναι θέμα Κανονισμού της Βουλής. Ενημερωθείτε από τον Κανονισμό και δεν θα έχετε τέτοια απορία, εάν το δείτε. 
      Ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ' αριθμόν 37/13/21.11.2008 επερώτηση των Βουλευτών του ΠΑΣΟΚ κ.κ. Εμμανουήλ Σκουλάκη, Μιλτιάδη Βέρρα, Κωνσταντίνου Γείτονα, Λεωνίδα Γρηγοράκου, Ιωάννη Δριβελέγκα, Ηλία Καρανίκα, Μιχάλη Καρχιμάκη, Χαράλαμπου Καστανίδη, Μιχάλη Κατρίνη, Γιάννη Κουτσούκου, Ηλία Λαμπίρη, Δημήτρη Λιτζέρη, Τσετίν Μάντατζη, Αθανασίας Μερεντίτη, Έκτορα Νασιώκα, Μαριλίζας Ξενογιαννακοπούλου, Αικατερίνης Περλεπέ-Σηφουνάκη, Συλβάνας Ράπτη, Σοφίας Σακοράφας, Φίλιππου Σαχινίδη, Νικολάου Σηφουνάκη, Ιωάννη Σκουλά, Μιχάλη Τιμοσίδη, Θεοχάρη Τσιόκα, Χρήστου Χάιδου, Παρασκευής Χριστοφιλοπούλου, Γεωργίου Φλωρίδη και Χρήστου Παπουτσή, προς τον Υπουργό Υγείας και Κοινωνικής Αλληλεγγύης σχετικά με την ψυχιατρική μεταρρύθμιση.
      Εν τω μεταξύ από τις Κοινοβουλευτικές Ομάδες των κομμάτων μάς απεστάλησαν επιστολές, σύμφωνα με τις οποίες ορίζονται οι Κοινοβουλευτικοί Εκπρόσωποι. Για μεν το ΠΑΣΟΚ, ο Βουλευτής Χανίων ιατρός κ. Εμμανουήλ Σκουλάκης. Για δε τη Νέα Δημοκρατία ο Βουλευτής Έβρου, ιατροδικαστής εάν δεν κάνω λάθος, συνάδελφός μας κ. Κυριάκος Γεροντόπουλος. Για το Κ.Κ.Ε. ο χειρουργός ιατρός συνάδελφός μας, Βουλευτής Κερκύρας, κ. Χαράλαμπος Χαραλάμπους. Ιατρός και αυτός! Για το Λαϊκό Ορθόδοξο Συναγερμό η κ. Δήμητρα Αράπογλου, η μόνη μη ιατρός. Θα είναι μια ενδιαφέρουσα συζήτηση. 
      Το λόγο έχει τώρα ο πρώτος εκ των επερωτώντων Βουλευτών, επίσης ιατρός, ο Βουλευτής Λάρισας, κ. Έκτορας Νασιώκας. 
      ΕΜΜΑΝΟΥΗΛ ΣΚΟΥΛΑΚΗΣ: Ιατροπαρέα έχουμε σήμερα. 
      ΠΡΟΕΔΡΕΥΩΝ (Αναστάσιος Νεράντζης): Πιστεύω ότι σας παρέστησα όλους με τις ειδικότητες και τις ιδιότητές σας.
      ΗΛΙΑΣ ΚΑΡΑΝΙΚΑΣ: Ξεχάσατε τις υποειδικότητες. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Νασιώκα, έχετε το λόγο. 
      ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε. 
      Πριν αρχίσω την ομιλία μου για ένα από τα πιο σημαντικά θέματα δημόσιας υγείας, που είναι η ψυχική υγεία και για το πού βρίσκεται σήμερα η ψυχιατρική μεταρρύθμιση, αλλά θα έλεγα και τα θέματα της ψυχικής υγείας στην πατρίδα μας, θέλω από το Βήμα αυτό να συγχαρώ τον κ. Υφυπουργό για την ανάληψη των καθηκόντων του και να του ευχηθώ καλή δύναμη σ’ ένα πολύ δύσκολο τομέα που ανέλαβε, σε μία πολύ δύσκολη συγκυρία. Να έχεις δύναμη!
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Ευχαριστώ, πολύ. 
      ΕΚΤΟΡΑΣ ΝΑΣΙΩΚΑΣ: Όμως, κύριε Υφυπουργέ, θέλω να κάνω και μία παρατήρηση, γιατί προχθές αναλάβατε τα καθήκοντά σας και σήμερα θα προσπαθήσετε να απαντήσετε και βεβαίως, έχετε και τη δυνατότητα και το κύρος και τη γνώση. Αλλά για τα πεπραγμένα μιας πενταετίας κατά την οποία εσείς δεν είχατε καμμία συμμετοχή, και επειδή κρίνουμε ότι είναι τόσο μεγάλο αυτό το θέμα, η απουσία του κυρίου Υπουργού πρέπει να σημειωθεί. Και πρέπει να σημειωθεί, λέγοντας ότι έχει την αποκλειστική ευθύνη για την κατάσταση στην οποία βρίσκεται σήμερα η υγεία και η ψυχική υγεία. Ένας λόγος που δεν ήρθε εδώ, είναι γιατί σίγουρα δεν μπορεί να δώσει απαντήσεις. Και τι να απαντήσει, αλήθεια, για την υποβάθμιση της δημόσιας υγείας, για την ιδιωτικοποίηση, για τα χρέη, για τα αδιέξοδα και κυρίως τα αδιέξοδα της ψυχιατρικής μεταρρύθμισης; 
	Κύριε Πρόεδρε, κυρίες και κύριοι συνάδελφοι, στην ψυχική υγεία η Κυβέρνηση της Νέας Δημοκρατίας έδειξε μια εντύπωση, μια πρακτική που επιεικώς μπορεί να χαρακτηριστεί απραξία προκλητική. Στην ουσία οδήγησε και οδηγεί στην ακύρωση της ψυχιατρικής μεταρρύθμισης, για την οποία μεταρρύθμιση στο παρελθόν έγιναν πολύ μεγάλες, συστηματικές αξιόλογες προσπάθειες από πληθώρα ανθρώπων, από το επιστημονικό δυναμικό της χώρας. Στηρίχτηκαν ελπίδες από τους πάσχοντες, από τις οικογένειές τους και εξασφαλίστηκαν σημαντικοί πόροι από τις προηγούμενες κυβερνήσεις του ΠΑΣΟΚ κυρίως μέσω του ευρωπαϊκού Προγράμματος «Ψυχαργώς». 
	Η πολιτική της Κυβέρνησης δεν έφερε αυτή τη μεταρρύθμιση τώρα στο κενό. Στην ουσία υπάρχει οπισθοδρόμηση και στοιχειωδών κεκτημένων στην ψυχική υγεία.
	Κανένας δεν λέει, κύριε Υπουργέ, ότι το εγχείρημα είναι εύκολο. Και βεβαίως χρειάζεται τεράστια προσπάθεια και έγινε μέχρι τώρα τεράστια προσπάθειες από πάρα πολλούς ανθρώπους και κυρίως όπως είπα πριν, από την επιστημονική κοινότητα. Τώρα όμως βρίσκεται σ’ ένα αδιέξοδο. Υπάρχει ένα ερώτημα που πλανάται σε όλους που ασχολούνται και αφορά πάρα πολλές χιλιάδες ανθρώπους αυτό το θέμα. Σώζεται η μεταρρύθμιση; Η απάντηση «είναι ζητούμενο», ιδιαίτερα στις δύσκολες οικονομικές σημερινές συνθήκες.
	Σε κάθε περίπτωση χρειάζεται τελείως άλλη πολιτική και βεβαίως πολύ μεγαλύτερη προσπάθεια. 
	Προσπαθεί η Κυβέρνηση μετά τον ανασχηματισμό να δείξει κάτι καινούργιο, κάτι διαφορετικό. Μακάρι, θα είναι ευχή, γιατί γι’ αυτό είμαστε εμείς εδώ, να συμβάλουμε. Να θελήσει σήμερα να χρηματοδοτήσει και να βρει τον τρόπο, την ψυχιατρική μεταρρύθμιση. Μακάρι. Και εμείς θα πούμε ναι. Γιατί φαίνεται ότι όλες οι άλλες αλλαγές είναι αλλαγές προσώπων και είναι αυτό που λέει ο λαός, αλλάζει ο Μανωλιός. Αλλά ο λαός γνωρίζει. 
	Η μεταρρύθμιση έχει πατέρα και έχει ένα ξεκίνημα. Ξεκίνησε στην ουσία στην Ελλάδα το 1984. Βεβαίως ο κανονισμός 815/84 είναι αυτός που έδωσε μια πρώτη ώθηση, μια σημαντική ώθηση για να αρχίσει η ψυχιατρική μεταρρύθμιση. Δούλεψαν πάρα πολλοί άνθρωποι σε πολιτικό επίπεδο. Θα αναφερθώ σ’ αυτούς. Έβλεπα μπροστά μου το Μανώλη το Σκουλάκη που έχει δουλέψει πάνω σ’ αυτό. Η πατρότητα της μεγάλης προσπάθειας ήταν του Στεφανή ο οποίος και από τη θέση του Προέδρου της Παγκόσμιας Ψυχιατρικής Εταιρείας πάλεψε όσο τίποτε άλλο για να γίνει αυτός ο κανονισμός. Γιατί ζούσαμε τότε την Ελλάδα της Λέρου. Άνθρωποι δεμένοι με αλυσίδες, στοιβαγμένοι σε θαλάμους, σε γκρεμισμένα κτήρια, γυμνοί ή καλυμμένοι με κουρέλια, ξαπλωμένοι στα γεμάτα ακαθαρσίες δάπεδα των ασύλων.
	Βεβαίως ξέρουμε τι έγραψε ο OΒSERVER του Λονδίνου που μας παρομοίαζε αυτή την κατάσταση με στρατόπεδο συγκέντρωσης ή το ντοκιμαντέρ που είδε το φως της δημοσιότητας στο BBC που κατέγραφε συγκλονιστικά στοιχεία από την καθημερινή ζωή των τροφίμων. Το μέλος μιας οικογένειας που δεν είχε ψυχική υγεία ήταν το στίγμα κάθε κοινωνίας και υπήρχαν και δυστυχώς υπάρχουν και σήμερα πολλά «Κωσταλέξι» ακόμη και έχουμε πολλή δουλειά να κάνουμε.
	Στην πρώτη φάση της μεταρρύθμισης μέχρι το 2000 έγινε μια πολύ μεγάλη προσπάθεια. Βρέθηκαν χρήματα, έγιναν νόμοι, έγινε προσπάθεια να αλλάξει μια άλλη αντίληψη, μια ευαισθητοποίηση της κοινωνίας, μια κοινωνική συμμετοχή. Έγιναν αρκετές δομές, βελτιώθηκαν οι συνθήκες διαβίωσης των ψυχικών ασθενών και βεβαίως έγινε μεταστέγαση αρκετών και κατοχυρώθηκαν δικαιώματα σε υψηλό επίπεδο. Έγινε ένα πρώτο βήμα και σ’ αυτό είχαν συμβολή πάρα πολλοί άνθρωποι και όλες οι κυβερνήσεις αυτής της περιόδου. 
      Η Ευρωπαϊκή Ένωση αναγνώρισε και επιβράβευσε τις προσπάθειες της χώρας μας. 
      Το ίδιο όμως και σημαντικότερο είναι η επιβράβευση της Διεθνούς Επιστημονικής Κοινότητας. Τα ΜΜΕ άλλαξαν, κύριε Υφυπουργέ, και αυτά που είπα πριν όπου συνέβαιναν, υπήρχαν δηλαδή οι τίτλοι: «Από την κόλαση στον παράδεισο», η «Νύχτα που έγινε μέρα», «Επιστροφή στη ζωή». 
      Βεβαίως, αυτή η επιβράβευση έχει να κάνει και με το αν στο Γ΄ Κοινοτικό Πλαίσιο Στήριξης αλλά και στο Δ΄ Κοινοτικό Πλαίσιο Στήριξης, στο ΕΣΠΑ, έχουμε πρόγραμμα για την υγεία –και έχουμε, θα μιλήσουμε- γιατί θα έπρεπε να προωθήσουμε την ψυχιατρική μεταρρύθμιση. Αυτό όμως μας έδινε χρήματα αλλά μας έδινε και δεσμεύσεις, που σήμερα όχι μόνο δεν τις υλοποιούμε, αλλά είμαστε και επί ξύλου κρεμάμενοι σε κάποια σημεία και πρέπει να τα ξεπεράσουμε. 
      Αρχίζει η δεύτερη φάση που κρατάει μία δεκαετία, από το 2001-2010 και είμαστε προς το τέλος. Αυτή προέβλεπε ανάπτυξη δομών, υποδομών, για να κάνουμε το επίπεδο της παροχής ψυχικής υγείας και στην Ελλάδα όπως και στην Ευρωπαϊκή Ένωση, δηλαδή να την ανεβάσουμε, σύμφωνα με τις οδηγίες του Παγκόσμιου Οργανισμού Υγείας, την ετήσια έκθεση του 2001 και της Ευρωπαϊκής Ένωσης, την Πράσινη Βίβλο. Έχει δοθεί έμφαση στο σχεδιασμό στην αποϊδρυματοποίηση, την ψυχοκινητική αποκατάσταση, την κοινωνική επανένταξη των 3,5 χιλιάδων τότε ψυχικά ασθενών που ήταν στα νοσοκομεία της χώρας, στην πρωτοβάθμια φροντίδα υγείας, στην εξωνοσοκομεική περίθαλψη, αλλά και στη νοσοκομειακή περίθαλψη. Μιλάω για τη δημόσια υγεία πάντα, στο πλαίσιο του γενικού νοσοκομείου, στο πλαίσιο της τομεοποίησης και τμήματα ψυχιατρικά σε όλα τα γενικά νοσοκομεία, σε όλους τους νομούς. Αυτή ήταν η βάση της μεταρρύθμισης.
      Βάση, λοιπόν, ήταν το δημόσιο νοσοκομείο και το τμήμα το ψυχιατρικό, η τομεοποίηση οπωσδήποτε, τα κέντρα ψυχικής υγείας, τα κέντρα ημέρας, οι στεγαστικές κοινοτικές δομές, οικοτροφεία, ξενώνες, διαμερίσματα, τα κέντρα κατάρτισης και εκπαίδευσης, η ψυχιατρική στην Κοινότητα, δηλαδή οι δομές και η Κοινότητα ένα πράγμα και αυτό γυρνάει στο σύνολό του, δεν είναι κάτι κλειστό, κάτι αποκλεισμένο και βεβαίως η στήριξη της οικογένειας. Ένα δίκτυο υπηρεσιών. Όλα αυτά ένα σύνολο με την επιστημονική ευθύνη και τη συνεχή κίνηση με βάση την επανένταξη των ασθενών στην κοινότητα. Βεβαίως με επιστημονική και μόνο ευθύνη νέοι ασθενείς μπαίνουν στις δομές, οι οποίοι και αντικαθιστούν αυτούς που βελτιώθηκαν και βγήκαν. 
      Ανέλαβε, λοιπόν, το 2004 η Νέα Δημοκρατία τη διακυβέρνηση της χώρας και παρέλαβε τριακόσιες είκοσι τέσσερις νέες δομές, εξωνοσοκομειακές δομές ψυχικής υγείας. Το Πρόγραμμα «ΨΥΧΑΡΧΩΣ» είναι σε εξέλιξη, 71% των δράσεων και των έργων του σε ένταξη, 52% σε συμβασιοποίηση, 12% σε απορρόφηση και δρομολογημένες συνθήκες για το κλείσιμο όλων των εν λειτουργία ψυχιατρείων, με εξαίρεση το Ψυχιατρείο Αθηνών, το Δρομοκαϊτειο και βεβαίως το Ψυχιατρικό Νοσοκομείο Θεσσαλονίκης με μακροπρόθεσμο σχέδιο κατάργησης το 2015. 
      Δεν το πίστευε, δεν το στήριξε, δεν το ακολούθησε. Το αντιμετώπισε συνολικά ως θέμα-βάρος για τα οικονομικά, για το κράτος, ούτε καν ως αναγκαίο κακό. Και αυτό φαίνεται από τον πρώτο προϋπολογισμό που ψήφισε η Κυβέρνηση της Νέας Δημοκρατίας. Ο τελευταίος προϋπολογισμός που προβλέπονται και εγγράφονται όλες οι πιστώσεις που προβλέπει το πρόγραμμα ψυχιατρικής μεταρρύθμισης είναι του 2004, αλλά αυτόν τον ψήφισε η Κυβέρνηση του ΠΑΣΟΚ. 
      Το 2005 είχαμε μείωση περίπου 40%, το 2006 είχαμε τον προϋπολογισμό, το 2007 και το 2008 και το 2009 φθάνουμε τώρα κοντά στο 50%. Υπάρχει δικαιολογία. Μα, αυξάνονται, γιατί το πρόγραμμα επεκτείνεται. Αυτό είναι λογικό, όλοι το γνωρίζουμε, ένα πρόγραμμα επεκτείνεται. Πρέπει να χρηματοδοτηθεί περισσότερο όταν χρειάζονται πολλές δαπάνες, ή όταν είναι λιγότερα τα χρέη, να χρηματοδοτηθεί λιγότερο. 
Σήμερα βεβαίως έχει άλλοθι. Φαντάζομαι να μην το υπερασπιστείτε και να μην πείτε κι εσείς, κύριε Υπουργέ, ότι έχουμε κακή οικονομική κατάσταση στην Ελλάδα και διεθνή οικονομική κρίση και ότι γι’ αυτό δεν το κάνετε, παρ’ όλο που βρισκόμαστε στην περίοδο μετά τον κύριο Αλογοσκούφη, στην μετα-αλογοσκούφεια εποχή των λεγόμενων παροχών.
	Οι άλλες πηγές χρηματοδότησης που προβλέπονται δεν πρόκειται να αντιμετωπίσουν το πρόβλημα. Θέλω να τονίσω ιδιαίτερα ότι το 2% που προβλέπει ο νόμος από τις προμήθειες –κλείνουμε τον δεύτερο χρόνο- δεν έχει ούτε ένα ευρώ και δεν πρόκειται να βάλει ένα ευρώ ούτε το 2009. Αλλά πώς να βάλει με μια τέτοια πολιτική όπου τρία χρόνια έχετε να πληρώσετε τους προμηθευτές που μπαίνουν στα νοσοκομεία για να πάρουν πίσω τα υλικά; Βεβαίως δεν πήρατε αυτά που χρωστάτε, που χρωστάνε τα νοσοκομεία περίπου ή πάνω από 5.000.000.000 ευρώ και δεν εισπράξατε τα θεσμοθετημένα από τις φαρμακοβιομηχανίες, τα ταμεία του 4%. Δεν βλέπω από πού θα εισπράξουμε εδώ για να υπάρξει το 2%. 
      Υπάρχουν, λοιπόν, δραματικές καθυστερήσεις, υπάρχει ανάπτυξη μονάδων που είναι κοντά στο 50%, αυτές που ήταν προγραμματισμένες ή έπρεπε να έχουμε σήμερα. Είναι ελάχιστα τα γενικά νοσοκομεία όπου αναπτύχθηκε ψυχιατρικό νοσοκομείο. Στην Καρδίτσα ήταν έτοιμο, πρώτο δελτίο κατετέθη, στο Βόλο δεν έγινε τίποτα και σ’ όλη τη Θεσσαλία μόνο το Πανεπιστημιακό έχει δέκα κρεβάτια που λειτουργεί και βεβαίως υπάρχει ζήτηση για πολύ περισσότερα και βεβαίως μπαίνουν ράντζα και βεβαίως κάνουν μεγάλο αγώνα οι συνάδελφοι. Με την ολοκλήρωση του Γ΄ Κοινοτικού Πλαισίου Στήριξης –εδώ είναι ένα άλλο οξύμωρο σχήμα- θα χάσουμε πάρα πολλά χρήματα. 
      Εκεί όμως που υπάρχει τεράστιο πρόβλημα είναι στα νομικά πρόσωπα ιδιωτικού δικαίου, στις μη κερδοσκοπικές εταιρείες. Λέτε κουβέντες, τα κατηγορείτε. Οι περισσότεροι είναι σοβαροί. Δεν τα ελέγχετε, δεν υπάρχει κανονισμός, δεν υπάρχει θεσμοθετημένο πλαίσιο κάτι που πρέπει και να ελεγχθεί και να έχει όρους και ενώ τα καταγγέλλετε και τα θεωρείτε πολυέξοδα, δίνετε αφειδώς άδειες για νέες μονάδες. Το οξύμωρο σχήμα είναι τεράστιο. Εκεί υπάρχουν απλήρωτοι εργαζόμενοι για χρόνια, υπάρχει υποχρηματοδότηση, υπάρχουν καθυστερήσεις πληρωμής. Ήδη μόνο μέσα στο 2008 είναι 26.000.000 ευρώ τα χρέη προς αυτές τις εταιρείες. Ο κόσμος; Φεύγουν εργαζόμενοι που εκπαιδεύτηκαν με χρήματα του ελληνικού λαού, λιγοστεύουν, απολύονται, πέφτει η ποιότητα παροχής υπηρεσιών. Εδώ φτάνουμε στο ακραίο σχήμα να μη μπορούν να έχουν υψηλό επίπεδο σίτισης και υγιεινής και να μη μπορούν να πληρώσουν το ρεύμα και το νερό. Κάποιες απ’ αυτές είναι σε αδιέξοδο και κλείνουν. Ήδη δύο έκλεισαν. Τι θα γίνουν οι νοσηλευόμενοι; Τι θα γίνει το πρόγραμμα που υπαινίχθηκα στην αρχή; Θα εγκαταλειφθούν οι νοσηλευόμενοι; Θα συνταχθούν σε κάποια κτήρια; Θα επιστρέψουν στα ιδρύματα που υπάρχουν; Θα ανοίξουν πάλι ιδρύματα που έκλεισαν; 
      Εδώ δυστυχώς θυσιάζεται και το ΕΣΠΑ γιατί δεν υπάρχει καμμία προετοιμασία. Δεν υπάρχει στο σύνολό του το ΕΣΠΑ. Πέρασαν δύο χρόνια και δεν ξεκίνησε. Χάθηκαν το 2007 και το 2008 και έργο δεν έχει ξεκινήσει. Στην υγεία όπου υπάρχει ο τομέας των ανθρωπίνων πόρων που μπορεί να γίνει ανεξάρτητος άξονας ώστε μέσα από την πρωτοβάθμια φροντίδα υγείας και τη δημόσια υγεία στην πράξη να προωθήσουμε την ψυχιατρική μεταρρύθμιση, όχι μόνο δεν γίνεται και δεν μπορεί να γίνει γιατί, κυρίες και κύριοι της Κυβέρνησης, αλλά δυστυχώς δεν συμμετέχετε γιατί δεν χρηματοδοτείτε το πρόγραμμα και δεν βάζετε την εθνική συμμετοχή. Είμαστε, λοιπόν, σε δύσκολη φάση ως χώρα.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω, κύριε Πρόεδρε.
	Επειδή το θέμα είναι πολύ σημαντικό από πολλές πλευρές, όχι μόνο από τις δεσμεύσεις στην Ευρώπη, θα σας πω ότι ο Παγκόσμιος Οργανισμός Υγείας προβλέπει ότι το 2020 η κατάθλιψη θα είναι η πρώτη πάθηση σε συχνότητα σ’ όλον τον κόσμο. 
      Τα προβλήματα που αντιμετωπίζουμε γενικότερα στη δημόσια υγεία -που δεν είναι συγκροτημένη- και στην ψυχική υγεία είναι τεράστια. Εμείς αντί να εκμεταλλευτούμε μια μεγάλη δυνατότητα που βρήκαμε και αντί να συνεχίσουμε ένα μεταρρυθμιστικό πρόγραμμα, να το τροποποιήσουμε και να το ολοκληρώσουμε, να το φτάσουμε ψηλά…
	(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ολοκληρώστε, κύριε συνάδελφε. Κινδυνεύουμε να «πάθουμε» κατάθλιψη από την υπέρβαση του χρόνου!
	ΕΚΤΟΡΑΣ ΝΑΣΙΩΚΑΣ: …δεν κάνουμε τίποτε άλλο παρά να λέμε κουβέντες –μέχρι σήμερα τουλάχιστον, κύριε Υφυπουργέ, μακάρι σήμερα να ακούσουμε άλλα- και να πράττουμε απολύτως τα αντίθετα.
	Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Αναστάσιος Νεράντζης): Ο κ. Νασιώκας εξήντλησε και τη δευτερολογία του, το χρόνο της οποίας υπερέβη κατά τι. 
     Το λόγο έχει ο Βουλευτής του ΠΑΣΟΚ στο Νομό Ρεθύμνης, ο καθηγητής κ. Ηλίας Λαμπίρης. 
     Έχει γίνει πλέον ιατρική διαμάχη εδώ! 
     ΓΕΩΡΓΙΟΣ ΦΛΩΡΙΔΗΣ: Έχετε μπλέξει με γιατρούς. 
     ΠΡΟΕΔΡΕΥΩΝ (Αναστάσιος Νεράντζης): Και εσείς είστε γιατρός; Των ψυχών και των σωμάτων; 
     Ορίστε, κύριε Λαμπίρη. 
     ΗΛΙΑΣ ΛΑΜΠΙΡΗΣ: Ευχαριστώ, κύριε Πρόεδρε. 
     Χαίρομαι ιδιαίτερα που κάθεστε σ’ αυτή τη θέση...
     ΠΡΟΕΔΡΕΥΩΝ (Αναστάσιος Νεράντζης): Θα μπορούσατε να είχατε σηκωθεί αν δεν σας πειράζει, εκτός εάν έχετε άλλο πρόβλημα να σας «στείλω» σε ένα καλό ορθοπεδικό, τον κ. Λαμπίρη. 
     ΗΛΙΑΣ ΛΑΜΠΙΡΗΣ: Θα ανέβω στο Βήμα. 
     ΠΡΟΕΔΡΕΥΩΝ (Αναστάσιος Νεράντζης): Δεν μπορείτε να έρθετε εδώ. Μιλήστε από κάτω, αλλά ορθός και με «ω» και με «ο». 
     ΕΜΜΑΝΟΥΗΛ ΣΚΟΥΛΑΚΗΣ: Ένας καθηγητής μπορεί να μιλάει από παντού. 
     ΗΛΙΑΣ ΛΑΜΠΙΡΗΣ: Χαίρομαι ιδιαίτερα που κάθεστε, κύριε Υφυπουργέ, σε αυτήν τη θέση. Πριν από λίγα χρόνια συνεργαστήκαμε για αρκετό καιρό στην Ορθοπεδική Κλινική του Πανεπιστημίου Πατρών. Είχατε διαπρέψει ως εκπαιδευόμενος.
     ΠΡΟΕΔΡΕΥΩΝ (Αναστάσιος Νεράντζης): Εσείς υποστηρίξατε τη διδακτορική διατριβή του κυρίου Υφυπουργού; 
     ΗΛΙΑΣ ΛΑΜΠΙΡΗΣ: Τελειώνοντας την ειδικότητά σας, είχατε τελειώσει παράλληλα και τη διατριβή σας. Ελπίζω, λοιπόν, και από τη θέση του Υφυπουργού να καταφέρετε περισσότερα πράγματα, ιδιαίτερα σε ό,τι αφορά το κοινωνικό κράτος, το χώρο της υγείας, το Εθνικό Σύστημα Υγείας. 
     Το Εθνικό Σύστημα Υγείας, αγαπητοί συνάδελφοι, περνάει πράγματι τις πιο δύσκολες μέρες από τότε που ιδρύθηκε. Τα νοσοκομεία είναι καταχρεωμένα. Προσλήψεις δεν γίνονται και το σύστημα των προμηθειών, από ό,τι φαίνεται, μέχρι σήμερα τουλάχιστον δεν προχωρεί. Ο φορολογούμενος πολίτης καθημερινά το αντιλαμβάνεται. Όλες οι μελέτες οδηγούν σ' αυτό το συμπέρασμα. Μια παγκρήτια μελέτη πριν από λίγο καιρό έδειξε ότι μόνο 7,5% των πολιτών της Κρήτης είναι ευχαριστημένοι και ικανοποιημένοι από το Εθνικό Σύστημα Υγείας. 
     Η ψυχιατρική μεταρρύθμιση για την οποία συζητάμε, έχει οδηγηθεί σταδιακά στην εγκατάλειψη. Θα αναφερθώ σε δέκα σημεία, τα οποία έχω εντοπίσει και θα ήθελα να περιγράψω με λίγα λόγια. 
     Πρώτον, δεν προχώρησε η αναθεώρηση, η επικαιροποίηση του επιχειρησιακού σχεδίου ψυχιατρικής μεταρρύθμισης «ΨΥΧΑΡΓΩΣ». Το δεκαετές πρόγραμμα ψυχιατρικής μεταρρύθμισης με την κωδική ονομασία «ΨΥΧΑΡΓΩΣ» που θεσπίστηκε το 1999, προέβλεπε να αναθεωρείται σε τακτικά χρονικά διαστήματα για να λειτουργήσει την επόμενη δεκαετία. Η πρώτη του αναθεώρηση έγινε το 2000 και πάνω σ’ αυτήν στηρίχθηκε σημαντικότατα η χρηματοδότηση από το Γ΄ Κοινοτικό Πλαίσιο Στήριξης. Η χρηματοδότηση αυτή μάλιστα αποτέλεσε και το κριτήριο για την κατάρτιση και έγκριση από την Ευρωπαϊκή Ένωση επιχειρησιακού προγράμματος «Υγεία-Πρόνοιας 2000-2006». 
     Οι διαδικασίες για τη δεύτερη αναθεώρηση του Προγράμματος «ΨΥΧΑΡΓΩΣ» δεν προχώρησαν ποτέ. Μάλλον ξεκίνησαν σε στενό κύκλο διαβουλεύσεις και βέβαια βάλτωσε. Η Ευρωπαϊκή Επιτροπή, αν και ενέκρινε τη χρηματοδότηση της ψυχιατρικής μεταρρύθμισης και κατά την Δ΄ Προγραμματική Περίοδο, απαίτησε την αναθεώρηση την επικαιροποίηση του προγράμματος, χωρίς ωστόσο να έχει γίνει κάτι επ’ αυτού μέχρι σήμερα. 
     Δεύτερον, καθυστερήσεις στην εφαρμογή και τη θεσμική θεώρηση της τομεοποίησης. Σημειώνεται ότι η Ευρωπαϊκή Ένωση κατά τη διάρκεια της υλοποίησης του Γ΄ Κοινοτικού Πλαισίου Στήριξης, αλλά και κατά τη διάρκεια των διαπραγματεύσεων για τη Δ΄ Προγραμματική Περίοδο, ζήτησε κατ’ επανάληψη από το Υπουργείο Υγείας και Κοινωνικής Αλληλεγγύης την πλήρη εφαρμογή της τομεοποίησης στις υπηρεσίες ψυχικής υγείας. Η μόνη δραστηριότητα προς αυτή την κατεύθυνση ήταν η αντικατάσταση αρκετών μελών των τομεακών επιτροπών σε ολόκληρη τη χώρα με σοβαρές μάλιστα αστοχίες. 
    Τρίτον, κάτι ανάλογο ισχύει και για τον προγραμματισμό της τετάρτης περιόδου. Το σοβαρότερο όμως πρόβλημα εδώ είναι ότι μέχρι σήμερα δεν έχουν προχωρήσει οι συζητήσεις ανάμεσα στο Υπουργείο Υγείας και Κοινωνικής Αλληλεγγύης και τις διοικήσεις των περιφερειών προκειμένου να συμπεριληφθούν στα περιφερειακά προγράμματα ως προς το σκέλος των υποδομών και δεν έχει γίνει καμμία προετοιμασία για την επιχειρησιακή υλοποίηση της τετάρτης περιόδου. 
    Τέταρτον, διαρκής υποχρηματοδότηση των νέων δομών ψυχικής υγείας. Τα αποτελέσματα είναι σε όλους γνωστά. Μεγάλες καθυστερήσεις στις πληρωμές του προσωπικού, των δομών και έτσι είχαμε απολύσεις, παραιτήσεις έμπειρου και εξειδικευμένου προσωπικού. 
    Πέμπτον, στελεχιακή αποδυνάμωση της διεύθυνσης ψυχικής υγείας. Ενώ το πρόγραμμα ψυχιατρικής μεταρρύθμισης «ΨΥΧΑΡΓΩΣ» βρισκόταν σε πλήρη ανάπτυξη, ο τομέας ψυχικής υγείας αντιμετώπιζε και αντιμετωπίζει πολλά και σοβαρά προβλήματα σταδιακά η πολιτική ηγεσία του Υπουργείου Υγείας και Κοινωνικής Αλληλεγγύης αποδυνάμωσε την καθ’ ύλη αρμόδια διεύθυνση, την Διεύθυνση Ψυχικής Υγείας. 
    Έκτον, κατάργηση του υποστηρικτικού μηχανισμού του ΕΠΙΨΥ του προγράμματος σε αντικατάστασή του από ιδιώτες επιχειρηματίες που δεν είχαν σχέση με το αντικείμενο και με παράτυπες μάλιστα διαδικασίες. 
    Έβδομον, καθυστερήσεις στις εγκρίσεις των τεχνικών δελτίων εγκεκριμένων έργων και στην υλοποίηση  μεγάλων τεχνικών έργων. 
    Όγδοον, δεν έχει προχωρήσει η έγκριση νέων θέσεων απασχόλησης για τις νέες δομές. Δεν έχουν προχωρήσει οι εγκρίσεις από το Υπουργικό Συμβούλιο για νέες θέσεις στους οργανισμούς των γενικών νοσοκομείων. 
    Ένατον, δεν προχώρησε η έκδοση των αναγκαίων υπουργικών αποφάσεων οργάνωσης και λειτουργίας για τις νέες δομές. Μέχρι σήμερα δεν υπάρχουν οι προβλεπόμενες από τον ν. 2716/99 υπουργικές αποφάσεις για την οργάνωση και λειτουργία των ενδονοσοκομειακών υπηρεσιών ψυχικής υγείας, των κέντρων ημέρας και των κέντρων νοσοκομείων ημέρας, των κέντρων ψυχικής υγείας και τέλος των εξειδικευμένων κέντρων για τα ναρκωτικά και το αλκοόλ.
    Δέκατον και τελευταίο, σημαντικές ελλείψεις σε υποδομές τεχνογνωσίας και επιστημονικών εργαλείων. Αγνοήθηκαν οι γνωμοδοτήσεις θεσμικών οργάνων όπως η Επιτροπή Ψυχικής Υγείας του Κεντρικού Συμβουλίου Υγείας για τη διενέργεια επιδημιολογικών μελετών. Το ΠΑΣΟΚ δεσμεύεται ότι θα προχωρήσει την ψυχιατρική μεταρρύθμιση όπως αρχικά είχε σχεδιαστεί πριν το 2004 μετά από τις εισηγήσεις που είχαν γίνει από την Επιτροπή Ψυχικής Υγείας του Κεντρικού Συμβουλίου Υγείας και η οποία εγκαταλείφθηκε μετά το 2004 από την Κυβέρνηση της Νέας Δημοκρατίας. 
    Σας ευχαριστώ. 
    (Χειροκροτήματα από την πτέρυγα του ΠΑΣΟΚ) 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Λαμπίρη. 
     Το λόγο έχει έτερος καθηγητής αυτή τη φορά Μονάδας Εντατικής Θεραπείας. Μας χρειάζεται όλους μας. Ο κ. Λεωνίδας Γρηγοράκος, Βουλευτής του ΠΑΣΟΚ στο Νομό Λακωνίας. 
     ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε. Πάντα ευγενής ο κύριος Πρόεδρος.
     Κύριε Πρόεδρε, θα πάρω όλο το χρόνο ομιλίας μου απ’ την αρχή. 
     Κύριε Υπουργέ, καλή επιτυχία στο δύσκολο έργο σας. Δύναμη γιατί τα πράγματα είναι πολύ πιο δύσκολα τον τελευταίο καιρό με τα οικονομικά προβλήματα που περνάει η χώρα. Γιατί το οικονομικό πρόβλημα συνδυάζεται απ’ ευθείας και με πολλά ψυχολογικά προβλήματα και με ό,τι συνεπάγεται πίσω απ’ αυτό.  Εγώ λοιπόν, σας εύχομαι πραγματικά καλή δύναμη γιατί το έργο που αναλαμβάνετε είναι τιτάνιο, σε μια δύσκολη στιγμή. 
     Εμείς όμως εδώ θα είμαστε αυστηροί αλλά καλόπιστοι κριτές. Θα σας κάνουμε δίκαιη κριτική. Και ως Αντιπολίτευση να ξέρετε εμείς θα σας προσφέρουμε στο έργο σας κάθε δυνατή βοήθεια για να μπορέσετε να βγάλετε πέρα όλη αυτή τη μεταρρύθμιση. Πιστεύω ότι θα δώσετε και εσείς την ανάλογη βαρύτητα γιατί τα πράγματα τα τελευταία πέντε χρόνια, κύριε Υπουργέ -και χωρίς σ’ αυτό να υπάρχει μομφή σε προηγούμενο συνάδελφο- στην ψυχιατρική μεταρρύθμιση δεν πήγαν καθόλου καλά. 
      Έχει τεθεί επανειλημμένως πάρα πολλές φορές και σε προηγούμενες επερωτήσεις μας, το θέμα της ψυχικής υγείας και η ψυχιατρική μεταρρύθμιση στην Ελλάδα τα τελευταία χρόνια. 
      Υπάρχει ένα ξεγύμνωμα της χώρας, κύριε Υπουργέ, στο θέμα της μεταρρύθμισης. Ξέρετε ότι τη δεκαετία του ’80 είχαμε υποστεί μία πολύ κακή κριτική και με πολλά άσχημα και υποτιμητικά δημοσιεύματα στον ξένο Τύπο για τα ψυχιατρεία της Ελλάδας και ιδιαίτερα της Λέρου. 
      Εγώ στην ομιλία μου θα ήθελα να αναφερθώ σε δύο επιστημονικά πράγματα και μετά να μπω στην ουσία του προβλήματος. 
      Η κατάθλιψη στις μέρες μας είναι μία μάστιγα, σε παγκόσμιο επίπεδο. Επηρεάζει μία στις έξι γυναίκες στην Ευρώπη και εκτιμάται ότι το 2020 θα αποτελεί τη συχνότερη ασθένεια στον αναπτυγμένο κόσμο και τη δεύτερη αιτία αναπηρίας. 
      Στην Ευρωπαϊκή Ένωση, επίσης, σημειώνονται κάθε χρόνο πενήντα εννέα χιλιάδες αυτοκτονίες, 90% των οποίων οφείλονται σε ψυχικές διαταραχές. Φαίνεται ότι τα μακροχρόνια οικογενειακά προβλήματα και ιδιαίτερα τα οικονομικά προβλήματα της τελευταίας περιόδου, τα προβλήματα εργασίας, πένθους, θέματα σχέσεων ή προσωπικά ζητήματα έρχονται πιο έντονα στην επιφάνεια την περίοδο των γιορτών. Πρόσφατα είχαμε τις γιορτές και είχαμε πολύ περισσότερα κρούσματα σε όλη την Ελλάδα. Έχουμε αύξηση των αυτοκτονιών κατά 25% τα τελευταία τέσσερα χρόνια. 
      Σύμφωνα με τους επίσημους αριθμούς η ανοδική τάση των κρουσμάτων των αυτοκτονιών επιβεβαιώνεται πλήρως, αφού σε ποσοστό 25% αυξήθηκαν οι αυτοκτονίες μέσα στα τέσσερα τελευταία χρόνια, δηλαδή 2002 έως 2006, στη χώρα μας. Πολύ σύντομα το γεγονός ότι η Ελλάδα επισήμως βρίσκεται σε χαμηλό δείκτη, σε σχέση με τις υπόλοιπες ευρωπαϊκές χώρες, σχετικά με τις αυτοκτονίες, θα αποτελεί μακρινή ανάμνηση. 
      Προς το παρόν στην Ελλάδα έχουμε έναν καλό μονοψήφιο αριθμό αυτοκτονιών. Βέβαια, αυτά είναι και πλασματικά, γιατί υπάρχουν και οι θρησκευτικές μας πεποιθήσεις, οι οποίες δεν επιτρέπουν στους γιατρούς ή στο περιβάλλον ή στην οικογένεια να αποδεχθεί ότι ο θάνατος ήταν από αυτοκτονία, γιατί υπάρχει και η Εκκλησία, η οποία αρνείται να κηδεύσει τους ανθρώπους που αυτοκτόνησαν, με αποτέλεσμα σε πολλά πιστοποιητικά θανάτου να μην αναφέρεται καθόλου αυτός ο όρος.
      (Στο σημείο αυτό κτυπάει προειδοποιητικό το κουδούνι λήξεως του χρόνου ομιλίας του κυρίου Βουλευτή)
      Τόσο γρήγορα, κύριε Πρόεδρε;
      ΠΡΟΕΔΡΕΥΩΝ (Αναστάσιος Νεράντζης):  Τα μηχανήματα λειτουργούν αυτομάτως. Μη σας ενοχλούν. Μπορείτε να συνεχίσετε. Άλλωστε εσείς είστε μονάδα εντατικής θεραπείας! 
      ΛΕΩΝΙΔΑΣ ΓΡΗΓΟΡΑΚΟΣ: Έρχομαι στο θέμα μας, λοιπόν, κύριε Πρόεδρε.
      Αμυντικά σύνδρομα στους ψυχικά ασθενείς, διαταραγμένη επικοινωνία, συναισθήματα ενοχής, οργής, περισσότερο άγχος, μεγαλύτερη αγωνία, όλα αυτά οδηγούν τους συνανθρώπους μας στα επείγοντα περιστατικά των νοσοκομείων.
      Μου αρέσει να μιλάω με σενάρια και πραγματικά γεγονότα. Ακούστε τι περιγράφει γιατρός του Κρατικού Αθηνών, η κ. Μαρία Διαλυνά, κατά την ημέρα εφημερίας του νοσοκομείου και του ψυχιατρικού τομέα του νοσοκομείου: «Ο κ. Αυγερινός, ο Διοικητής του Νοσοκομείου «ΓΕΩΡΓΙΟΣ ΓΕΝΝΗΜΑΤΑΣ», ζητάει να κλείσει την εφημερία του νοσοκομείου, διότι δεν αντέχει άλλο. 
      Η τελευταία μου εφημερία –λέει η γιατρός- στο Γενικό Κρατικό Αθηνών, ήταν ένας εφιάλτης. Εφημερεύαμε μόνοι μας με κλειστό το νοσοκομείο. Στη βάρδια ήμασταν ένας νοσηλευτής, ένας ειδικευόμενος γιατρός και ένας ειδικευμένος. Τα κρεβάτια στη μονάδα είναι δεκαοκτώ και αναγκαστήκαμε να προσθέσουμε άλλα δεκαεπτά ράντζα για να αντιμετωπίσουμε την αυξημένη κίνηση. Τον τελευταίο ασθενή, επειδή δεν είχαμε ούτε ράντζα, τον βάλαμε πάνω σε ένα φορείο. Από τις 2.30΄ τη νύχτα έως τις 8.00΄ το πρωί κάναμε οκτώ εισαγωγές με εισαγγελική παραγγελία. Οι ασθενείς αυτοί ήταν στην πλειονότητά τους διεγερτικοί, επιθετικοί. Όπως καταλαβαίνετε επικράτησε μεγάλη αναταραχή ανάμεσα στους άλλους ασθενείς του τμήματος. Ένας διεγερτικός ασθενής χτύπησε το πρωί μία κυρία του προσωπικού ασφαλείας, αλλά και μία άλλη ασθενή. Δεν μπορούσε να κάνει τίποτε άλλο το προσωπικό. Δεν είχε καν το δικαίωμα να αγγίξει, ούτε καν να πιάσει να συνετίσει τον άρρωστο. Κάποιοι ασθενείς ζητούσαν επιτακτικά και μαζικά εξιτήρια.   
      Αφήστε που εντοπίσαμε στο τμήμα μας ακόμη και ψείρες». 
      Αυτή είναι η ομολογία μιας γιατρού πριν ένα μήνα στο Κρατικό Αθηνών.
      «Συχνά αναγκαζόμαστε να δώσουμε πρόωρα εξιτήρια με κίνδυνο οι ασθενείς βγαίνοντας έξω να υποτροπιάσουν, δηλαδή να δούμε το φαινόμενο της περιστρεφόμενης πόρτας». Έτσι λέγεται στην ψυχιατρική. Βγαίνεις από τη μια πόρτα και ξανά μπαίνεις από την άλλη σε ένα άλλο νοσοκομείο.
      Η μεταρρύθμιση στην ψυχιατρική δεν υπήρξε. Έγινε μια προσπάθεια επί των ημερών του ΠΑΣΟΚ να γίνουν κάποια βήματα προς τα μπροστά και δυστυχώς  και εκεί κολλήσαμε. 
      Εγώ θέλω να πω την εμπειρία μου από τον ψυχιατρικό τομέα του Νοσοκομείου Σπάρτης. Είχαμε αγωνιστεί τότε στο πλαίσιο της χρηματοδότησης από την Ευρωπαϊκή Ένωση και υπήρχε το πρόγραμμα «Κάθε νομαρχιακό νοσοκομείο να έχει τον ψυχιατρικό τομέα» εφόσον θα κλείναμε τα μεγάλα νοσοκομεία, τα ψυχιατρεία. Εκεί που εναποθέτουμε ζωές –έτσι είχαμε πει τότε- να φτιάχναμε, λοιπόν, ψυχιατρικές κλινικές σε κάθε επαρχιακό και νομαρχιακό νοσοκομείο. Αυτός ήταν ο στόχος μας. 
      Εγώ σήμερα σας μιλάω σαν Βουλευτής Περιφέρειας Πελοποννήσου. Δεν ξέρω αν πρέπει να κλείσει το Ψυχιατρικό Νοσοκομείο Τρίπολης. Δεν υπάρχει πουθενά σε κανένα νοσοκομείο της περιφέρειας ψυχιατρική κλινική. Έχουμε μεγάλα προβλήματα στην περιφέρεια.
      Κύριε Υπουργέ, θέλω πραγματικά να εγκύψετε στην Περιφέρεια Πελοποννήσου. Υπάρχει το Ψυχιατρικό Νοσοκομείο Τρίπολης, το οποίο πάει για κλείσιμο. Και τι θα γίνουν όλοι αυτοί οι άρρωστοι, πού θα πάνε;
       Εφόσον δεν προχωρήσαμε σ’ αυτό που είχαμε υποσχεθεί στον ελληνικό λαό και σ’ αυτό που τελικά είχαμε προγραμματίσει, θα πρέπει οπωσδήποτε να υπάρχει μια υστέρηση σε αυτά τα νοσοκομεία. Δεν ξέρω τι έγινε με το Ψυχιατρικό Νοσοκομείο Χανίων και δεν ξέρω αν ήταν επιτυχής αυτή η προσπάθεια. Θα πρέπει να επανεκτιμήσουμε αυτά που θέλουμε να κάνουμε στον ψυχιατρικό τομέα σαν ψυχιατρική μεταρρύθμιση και πότε θα πρέπει αυτά τα νοσοκομεία να κλείσουν. Θα πρέπει να γίνει αυτό όταν έχουμε έτοιμες άλλες δομές. 
      Τελειώνω, κύριε Πρόεδρε, και ευχαριστώ πολύ για την ανοχή σας, λέγοντας ότι θα μπορούσα να πω πολλά πράγματα. Θα πω, όμως, το εξής. Στο προεκλογικό πρόγραμμα της Νέας Δημοκρατίας προβλεπόταν συνεχής χρηματοδότηση για την ψυχιατρική μεταρρύθμιση ότι δηλαδή θα υπήρχε μια συνεχής χρηματοδότηση και θα ακολουθείτο η ψυχιατρική μεταρρύθμιση που είχε προγραμματιστεί από το ΠΑΣΟΚ. Δυστυχώς, όμως, αυτό δεν έγινε, δεν προχώρησε, δεν υπήρξε χρηματοδότηση. Κάθε μέρα έρχονται καταγγελίες στο γραφείο σας και στα γραφεία των Βουλευτών ότι δεν υπάρχει χρηματοδότηση σε αυτές τις μεγάλες δομές που πραγματικά έγιναν τα προηγούμενα χρόνια.
      Είναι αλήθεια ότι τα πέτρινα χρόνια της Λέρου  και άλλων παρόμοιων περιπτώσεων θυμίζουν άλλες εποχές. Εμείς, κύριε Υπουργέ, θέλουμε να σας πούμε ότι άλλο Κωσταλέξι ο ελληνικός λαός δεν αντέχει. Κάντε κάτι.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑΣΟΚ στο Νομό Ηλείας κ. Μιχάλης Κατρίνης.
      ΜΙΧΑΛΗΣ ΚΑΤΡΙΝΗΣ: Κύριε Πρόεδρε, εγώ θα ήθελα να ξεκινήσω την τοποθέτησή μου και να στηλιτεύσω την απουσία του Υπουργείου Υγείας του κ. Αβραμόπουλου, ο οποίος επέλεξε να στείλει τον μόλις δέκα ημερών αρμόδιο Υφυπουργό κ. Σαλμά, ο οποίος φαντάζομαι δεν έχει ενημερωθεί και δεν είναι έτοιμος να απαντήσει στην επερώτησή μας. Βεβαίως πολύτιμος αρωγός σας είναι η παρουσία της κ. Τροχάνη, που είναι γνωστή και η ευαισθησία και η αγωνία και η προσπάθειά της για την επίλυση των προβλημάτων. Και εύχομαι, κύριε Υφυπουργέ, με βάση την ειδικότητά σας, να βάλετε επιτέλους βαθιά το μαχαίρι στο κόκαλο στον τομέα της ψυχικής υγείας και να δώσετε λύση στα χρόνια και από ό,τι φαίνεται ανίατα προβλήματα που αντιμετωπίζει ο χώρος συνολικά της πρόνοιας, κάτι το οποίο έχουμε κατ’ επανάληψη στηλιτεύσει με τον προκάτοχό σας –είναι ευχάριστη η εξέλιξη της αντικατάστασής του- γιατί και ο τομέας της πρόνοιας και ο τομέας των ναρκωτικών και ο τομέας των δομών φύλαξης έχουν μείνει στο τέλμα. 
      Εύχομαι η προσπάθεια του κυρίου Υπουργού με τη χθεσινή συνάντηση για τη ρύθμιση των χρεών των νοσοκομείων, μια ρύθμιση την οποία είχε διθυραμβικά εξαγγείλει και σε σχέση με τις αυξήσεις -βέβαια ο κ. Αλογοσκούφης έφυγε, εύχομαι ο κ. Παπαθανασίου να τον προσγειώσει στην πραγματικότητα- να έχει το ποθούμενο αποτέλεσμα.
      Και μιλάμε, κύριε Υπουργέ, για την ψυχική υγεία, για μια νόσο η οποία αφορά παιδιά και εφήβους σε ποσοστό μέχρι και 15%, μια νόσο, μια κατάσταση, όπως είπαν και οι συνάδελφοι το 2020 θα αποτελεί την πρώτη, τη συχνότερη  ασθένεια στον ανεπτυγμένο κόσμο και ένα στα τέσσερα άτομα θα νοσήσει από αυτή την ασθένεια.
      Και βεβαίως, κυρίες και κύριοι συνάδελφοι, υπάρχει μια διαφορετική πολιτική προσέγγιση. Η πολιτική προσέγγιση του ΠΑΣΟΚ βασίζεται στην αποασυλοποίηση και στην κοινωνική επανένταξη των ατόμων αυτών, ενώ της Νέας Δημοκρατίας στην ιδρυματοποίηση, στην απαξίωση και δυστυχώς και στην ιδιωτικοποίηση η οποία γίνεται με άκομψο τρόπο από τη στιγμή που πολλές μονάδες κλείνουν με το σκεπτικό, όπως λέτε εσείς, κύριε Υπουργέ, της κακοδιαχείρισης των επιχειρήσεων. Αντί να τις ελέγξετε, προτιμάτε να τις κλείνετε. 
      Μιλάμε, λοιπόν, κύριοι συνάδελφοι, για την ψυχιατρική μεταρρύθμιση, η οποία ξεκίνησε πριν από είκοσι χρόνια, η οποία βασίστηκε στο ν. 2716/1999, η θεσμική αναδιοργάνωση των υπηρεσιών ψυχικής υγείας, και βέβαια τα πέντε αυτά χρόνια της Νέας Δημοκρατίας καmμία νομοθετική πρωτοβουλία δεν είδαμε από τον αρμόδιο Υφυπουργό που να διορθώνει ή να δίνει λύση στα επικαιροποιημένα προβλήματα. Αν ήταν στη θέση σας, κύριε Σαλμά, ο κ. Κωνσταντόπουλος είμαι βέβαιος ότι θα έλεγε ότι για όλα φταίει το ΠΑΣΟΚ και ότι ο ν. 2716 είναι ταφόπλακα για την ψυχική υγεία, όπως ο νόμος Θάνου έλεγε ότι είναι ταφόπλακα για την πρόνοια. Όμως, πέντε χρόνια δεν είδαμε καmμία νομοθετική πρωτοβουλία. 
      Από την άλλη, βλέπουμε τον προϋπολογισμό του 2009 μειωμένο κατά 6.000.000 ευρώ για τις μονάδες ψυχικής υγείας, δεν βλέπουμε πουθενά το 2% των προμηθειών από τα νοσοκομεία που θα πηγαίνουν στις μονάδες ψυχικής υγείας, 46.000.000 ευρώ από κοινοτικά κονδύλια δεν έχουν απορροφηθεί, ιδιαίτερα για προσλήψεις στο νευραλγικό αυτόν τομέα, ενώ και τα ψυχιατρικά τμήματα των γενικών νοσοκομείων, κάτι το οποίο είχε εξαγγελθεί μετά διθυράμβων, δεν έχει υλοποιηθεί. Η επίσημη απάντησή σας πριν από είκοσι μέρες μιλάει για είκοσι τμήματα τα οποία έχουν ανοίξει, το οποίο βέβαια μένει να διασταυρωθεί και επίκειται να ανοίξουν τριάντα τέσσερα τμήματα. Εγώ θυμάμαι από το Γενικό Νοσοκομείο Πύργου, από την ιδιαίτερη πατρίδα μου, πριν από ενάμιση χρόνο τον απερχόμενο διοικητή διθυραμβικά να αναγγέλλει το άνοιγμα της ψυχιατρικής πτέρυγας που ακόμα και σήμερα επίκειται η λειτουργία του. Βεβαίως, υπάρχει επιστολή κόλαφος του Συνηγόρου του Πολίτη, του κ. Καμίνη, ο οποίος από το 2005 έχει κάνει επανειλημμένες εκκλήσεις να δει τις προθέσεις και το σχεδιασμό σας για την ψυχική υγεία. Πρόσφατη, 6 Νοεμβρίου 2008, επιστολή σε σχέση με τις μονάδες της Εταιρείας Ψυχοκοινωνικής Υγείας του Παιδιού και του Εφήβου: καμμία απάντηση. Αυτές οι μονάδες, 50% υποχρηματοδότηση. Καμία απάντηση από το Υπουργείο. Καμμία πρόβλεψη για την κάλυψη λειτουργικών δαπανών των μονάδων ψυχοκοινωνικής προστασίας. Η ίδια κατάσταση στα τμήματα που αντιμετωπίζουν τις εξαρτήσεις και το αλκοόλ. Το Ψυχιατρικό Νοσοκομείο Αττικής, το μεγαλύτερο νοσοκομείο του τομέα, 35.000.000 ευρώ έλλειμμα, καμμία πρόβλεψη για τον περιορισμό των δαπανών. Καμμία πρόβλεψη στο νόμο περί ΣΔΙΤ για την ψυχιατρική μεταρρύθμιση, ενώ το ΕΣΠΑ έχει βαλτώσει. Ταυτόχρονα, κλείνουν ξενώνες. Πρόσφατο παράδειγμα, πήρε και έκταση στα μέσα ενημέρωσης, ο ξενώνας «ΙΡΙΣ» στο Χαλάνδρι, μοναδικός στο είδος του. Παρά το γεγονός ότι από τον Ιούλιο φώναζαν και οι εργαζόμενοι και οι γονείς, καμμία πρόνοια. Έκλεισε ο ξενώνας. Το ίδιο εύχομαι να μη γίνει και στους  ξενώνες «ΘΕΤΙΣ», «ΑΡΙΑΔΝΗ», «ΟΔΥΣΣΕΑΣ», «ΩΡΙΩΝΑΣ ΚΑΙ ΜΕΛΙΑ». Την ίδια στιγμή, κύριε Υπουργέ, εκπαιδευμένο προσωπικό, εξειδικευμένο προσωπικό με προϋπηρεσία απολύεται και μπαίνετε στη γνωστή τακτική της πρόσληψης υμετέρων για κομματικούς λόγους, με αποτέλεσμα τη χαμηλή ποιότητα υπηρεσιών και την ασυνέχεια της θεραπείας. 
      Όσον αφορά τα τμήματα των γενικών νοσοκομείων, αναφέρθηκαν και οι συνάδελφοι, θα πρέπει επιτέλους να ληφθεί μέριμνα σε σχέση με το απαράδεκτο καθεστώς της εύκολης εισαγωγής κατόπιν και τηλεφωνικής εισαγγελικής παραγγελίας που επιφορτίζει τα τμήματα με πολλούς ασθενείς που δεν χρήζουν θεραπείας. Χαρακτηριστικό παράδειγμα θα σας αναφέρω…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω χρόνο και από τη δευτερολογία μου. 
      Χαρακτηριστικό παράδειγμα το Νοσοκομείο «ΣΩΤΗΡΙΑ», το οποίο διαθέτει είκοσι κλίνες. Ξεκίνησε την εφημερία του προχθές με είκοσι κλίνες γεμάτες και πέντε ράντζα και έφτασε να έχει οκτώ ράντζα στο διάδρομο. Μιλάμε για περιστατικά τα οποία, όπως ξέρετε και εσείς, χρειάζονται ειδική αντιμετώπιση, έχουν επιθετική συμπεριφορά και νομίζω ότι κανέναν δεν εξυπηρετεί να έχουμε τους ασθενείς αυτούς σε ράντζα. Δυστυχώς, κύριε Υπουργέ, ο ψυχιατρικός θεσμός έχει μεταβληθεί σε μεσολαβητή της διάβασης του ατόμου από το χώρο του εγκλεισμού στο χώρο του αποκλεισμού και το αντίστροφο. Ασθενείς μπαινοβγαίνουν σε τμήματα γενικών νοσοκομείων, βγαίνουν όταν υπάρχουν πιο επείγοντα περιστατικά, χάνουν τη συνέχεια με τους θεράποντες ιατρούς και μπαίνουν βέβαια με την πρώτη κρίση. Καμμία μονάδα, όπως είπαμε, για αυτισμό και για αλκοόλ, καμμία πρόβλεψη. 
      Νομίζω όμως, κύριε Υπουργέ, ότι ο πυρήνας του προβλήματος είναι ότι η ψυχιατρική μεταρρύθμιση γίνεται αποκλειστικά στη βάση ευρωπαϊκών προγραμμάτων, τα αποτελέσματα των οποίων καταρρέουν και συρρικνώνονται, όταν μετά το τέλος της χρηματοδότησης η συνέχεια πρέπει να αναληφθεί από τον κρατικό προϋπολογισμό, για τον οποίο συνήθως -και αυτό δείχνει η πενταετής διακυβέρνησή σας- δεν προβλέπεται ούτε 1 ευρώ από εθνικούς πόρους για την ψυχική υγεία. Είναι ακριβώς η ίδια κατάσταση, κύριε Υπουργέ, που συναντάμε στα προγράμματα «Βοήθεια στο Σπίτι», στους βρεφονηπιακούς σταθμούς και σε άλλες δομές που απευθύνονται σε ευαίσθητες κοινωνικά ομάδες. 
      Παρά τα όποια βήματα, είκοσι χρόνια μετά το ξεκίνημα της ψυχιατρικής μεταρρύθμισης, πιστεύω ότι δεν έχει αλλάξει η ουσία του συστήματος παρά μόνον η μορφή. Το αποτέλεσμα παραμένει το ίδιο και είναι η ακύρωση και η περιθωριοποίηση των ψυχικά πασχόντων.
      Χρειάζεται λοιπόν, κύριε Υπουργέ, μία αλλαγή πορείας, χρειάζεται συναίνεση σ’ έναν ουσιαστικό σχεδιασμό, που επιτέλους μετά από πέντε χρόνια περιμένουμε να φέρετε για να συζητήσουμε, γιατί η ψυχική υγεία δεν είναι μία κατάσταση που αφορά λίγους, τους οποίους δεν θέλουμε να θυμόμαστε, αλλά είναι δείγμα της κοινωνικής μας ευαισθησίας.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ.
      Κλείνουμε τον κατάλογο των επερωτώντων Βουλευτών με το συνάδελφο του ΠΑΣΟΚ από το Νομό Ευρυτανίας, επίσης γιατρό, τον κ. Καρανίκα.
      ΚΥΡΙΑΚΟΣ ΓΕΡΟΝΤΟΠΟΥΛΟΣ: Γιατί το τονίζετε, κύριε Πρόεδρε;
      ΠΡΟΕΔΡΕΥΩΝ (Αναστάσιος Νεράντζης): Διότι μονοπωλείτε οι ιατροί. Σε εσάς μάλιστα αποφεύγουμε να πούμε ότι μονοπωλείτε λόγω ειδικότητος. Σκεφτείτε ιατροδικαστής να μονοπωλήσετε! Αλίμονο σε όλους τους υπάρχοντες. 
      Ορίστε, κύριε Καρανίκα. 
      ΗΛΙΑΣ ΚΑΡΑΝΙΚΑΣ: Ευχαριστώ, κύριε Πρόεδρε. 
      Εγώ δεν πάω πουθενά χωρίς την ψυχιατρική μου κάλυψη και τη νομική μου κάλυψη, αλλά εδώ δεν τη βρίσκω. 
      ΚΥΡΙΑΚΟΣ ΓΕΡΟΝΤΟΠΟΥΛΟΣ: Ούτε το ένα ούτε το άλλο.
      ΗΛΙΑΣ ΚΑΡΑΝΙΚΑΣ: Ούτε το ένα ούτε το άλλο!
      Κι εγώ με τη σειρά μου θέλω να ευχηθώ στο νέο Υφυπουργό Υγείας, στο νέο αίμα και στην ηλικία βέβαια, αλλά και πατριώτη μου στην καταγωγή και γείτονα από εκλογική περιφέρεια, στον κ. Μάριο Σαλμά, συνάδελφο στην ιατρική, συνάδελφο στην ειδικότητα, καλή επιτυχία. 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Σας ευχαριστώ πολύ.
      ΗΛΙΑΣ ΚΑΡΑΝΙΚΑΣ: Και βέβαια, πώς να μην έχω συναισθηματισμό με έναν πατριώτη μου και πώς να πω αυτά που θα ήθελα να πω αφού λείπει ο Υπουργός. 
      Είναι γεγονός πάντως ότι ο Υπουργός Υγείας, ο ίδιος, εξέφρασε την άποψη ότι έκλεισε τον κύκλο του και το έργο του στο Υπουργείο Υγείας. Ο Πρωθυπουργός, όμως, τον θεώρησε επιτυχημένο και τον άφησε ξανά σε δεύτερη θητεία στο ίδιο Υπουργείο. Βέβαια, αυτή την επιτυχία εμείς δεν την είδαμε πουθενά και δεν την ένιωσε ούτε ο ελληνικός λαός. 
      Εν πάση περιπτώσει, εγώ θα ευχηθώ μήπως τουλάχιστον στη δεύτερη θητεία του πετύχει στον τομέα της ψυχικής υγείας. Γιατί είναι γεγονός ότι η ψυχική υγεία αποτελεί ένα σημαντικό παράγοντα για την ευημερία και την αλληλεγγύη, για την κοινωνική δικαιοσύνη σ’ όλες τις εκφάνσεις τις κοινωνίας μας. 
      Αναβαθμίζει την ποιότητα ζωής όλων μας και όχι μόνο των ασθενών, των συγγενών ή του περιβάλλοντός τους. Είναι γεγονός πως όταν υπάρχει σε μια οικογένεια ένας ψυχικά ασθενής, πάσχει όλη η οικογένεια και ίσως πάσχει και όλη η περιοχή, όλο το χωριό θα έλεγα εγώ. Δεν υπάρχει βέβαια χωριό χωρίς να έχει τον ψυχικά άρρωστο.
      Αντίθετα, η κακή ψυχική υγεία συσσωρεύει προβλήματα, αλυσιδωτά θα μπορούσα να πω, με αρνητικό αντίκτυπο και στην οικονομία και στο εκπαιδευτικό σύστημα, αλλά και στο ασφαλιστικό και το δικαιακό σύστημα. Είναι γεγονός ότι ένα στα τέσσερα άτομα στη ζωή του θα περάσει από κάποιο στάδιο ψυχικής αναστάτωσης, να μην το πω ψυχικής ασθένειας.
      Αναφέρθηκε και ο συνάδελφος κ. Γρηγοράκος στις τόσες χιλιάδες των αυτοκτονιών στην Ευρώπη μόνο, στο πόσο αυξήθηκαν στην Ελλάδα και ότι το 90% αυτών οφείλεται πάλι σε ψυχικές νόσους. 
      Ποιες είναι οι ευαίσθητες ομάδες; Ευαίσθητες και ευάλωτες ομάδες είναι σίγουρα οι άνεργοι, οι μετανάστες, οι περιθωριοποιημένοι και βέβαια το παρατηρούμε πάρα πολύ συχνά στις κλειστές κοινωνίες, ορεινές περιοχές, άγονες βασικά περιοχές. Επιπλέον το έχουμε παρατηρήσει εμείς, σαν γιατροί, στα πανεπιστήμια, εκεί που υπάρχει ακριβώς το στρες των εξετάσεων, αλλά και στο στρατό, όπως ήταν παλιά και όχι όπως διαμορφώνεται τώρα.
      Κατά συνέπεια χρειάζεται μια προσπάθεια από κοινού. Γι’ αυτό ακριβώς ο κ. Γρηγοράκος είπε ότι το Υπουργείο θα έχει τη δική μας στήριξη σε οποιαδήποτε θετική πρωτοβουλία φέρει, αρκεί να τη ζητήσει και να τη θελήσει. Γιατί η από κοινού προσπάθεια αφορά όλους μας και έχει επίπτωση σε όλους μας. 
	Θα ήθελα να πω με δύο λόγια τα εξής. Αναφέρθηκε ο άλλος συνάδελφος, ο κ. Κατρίνης, για εικοσαετία. Φαίνεται ότι μέτραγε μόνο την εικοσαετία του ΠΑΣΟΚ. Είναι είκοσι πέντε τα χρόνια από τότε που ξεκίνησε η μεταρρύθμιση, η πραγματική μεταρρύθμιση, όταν οι λέξεις δεν χάνουν την έννοιά τους. Όμως στα πέντε τελευταία χρόνια δεν είδαμε τίποτα να γίνεται. 
      Και επειδή βλέπω ότι ο χρόνος δεν με παίρνει, κύριε Υφυπουργέ, θα σας πω μερικά στοιχεία από όμορους νομούς του δικού μου και του δικού σας, όπως είναι ο Νομός Φωκίδας, στον οποίο εδώ και είκοσι πέντε χρόνια λειτουργεί κινητή μονάδα ψυχικής υγείας. Είναι πρωτοβάθμια περίθαλψη η κινητή μονάδα. Έχει πάνω από πεντακόσιους ασθενείς. Πηγαίνει στα διάφορα ιατρεία, είτε στο Χρυσό είτε στην Ιτέα είτε αλλού και παρακολουθεί. Και ας είναι καλά βέβαια ο καθηγητής κ. Σακελαρόπουλος, ο οποίος ήταν από τους πρώτους που έκανε την ανοιχτή ουσιαστικά θεραπεία των ψυχικά ασθενών. Την είχε ξεκινήσει από το «Αιγινήτειο», αν θυμάμαι καλά. Ποιο είναι το αποτέλεσμα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Αναστάσιος Νεράντζης): Θα πάρετε και το χρόνο της δευτερολογίας σας;
	ΗΛΙΑΣ ΚΑΡΑΝΙΚΑΣ: Να τον πάρω. Αν και θα ήθελα ό,τι μου απομείνει να το πάρω μετά. 
	Εμείς λειτουργήσαμε δεκαπέντε σ’ όλη την επικράτεια, -προβλέπονται πενήντα δύο, όμως στην πενταετία τη δικιά σας δεν έγινε ούτε μία πρόσθετη κινητή μονάδα- έξι προστατευόμενα διαμερίσματα. Από το ’84 λειτουργεί στη Φωκίδα οικοτροφείο ατόμων με βαριά νοητική υστέρηση. Ξέρετε από πότε έχουν να πληρωθούν, κύριε Υφυπουργέ; Από τον Αύγουστο! Υπάρχει ένα έγγραφο εξαιρετικά επείγον, στις 23-12-2008, και μια διαμαρτυρία των εργαζομένων στο Υπουργείο την ίδια μέρα και ο Υπουργός υπεσχέθη ότι στις 15 Γενάρη θα πληρωθούν όλοι οι μήνες. Δυστυχώς οι ημερομηνίες έχουν ελαστικοποιηθεί, κατά τον Υπουργό. Γιατί η 15η του Γενάρη πέρασε θαρρώ. 
	Να πάμε λίγο πιο δίπλα, στο Νομό Αχαΐας; Εκεί υπάρχει η «ΙΡΙΣ», η οποία λειτουργεί εδώ και έξι χρόνια -πάλι ξεκίνησε επί ΠΑΣΟΚ- από το 2002. Οι εργαζόμενοι σ’ αυτό το οικοτροφείο έχουν να πληρωθούν εδώ και πέντε μήνες και ακόμη περιμένουν. Να μην πω βέβαια ότι έγινε χορηγία όσον αφορά το πετρέλαιο, γιατί δεν είχαν ούτε καν πετρέλαιο θέρμανσης. Και βέβαια όλα αυτά εξαντλούν τα περιθώρια υπομονής. Αν όλοι οι εργαζόμενοι σε όλους τους τομείς της ψυχικής υγείας γυρίσουν στο σπίτι τους ποιο θα είναι το αποτέλεσμα στην τοπική κοινωνία; Φαίνεται ότι η Κυβέρνησή σας δεν ενδιαφέρεται για τους ψυχικά ασθενείς, είτε γιατί τους θέλει έγκλειστους στα ψυχιατρεία είτε γιατί θέλει, όπως το είδαμε κι αυτό, μέσα σε λίγους μήνες να αναπτύσσεται ψυχιατρική κλινική στην Κατερίνη και να έρχεται τροπολογία -η οποία βέβαια τελικά δεν κατετέθη- για αύξηση των κλινών στις ιδιωτικές ψυχιατρικές κλινικές κατά 20%, πράγμα που σημαίνει ότι μετά την αποασυλοποίηση, επειδή δεν τον θέλουμε στο σπίτι, ας τον κλείσουμε σε μια ιδιωτική κλινική, εις βάρος βέβαια και του ασθενούς και των ταμείων! 
	Σας ευχαριστώ. 
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Αναστάσιος Νεράντζης): Κι εσείς, όπως και οι λοιποί επερωτώντες, εξαντλήσατε και το χρόνο της δευτερολογίας σας. 
	Θα ήθελα να ανακοινώσω στο Σώμα ότι με επιστολή, η οποία μας ήρθε εν τω μεταξύ από την Κοινοβουλευτική Ομάδα του ΣΥΡΙΖΑ, Κοινοβουλευτικός Εκπρόσωπος του κόμματος αυτού στη συζήτηση της παρούσας επερώτησης ορίζεται ο Βουλευτής του ΣΥΡΙΖΑ, γιατρός και αυτός αλλά νευροχειρουργός -δεν είχαμε αυτήν την ειδικότητα μέχρι τώρα- κ. Αθανάσιος Λεβέντης.
	Στους επερωτώντες Βουλευτές θα απαντήσει ο Υφυπουργός Υγείας και Κοινωνικής Αλληλεγγύης κ. Σαλμάς. Θέλω κι εγώ με τη σειρά μου να τονίσω ότι παρακολουθώ από την αρχή τα κοινοβουλευτικά του βήματα, να τον συγχαρώ για την ανάδειξή του ως Υφυπουργού και να του ευχηθώ «κάθε επιτυχία στο έργο του». 
	Ορίστε, κύριε Υφυπουργέ, έχετε το λόγο. 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Κατ΄ αρχάς, κύριε Πρόεδρε, κυρίες και κύριοι συνάδελφοι, θα ήθελα να σας ευχαριστήσω για τις ευχές. Ξέρω ότι είναι ειλικρινέστατες, γιατί με τους περισσότερους από εσάς, αν όχι με όλους, μου δόθηκε η ευκαιρία τα προηγούμενα χρόνια να έχω κατανοήσει το πραγματικό σας ενδιαφέρον για την υγεία. Επομένως, λαμβάνω αυτή την επερώτηση ως πραγματικό ενδιαφέρον για την ψυχιατρική μεταρρύθμιση.
      Πριν ξεκινήσω, ήθελα να πω ότι ο Υπουργός δεν είναι εδώ, γιατί ο κάθε Υφυπουργός μπορεί να αντιπροσωπεύει στον κοινοβουλευτικό έλεγχο το Υπουργείο Υγείας και Κοινωνικής Αλληλεγγύης. Πραγματικά, θυμούμαι, όταν ήμασταν στην αντιπολίτευση τον κ. Νασιώκα, ως εξαίρετο Υφυπουργό να απαντά στο μεγαλύτερο μέρος των ερωτήσεων. Δεν θυμούμαι αν είχε έρθει ο κ. Στεφανής ποτέ. Για να μην τον αδικώ, θα είχε έρθει, αλλά επάξια τον αντιπροσωπεύατε.
      Ήθελα να ξεκαθαρίσω από την αρχή ότι συνεχίζουμε ένα σημαντικό έργο και αυτό που θα σας παρουσιάσω σήμερα είναι ένα έργο που έκανε η ηγεσία του Υπουργείου Υγείας και Κοινωνικής Αλληλεγγύης και που ο Υφυπουργός κ. Κωνσταντόπουλος είχε την τύχη να ηγείται αυτής της προσπάθειας, όπου, όπως θα δείτε, είχε να δείξει πολλά.
      Ήθελα να σας ευχαριστήσω γι’ αυτήν την πρωτοβουλία να προκαλέσετε αυτήν την επερώτηση για την ψυχιατρική μεταρρύθμιση, γιατί είναι ένα μεγάλο έργο που έχει ξεκινήσει από πολύ παλιά και συντελείται στη χώρα μας. Πράγματι, πολλοί εξαίρετοι πολιτικοί και επιστήμονες από δεκαετίες είχαν δρομολογήσει δομές, νομοθετικές ρυθμίσεις για να υλοποιηθεί αυτό το μεγάλο εγχείρημα.
      Και επειδή είναι η πρώτη φορά που, ως Υφυπουργός της Κυβέρνησης, απαντώ στον κοινοβουλευτικό έλεγχο, θέλω να προσεγγίσω όσο είναι δυνατόν την πραγματική κατάσταση, να πούμε τα πράγματα με το όνομά τους, χωρίς υπεκφυγές, κυρίως ως αγωνιούντες όλοι για τη συγκεκριμένη μεταρρύθμιση και πάνω απ’ όλα, χωρίς μικροκομματικές υστεροβουλίες.
      Γνωρίζω ότι ξέρετε όλοι και το έχουμε στο μυαλό μας, ότι στην υγεία δεν ισχύει ούτε ότι έγιναν όλα ούτε ότι δεν έγινε τίποτα. Η αλήθεια είναι κάπου στη μέση και γι’ αυτό προσπαθούμε. Θα ήθελα να καταστήσω σαφές εξ΄αρχής ότι το Υπουργείο Υγείας και Κοινωνικής Αλληλεγγύης στηρίζει εμπράκτως και θα συνεχίσει να στηρίζει την προώθηση της ψυχιατρικής μεταρρύθμισης της χώρας.
      Γνωρίζετε πολύ καλά ότι το 2004 -πριν κάνω αναφορά στην Αντιπολίτευση τη σημερινή απλά επειδή η επερώτηση αφορά ένα δεκαετές πρόγραμμα θέλω να ξεκινήσω από το σημείο εκκίνησης- παραλάβαμε ένα πλάνο δράσεων που είχε σχεδιάσει η κυβέρνηση του 2000, αλλά και του 1996, που ουσιαστικά προέβλεπε την υλοποίηση της αποασυλοποίησης, δηλαδή, της μεταφοράς των χρόνιων ασθενών από τα ψυχιατρικά νοσοκομεία, με χρήματα της Ευρωπαϊκής Ένωσης κατ’ αρχάς και από τον κρατικό προϋπολογισμό στη συνέχεια, χωρίς, όμως, να έχει προβλέψει το σχεδιασμό, την περίοδο λήξης της συγχρηματοδότησης και χωρίς να έχει εξασφαλιστεί η απρόσκοπτη χρηματοδοτική ροή του προγράμματος, που μετέπειτα θα έπεφτε στους τακτικούς προϋπολογισμούς των επομένων ετών, μάλιστα, σε μία οικονομική συγκυρία -δεν χρειάζεται να αναφερθώ- που ήταν θυμάστε υπό επιτήρηση και υπό δημοσιονομική στενότητα και πειθαρχία από την Ευρωπαϊκή Επιτροπή.
      Βασική προτεραιότητα του Υπουργείου Υγείας και Κοινωνικής Αλληλεγγύης είναι η ανάπτυξη ενός ολοκληρωμένου, σύγχρονου δικτύου υπηρεσιών ψυχικής υγείας στην κοινότητα, με έμφαση πρωτίστως στην πρωτοβάθμια φροντίδα, δηλαδή, τα κέντρα ψυχικής υγείας, υπηρεσίες ψυχικής υγείας σε κέντρα υγείας, κέντρα ημέρας, κινητές μονάδες και άλλες και δευτερευόντως, στη νοσοκομειακή περίθαλψη για την αποφυγή επανεισαγωγών και πρακτικών που καλλιεργούν και αναπαράγουν το στίγμα.
      Πετύχαμε τα τελευταία τέσσερα χρόνια, με στοχευμένες ενέργειες και αποφασιστικά βήματα, να εδραιωθεί η ψυχιατρική μεταρρύθμιση της χώρας και να δοθεί περαιτέρω ώθηση στην κατεύθυνση της οργάνωσης και ανάπτυξης κατά προτεραιότητα πρωτοβάθμιων υπηρεσιών ψυχικής υγείας, μετά την ολοκλήρωση της αποασυλοποίησης.
     Το γεγονός αυτό οδήγησε την Ευρωπαϊκή Ένωση να δώσει παράταση μόνο για τον άξονα «ψυχική υγεία» του Επιχειρησιακού Προγράμματος «Υγεία, Πρόνοια 2000-2006» του Γ' Κοινοτικού Πλαισίου Στήριξης για ένα επιπλέον έτος, έως την 31.12.2009 και εκτιμάται ότι θα αξιοποιηθεί πλήρως το σύνολο του εγκεκριμένου προϋπολογισμού.
     Τα αποτελέσματα –περιληπτικά- από τη μέχρι τώρα υλοποίηση του άξονα 2 του Επιχειρησιακού Προγράμματος «Υγεία, Πρόνοια», όσον αφορά την αποασυλοποίηση είναι η κατάργηση των ασυλικών δομών στα πέντε ψυχιατρικά νοσοκομεία και η δραστική συρρίκνωση στα υπόλοιπα, ενώ ο αριθμός των ψυχιατρικά ασθενών που έπαψαν να διαβιούν σε κλειστές δομές, ανέρχεται για την πρώτη και δεύτερη φάση του προγράμματος σε τρεις χιλιάδες εξακόσιους ογδόντα εννέα ασθενείς.
      Ο στόχος των δομών αποασυλοποίησης που τέθηκε σε λειτουργία έχει καλυφθεί κατά 96,36%, δεδομένου ότι πραγματοποιήθηκε η ένταξη διακοσίων δώδεκα δομών συνολικής δυναμικότητας δύο χιλιάδων πενήντα κλινών. Για την πλήρη κάλυψη του στόχου απομένουν οκτώ δομές προς υλοποίηση. Συγκεκριμένα, έχουν ενταχθεί εκατόν δέκα οικοτροφεία συνολικής δυναμικότητας χιλιών πεντακοσίων σαράντα πέντε κλινών, δεκαεπτά ξενώνες συνολικής δυναμικότητας διακοσίων είκοσι εννέα ατόμων και ενενήντα δύο διαμερίσματα συνολικής δυναμικότητας διακοσίων εβδομήντα έξι ατόμων. Τονίζω ότι η συνέχιση και εδραίωση της μεταρρύθμισης των υπηρεσιών παροχής υγείας αποτελεί στρατηγικό στόχο του Υπουργείου μας, η υλοποίηση του οποίου θα χρηματοδοτηθεί από τα επιχειρησιακά προγράμματα του ΕΣΠΑ.
     Στο θεματικό άξονα «Προτεραιότητα 5», εδραίωση της μεταρρύθμισης στον τομέα ψυχικής υγείας, ανάπτυξη της πρωτοβάθμιας φροντίδας υγείας και προάσπιση της δημόσιας υγείας του πληθυσμού του Επιχειρησιακού Σχεδίου «Ανάπτυξη Ανθρώπινου Δυναμικού 2007-2013», του οποίου η συνολική δημόσια δαπάνη ανέρχεται στο ποσό ύψους 377.000.000 ευρώ περίπου, έχει ενταχθεί η κατηγορία παρέμβασης, εδραίωση της μεταρρύθμισης στον τομέα της ψυχιατρικής υγείας.
     Οι δράσεις που προβλέπονται στη συγκεκριμένη κατηγορία είναι πολλές, αλλά θα ήθελα να αλλάξω λίγο την ομιλία μου, γιατί τέθηκαν κάποιες σημαντικές παρεμβάσεις κατά τη διάρκεια των ομιλιών σας και θα ήθελα να τις απαντήσω εξ αρχής.
     Υπήρξε μια αναφορά για ιδιωτικοποίηση του τομέα της ψυχικής υγείας από τη Νέα Δημοκρατία, για μια τέτοια προσπάθεια. Θέλω να ξεκαθαρίσω στην αρχή, όπως θα σας πω και στη συνέχεια, ότι δεν υφίσταται τέτοιο θέμα. Διότι την πολιτική μας την έχουμε βασίσει στις ψυχιατρικές εκείνες δομές που είναι νομικά πρόσωπα δημοσίου δικαίου και λιγότερο σ’ αυτές που είναι νομικά πρόσωπα ιδιωτικού δικαίου. Διότι η χρηματοδότηση των νομικών προσώπων δημοσίου δικαίου είναι απρόσκοπτη και δεν υπάρχει κανένα πρόβλημα και αυτό για το οποίο μας εγκαλείτε είναι η χρηματοδότηση των νομικών προσώπων ιδιωτικού δικαίου, που θα σας εξηγήσω στη συνέχεια. 
     Άρα, δεν μπορεί από τη μια να μας εγκαλείτε γιατί κάνουμε πολιτική ψυχιατρικής μεταρρύθμισης με τα νομικά πρόσωπα δημοσίου δικαίου και δεν χρηματοδοτούμε πλήρως, όπως λέτε, τα ιδιωτικού δικαίου και από την άλλη να μας λέτε ότι θα ιδιωτικοποιήσουμε την ψυχιατρική υγεία. 
     Εξάλλου, έχει δοθεί έμφαση και βάρος στην ανάπτυξη των κέντρων ψυχικής υγείας, των ιατροπαιδαγωγικών κέντρων, κινητών μονάδων για απομακρυσμένες περιοχές, αλλά και υπηρεσιών ψυχικής υγείας μέσα στα κέντρα υγείας, ακριβώς δίνοντας έμφαση στον αποστιγματισμό της ψυχικής νόσου, σύμφωνα και με την αντίληψη του Παγκόσμιου Οργανισμού Υγείας για την αντιμετώπιση της υγείας, ψυχικής και σωματικής, ως ενιαίο σύνολο και δρώντας ανάλογα με την ανάπτυξη τμημάτων ψυχιατρικών στα γενικά νοσοκομεία.
     Υπήρξε μια παρατήρηση ότι αποδυναμώνουμε τη Διεύθυνση Ψυχικής Υγείας. Ίσα-ίσα που συστάθηκε Ειδική Γραμματεία Ψυχικής Υγείας, ακριβώς για την αναβάθμιση των θεμάτων και καλύτερο συντονισμό, οι αρμοδιότητες μάλιστα της οποίας περιήλθαν στη Γενική Γραμματεία Πρόνοιας. Και επίσης, μετά από διαγωνιστική διαδικασία, που για λόγους διαφάνειας προκηρύχθηκε, αντί να δοθεί η παράταση, ύψους 1.000.000 ευρώ, ανακηρύχθηκε ανάδοχος και υπογράφεται η σύμβαση εντός της εβδομάδος για τη μονάδα υποστήριξης και παρακολούθησης της μεταρρύθμισης.
      Ακούστηκε ότι δίδονται νέες εγκρίσεις για μονάδες, ενώ υπάρχει πρόβλημα χρηματοδότησης. Καμία νέα έγκριση σκοπιμότητας για μονάδες ψυχοκοινωνικής αποκατάστασης δεν έχει δοθεί. Ακούστηκε ότι θα επιστρέψουν οι ασθενείς στα άσυλα. Ούτε ένας ασθενής σε άσυλο πάλι! Διότι το έχουμε κάνει και δεν θα το επαναλάβουμε.
      Ακούστηκε ότι χάθηκε η ευκαιρία για τα δύο χρόνια του ΕΣΠΑ. Θέλω να γνωρίζετε –και είμαι βέβαιος ότι το γνωρίζετε- ότι υλοποιούμε την παράταση του Γ΄ Κοινοτικού Πλαισίου Στήριξης και ήδη έχει δρομολογηθεί η πρώτη πρόσκληση δικαιούχων για την υποβολή προτάσεων, ύψους 50.000.000 ευρώ από τον 5ο Άξονα του Τομεακού Επιχειρησιακού Προγράμματος Ανθρώπινου Δυναμικού.
      Υπήρξε αναφορά ότι δεν έχουμε σχεδιάσει επιδημιολογικά την ψυχιατρική μεταρρύθμιση. Ο επιδημιολογικός χάρτης τόσο των παιδιών και των εφήβων, όσο και των ενηλίκων, βρίσκεται αυτή τη στιγμή σε εξέλιξη. Υπάρχουν δύο επιστημονικές επιτροπές και βρίσκονται σε διαδικασία προκήρυξης ανά υγειονομική περιφέρεια οι ανάδοχοι για τη συλλογή των απαντήσεων στα ερωτηματολόγια. Ουδέποτε υπήρξε στο παρελθόν ανάπτυξη τέτοιου επιδημιολογικού χάρτη.
      Με βάση τη συλλογή και την επεξεργασία των στοιχείων θα δημιουργηθούν οι δομές που θα ανταποκρίνονται στις πραγματικές ανάγκες του πληθυσμού για τους λόγους ακριβώς που προαναφέρατε ότι δηλαδή σήμερα η κοινωνία μας έχει διαφορετικό επιπολασμό στην ψυχική νόσο και πρέπει να αναθεωρήσουμε, να επανασχεδιάσουμε. 
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΐΤΣΗΣ ΑΠΟΣΤΟΛΑΤΟΣ)
      Και μιας και είπα τις λέξεις «αναθεώρηση» και «επανασχεδιασμό», άκουσα από τον εκλεκτό μου καθηγητή κ. Λαμπίρη ότι δεν έγινε αναθεώρηση και επικαιροποίηση του «ΨΥΧΑΡΓΩΣ» και είμαι βέβαιος ότι επειδή ήταν τελευταίες εξελίξεις, ίσως να μην τις πληροφορηθήκατε. 
      Πράγματι, έχει ξεκινήσει η συλλογή των προτάσεων για την αναθεώρηση από τις Τομεακές Επιτροπές Ψυχικής Υγείας από το 2006. Έχει ήδη περάσει από την επεξεργασία της Επιτροπής Ψυχικής Υγείας του ΚΕΣΥ, το οποίο έχετε υπηρετήσει –και την εκτελεστική και την ολομέλεια του Κεντρικού Συμβουλίου Υγείας- και υιοθετήθηκε από τον Υπουργό.
      Σας καταθέτω το σχετικό έγγραφο.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Μάριος Σαλμάς καταθέτει για τα Πρακτικά το προαναφερθέν έγγραφο, το οποίο έχει ως εξής:
      	(Να φωτογραφηθούν οι σελίδες 118-122)
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Υπήρξε μία αναφορά για τη Σπάρτη και την Πελοπόννησο. Ακριβώς για την αποφυγή των χρονίων ασθενών και του φαινομένου της περιστρεφόμενης πόρτας που επανεισάγονται οι ασθενείς, δώσαμε βάρος στην ανάπτυξη πρωτοβάθμιων και δευτεροβάθμιων υπηρεσιών ψυχικής υγείας. Έκλεισε το Τμήμα Χρονίων Περιστατικών του Ψυχιατρικού Νοσοκομείου της Τρίπολης και όσο για τα οξέα περιστατικά, έχει ήδη ξεκινήσει να λειτουργεί το Ψυχιατρικό Τμήμα του Γενικού Νοσοκομείου Πύργου… 
      ΕΜΜΑΝΟΥΗΛ ΣΚΟΥΛΑΚΗΣ: Λειτουργεί;
      ΜΙΧΑΗΛ ΚΑΤΡΙΝΗΣ: Διότι λέτε ότι επίκειται…
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Ναι, όσο και το Πανεπιστημιακό του Ρίο, του Αγίου Ανδρέα.
      Υπάρχει ανάδοχος και εγκαθίσταται για το Ψυχιατρικό Τμήμα του Γενικού Νοσοκομείου Κορίνθου. Έχουν ξεκινήσει εργασίες στο Γενικό Νοσοκομείο Άργους και στο Γενικό Νοσοκομείο Τρίπολης. Αναμένεται η έκδοση οικοδομικής άδειας για την κατασκευή του Τμήματος Παιδιών και Εφήβων, όσο και ενηλίκων, ύψους 7 εκατομμυρίων ευρώ, ενώ αναμένεται η επέκταση του Ψυχιατρικού Τμήματος του Γενικού Νοσοκομείου Καλαμάτας και του Γενικού Νοσοκομείου Σπάρτης.
      Ταυτόχρονα, έχουν ξεκινήσει να λειτουργούν οι Υπηρεσίες Ψυχικής Υγείας και κινητές μονάδες στις πυρόπληκτες περιοχές, με προσωπικό καθώς προκηρύχθηκαν από τον Αύγουστο του 2008 θέσεις ψυχιάτρων και παιδοψυχιάτρων.
      Υπήρξε μία αναφορά ότι κλείνει η «ΙΡΙΔΑ». Δεν υπάρχει ζήτημα κλεισίματος ούτε μονομερούς απόφασης αναστολής λειτουργίας. Υπάρχει ο ν. 2716/1999, που στο άρθρο 13 προβλέπει ότι πρέπει να υποδειχθεί φορέας που θα αναλάβει τη λειτουργία και το συνεχές της φροντίδας των ασθενών. 
      Ο φορέας της Εταιρείας Ψυχικής Υγείας Παιδιών και Εφήβων έχει χρηματοδοτηθεί στη διάρκεια του 2008 με προκαταβολή στο 66,6% του εγκεκριμένου προϋπολογισμού που ήταν 1.546.000 ευρώ.
Με την κατάθεση των απολογιστικών στοιχείων, όπως προβλέπει το δημόσιο λογιστικό, θα αποπληρωθούν και οι δαπάνες. 
      Και έγινε και μία άστοχη –θεωρώ- παρατήρηση, για το ότι δεν ανοίγουμε κινητές μονάδες ψυχικής υγείας. Θέλω να σας πω ότι το έτος 2000 οι κινητές μονάδες ψυχικής υγείας ήταν τρεις, το 2004 ήταν έξι και το 2008 είναι είκοσι τέσσερις. Υπήρξε, δηλαδή, 300% ποσοστιαία αύξηση. Επίσης, τα κέντρα ψυχικής υγείας το 2000 ήταν δεκατρία, το 2004 δεκαεπτά και το 2008 τριάντα τέσσερα. Έχουμε δηλαδή 100% αύξηση.  
      Τα κέντρα ψυχικής υγείας με ιατροπαιδαγωγικές υπηρεσίες από εννιά το 2004 –για να μην πηγαίνω πολύ πίσω- έγιναν δεκαοκτώ. Έχουμε, δηλαδή, 100% αύξηση. 
      Όσον αφορά τα ψυχιατρικά τμήματα γενικών νοσοκομείων ενηλίκων, αυτά από είκοσι τρία, έγιναν τριάντα ένα. 
      Τα ψυχιατρικά τμήματα Γενικού Νοσοκομείου Παιδιών και Εφήβων από πέντε, έγιναν δεκατρία. 
      Συνολικά, από εξήντα έξι δομές πρωτοβάθμιας και δευτεροβάθμιας ψυχικής υγείας που υπήρχαν το έτος 2004, τώρα έχουμε εκατόν τριάντα τρεις. 
      Ήθελα να κάνω και μία αναφορά στη χρηματοδότηση. 
      Όπως είπα και πριν (το μεγαλύτερο μέρος -το 69%- της αποασυλοποίησης στις μέρες μας υλοποιείται από τα νομικά πρόσωπα δημοσίου δικαίου. Και μόλις το 31% υλοποιείται από τα νομικά πρόσωπα ιδιωτικού δικαίου. 
      Για τα μεν πρώτα δεν υφίσταται κανένα πρόβλημα χρηματοδότησης. Και για τα δεύτερα δεν υφίσταται, αλλά θα σας εξηγήσω τι συμβαίνει). 
      Όπως φαντάζομαι ότι γνωρίζετε, στην ψυχιατρική μεταρρύθμιση, στο Πρόγραμμα «ΨΥΧΑΡΓΩ», τους δώδεκα ή τους δεκαοκτώ πρώτους μήνες το βάρος έπεφτε στην κοινοτική χρηματοδότηση. Μετά από τους δεκαοκτώ μήνες, η χρηματοδότηση πέφτει στον τακτικό προϋπολογισμό. Σωστά, δηλαδή, σχεδιάσατε τη μεταρρύθμιση, αλλά στείλατε το λογαριασμό πιο πίσω. Με μεγάλη μας χαρά τον πήραμε, γιατί έχουμε ευθύνη απέναντι στην ψυχική υγεία. Και όπως είδατε, υλοποιήσαμε τις δράσεις που σας ανέφερα με στοιχεία.
      Επιπλέον (επειδή πρέπει να διασφαλίσουμε την απρόσκοπτη χρηματοδότηση και για τα επόμενα πολλά χρόνια της ψυχιατρικής μεταρρύθμισης, σκεφθήκαμε πώς έπρεπε να μην είναι εξαρτημένο από τον Τακτικό προϋπολογισμό αυτό το ποσό, αλλά να δώσουμε και δύο μορφές επιπρόσθετης χρηματοδότησης. Και πράγματι αυτό υπήρξε μια σημαντική πρωτοβουλία, κυρίαρχη πρωτοβουλία, που δηλώνει αν μη τι άλλο ότι πράγματι θέλουμε να στηρίξουμε τη μεταρρύθμιση).
      Η πρώτη πρωτοβουλία ήταν το τέλος κοινωνικής και ανθρωπιστικής αντίληψης, 2% από τις προμήθειες της επιτροπής προμηθειών που νομοθετήθηκε το 2007 και ενεργοποιήθηκε στις 16 Ιουνίου του 2008 και η είσπραξη του ειδικού ενοποιημένου νοσηλίου μετά τη σύναψη των συμβάσεων των φορέων με τα ασφαλιστικά ταμεία σε επίπεδο άδειας ίδρυσης. 
      Και είπατε ανακριβώς ότι το 2% δεν έχει δοθεί ακόμα. Μα, γνωρίζετε ότι το 2007 νομοθετήθηκε η επιτροπή προμηθειών και συστήθηκε τον Ιούνιο του 2008, πριν από έξι μήνες. Και μπορώ να σας διαβεβαιώσω ότι ήδη είναι στη διαδικασία, όπου αυτό το ποσό το 2009 θα συμβάλει στους προϋπολογισμούς αποζημιώσεων και αποπληρωμής των νομικών προσώπων ιδιωτικού δικαίου. Όπως φαντάζομαι γνωρίζετε, τα νομικά πρόσωπα ιδιωτικού δικαίου προπληρώνονται κατά παρέκκλιση όλων των δημοσιονομικών λογιστικών κανόνων. Κάνουμε προπληρωμές σε τέσσερις δόσεις κατ’ εξαίρεση μόνο σ’ αυτά τα νομικά πρόσωπα και στο τέλος περιμένουμε τον απολογισμό, ενώ έχουμε ήδη προπληρώσει. 
      Και αυτό που φαίνεται από τα στοιχεία που είναι στη διάθεσή σας –στη δευτερολογία μπορώ να σας τα πω- είναι ότι πολλές φορές οι προϋπολογισμοί τους είναι πολύ λιγότεροι από τις τελικές απολογιστικές δαπάνες που κατέθεταν. 
	Άρα, για πρώτη φορά είπαμε «δίνουμε προϋπολογιστικά σε τρεις δόσεις, όπως κάναμε το ’08, το 66% και μόλις καταθέσουν τα απολογιστικά στοιχεία, επί τη βάσει των πραγματικών δαπανών, θα αποπληρώσουμε». Με αυτόν τον τρόπο, σεβόμαστε το δημόσιο χρήμα και το σεβόμαστε γιατί –μην σας φαίνεται περίεργο- υπήρξαν περιπτώσεις όπου το Σώμα Επιθεωρητών Υγείας διαπίστωσε σε αυτά τα νομικά πρόσωπα κακοδιαχείριση και είναι στον εισαγγελέα. 
	Εμείς ναι μεν στηρίζουμε την πρωτοβουλία μας και στα νομικά πρόσωπα ιδιωτικού δικαίου που παίρνουν μεγάλο βάρος στις πλάτες, όμως, από την άλλη πλευρά πρέπει να διασφαλίζουμε και το δημόσιο χρήμα. 
	Δεν έχω να πω τίποτα περισσότερο στην πρωτολογία μου, για να κρατήσω λίγο χρόνο και για τη δευτερολογία μου. Σας ευχαριστώ πάρα πολύ. 
	ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υφυπουργό. 
	Είναι τώρα η σειρά των Kοινοβουλευτικών Εκπροσώπων να πάρουν το λόγο. 
      Πρώτος έχει το λόγο για δώδεκα λεπτά ο Κοινοβουλευτικός Εκπρόσωπος του ΠΑΣΟΚ, κ. Εμμανουήλ Σκουλάκης. 
	ΕΜΜΑΝΟΥΗΛ ΣΚΟΥΛΑΚΗΣ: Ευχαριστώ, κύριε Πρόεδρε. 
	Θέλω και εγώ με τη σειρά μου να συγχαρώ τον Υφυπουργό κ. Σαλμά για την επιλογή του Πρωθυπουργού να τον στείλει σε μια «ηλεκτρική καρέκλα». Καλή δύναμη. Σας άκουσα με πολλή προσοχή. Κατά την ταπεινή μου γνώμη «μην αναλαμβάνετε ευθύνες που δεν σας αναλογούν». Εσείς απαντήσατε εδώ. Άλλοι αποφασίζουν στο Υπουργείο. Αυτό είναι πάρα πολύ σημαντικό και σας το λέει ένας άνθρωπος που υπηρέτησε επί έξι χρόνια στο ίδιο ακριβώς πόστο. 
	Σας άκουσα και έχω την αίσθηση ότι δεν είπατε τα πράγματα με το όνομά τους, όπως υποσχεθήκατε. Τα πράγματα όμως δεν είναι έτσι, κύριε Υπουργέ. Τα πράγματα είναι τελείως διαφορετικά. 
	ΠΡΟΕΔΡΕΥΩΝ (Βαΐτσης Αποστολάτος): Κύριε συνάδελφε, ξέρετε από τον Κανονισμό ότι πρέπει να απευθύνεστε στο Σώμα και στο Προεδρείο. Έχετε κάνει, πλέον, διάλογο. 
	ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, νομίζω ότι είμαι πάρα πολύ ήρεμος, γιατί έχω τη σιγουριά όσων λέω. 
	Κύριε Πρόεδρε, απευθύνομαι δι’ υμών προς τον Υφυπουργό. 
      Κύριε Υφυπουργέ, τα πράγματα δεν είναι έτσι όπως τα είπατε. Λυπούμαι πάρα πολύ, αλλά τα πράγματα είναι τελείως διαφορετικά. Γι’ αυτό θα σας παρακαλέσω στην επόμενη συνάντησή μας εδώ -γιατί για την ψυχική υγεία την πρώτη τετραετία έγιναν καμμιά δεκαπενταριά επίκαιρες ερωτήσεις και επερωτήσεις και τα έχουμε πει- να έχετε κάνει επιβεβαίωση όσων λέτε. 
      Τα θυμάμαι. Τα ξέρω. Τα «παλεύω» χρόνια. Είπατε, ας πούμε, ότι τα νομικά πρόσωπα δημοσίου δικαίου δεν έχουν κανένα πρόβλημα. Έχουν πρόβλημα και εκπέμπουν κραυγή αγωνίας. Μόνο που οι διοικητές που είναι διορισμένοι από την Κυβέρνηση, κύριε Υφυπουργέ, δεν έχουν το θάρρος να βγουν και να εκπέμπουν SOS. Σε μένα τα λένε. Τα λένε οι εργαζόμενοι. 
      Θα σας πω για το νοσοκομείο στην περιοχή Δαφνί. Έκανα πριν από δύο μήνες incognito εκεί μία πρωινή επίσκεψη. Συνάντησα τη διοίκηση και τους εργαζόμενους. Δεν έβγαλα δελτίο Τύπου. Τίποτα. Να σας πω ποια είναι η κατάσταση, κύριε Πρόεδρε; Το χρέος του νοσοκομείου είναι περίπου –συν ή πλην 1.000.000 - 38.000.000 ευρώ, εκ των οποίων τα μισά ακριβώς είναι φάρμακα. Τα άλλα μισά είναι υποχρεώσεις του νοσοκομείου προς τους ιδιοκτήτες των κτηρίων που ενοικιάζονται, για να λειτουργούν οι εξωνοσοκομειακές δομές. 
      Είναι υποχρεώσεις προς προμηθευτές, για κάθε ανάγκη του ψυχιατρείου. Αυτά είναι φοβερά νούμερα. Αυτή τη στιγμή έχουν να πληρώσουν ενοίκια έξι μήνες, επτά μήνες, οκτώ μήνες. Αυτή είναι η πραγματικότητα, αυτή είναι η αλήθεια. Εκατό δομές, τεράστια προβλήματα. Σε  λίγο οι προμηθευτές θα σταματήσουν να τους προμηθεύουν τα οποιαδήποτε υλικά. 
      Πρέπει να σας πω, κύριε Υφυπουργέ, ότι η μοίρα των ψυχιατρείων ως δημόσιων νοσοκομείων, συναρτάται από την όλη εξέλιξη των υπολοίπων νοσοκομείων τα οποία στενάζουν, τα οποία έχουν καταρρεύσει, τα οποία χρωστούν 5,2 δισεκατομμύρια ευρώ. Και αν δεν γίνει η ρύθμιση αυτών των υποχρεώσεων των νοσοκομείων, δεν μπορεί να λειτουργήσει σύμφωνα με το νόμο η Επιτροπή Προμηθειών Υγείας. Και αν δεν λειτουργήσει η Επιτροπή Προμηθειών Υγείας δεν πρόκειται να εισπραχθεί ποτέ το 2% που προβλέπεται ως συμμετοχή του συστήματος στη χρηματοδότηση της ψυχιατρικής μεταρρύθμισης. 
      Εάν χθες ο κύριος Υπουργός ανακοίνωσε κάτι, δεν ξέρω ποιο είναι το σωστό. Εγώ θυμάμαι ότι είχε υπογράψει τη σύμβαση με τους γιατρούς. Αφορά και τα ψυχιατρεία αυτό. Λέει λοιπόν το δελτίο Τύπου του Υπουργείου ότι «σήμερα είμαστε στην ευχάριστη θέση να ανακοινώσουμε ότι βρισκόμαστε στην τελική ευθεία για την υπογραφή κατ’ αρχάς» συλλογικής σύμβασης εργασίας ανάμεσα στο Υπουργείο Υγείας και τη ΟΕΝΓΕ. Άλλη σύμβαση θα υπογράψει; Εγώ ξέρω ότι την έχει υπογράψει. Ερώτημα υποβάλλω. Δεν γνωρίζω τι εννοεί εδώ το δελτίο Τύπου του  Υπουργείου. 
      Να πω δύο λόγια για τη ψυχιατρική μεταρρύθμιση, για την οποία, επιτρέψτε μου να πω ότι έχω και εγώ βάλει ένα λιθαράκι. Υπηρέτησα τεσσεράμισι χρόνια από το πόστο που είναι ο κύριος Υφυπουργός. Δώσαμε τη μάχη συνεχίζοντας τις προσπάθειες της πολιτικής ηγεσίας της προηγούμενης Κυβέρνησης, συνεχίζοντας τις προσπάθειες των επιστημόνων ψυχικής υγείας, συνεργαζόμενοι με τις προσπάθειες της τοπικής κοινωνίας της Λέρου. Δώσαμε επί τεσσεράμισι χρόνια τη μάχη για την αποασυλοποίηση του ψυχιατρείου της Λέρου και τον απόστιγματισμό της χώρας μας. Θυμάστε τα δημοσιεύματα της «GUARDIAN», θυμάστε της εκπομπές του BBC, θυμάστε τους τίτλους για τα «κολαστήρια». 
      Εγώ θα σας πω τι είπε ο Φλιντ την ημέρα που του παραδώσαμε τα κλειδιά των «κολαστηρίων». Είπε, «συγχαίρω την Ελλάδα, συγχαίρω το Υπουργείο, συγχαίρω τους επιστήμονες, συγχαίρω το Δήμαρχο την τοπική κοινωνία, γιατί εδώ συντελέσθηκε ένα θαύμα». Αυτό το μήνυμα στέλνω στην Ευρώπη. Και στο ελικόπτερο, στο Σινούκ μου είπε, «Θα σας δώσω τη δυνατότητα, γιατί έχω πειστεί ότι μπορείτε να κάνετε αποασυλοποίηση όλων των ψυχιατρείων της χώρας σας. Θα εισηγηθώ τη χρηματοδότηση ειδικού προγράμματος για την αποασυλοποίηση». 
      Έτσι έγιναν τα πράγματα. Ξεκίνησε η προσπάθεια για το Πρόγραμμα «ΨΥΧΑΡΓΩΣ» και φτάσαμε σιγά-σιγά με τον Κανονισμό 815/84 και μπήκαμε στο Β΄ Κοινοτικό Πλαίσιο Στήριξης. Τα είπαν οι συνάδελφοι πολύ καλά. Και παραδώσαμε ένα αναπτυσσόμενο εξελισσόμενο πρόγραμμα ψυχιατρικής μεταρρύθμισης. 
      Πιστεύαμε ότι η Κυβέρνηση έχει μπροστά της μια πάρα πολύ εύκολη μεταρρύθμιση να συνεχίσει. Να σας πω γιατί ήταν εύκολη; Γιατί εμείς δώσαμε μάχη με την κοινωνία, η οποία ήταν συντηρητική. 
      
Όπου πηγαίναμε δεν μας επέτρεπαν να στήσουμε εξωνοσοκομειακές δομές. Δώσαμε τη μάχη πρώτα στη Λέρο και μετά στην υπόλοιπη Ελλάδα. Έγιναν τότε δικαστήρια και τα χάσαμε από περίοικους, οι οποίοι έκαναν έξωση σε ανθρώπους που ήταν σε πρόγραμμα αποασυλοποίησης. Όμως δώσαμε τη μάχη. Πείσαμε τους εργαζόμενους. 
      Θα πω, κύριε Πρόεδρε, το εξής: Στη θητεία μου, για να πείσω τους εργαζόμενους και να δημιουργήσω καλές σχέσεις στη Λέρο, έκανα δύο Πάσχα με την οικογένειά μου, με το επιτελείο μου, μέσα στο Ψυχιατρείο της Λέρου. Μέσα στο Ψυχιατρείο της Λέρου έκανα δύο Πάσχα όχι για τίποτε άλλο, αλλά για να αναπτύξουμε σχέσεις η πολιτική ηγεσία του Υπουργείου, όλο το στελεχιακό δυναμικό του Υπουργείου με τους εργαζόμενους, οι οποίοι δεν έβλεπαν με καλό μάτι τη συρρίκνωση του Ψυχιατρείου, την ανάπτυξη εξωνοσοκομεικών δομών, γιατί φοβούνταν ότι θα χάσουν τη δουλειά τους.
      Δύσκολες, λοιπόν, οι συνθήκες τότε. Πολύ δυσκολότερες από σήμερα. Εσείς βρήκατε δρομολογημένα τα πράγματα. Μόνο κάτι επαναστάτες νομάρχες στη Βόρεια Ελλάδα και δήμαρχοι, όπως στον Εύοσμο -τα θυμάστε αυτά- δημιούργησαν τα τελευταία χρόνια προβλήματα, όμως ήταν δρομολογημένη η κατάσταση. 
      Είπατε, αγαπητέ κύριε Υφυπουργέ, ότι δεν φροντίσαμε να εξασφαλίσουμε χρηματοδότηση. Δηλαδή τι θέλατε; Να βάλουμε χρήματα σε χρηματοκιβώτιο λέγοντας ότι αυτά πρόκειται να χρησιμοποιηθούν για την ψυχιατρική μεταρρύθμιση, όταν λήξει το δωδεκάμηνο ή το δεκαοχτάμηνο; Υπήρχε μία δέσμευση ότι μόλις λήξει το δωδεκάμηνο ή το δεκαοχτάμηνο θα χρηματοδοτηθεί το πρόγραμμα από τον κρατικό προϋπολογισμό. Καλά, είναι τόσα πολλά τα χρήματα και κινδυνεύει αυτή τη στιγμή όχι μόνο από τους κρατικούς φορείς που είπα, αλλά κυρίως από τις αστικές εταιρείες, να εκτεθεί η χώρα μας, να εκτεθούμε στην Ευρωπαϊκή Ένωση, να απολυθούν εργαζόμενοι, να σταματήσουν τη λειτουργία τους ξενώνες, οικοτροφεία και διαμερίσματα, να ξαναγυρίσουν οι άρρωστοι στα άσυλα λόγω μη χρηματοδότησης;
      Ξαναγυρίζουν, κύριε Υφυπουργέ, στα άσυλα. Δεν παρακολουθείτε. Εάν παρακολουθούσατε θα βλέπατε στα δημοσιεύματα ότι ξαναγυρίζουν οι ασθενείς στα άσυλα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή).
      Επιτρέψτε μου, κύριε Πρόεδρε, και τελειώνω. Τα υπόλοιπα στη δευτερολογία μου. 
      Θα σας διαβάσω, κύριε Υφυπουργέ, κάτι. Το ξέρετε ότι ένα οικοτροφείο σημαντικό υπήρχε εδώ στην Αθήνα για παιδιά, για εφήβους, το «ΙΡΙΣ», το οποίο έκλεισε, αλλά εσείς δεν το πήρατε χαμπάρι. Θα σας πω τι λέει μια μάνα. Θα σας διαβάσω την απόγνωση της μάνας. «Τώρα όλα χάθηκαν. Είμαστε σε χειρότερη μοίρα από τότε που ξεκινήσαμε. Τι να σας πω; Δεν περιγράφονται με λόγια όσα προβλήματα αντιμετωπίζουν οι γονείς. Κάνουμε έκκληση στους αρμόδιους να τηρήσουν το λόγο τους και να λειτουργήσει ξανά ο ξενώνας». Αυτή είναι η κραυγή αγωνίας μιας μάνας, η οποία είχε το παιδί της στον ξενώνα «ΊΡΙΔΑ», μοναδικό ξενώνα για εφήβους και παιδιά. Έκλεισε λόγω μη χρηματοδότησης. 
      Αυτά τα θέματα, ειδικά τα παιδοψυχιατρικά, τα έχει αναδείξει ο Συνήγορος τους Πολίτη με ανακοίνωσή του και δελτίο τύπου. Έχει ενημερωθεί ο Πρόεδρος της Δημοκρατίας, έχει υπάρξει απάντηση του επιτρόπου της Ευρωπαϊκής Ένωσης και οι μόνοι που δεν αντελήφθησαν τίποτε, είστε εσείς. Κινδυνεύετε να εκτεθείτε ανεπανόρθωτα, κύριε Υπουργέ. Σήμερα –από χθες, αλλά εν πάση περιπτώσει- πρέπει να ανασκουμπωθείτε. Κλείνουν μονάδες. Πετάγονται στο δρόμο ασθενείς και εσείς μας λέτε ότι δεν συμβαίνει τίποτε; 
      Αυτά είχα να πω και τα υπόλοιπα στη δευτερολογία μου, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Σκουλάκη.
      Ο κ. Γεροντόπουλος, Κοινοβουλευτικός Εκπρόσωπος της Νέας Δημοκρατίας,  έχει το λόγο για έξι λεπτά.
      ΚΥΡΙΑΚΟΣ ΓΕΡΟΝΤΟΠΟΥΛΟΣ: Κύριε Υπουργέ, και από την πλευρά μου σας εύχομαι «καλή επιτυχία στο έργο που αναλαμβάνετε». 
      Κύριοι συνάδελφοι, χθες διαβάζοντας ένα αφιέρωμα στο Γιαννούλη Χαλεπά, το μεγαλύτερο ίσως γλύπτη, Έλληνα, των τελευταίων δύο αιώνων, είδα ότι τις μεγαλύτερες δημιουργίες τις έκανε κατά τη λεγόμενη «μεταλογική περίοδο». Ειλικρινά, όταν το διάβασα στην αρχή, τη λέξη δεν μπορούσα να την καταλάβω, αλλά επειδή ξέρω ποιος είναι ο Γιαννούλης Χαλεπάς, κατάλαβα ότι αναφερόταν το αφιέρωμα, κάνοντας λόγο για τη «μεταλογική περίοδο», στα δεκατέσσερα χρόνια, στις αρχές του 20ου αιώνα, που ο Γιαννούλης Χαλεπάς ήταν εγκλεισμένος στο Ψυχιατρικό Νοσοκομείο Κέρκυρας. Καταλαβαίνετε, λοιπόν, και μόνο απ’ αυτή τη φράση, την αλλαγή νοοτροπίας και αντίληψης που υπάρχει πλέον για την ψυχική υγεία όχι μόνο παγκοσμίως αλλά και στον τόπο μας. 
      Συνειρμικά μου ήρθε στο μυαλό το έργο που είχα δει πριν πολλά-πολλά χρόνια, «Το Εξπρές του Μεσονυχτίου». Πώς αντιμετωπιζόταν τότε ο ψυχιατρικός ασθενής όχι μόνο από τους Τούρκους αλλά πιστεύω σε παγκόσμιο επίπεδο! Είμαι βέβαιος ότι σήμερα και στην Τουρκία υπάρχουν αλλαγές προς το καλύτερο στα ψυχιατρεία τους. 
      Αναμφισβήτητα έχουμε πολύ περισσότερες αλλαγές στην Ελλάδα. Δεν υπάρχει πλέον η Λέρος όπως την ξέραμε, δεν υπάρχουν δημοσιεύματα στη «GUARDIAN», στην «OBSERVER», όπως πριν από είκοσι χρόνια. Όλα αυτά που έγιναν, ήταν σωστά και σημαντικά. Άλλωστε, γι’ αυτό και η Ευρωπαϊκή Ένωση, βλέποντας ότι έχουμε κάνει προόδους, μας έδωσε παράταση στη χρηματοδότηση μέχρι το τέλος του 2009.
      Έχουν γίνει, λοιπόν, πολλά, αλλά όσα και να γίνουν, είναι λίγα. Χρειαζόμαστε πολύ περισσότερα. Το «ΨΥΧΑΡΓΩΣ 2» έχει αποδώσει. Οι συνάδελφοι του ΠΑ.ΣΟ.Κ. λένε ότι το εγκαταλείψαμε. Εγώ θέλω να τους υπενθυμίσω μόνον το εξής. Οι ίδιο στηρίχθηκαν στη χρηματοδότηση της Ευρωπαϊκής Ένωσης κυρίως για τα νομικά πρόσωπα ιδιωτικού δικαίου, αλλά σε καμμία περίπτωση δεν είχαν προβλέψει τι θα γίνει μετά. 
      Οι Κυβερνήσεις της Νέας Δημοκρατίας εκείνο το οποίο έκαναν, ήταν να εξασφαλίσουν πόρους από δύο ακόμη σημαντικά κονδύλια. Κατ’ αρχάς εξασφάλισαν τη χρηματοδότηση του 2%, το τέλος του κοινωνικού και ανθρωπιστικού πόρου αντίληψης για την ενεργοποίηση από τις 18-6-2008 της Επιτροπής Προμηθειών και βεβαίως την είσπραξη του ειδικού ενοποιημένου νοσηλίου που έχουν το δικαίωμα να πάρουν τα νομικά πρόσωπα ιδιωτικού δικαίου από τη στιγμή που θα συνάψουν συμβάσεις με τα ασφαλιστικά ταμεία.
      Ένα από τα σημαντικά και σωστά που έγιναν, ήταν ότι δημιουργήθηκαν και νομικά πρόσωπα ιδιωτικού δικαίου, τα οποία μπορούν να προσφέρουν και αυτά στην ψυχική υγεία, αλλά όπως πολύ σωστά είπε ο κύριος Υπουργός προηγουμένως, η Ελλάδα στηρίζεται κυρίως στα νομικά πρόσωπα δημοσίου δικαίου, στα δημόσια ιδρύματα, και μαζί με τα ιδρύματα ιδιωτικού δικαίου μπορούν και σήμερα να προσφέρουν στην αποασυλοποίηση, των ασθενών και όχι μόνο.
      Εγώ θέλω απλώς να τονίσω ότι στην πατρίδα μου, στον Έβρο, το Πανεπιστημιακό Γενικό Νοσοκομείο Αλεξανδρούπολης…
      ΕΜΜΑΝΟΥΗΛ ΣΚΟΥΛΑΚΗΣ: Χθες μιλήσαμε μαζί. Πείτε να τα ακούσουν στο Υπουργείο. 
      ΚΥΡΙΑΚΟΣ ΓΕΡΟΝΤΟΠΟΥΛΟΣ: …μαζί με την Εταιρεία Κοινωνικής Ψυχιατρικής και Ψυχικής Υγείας, έχουν συμβάλει κατά πολύ στο να προχωρήσουμε στα ζητήματα αυτά. Πραγματικά ασθενείς μέσα στα άσυλα δεν υπάρχουν και έχει γίνει μια πάρα πολύ καλή δουλειά ακόμη και με την κινητή μονάδα η οποία υπάρχει. Εγώ σας λέω ότι και το Πανεπιστημιακό Νοσοκομείο και η Εταιρεία Κοινωνικής Ψυχιατρικής έχουν προσφέρει πολλά στην πατρίδα μου και πιστεύω και σε όλη την Ελλάδα.
      Σ’ αυτό το σημείο, επειδή είπατε ότι με την πολιτική της Νέας Δημοκρατίας δεν δημιουργούνται καινούργιες δομές, αλλά κλείνουν οι δομές, εγώ θέλω να σας αναφέρω κάποια στοιχεία τα οποία τα έχετε και εσείς. Οι συνολικές δομές από το 2000 έως το 2004 αυξήθηκαν κατά 20% περίπου, ενώ μέσα στην πενταετία της Νέας Δημοκρατίας αυξήθηκαν πάνω από το 100%, από εξήντα έξι δομές πήγαμε στις εκατόν τριάντα τρεις. 
      Τα Κέντρα Ψυχικής Υγείας από δεκατρία το 2000, έγιναν δεκαεπτά το 2004, δηλαδή είχαμε μια αύξηση 24%, ενώ από το 2004 έως το 2008 πήγαμε στα τριάντα τέσσερα, αύξηση 100%. 
      Το ίδιο γίνεται και με τα Κέντρα Ψυχικής Υγείας με ιατροπαιδαγωγικές υπηρεσίες. Από οχτώ το 2000, έγιναν εννέα το 2004, από εννέα έγιναν δεκαοχτώ το 2008.
      Αντιλαμβάνεστε ότι έχουν αυξηθεί 100%, που σημαίνει ότι όχι μόνο δεν κλείνουν δομές, αλλά αντίθετα δημιουργούνται καινούργιες. Και αυτό είναι το σημαντικό, κύριε Σκουλάκη. Μία δουλεία που ξεκίνησε στο παρελθόν, συνεχίζεται και σήμερα και κανείς δεν μπορεί να το αμφισβητήσει αυτό, ούτε αυτό που έγινε, ούτε αυτό που γίνεται. 
      ΕΜΜΑΝΟΥΗΛ ΣΚΟΥΛΑΚΗΣ: Σε λίγο θα κλείσουν όλες. Έξι μήνες είναι απλήρωτοι!
      ΠΡΟΕΔΡΕΥΩΝ (Βαϊτσης Αποστολάτος): Κύριε Σκουλάκη, έχετε δευτερολογία. Μην διακόπτετε!
      ΚΥΡΙΑΚΟΣ ΓΕΡΟΝΤΟΠΟΥΛΟΣ: Κύριε Υπουργέ, ειπώθηκε από την πλευρά σας ότι υπάρχει από κάποιες δομές  διασπάθιση του δημοσίου χρήματος. Εκείνο που θέλουμε, είναι συγκεκριμένα στοιχεία τα οποία να φέρετε εδώ στη Βουλή. Και όσες δομές πραγματικά αποδεικνύεται ότι κάνουν διασπάθιση του δημοσίου χρήματος, να κλείνουν και οι υπεύθυνοι οπωσδήποτε να τιμωρούνται! Αλλά τα θέλουμε αυτά τα στοιχεία. Γιατί πολλές φορές λέγονται, αλλά δεν αποδεικνύονται. Θέλουμε, λοιπόν, αποδείξεις συγκεκριμένες. 
      Θα κλείσω μιλώντας για το ρόλο της πρωτοβάθμιας φροντίδας υγείας.
      Η πρωτοβάθμια φροντίδα υγείας είναι απαραίτητη…
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Κύριε Γεροντόπουλε, μου επιτρέπετε; 
      ΚΥΡΙΑΚΟΣ ΓΕΡΟΝΤΟΠΟΥΛΟΣ: Ναι, κύριε Υπουργέ.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης):
      Δεν ανήκω σε αυτούς που μιλούν με στοιχεία που δεν αποδεικνύονται! Πρώτον αυτό. 
      Δεύτερον, οφείλατε να είχατε ενημερωθεί για τα πορίσματα του Σώματος Επιθεωρητών Δημόσιας Υγείας, που τα αναφέρουν. 
      ΕΜΜΑΝΟΥΗΛ ΣΚΟΥΛΑΚΗΣ: Πέντε χρόνια λύστε το αυτό! Έλεος! Για όνομα του Θεού! Αν κλέβουν, κλείστε τους στη φυλακή. Είναι δυνατόν να τα πληρώνουν όλοι, με αυτήν τη λογική;
      ΠΡΟΕΔΡΕΥΩΝ (Βαϊτσης Αποστολάτος): Κύριε Σκουλάκη, σας παρακαλώ, για να τελειώνουμε!
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης):
      Είναι στον εισαγγελέα αυτές οι περιπτώσεις και δεν δικαιολογεί την ανύψωση του τόνου της φωνής σας! Είναι δρομολογημένο αυτό στη δικαιοσύνη. 
      ΠΡΟΕΔΡΕΥΩΝ (Βαϊτσης Αποστολάτος): Κύριε Γεροντόπουλε, σας παρακαλώ συνεχίστε.
      ΚΥΡΙΑΚΟΣ ΓΕΡΟΝΤΟΠΟΥΛΟΣ: Εγώ, κύριε Υπουργέ, με όλη μου την καλή διάθεση αποδέχομαι όλα αυτά τα οποία λέτε, αλλά θα σας παρακαλούσα πολύ όχι μόνο εσάς αλλά και όλους μας εδώ μέσα, όταν λέμε κάτι τέτοιο, να φέρνουμε τα στοιχεία και να τα έχουμε εδώ στη Βουλή. Από τη στιγμή που γίνεται αυτή η συζήτηση, θα μπορούσαμε σήμερα να τα έχουμε εδώ. 
      Για μένα, λοιπόν, είναι πολύ σημαντικός ο ρόλος της πρωτοβάθμιας φροντίδας υγείας και ειδικά για την ψυχική υγεία είναι ακόμα πιο σημαντικό αυτό το  θέμα όπως και ο οικογενειακός γιατρός, τον οποίο εφ’ όσον θεσπίσουμε, γνωρίζοντας το τι γίνεται σε κάθε οικογένεια, μπορεί να προσφέρει πολλά, διότι βλέπουμε ότι πολλά προβλήματα μπορούν να ξεπεραστούν πολύ πιο εύκολα από όσο νομίζουμε. 
      Εκείνο που θέλω να πω, είναι ότι η αλλαγή αυτής της αντίληψης μαζί με το σημαντικό που έχει γίνει με την αύξηση του προσδόκιμου χρόνου επιβίωσης μας κάνει να βλέπουμε αλλιώς τα πράγματα. Βλέπουμε ότι πολλοί μεγάλοι άνθρωποι στην ηλικία έχουν πρόβλημα κατάθλιψης και δυστυχώς προστίθενται και αυτά τα προβλήματα, με αποτέλεσμα να γίνονται όλο και περισσότερα τα ψυχικά. 
      Κύριε Υπουργέ, πραγματικά έγιναν πολλά από τις Κυβερνήσεις της Νέας Δημοκρατίας. Μπορούμε να κάνουμε ακόμα περισσότερα και προς αυτήν την κατεύθυνση κινούμαστε. 
      Ευχαριστώ πολύ.
      ΠΡΟΕΔΡΕΥΩΝ (Βαϊτσης Αποστολάτος): Ο Κοινοβουλευτικός Εκπρόσωπος του ΚΚΕ, κ. Χαραλάμπους, έχει το λόγο για έξι λεπτά.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριοι συνάδελφοι, για χρόνια η μοίρα των ψυχιατρικών ασθενών ήταν συνυφασμένη με τα άσυλα, τον εγκλεισμό, την καταπίεση, τον ιδρυματισμό, τον στιγματισμό, την εγκατάλειψη. Όταν, λοιπόν, αναφέρθηκε για πρώτη φορά ο όρος «ψυχιατρική μεταρρύθμιση», ήταν μία πραγματικότητα και ο ελληνικός λαός αλλά περισσότερο «οι παροικούντες στην Ιερουσαλήμ» να χαρούν και να τη δεχθούν με μεγάλο ενθουσιασμό. 
      Το ΚΚΕ από την αρχή ήταν και είναι υπέρ μίας πραγματικής και σωστής ψυχιατρικής μεταρρύθμισης. Εκφράσαμε από τότε τις σοβαρές αμφιβολίες μας, τους δισταγμούς μας για το αν πράγματι αυτό το οποίο εξαγγέλθηκε θα μπορούσε να εφαρμοστεί στην πράξη σαν μία πραγματική, επαναστατική –αν θέλετε- ψυχιατρική μεταρρύθμιση. Και αυτό το σκεπτικό μας το στηρίξαμε σε μία πολύ απλή λογική. Όταν και οι κυβερνήσεις του ΠΑΣΟΚ και οι κυβερνήσεις της Νέας Δημοκρατίας δεν αποδέχονται ότι η υγεία είναι εμπόρευμα, αλλά στην πράξη το εφαρμόζουν, πώς είναι δυνατόν στην ψυχιατρική υγεία, η οποία αποτελεί το φιλέτο του εμπορεύματος, να μην καραδοκούσαν οι ιδιώτες να πάρουν και αυτοί το μεγάλο μερίδιο από την πίτα;
      
    Και αυτό πριν αλέκτωρ φωνήσαι τρεις αποδείχτηκε στην πράξη. 
    Κύριε Υπουργέ, θιχτήκατε για την Κυβέρνηση γιατί ειπώθηκε από κάποιους ότι ιδιωτικοποιούν την ψυχιατρική υγεία. Οφείλω να σας πω κάτι που είπα και στον κ. Παπαγεωργίου σε προηγούμενη συζήτηση ότι από την στιγμή που άρχισε να εφαρμόζεται η λεγόμενη ψυχιατρική μεταρρύθμιση ουσιαστικά απονοσοκομειοποίηση είναι αυξήθηκαν, διπλασιάστηκαν τα ψυχιατρικά κρεβάτια στον ιδιωτικό τομέα. Και αυτός είναι ο ένας τρόπος για την ιδιωτικοποίηση της ψυχικής υγείας. 
    Ο άλλος τρόπος είναι αυτός για τον οποίον είχατε και τους διαπληκτισμούς με τον κ. Σκουλάκη για τις λεγόμενες μη κερδοσκοπικές εταιρείες, τα νομικά πρόσωπα ιδιωτικού δικαίου. Τουλάχιστον εμείς το έχουμε ξεκαθαρίσει. Δεν υπάρχει μη κερδοσκοπική εταιρεία. Κανένας δεν κάνει για την ψυχή του. Κερδίζουν και κερδίζουν με διάφορους τρόπους. Από τους παράνομους που ειπώθηκαν εδώ ότι κάποια στιγμή θα έρθουν και στην δικαιοσύνη, μέχρι τους «νόμιμους»,  αυξάνοντας τον αριθμό των οικοτρόφων στα οικοτροφεία, μειώνοντας το προσωπικό, καταπιέζοντας το προσωπικό που δουλεύει με διάφορες ελαστικές μορφές εργασίας, όπως επίσης ακόμα απαγορεύοντας και τον συνδικαλισμό και απολύοντας αυτούς τους ανθρώπους όταν προσπαθούν να συνδικαλιστούν. 
    Αν, λοιπόν, είχε υπ’ όψιν της η Κυβέρνηση, οι προηγούμενες και η τωρινή, να εφαρμόσουν μια πραγματικά σωστή ψυχιατρική μεταρρύθμιση το πρώτο πράγμα που θα έκαναν πριν την απονοσοκομειοποίηση ήταν να φτιάξουν εναλλακτικές ψυχιατρικές δομές σε ικανό αριθμό. 
    Και τι έχουμε αυτή τη στιγμή, κύριε Υπουργέ; Κέντρα Ψυχικής Υγείας. Από τότε λέγαμε με τους μετριότερους υπολογισμούς πριν δέκα, δεκαπέντε χρόνια ότι χρειάζονται εκατό. Αυτή τη στιγμή στην καλύτερη περίπτωση λειτουργούν τριάντα, σαράντα. Ψυχιατρικά κρεβάτια στα δημόσια γενικά νοσοκομεία: με τους μετριότερους υπολογισμούς χρειάζονται πάνω από χίλια πεντακόσια κρεβάτια. Αυτή τη στιγμή υπάρχουν  τριακόσια πενήντα, τετρακόσια. Αποτέλεσμα είναι όλα αυτά που περιέγραψαν οι προηγούμενοι ομιλητές. Στον «Ευαγγελισμό» παραδείγματος χάριν έχει είκοσι κρεβάτια αλλά μόνιμα τριάντα επτά έως σαράντα αρρώστους, το ίδιο στο «Γενικό Κρατικό», το ίδιο και στα άλλα νοσοκομεία. Σε ράντζα, σε φορεία, όπου μπορούν να προλάβουν να τους βάλουν. 
    Και επειδή μιλήσατε για την περιστρεφόμενη πόρτα, να σας πω ότι πραγματικά υπάρχει μια περιστρεφόμενη πόρτα η οποία, όμως, οδηγεί συνέχεια προς μια κατεύθυνση. Να παίρνει τους ψυχιατρικά αρρώστους από τις δημόσιες δομές και να τους  μεταφέρει στον ιδιωτικό τομέα. 
    Θα μπορούσα να πω πολλά. Δεν έχω, όμως, τον απαιτούμενο χρόνο. Θέλω να τελειώσω με αυτό. Το όραμα της ψυχιατρικής μεταρρύθμισης πραγματικά διαψεύστηκε, όμως, δεν έσβησε. 
    Χρειάζεται, κύριοι συνάδελφοι, αγώνας, πρώτα απ’ όλους τους επιστήμονες της ψυχικής υγείας απ’ όσους ενασχολούνται με το πρόβλημα αυτό, από τους ίδιους τους αρρώστους, τους συγγενείς των αρρώστων, τον ίδιο τον ελληνικό λαό. Διότι στον ελληνικό λαό, κύριε Υπουργέ, αξίζει πραγματικά μια σωστή ψυχιατρική μεταρρύθμιση και όχι μια ψυχιατρική μεταρρύθμιση η οποία υποτίθεται ότι εφαρμόστηκε στις ΗΠΑ ή στην Ιταλία που, όμως, το μόνο αποτέλεσμα που είχε εκτός του να διπλασιάσει, όπως σας είπα, τα ψυχιατρικά ιδιωτικά κρεβάτια, ήταν να τριπλασιάσει και τους θανάτους από αυτοκτονίες.
    Ευχαριστώ.
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Κοινοβουλευτικό Εκπρόσωπο του Κομμουνιστικού Κόμματος Ελλάδος. 
    Ο κ. Αθανάσιος Λεβέντης, Κοινοβουλευτικός Εκπρόσωπος του ΣΥΡΙΖΑ, έχει το λόγο για 6 λεπτά. 
    
    
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρία και κύριοι συνάδελφοι, έχουν περάσει είκοσι πέντε χρόνια από τότε που ξεκίνησε υποτίθεται η ψυχιατρική μεταρρύθμιση στη χώρα μας και σήμερα, ύστερα από τόσα χρόνια, απ’ όλες τις πλευρές υψώνεται κραυγή αγωνίας, κύριε Υπουργέ, από τους αρρώστους, από  τους συγγενείς και από το προσωπικό που εργάζεται. Δυστυχώς αυτή είναι η σκληρή πραγματικότητα. Και είναι σκληρή πραγματικότητα γιατί από τη μία το σύστημα εξακολουθεί κατά κύριο λόγο να βασίζεται στη νοσοκομειακή περίθαλψη, στον εγκλεισμό, στις υπέρμετρες εισαγγελικές εντολές για εισαγωγές και από την άλλη οι δομές αυτές που ξεκίνησαν, υπολειτουργούν, δεν ανταποκρίνονται και φθάνει να μην έχουν ακόμα τροφή και θέρμανση οι ασθενείς. Βέβαια, όλα αυτά κύρια αιτία έχουν τα ισχνά κονδύλια που διατίθενται από τον προϋπολογισμό. 
      Η χώρα μας είχε αναλάβει, απέναντι στην Ευρωπαϊκή Ένωση, συγκεκριμένες ευθύνες ότι αυτή η αποασυλοποίηση, η αποϊδρυματοποίηση θα προχωρήσει και θα χρηματοδοτηθεί από τον προϋπολογισμό. Αυτό δεν γίνεται ή  γίνεται, αν θέλετε, με τόσο ισχνό τρόπο, που είναι ανεπαρκής. 
      Επειδή μπορεί να θεωρηθεί ότι λέω υπερβολές, να σας αναφέρω στοιχεία που περιλαμβάνονται και σε μία επίκαιρη ερώτηση που ήταν να συζητηθεί σήμερα, αλλά μετατέθηκε για τη Δευτέρα, σχετικά με την κατάρρευση του ψυχιατρικού νοσοκομείου της Αττικής, στο Δαφνί, όπου σας λένε από την πενταμελή της ΕΙΝΑΠ ότι το ψυχιατρικό νοσοκομείο δεν απειλείται με χρεοκοπία, βρίσκεται ήδη βαθιά μέσα σε αυτήν. Το χρέος του έχει φθάσει τα 37.000.000 ευρώ. Οι γιατροί παραμένουν απλήρωτοι για μήνες. Οι εφημερίες τους δεν πληρώνονται. Και αυτά που υπάρχουν, λέει, δεν επαρκούν πια ούτε για διατροφή, ούτε για θέρμανση των ασθενών. Πολύ περισσότερο δεν επαρκούν για να χρηματοδοτηθούν οι διάφορες δομές τις οποίες έχει αναλάβει το νοσοκομείο για να συντηρεί. 
      Το ίδιο συμβαίνει και με τα άλλα νοσοκομεία. Πηγαίνετε, κύριε Υπουργέ –αν θέλετε πηγαίνουμε και μαζί- οποιαδήποτε στιγμή σε ένα από τα εφημερεύοντα μεγάλα νοσοκομεία, στον Ευαγγελισμό, στο Κρατικό Αθηνών και θα δείτε ουρές ράντζων. Ξεκινάει η εφημερία και ήδη τα ράντζα έχουν καταλάβει και τους διαδρόμους, ακόμα και τους χώρους που υποτίθεται θα κάθονται και θα βλέπουν κάποια τηλεόραση οι ασθενείς. Ξεκινάει η εφημερία και έρχονται απανωτές οι εισαγγελικές εντολές και είναι υποχρεωμένος ο γιατρός να τις εφαρμόσει. Τι θα πρέπει να κάνει ο γιατρός; Αν δεν τηρήσει την εισαγγελική εντολή θα πάει δεμένος. Αν την τηρήσει, πού να βάλει τον άρρωστο, ο οποίος  υποτίθεται έχει ένα οξύ ψυχιατρικό πρόβλημα και πρέπει να αντιμετωπιστεί; Δεν γίνεται έτσι, κύριε Υπουργέ. Αυτό πρέπει να το συνειδητοποιήσουμε όλοι. 
      Και έτσι όπως πάμε, με την παγκόσμια οικονομική κρίση, με τη δική μας κρίση και με την πολιτική που ακολουθεί το Υπουργείο Υγείας, θα τρελαθούμε όλοι μας. Ο  μόνος που παραμένει αλώβητος είναι ο κύριος Υπουργός Υγείας, ο οποίος τα βλέπει όλα ωραία και καλά. Αν θέλετε, σε σχετική επίκαιρη ερώτηση που είχα κάνει πριν από λίγο καιρό εδώ, ο προκάτοχός σας, ο κύριος Κωνσταντόπουλος, μου απάντησε ότι: «Εδώ γίνεται μία κοσμογονία και εσείς, με αυτά που λέτε από το Βήμα της Βουλής, κύριε Λεβέντη, διαβάλλετε τη χώρα σας.». Έ, δεν είναι έτσι. Δυστυχώς η σκληρή πραγματικότητα είναι αυτή. Κύριε Υπουργέ, κάντε μία βόλτα, πάμε μαζί ή πηγαίνετε με όποιον θέλετε και  θα το διαπιστώσετε. 
      Επομένως τι πρέπει να κάνουμε; Η ψυχιατρική μεταρρύθμιση απαιτεί προϋποθέσεις. Η ψυχική νόσος είναι μία νόσος που ταλανίζει πολύ κόσμο. Το 1% του πληθυσμού, πάσχει από σχιζοφρένεια. Αυτοί είναι οι διεθνείς δείκτες και η χώρα μας δεν απέχει από αυτούς. Η κατάθλιψη είναι από το 20% έως 40%, να μη σας πω και παραπάνω. Όλοι μας κάποια στιγμή στη ζωή μας, μπορεί να υποστούμε σκληρές δοκιμασίες και να πέσουμε σε μία τέτοια κατάσταση κατάθλιψης. Πολύ περισσότερο αυτοί που είναι μόνοι τους, ηλικιωμένοι, αυτοί που τους τυχαίνουν σοβαρά οικογενειακά δράματα, όπως είναι οι θάνατοι κ.λπ., όμως, είναι και σαν εγγενής νόσος. Δεν αντιμετωπίζονται αυτά τα προβλήματα σωστά. 
        Επομένως αν θέλουμε να συζητήσουμε κάποια στιγμή για σωστή ψυχιατρική μεταρρύθμιση, θα πρέπει όχι μόνο να κάνουμε σωστό προγραμματισμό, που είναι απαραίτητη προϋπόθεση, αλλά και να διαθέσουμε τα αναγκαία κονδύλια και το προσωπικό, κύριε Υπουργέ.  Ξέρετε πόσοι λείπουν από το «Δρομοκαΐτειο»; Από τις χίλιες τετρακόσιες πενήντα  οργανικές θέσεις οι οκτακόσιες τριάντα είναι κενές. Και από τις χίλιες τετρακόσιες στο Δαφνί, οι οκτακόσιες είναι κενές. 
      
      



      Είναι δυνατόν κάτω απ’ αυτές τις προϋποθέσεις να γίνει σωστή ιατρική ή οποιαδήποτε άλλη αντιμετώπιση; 
      Επομένως υπάρχουν σοβαρότατες ευθύνης της Κυβέρνησης, αλλά, αν θέλετε, και το επερωτών Κόμμα έχει και αυτό τις δικές του ευθύνες, γιατί έκανε μεν οπωσδήποτε σημαντικά βήματα, δεν ενίσχυσε, όμως, και οικονομικά αυτές τις δομές, τις άφησε μετέωρες και τα αποτελέσματα είναι αυτά που βλέπουμε. 
      Είμαστε, επομένως υποχρεωμένοι να το δούμε συνολικά το θέμα και μέσα στο πλαίσιο της γενικότερης ιατρικής πολιτικής υγείας, η οποία πάσχει βαρύτατα στη χώρα μας. Ξεκίνησε ο κ. Γεροντόπουλος να αναφέρει και την πρωτοβάθμια φροντίδα, η οποία θα έπρεπε να είναι καθοριστική και σε αυτόν τον τομέα και εντελώς απαραίτητη. Και δυστυχώς, κύριε Γεροντόπουλε, πόσες φορές έχει εξαγγείλει ο κύριος Υπουργός ότι τέλος πάντων θα προχωρήσει η πρωτοβάθμια φροντίδα, να μην σας πω πόσες φορές δεν έχει εξαγγείλει ότι θα προσληφθούν με συνοπτικές διαδικασίες χίλιοι διακόσιοι νοσηλευτές και νοσηλεύτριες για τα ψυχιατρικά τμήματα; Τι έχει γίνει από τότε; Πόσα χρόνια το διακηρύσσει αυτό και το διαλαλεί; 
      Επομένως αν θέλουμε να κάνουμε κάτι, να ανασκουμπωθούμε και να υλοποιήσουμε αυτά που υποσχόμαστε και προπαντός αυτά που έχει ανάγκη ο τόπος, που έχουν ανάγκη οι ασθενείς και όλοι μας. Ο μη γένοιτο, όλοι μπορεί να χρειαστούμε ένα κρεβάτι σε ψυχιατρικό νοσοκομείο, έτσι όπως πάμε, και το απεύχομαι για όλους. 
      Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Η Κοινοβουλευτικός Εκπρόσωπος του ΛΑΟΣ, κυρία Δήμητρα Αράπογλου,  έχει το λόγο. 
      ΔΗΜΗΤΡΑ ΑΡΑΠΟΓΛΟΥ: Κύριε Πρόεδρε, κυρίες και κύριοι συνάδελφοι, κατ’ αρχάς, θα ήθελα να συγχαρώ τον κύριο Υφυπουργό και να του ευχηθώ καλή επιτυχία στο έργο που έχει αναλάβει. 
      Κυρίες και κύριοι συνάδελφοι, η μεταρρύθμιση για την ψυχική υγεία έχει υποστεί μια πολύ μεγάλη υποβάθμιση. Οι εργαζόμενοι στις μονάδες ψυχικής υγείας και συγγενείς των φιλοξενούμενων σε αυτές, διαμαρτύρονται έντονα για την απαράδεκτη κατάσταση που επικρατεί σε αυτές. Έχουν φτάσει, δε, στο σημείο πολλές φορές έξω από το Υπουργείο Υγείας, για να εκθέσουν το αδιέξοδο στο οποίο έχουν οδηγηθεί και τα σύνθετα προβλήματα που αφορούν, πρώτον, στην απουσία συντονισμού, δεύτερον, την αθέτηση προγραμματικών δηλώσεων και υποσχέσεων, τρίτον, τις πολλές ελλείψεις κυρίως σε προσωπικό όλων των ειδικοτήτων, τέταρτον, τις απαράδεκτες λειτουργικά συνθήκες που επικρατούν στις μονάδες, λόγω της υποχρηματοδότησής τους από το Υπουργείο και πέμπτον, στο γεγονός ότι οι περισσότεροι εργαζόμενοι παραμένουν απλήρωτοι επί μήνες. 
      Είχα καταθέσει μία σχετική ερώτηση, αφού πρώτα είχα λάβει κάποια στοιχεία από το Συνήγορο του Πολίτη στις 30-10-2008, με αριθμό πρωτοκόλλου 9016 με θέμα «Προβλήματα σε Μονάδες Ψυχικής Υγείας για παιδιά και εφήβους», την οποία και καταθέτω στα Πρακτικά. 
      (Στο σημείο αυτό η Βουλευτής κ. Αράπογλου, καταθέτει για τα Πρακτικά το προαναφερθέν έγγραφα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε αυτήν την ερώτηση, ρωτούσα το εξής: Κατ’ αρχάς, για τη δημιουργία των ήδη εξαγγελθέντων τεσσάρων παιδοψυχιατρικών κλινικών σε γενικά νοσοκομεία της Αττικής, για τη μείωση της επιχορήγησης σε πρότυπες μονάδες ψυχικής υγείας και ιδιωτικών μη κερδοσκοπικών φορέων μέχρι και 50% και τους απλήρωτους εργαζομένους επί σειρά μηνών και τέλος, γιατί δεν έχετε φροντίσει να προσφέρεται τις κατάλληλες υποδομές και την απαραίτητη φροντίδα στα παιδιά αυτά. 
      Ενδεικτικά, θα ήθελα να αναφέρω ότι η δημιουργία των τεσσάρων παιδοψυχιατρικών κλινικών είχε προγραμματιστεί για τα τέλη του 2006. Φυσικά, η απάντηση του Υπουργού ένα μήνα μετά, δηλαδή στο τέλος του 2008, επιβεβαιώνει ότι κάτι τέτοιο δεν έχει ακόμα πραγματοποιηθεί. 
       
    Μάλιστα, με αυτήν την απάντηση του κυρίου Υπουργού στη ερώτηση που είχα καταθέσει, δεν έγιναν αυτά τα έργα. Επίσης, για το παιδοψυχιατρικό τμήμα στο Σισμανόγλειο αναμενόταν εντός κάποιων ημερών, ενός συγκεκριμένου διαστήματος, μέχρι στιγμής, όμως, δεν έχει λειτουργήσει καθόλου αυτό το τμήμα το ψυχιατρικό. Μάλιστα, αναφερόταν στο ότι οι προσλήψεις του προσωπικού θα γίνονταν μέσα σε τρεις μήνες, αλλά μέχρι στιγμής δεν έχει γίνει τίποτα απ’ ό,τι έχω δει μέχρι σήμερα. Επίσης, υπάρχει πρόβλημα χρηματοδότησης και επίσης υπάρχουν και πολύ μεγάλα προβλήματα περίθαλψης σε διάφορες πόλεις της Ελλάδας, για παράδειγμα στην Καλαμάτα, στις Σέρρες, στα Ιωάννινα κ.λπ.. Γενικώς υπάρχουν πάρα πολλές ελλείψεις σε όλες αυτές τις μονάδες. Τα καταθέτω στα Πρακτικά λόγω του περιορισμένου χρόνου και ελπίζω ο κύριος Υπουργός να δει τα ζητήματα αυτά.
     (Στο σημείο αυτό η Βουλευτής κ. Δήμητρα Αράπογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Αυτό επιβεβαιώνει ότι δεν έχει πραγματοποιηθεί ακόμα η μεταρρύθμιση και πολλοί ανάπηροι ή έφηβοι που είναι απαραίτητο να έχουν άμεση υποστήριξη δεν μπορούν να απολαύσουν την παρακολούθηση από αυτές τις μονάδες. 
    Σύμφωνα με στατιστικές έρευνες του Παγκόσμιου Οργανισμού Υγείας που έχουν γίνει και στη χώρα μας αλλά και σε άλλες χώρες του εξωτερικού για τον επιπολασμό κύριων ψυχικών διαταραχών και οι οποίες καθορίζουν το επιχειρησιακό σχέδιο για την ψυχική υγεία, τα αποτελέσματα ήταν αρκετά ανησυχητικά. Όσον αφορά τη χώρα μας, για τους ανθρώπους που έχουν κατάθλιψη ή για τους αλκοολικούς ή για το στρες φτάνουμε σε ποσοστό 19,2% στη χώρα μας. νομίζω ότι είναι ένα πολύ μεγάλο ποσοστό και είναι πολύ ανησυχητικό και πρέπει, νομίζω, να γίνει κάτι για να αντιμετωπίσουμε αυτά τα ζητήματα. Το καταθέτω επίσης αυτό στα Πρακτικά. 
     (Στο σημείο αυτό η Βουλευτής κ. Δήμητρα Αράπογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Για τα αποτελέσματα του προγράμματος «ΨΥΧΑΡΓΩ» η κατάσταση είναι απογοητευτική και η ανησυχία των γονέων και κηδεμόνων, των φορέων και των εργαζομένων είναι δικαιολογημένη. Οι μονάδες ψυχοκοινωνικής αποκατάστασης που λειτούργησαν στην Ελλάδα σύμφωνα με το τέλος της πρώτης φάσης στο τέλος του 2001 ήταν ξενώνες αποσυλοποίησης και αποκατάστασης ενενήντα δύο, οικοτροφεία αποσυλοποίησης - αποκατάστασης δεκατρία, προστατευμένα διαμερίσματα ενενήντα τέσσερα, ενδονοσοκομειακοί ξενώνες αποκατάστασης τρεις. Θα ήθελα να μας απαντήσετε αν ο αριθμός των μονάδων αυτών αυξήθηκε ή συρρικνώθηκε. 
    Επιπλέον, είχε εγκριθεί ως πιλοτική δράση η δημιουργία και λειτουργία …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Βαΐτσης Αποστολάτος): Κυρία συνάδελφε, ο χρόνος τελείωσε. Να κλείσετε.
    ΔΗΜΗΤΡΑ ΑΡΑΠΟΓΛΟΥ: Κύριε Πρόεδρε, την ανοχή σας. Λόγω της διερμηνείας έχουμε μία μικρή καθυστέρηση.
    Αυτήν τη στιγμή από το Γ’ Κοινοτικό Πλαίσιο δεν υπάρχει αρκετή απορροφητικότητα και οι κυβερνήσεις και του ΠΑΣΟΚ και της Νέας Δημοκρατίας δεν κατάφεραν να μειώσουν αυτά τα προβλήματα και να υποστηρίξουν τους συμπολίτες μας, οι οποίοι πάσχουν από ψυχικές διαταραχές. Να βοηθήσουμε αυτά τα άτομα. Πρέπει να προχωρήσουμε, γιατί, όπως έχω διαβάσει από δημοσιεύματα, η Κυβέρνηση προχωρά στο κλείσιμο των τριακοσίων εβδομήντα εφτά μονάδων ψυχοκοινωνικής αποκατάστασης. Νομίζω ότι αυτήν τη στιγμή, το 2009, η Ελλάδα δείχνει μία εικόνα, η οποία γίνεται όλο και πιο άσχημη και χειροτερεύει και για τα άτομα με ψυχικές διαταραχές και για τα άτομα με αναπηρία. Ελπίζω στη βελτίωση αυτών των θεμάτων με τη συνεργασία όλων μας. 
    Σας ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ την κ. Δήμητρα Αράπογλου από το ΛΑ.Ο.Σ.
    Στο σημείο αυτό ο κύκλος των Κοινοβουλευτικών Εκπροσώπων ολοκληρώθηκε. Από τις δευτερολογίες των ομιλητών ο συνάδελφος κ. Κατρίνης από το ΠΑΣΟΚ έχει ένα λεπτό ακριβώς. 
    Κύριε Κατρίνη, έχετε το λόγο.
    ΜΙΧΑΗΛ ΚΑΤΡΙΝΗΣ: Κύριε Υπουργέ, μας κατηγορήσατε για την αδυναμία πρόβλεψης συνέχισης της κοινοτικής χρηματοδότησης από εθνικούς πόρους. Έχετε απόλυτο δίκιο. Όχι μόνο δεν μπορούσαμε να προβλέψουμε ότι δεν θα βρείτε χρήματα για την ψυχική υγεία, αλλά κανένας από εμάς δεν μπορούσε να φανταστεί ότι σήμερα δεν θα μπορούσατε να βρείτε χρήματα να εκτελέσετε τον προϋπολογισμό, να πληρώσετε τις συντάξεις και ότι θα οδηγούσατε την οικονομία στη σημερινή δραματική κατάσταση. Αυτό είναι κάτι που πραγματικά δεν μπορούσαμε να το προβλέψουμε.
	Μιλήσατε για τον ξενώνα «ΙΡΙΣ» και είπατε ότι δεν κλείνει. Έχετε δώσει μέχρι σήμερα 66% του προϋπολογισμού, 50% υποχρηματοδοτημένου ήδη και δεν νομίζω ότι αξίζει τον κόπο να πανηγυρίζετε γι’ αυτό. Υπάρχει και πρόσθετο δημοσίευμα εφημερίδας, το οποίο καταθέτω, του ΕΘΝΟΥΣ ΤΗΣ ΚΥΡΙΑΚΗΣ, που νομίζω ότι και οι επιστημονικοί υπεύθυνοι και η απόγνωση του καθηγητή κ. Τσιάντη διαψεύδουν αυτά που είπατε. 
      (Στο σημείο αυτό ο Βουλευτής κ. Μιχαήλ Κατρίνης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Για το Γενικό Νοσοκομείου Πύργου, όπως και σε άλλα νοσοκομεία εδώ και πολλά χρόνια περιμένουμε, ενώ έχει εξαγγελθεί το άνοιγμα, να λειτουργήσουν οι ψυχιατρικές πτέρυγες. Αυτές δεν έχουν λειτουργήσει, κάτι το οποίο επίσης δεν περιποιεί τιμή στο Υπουργείο σας. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Δέκα δευτερόλεπτα, κύριε Πρόεδρε.
	Όσον αφορά την κακοδιαχείριση συμφωνούμε ότι υπάρχει κακοδιαχείριση, αλλά αυτό γίνεται λόγω του τρόπου χρηματοδότησης που εκ των υστέρων χρηματοδοτούνται τα νομικά πρόσωπα ιδιωτικού δικαίου, κάτι που δεν σας απαλλάσσει από την ευθύνη. 
	Κύριε Υπουργέ, εμείς δεν απευθύνουμε σε εσάς προσωπικά καμμία μομφή, αλλά συνολικά απέναντι στο Υπουργείο Υγείας. Λόγω της ειδικότητάς σας έχετε μάθει να παρεμβαίνετε εκ των υστέρων, αφού έχει προκληθεί το τραύμα. Εμείς αυτό που θέλουμε από σας είναι να μη βάλετε την ψυχική υγεία στο γύψο, αλλά να κάνετε δραστική θεραπεία του προβλήματος. 
	Σας ευχαριστώ.
	ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε, κύριε Κατρίνη.
	Με το πέρας και των δευτερολογιών, ο Υπουργός κ. Σαλμάς έχει το λόγο για δέκα λεπτά.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, και να μην ήξερε κανείς ότι η συζήτηση αυτή είναι μεταξύ γιατρών θα το είχε καταλάβει. Θα το είχε καταλάβει από τις αναγνώσεις των προϋπολογισμών και των οικονομικών μεγεθών. Σας το λέω πως όταν ήμουν γενικός εισηγητής του προϋπολογισμού, το ότι ήμουν γιατρός ήταν ένα αρνητικό, αλλά σήμερα το επιβεβαιώσατε. 
      Και αυτό γιατί τα νούμερα δεν λένε αυτό. Γιατί όταν θα διαβάζετε προϋπολογισμό, θα πρέπει να διαβάζετε και απολογισμό. Αν είστε σε θέση, σας προκαλώ τώρα, κύριε Σκουλάκη, αφού θα έχετε δύο-τρία λεπτά χρόνο να μιλήσετε μετά από μένα, με στοιχεία απολογιστικά για τα τελευταία χρόνια να μου αποδείξετε ότι ήταν υποχρηματοδοτούμενη η ψυχιατρική μεταρρύθμιση. Αν δεν το κάνετε, είσθε εκτεθειμένος. Τώρα σας προκαλώ, μόλις τελειώσω, να μιλήσετε με στοιχεία…
      ΕΜΜΑΝΟΥΗΛ ΣΚΟΥΛΑΚΗΣ: Δηλαδή όλα αυτά που λέγονται στην ελληνική κοινωνία είναι ψέματα; 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης):  Μη με διακόπτετε, εγώ δεν σας διέκοψα. Σας μιλάω στον τόνο που μιλήσατε. Στο επόμενο λεπτό που σας απομένει για να τριτολογήσετε, θα πείτε με απολογιστικά στοιχεία ότι υποχρηματοδοτήθηκε η ψυχιατρική μεταρρύθμιση. Αν δεν το κάνετε, είσθε εκτεθειμένος απέναντι στον ελληνικό λαό που μας παρακολουθεί. 
      Έχω να σας αντιπαραθέσω τον εξής πίνακα, από το 2002 μέχρι το 2008 τη χρηματοδότηση της ψυχιατρικής μεταρρύθμισης από τον κρατικό προϋπολογισμό. Το 2002 18.000.000, το 2003 21.000.000, το 2004 25.000.000, το 2005 46.000.000, το 2006 63.000.000, το 2007 77.000.000, το 2008 75.000.000. Τι σημαίνει αυτό; Στηρίζεται η κριτική που κάνετε για τις δράσεις της Νέας Δημοκρατίας και της Κυβέρνησης στην ψυχιατρική μεταρρύθμιση; Θα μου απαντήσετε με στοιχεία.
      Προχωρώ πιο κάτω…
      ΕΜΜΑΝΟΥΗΛ ΣΚΟΥΛΑΚΗΣ: Δεν αντιληφθήκατε τη συγχρηματοδότηση. 
      ΠΡΟΕΔΡΕΥΩΝ (Βαϊτσης Αποστολάτος): Κύριε Σκουλάκη, δεν έχετε το λόγο.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης):  Γι’ αυτό σας είπα ότι εκθέτετε τους γιατρούς για τον προϋπολογισμό. Σας μίλησα για τακτικό προϋπολογισμό. Αν δεν ξέρετε τι είναι ο τακτικός προϋπολογισμός και τι είναι συγχρηματοδότηση, είναι δικό σας θέμα. 
      Ακούστε πάλι τι έκανε ο τακτικός προϋπολογισμός διαχρονικά. Τακτικός προϋπολογισμός είναι χρήματα του ελληνικού δημοσίου, εθνικό σκέλος. Το 2003 13.600.000, το 2004 17.000.000, το 2005 33.000.000, το 2006 43.000.000, το 2007 55.000.000, το 2008 48.000.000 και αυτό γιατί θα έρθουν δύο άλλες μορφές χρηματοδότησης που θα προσεγγίσουν πολύ περισσότερα. 
      Τι είναι αυτά τα νούμερα που σας είπα; Είναι από τον τακτικό προϋπολογισμό η χρηματοδότηση των νομικών προσώπων ιδιωτικού δικαίου που παράγουν φροντίδες ψυχιατρικής μεταρρύθμισης. 
	Εσείς κάνετε ανάγνωση αυτών των αριθμών που σας είπα θεωρώντας ότι δεν στήριξε αυτή εδώ η Κυβέρνηση την ψυχιατρική μεταρρύθμιση; Αλλά βεβαίως, κύριε Κατρίνη, όταν είπαμε ότι δεν προβλέψατε τη χρηματοδότηση εννοούσαμε αυτό που κάναμε εμείς.
	ΕΜΜΑΝΟΥΗΛ ΣΚΟΥΛΑΚΗΣ: Ποιο;
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): 
      Όταν κτίζεται ο προϋπολογισμός ο ετήσιος γνωρίζετε πολύ καλά, γιατί είστε έμπειρος κοινοβουλευτικός κύριε Σκουλάκη, ότι τα αιτήματα των Υπουργείων μαζεύονται και διεκδικούν. Κάθε φορά στριμώχνονται στο Υπουργείο Εθνικής Οικονομίας και στο Γενικό Λογιστήριο του Κράτους για να πάρουν πιστώσεις για την επόμενη χρονιά. Ό,τι κι αν γίνει στο μέλλον για τα επόμενα χρόνια, όποιος και αν είναι που θα διαχειριστεί την Υγεία, δεν θα έχει ο αρμόδιος Υπουργός το άγχος να στριμώχνεται για να διεκδικήσει κονδύλια από τους προϋπολογισμούς τους τακτικούς. Γιατί; Διότι έχουμε ήδη εξασφαλίσει το 2% από τις προμήθειες, που πάει αυτόματα εκεί, και δεύτερον, για τον εξής λόγο, ότι έχουμε εξασφαλίσει τη χρηματοδότηση από τα ασφαλιστικά ταμεία. Είναι η πρώτη χρονιά μετάβασης από το ένα μοντέλο χρηματοδότησης στο επόμενο, διότι είπαμε ότι το 2008 έχουμε συμμετοχή και του 2%. Και για την αναδρομικότητα έρχεται νομοθετική…
      ΑΘΑΝΑΣΙΟΣ ΛΕΒΕΝΤΗΣ: Μα, κύριε Υπουργέ,…
	ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης):
      Σας λέω, κύριε Λεβέντη, ότι για την αναδρομικότητα -που ίσως δεν γνωρίζετε- έρχεται νομοθετική ρύθμιση στο αμέσως επόμενο νομοσχέδιο, που θα καλύψει και για το 2008. Και τα ασφαλιστικά ταμεία έχουν ήδη κάνει συμβάσεις -και  ο ΟΓΑ και το ΙΚΑ- με πολλά νομικά πρόσωπα δημοσίου δικαίου. 
      Σας τα καταθέτω. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Μάριος Σαλμάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και είναι χρήματα που θα πάρουν. 
      ΕΜΜΑΝΟΥΗΛ ΣΚΟΥΛΑΚΗΣ: Οι άποροι;
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης):
      Μην πάμε στους απόρους. Μιλάμε τώρα για ψυχιατρική μεταρρύθμιση και θα τα πούμε και για τους απόρους. 
      Άρα, λοιπόν, επειδή είναι η πρώτη χρονιά μετάβασης και μεταρρύθμισης της χρηματοδότησης της ψυχιατρικής φροντίδας βρεθήκατε στο κρίσιμο σημείο, δηλαδή στο τέλος της χρονιάς κι αρχή της επόμενης χρονιάς, όπου θα γίνει τώρα η χρηματοδότηση, για να κάνετε την κριτική. 
	Και το δεύτερο βασικό στοιχείο είναι αυτό που σας είπα. Έγινε αλλαγή από το Υπουργείο του τρόπου της τελευταίας δόσης να είναι με τα απολογιστικά στοιχεία, ακριβώς διότι αν δείτε τους προϋπολογισμούς των νομικών προσώπων ιδιωτικού δικαίου –και θα σας το καταθέσω- οι προϋπολογισμοί ήταν κατά πολύ παραπάνω από τα απολογιστικά στοιχεία με αποδείξεις που κατατέθηκαν στο τέλος για να αποπληρωθούν. Τι σημαίνει; Ότι έπρεπε να τα είχαμε προπληρώσει και ας μην τα είχαν δαπανήσει; 
      Εξάλλου για την μισθοδοσία που μας καταγγείλατε και μας κατηγορείτε είναι ευθύνη του κάθε νομικού προσώπου ιδιωτικού δικαίου να κατανείμει τα κονδύλια αυτά στο προσωπικό, στα φάρμακα, στα λειτουργικά  έξοδα κατά τη δική του κρίση. Επομένως θέλω πραγματικά να σας πω ότι δεν υπάρχει θέμα υποχρηματοδότησης. Είναι η στιγμή αυτή που θα πάρουν μεταβατική στιγμή. Μόλις καταθέσουν τα απολογιστικά στοιχεία, όπως δεσμεύθηκε και ο κ. Κωνσταντόπουλος πριν ένα μήνα σε αντίστοιχη συνάντηση που είχαν, θα πάρουν τα χρήματα. Χωρίς να καταθέσουν απολογιστικά στοιχεία πώς θα πληρωθούν; Είναι απλά πράγματα, γιατί κοινή αγωνία έχουμε, κύριε Σκουλάκη. Είναι κοινή η αγωνία. Ξέρουμε τις οικονομικές στενότητες. Τώρα δεν είναι η ώρα να κάνουμε κουβέντα για την οικονομία και για το πώς προέκυψε η οικονομία. Γιατί η οικονομία δεν είναι ένα θέμα που προκύπτει από τη μια μέρα στην άλλη. Είναι μια διαχρονική εξέλιξη πολιτικών. 
	Τώρα, να αποκαταστήσω δύο πράγματα όσον αφορά τον κ. Γεροντόπουλο, που σωστά είπε ότι πρέπει να καταθέτουμε στοιχεία. Δεν το θεώρησα σκόπιμο, κύριε Γεροντόπουλε, για τον απλούστατο λόγο ότι σκοπός ήταν να αναδείξω το τι μέτρα παίρνουμε για την πιθανή κακοδιαχείριση. Αφού μου το ζητήσατε όμως θα σας το πω. Η «ΙΡΙΔΑ», φορέας νομικό πρόσωπο ιδιωτικού δικαίου, όχι αυτός που είπατε εσείς, είναι στην Πάτρα,…
      ΜΙΧΑΗΛ ΚΑΤΡΙΝΗΣ: Γι’ αυτόν στην Αθήνα σας λέμε. Είναι σαφές ότι είπατε για άλλον εσείς. 
	ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Ακριβώς. Γι’ αυτό το διευκρινίζω, για να μην υπάρξει παρανόηση. 
 	ΜΙΧΑΗΛ ΚΑΤΡΙΝΗΣ: Δεν σημαίνει όμως ότι δεν έκλεισε αυτός ο ξενώνας.
	ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης):
  Θα απαντήσω και για την «ΙΡΙΔΑ». 
	ΕΨΥΚΑ, Εταιρεία Ψυχικής Υγείας και Κοινωνικής Αποκατάστασης, που έχει στη Δράμα, στην Κατερίνη, στη Θεσσαλονίκη. Έχουν σταλεί τα πορίσματα των επιθεωρητών δημόσιας υγείας στον εισαγγελέα για κακοδιαχείριση.
      Επειδή έπιασα το νεύμα του κ. Σκουλάκη όταν έλεγα για τον Πύργο πρέπει να το διευκρινίσω ορθώς. Λειτουργούν τα εξωτερικά ιατρεία, είναι έτοιμο να λειτουργήσει το νοσοκομείο. Έγινε μια προκήρυξη. Έχει δύο ψυχιάτρους και νοσηλευτικό προσωπικό. Έγινε μια προκήρυξη, δεν υπήρξαν υποψηφιότητες και γι’ αυτόν το λόγο ακυρώθηκε η προκήρυξη και θα επαναπροκηρυχθεί. Δεν υπήρξε ενδιαφέρον ιατρικού προσωπικού για μια θέση. 
      ΕΜΜΑΝΟΥΗΛ ΣΚΟΥΛΑΚΗΣ: Νοσηλευτικό έχει;
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Ναι, νοσηλευτικό έχει, γιατί το ρώτησα και ήθελα να το αποκαταστήσουμε και αυτό.
      Τώρα, ως προς την «ΙΡΙΔΑ», μιας και επιμείνατε, είχε μια πρόβλεψη για οκτώ κλίνες, είχε πέντε ασθενείς οι οποίοι δεν έμειναν στο δρόμο, πήγαν σ’ άλλες δομές του φορέα. Και αν έκλεισε, κακώς έκλεισε, διότι υπάρχει το άρθρο 13, όπως σας είπα, του νόμου του 1999, ο οποίος προβλέπει ότι πρέπει να μπει άλλη διαχειριστική αρχή που θα χειριστεί τη μετεξέλιξη, τη μετεγκατάσταση των ασθενών αυτών.
      Νομίζω ότι δεν έχουμε τίποτε άλλο να πούμε. Θέλω, κλείνοντας, να πω...
      ΑΘΑΝΑΣΙΟΣ ΛΕΒΕΝΤΗΣ: Και για το «Δαφνί», κύριε Υπουργέ. Τριάντα επτά εκατομμύρια ευρώ και δεν έχουν ούτε σίτιση ούτε φάρμακα και γι’ αυτό...
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Για το Δαφνί έχουμε επίκαιρη ερώτηση, κύριε Λεβέντη, γι’ αυτό δεν αναφέρθηκα. Θα μας δοθεί η δυνατότητα εκτενώς, για να μην ακυρώσουμε και την επίκαιρη ερώτηση που επίκειται να συζητηθεί και ήταν εξειδικευμένη για το «Δαφνί».
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Υπουργό, τον κ. Μάριο Σαλμά.
      Στο σημείο αυτό ο κ. Εμμανουήλ Σκουλάκης από το ΠΑΣΟΚ έχει τη δευτερολογία του.
      Κύριε Σκουλάκη, έχετε έξι λεπτά. Έχετε όλο το χρόνο να πείτε όλα αυτά που θέλατε να πείτε μέχρι τώρα.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κλείνοντας τη σημερινή μας συζήτηση, επιτρέψτε μου να αναφερθώ σ' αυτό που είπε ο κ. Νασιώκας στην αρχή και το οποίο εγώ απέφυγα να τονίσω. Ήταν μέγιστο πολιτικό λάθος το ότι δεν ήρθε σήμερα ο Υπουργός Υγείας, ο κ. Αβραμόπουλος εδώ. Ο Υφυπουργός, με τα κείμενα που του δίδουν οι συνεργάτες, εξετέθη. Το Υπουργείο σήμερα εκτίθεται ανεπανόρθωτα.
      Αυτά τα οποία είπε δεν έχουν καμμία σχέση με την πραγματικότητα. Νομικά πρόσωπα ιδιωτικού δικαίου: Αυτή τη στιγμή το Υπουργείο πρέπει να τους χρωστάει γύρω στα 25 με 30.000.000 ευρώ. «Έχετε σχεδιάσει στο πόδι», μας έλεγαν το 2004. Σχεδιάσετε εσείς καλύτερα. Πέντε χρόνια πέρασαν. Προκήρυξαν περίπου τριάντα, σαράντα, πενήντα -δεν ξέρω πόσες- δομές μετά το 2004, με τις ίδιες προϋποθέσεις και τους ίδιους χρηματοδοτικούς κανόνες. Δεν άλλαξαν τίποτα. Γιατί; Για να μας κατηγορούν για σχεδιασμό στο πόδι και κλέφτες τους φορείς.
      Φέρτε, κάντε αξιολόγηση, επιτέλους. Φέρτε όργανα της Ευρωπαϊκής Ένωσης. Αυτό σας προτείνουμε, να κάνετε αξιολόγηση, να σταματήσει επιτέλους αυτή η ιστορία.
      Τώρα, όσον αφορά το 2% που ψηφίσατε, είναι σωστό μέτρο, αλλά πότε θα αποδώσει;
      Η ΕΠΥ, η Επιτροπή Προμηθειών Υγείας δεν λειτουργεί και δεν θα λειτουργήσει, κύριε Πρόεδρε. Ξέρετε γιατί; Γιατί το είπε όχι εγώ, ούτε εσείς, ούτε κανένας αντιπολιτευόμενος, αλλά το είπε ο επικεφαλής της ΕΠΥ πρόσφατα σε επιστολή του προς τον Υπουργό.
      Όσον αφορά τα ταμεία, δεν απέδωσαν τίποτα μέχρι σήμερα και μην ξεχνάτε ότι το μεγαλύτερο ποσοστό των νοσηλευομένων, των φιλοξενουμένων εκεί, είναι άποροι, δεν έχουν ασφαλιστικό ταμείο. Αυτή είναι η αλήθεια.
      Όσον αφορά τον κωδικό τώρα, επειδή μου αμφισβήτησε ο αγαπητός Υφυπουργός τα στοιχεία που έδωσα, θα σας τα διαβάσω εγώ από τον προϋπολογισμό. Πρώτον, 2007, διαμορφωθείσες δαπάνες 54,4 εκατομμύρια ευρώ, προϋπολογισμός 2008, 45.000.000 ευρώ, 2009, 40.000.000 ευρώ. Αυτά είναι στοιχεία του κρατικού προϋπολογισμού. Αν αυτό δεν δείχνει συνεχή μείωση των χρηματοδοτήσεων, τότε τι άλλο δείχνει;
      Εν πάση περιπτώσει, κύριε Πρόεδρε, απ’ αυτό το Βήμα κάνω έκκληση στον Υπουργό Υγείας να σταματήσει την ωραιοποίηση, να σταματήσει το κουκούλωμα, να σταματήσει την απόκρυψη των προβλημάτων και να πάρει θέση κατεπείγουσα σ’ αυτά τα μεγάλα προβλήματα. Τι θέση; Αποφάσεις, όχι λόγια, όχι δημόσιες σχέσεις, αλλά αποφάσεις, να ζητήσει έκτακτη χρηματοδότηση για την ψυχιατρική μεταρρύθμιση, διότι θα εκτεθεί η χώρα, ασθενείς θα επανέλθουν στα άσυλα, θα απολυθούν εργαζόμενοι. Καταλαβαίνετε τι έχει να γίνει στην πατρίδα μας.
      Τα νομικά πρόσωπα δημοσίου δικαίου -το είπα προηγουμένως- είναι περίπου στην ίδια κατάσταση. Επαναλαμβάνω ότι 38.000.000 ευρώ είναι τα χρέη του ΨΝΑ. Δεν πληρώνονται νοίκια, δεν πληρώνονται οι προμηθευτές. 
      Το ίδιο και στα Χανιά, κύριε Πρόεδρε. Πέραν του ότι στα Χανιά έγινε άρον-άρον μια μετεγκατάσταση του ψυχιατρικού τμήματος από το παλιό ψυχιατρείο στο γενικό νοσοκομείο, στο Τμήμα Λοιμωδών και στριμώχθηκαν οι άρρωστοι. Και θα σας καταθέσω δεκάδες καταγγελίες και εκκλήσεις των γιατρών του νοσοκομείου για το ότι η νοσηλεία των ασθενών έχει γίνει πλέον επικίνδυνη. Ούτε μετανοσοκομειακός ξενώνας έχει δημιουργηθεί, ούτε προσωπικό, το οποίο περιμένουμε να έλθει, ήλθε ακόμα. Εν πάση περιπτώσει, η ίδια κατάσταση υπάρχει και στο Δαφνί και στα Χανιά και στα άλλα νοσοκομεία.
      Και έρχομαι, κύριε Πρόεδρε, στο Λεκανοπέδιο της Αττικής και θέλω να ταρακουνήσω λίγο τον Υπουργό.
      Κύριε Υπουργέ, μας στείλατε μια απάντηση προχθές, σε αίτηση κατάθεσης εγγράφων και μας λέτε διάφορα πράγματα και τι προεβλέπετο για το Λεκανοπέδιο.
      Ακούστε, κύριε Πρόεδρε, τι προεβλέπετο. Από τη συρρίκνωση του «Ψυχιατρικού Νοσοκομείου Αττικής» και του Δρομοκαΐτειου προβλέπεται: Πρώτον, «Γενικό Νοσοκομείο Δυτικής Αττικής, Λοιμωδών»: Να δημιουργηθεί ψυχιατρικό τμήμα. Δεν δημιουργήθηκε. Δεύτερον, «Αττικό»: Υπολειτουργεί, αφού δεν εφημερεύει.
      Πάμε παρακάτω. Θριάσιο: Έκλεισε πρόσφατα, λόγω ελλείψεως γιατρών. Χθεσινή ενημέρωση και επιβεβαίωση. Ευαγγελισμός: Προεβλέπετο η επέκταση του τμήματος του Ευαγγελισμού με οκτώ έως δέκα κρεβάτια. Δεν έγινε η επέκταση. Αποτέλεσμα; Σε κάθε εφημερία ο Ευαγγελισμός έχει είκοσι έως είκοσι οκτώ ράντζα. Κάντε μια βόλτα, κύριε Υφυπουργέ, στο ψυχιατρικό τμήμα του Ευαγγελισμού να δείτε τι σημαίνει ράντζα το 2009.
      Πάμε παρακάτω. «Γενικό Νοσοκομείο Γεννηματάς»: Προεβλέπετο επέκταση επτά έως οκτώ κλινών. Δεν έγινε. Σισμανόγλειο: Νέα παιδοψυχιατρική κλινική. Βρίσκεται στα τούβλα μετά από πέντε χρόνια. «Γενικό Νοσοκομείο Νίκαιας»: Επέκταση με δεύτερο τμήμα δεν δημιουργήθηκε. 
      Λείπουν από το λεκανοπέδιο της Αττικής πάνω από διακόσιες κλίνες. Είναι επείγουσα ανάγκη, κύριε Πρόεδρε, να αρχίσει το Υπουργείο να προγραμματίζει ψυχιατρικά τμήματα στα νοσοκομεία.
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Διότι αυτό που γίνεται σήμερα, να εισάγονται οι ασθενείς με εισαγγελικές παραγγελίες, στην Ελλάδα είναι γύρω στο 60%-70%, ενώ στην Ευρωπαϊκή Ένωση δεν είναι πάνω από 6%-8%.
      Προτάσεις, κύριε Υπουργέ. Έχουμε πολλές προτάσεις. 
      ΠΡΟΕΔΡΕΥΩΝ (Βαΐτσης Αποστολάτος): Όχι τώρα, κύριε Σκουλάκη. Ολοκληρώστε παρακαλώ.
      ΕΜΜΑΝΟΥΗΛ ΣΚΟΥΛΑΚΗΣ: Χρηματοδοτήστε επιτέλους το πρόγραμμα. Αξιολογήστε τα προγράμματα που βρίσκονται μέχρι σήμερα, τι απόδοση είχαν; Και αν υπάρχουν ατασθαλίες και εμείς μαζί σας. Αλλά σταματήστε επιτέλους να αφήνετε αιχμές, υπονοούμενα και να μην προχωρείτε σε δράσεις.
      Μπορούμε να σας πούμε και άλλα πράγματα. Θα έχουμε τη δυνατότητα, μια και αναλάβατε αυτό το πόστο και πήρατε αυτές τις αρμοδιότητες, να τα κουβεντιάσουμε. Είμαστε διατεθειμένοι να σας βοηθήσουμε, αλλά όχι με απόκρυψη της αλήθειας, όχι ωραιοποίηση. Για όνομα του Θεού! 
      ΠΡΟΕΔΡΕΥΩΝ (Βαΐτσης Αποστολάτος): Τέλος χρόνου, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Οι μονάδες πάντως θα κλείσουν μέχρι το Μάρτη, αν δεν πάρετε επείγοντα μέτρα.
      ΠΡΟΕΔΡΕΥΩΝ (Βαΐτσης Αποστολάτος): Θα κλείσουμε μ’ εσάς, κύριε Υπουργέ. 
      Ορίστε, έχετε το λόγο.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Δεν μου απαντήσατε, κύριε Σκουλάκη, στο σημαντικότερο θέμα που σας είπα για τους αριθμούς. Παρ’ ότι η ψυχική υγεία δεν μετράται, δεν αποτιμάται με αριθμούς …
      ΕΜΜΑΝΟΥΗΛ ΣΚΟΥΛΑΚΗΣ: Σας διάβασα τους αριθμούς του προϋπολογισμού. Σας είπα 54 το 2007, 45 το 2000, 40 το 2009. Αυτά είναι από τον προϋπολογισμό. 
      ΠΡΟΕΔΡΕΥΩΝ (Βαΐτσης Αποστολάτος): Μην αρχίσουμε διάλογο. Να τελειώνουμε. Δεν βγάζει, κύριε Σκουλάκη, στο τέλος ο διάλογος πουθενά. 
      Ορίστε, κύριε Υφυπουργέ.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Αυτή, κύριε Σκουλάκη, γι’ αυτό σας είπα ότι ίσως να μην είστε σε τέτοια επαφή με τους προϋπολογισμούς, είναι η αρχική πίστωση. Δεν έχει καμμία σχέση με το πώς διαμορφώνεται αυτή η πίστωση στο τέλος της χρονιάς. Σας το ξαναείπα και δεν θέλω να εκτίθεστε οικονομικά. 
      ΕΜΜΑΝΟΥΗΛ ΣΚΟΥΛΑΚΗΣ: Δηλαδή να μην το επικαλούμαστε το νούμερο του προϋπολογισμού;
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Αφήστε να το περάσω γρήγορα. Εκτίθεστε. 
      ΕΜΜΑΝΟΥΗΛ ΣΚΟΥΛΑΚΗΣ: Τι να διαβάζουμε δηλαδή; Τις μύχιες σκέψεις σας;
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Είναι οι εγκρίσεις, κύριε Σκουλάκη. Είναι ο προϋπολογισμός που εγκρίθηκε. Στο τέλος της χρονιάς διαμορφώνεται.
      Για παράδειγμα, την προηγούμενη χρονιά καλύψαμε 6,5 εκατομμύρια ευρώ για προηγούμενα χρέη. 
      Και δεύτερον, τα 40.000.000 ευρώ φέτος είναι σε κάθε περίπτωση περισσότερα από κάθε προηγούμενη χρονιά και πολύ περισσότερα από τα 11.000.000 ευρώ που ήταν το 2003…
      ΕΜΜΑΝΟΥΗΛ ΣΚΟΥΛΑΚΗΣ: Γιατί δούλευε η συγχρηματοδότηση τότε. 
      ΠΡΟΕΔΡΕΥΩΝ (Βαΐτσης Αποστολάτος): Κύριε Σκουλάκη, σας παρακαλώ. 
      ΕΜΜΑΝΟΥΗΛ ΣΚΟΥΛΑΚΗΣ: Ήταν 75.000.000 ευρώ της Κοινότητας και 25.000.000 ευρώ ήταν οι εθνικοί πόροι. 
      ΠΡΟΕΔΡΕΥΩΝ (Βαΐτσης Αποστολάτος): Κύριε Σκουλάκη, σας παρακαλώ, κάντε μου τη χάρη να μην αρθρώσετε λέξη. Κάνω παράκληση και προς το Σώμα και προς τον κύριο Υπουργό. 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Το πρώτο ερώτημα είναι τι πληρώνει ο τακτικός προϋπολογισμός για την ψυχική υγεία στα νομικά πρόσωπα ιδιωτικού δικαίου. Επί των ημερών σας, όταν ήσασταν εσείς Υφυπουργός, αν δεν κάνω λάθος, το 2003, πλήρωνε 11.700.000 ευρώ. Αυτός ο προϋπολογισμός πληρώνει 40.000.000 ευρώ. Αυτό έχει σημασία. 
      Δεύτερον, δεν είναι μόνο 40.000.000 ευρώ, αλλά θα φτάσει τα 80.000.000 ευρώ. Και γιατί θα φτάσει τα 80.000.000 ευρώ και ίσως πολύ περισσότερα, ενώ στο τέλος μπορεί να φτάσει και τα 100.000.000 ευρώ; Διότι αν φτάσει τα 100.000.000 ευρώ, τότε τι θα λέτε, κύριε Σκουλάκη, που έχετε εκτεθεί ανεπανόρθωτα; Και από πού θα βρεθούν τα υπόλοιπα; Εκτιμάται ότι 40.000.000 ευρώ είναι από το 2% και περιμένετε στην επόμενη νομοθετική ρύθμιση…
      ΕΜΜΑΝΟΥΗΛ ΣΚΟΥΛΑΚΗΣ: Από ένα νόμο που δεν θα εφαρμοστεί. 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): …που θα υπάρχει και αναδρομικότητα. 
      Και τα υπόλοιπα 20.000.000 ευρώ θα είναι από τα ταμεία. 
      Αυτό είναι που σας λέω ότι δεν έχετε κατανοήσει. Άρα, δεν είναι 40.000.000 ευρώ, αλλά είναι 80.000.000 ευρώ με 100.000.000 ευρώ. Στο τέλος θα σας το πούμε. Όμως, αυτό που με βεβαιότητα μπορούμε να σας πούμε είναι για τις προηγούμενες χρονιές, ξεκινώντας από το 2003 και μέχρι το 2008, οι οποίες ήταν 13.000.000 ευρώ, 17.000.000 ευρώ, 33.000.000 ευρώ, 43.000.000 ευρώ, 55.000.000 ευρώ. 
      Και το ίδιο –για να μην το επαναλάβω- ισχύει για τα νούμερα που αφορούν τη συλλογική χρηματοδότηση της ψυχιατρικής μεταρρύθμισης. 
      Είπατε, επίσης, ότι τα ψυχιατρικά νοσοκομεία έχουν πρόβλημα χρηματοδότησης και δεν πληρώνονται οι μισθοί. Έχω την αίσθηση ότι αυτό δεν είναι σωστό και αληθές, διότι υπάρχει κωδικός που χρηματοδοτεί απρόσκοπτα το ψυχιατρικό κομμάτι για τη λειτουργία αυτών των δομών και χρηματοδοτείται κανονικότατα όσον αφορά τη μισθοδοσία. 
      ΕΜΜΑΝΟΥΗΛ ΣΚΟΥΛΑΚΗΣ: Τα 38.000.000 ευρώ του ΨΜΑ τα αμφισβητείτε; 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Μιλώ για μισθούς. 
      ΕΜΜΑΝΟΥΗΛ ΣΚΟΥΛΑΚΗΣ: Πράγματι, η μισθοδοσία είναι από τον κρατικό προϋπολογισμό…
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Αυτό ήθελα να ακούσω. 
      ΕΜΜΑΝΟΥΗΛ ΣΚΟΥΛΑΚΗΣ: …του προσωπικού με απόφαση δική μας.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Αυτό ήθελα να διορθώσω.
      ΕΜΜΑΝΟΥΗΛ ΣΚΟΥΛΑΚΗΣ: Δεν παρακολουθείτε τα γεγονότα.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Ήθελα να ακούσω τη διόρθωση σ’ αυτά που ειπώθηκαν.
      Και κλείνοντας –γιατί δεν έχει σημασία να πούμε περισσότερα, νομίζω ότι έχουμε δώσει το στίγμα της δουλειάς που έχουμε κάνει- θέλω να πω ότι αυτό που φάνηκε από τη σημερινή συζήτηση είναι ότι η ψυχιατρική μεταρρύθμιση έχει χρηματοδοτηθεί από τον κρατικό προϋπολογισμό και περιήλθαν οι δομές των νομικών προσώπων ιδιωτικού δικαίου με τον καλύτερο δυνατό τρόπο που άντεχε ο προϋπολογισμός και η ελληνική οικονομία. Και πραγματικά ήταν και πάνω από τις δυνατότητες, διότι είχαμε αυξήσεις σε σχέση με το 2004 τρεις και τέσσερις φορές επάνω ποσοστιαία. 
      Θέλω, όμως, να διαβεβαιώσω ότι ακόμα δεν είμαστε ικανοποιημένοι με τον τελικό στόχο που έχουμε θέσει για να πετύχουμε. Και θα συνεχίσουμε την προσπάθεια –και να το ξέρετε- και σας θέλουμε συμμάχους δίπλα. Και οι πόρτες του Υπουργείου είναι ανοικτές να συζητούμε και εκτός Βουλής τις προτάσεις σας, αλλά πραγματικά σας καλώ να καταθέσετε και τις προτάσεις και για την εναλλακτική χρηματοδότηση, αν έχετε, αλλά και οποιαδήποτε άλλη πρόταση. 
      Μ’ αυτό που πρέπει να κλείσουμε σήμερα τη συζήτησή μας είναι ότι η ψυχική υγεία είναι ένα κομμάτι που μας ενώνει. Και μας ενώνει στην προσπάθεια που ξέρω ότι και εσείς έχετε υπηρετήσει, οι προκάτοχοί μου έχουν υπηρετήσει, ο Υπουργός υπηρετεί, όλη η ηγεσία του Υπουργείου Υγείας υπηρετεί. Και να ξέρετε ότι θα βάλουμε έναν ακόμα μικρό λίθο, για να μπορέσουμε να αισθανόμαστε όλοι υπερήφανοι για τη μεγάλη ψυχιατρική μεταρρύθμιση που έχει επιτελεστεί στη χώρα τα τελευταία χρόνια.
      Και βεβαίως, κύριε Σκουλάκη, υπάρχουν πολλές φορές παραπανίσιες εισαγγελικές εντολές που μπορεί να ζορίζουν και να πιέζουν τα μεγάλα νοσοκομεία που έχουν ψυχιατρικά τμήματα και μπορεί να πιέζεται και το προσωπικό. Και θέλω να τους ευχαριστήσω από αυτό το Βήμα, για την προσπάθεια που καταβάλλουν σ’ αυτήν την πίεση για τις εφημερίες και τις έκτακτες εισαγωγές. 
      Σε κάθε περίπτωση, όμως, είμαστε σε μία διαρκή προσπάθεια να μπορέσουμε να βελτιώσουμε την εικόνα και νομίζω ότι έχουμε πετύχει πολλά. 
      Σας ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Υπουργό κ. Σαλμά. 
      Κύριε Υπουργέ, εύχομαι καλή επιτυχία και καλή τύχη στο νέο σας έργο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η  Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ, σχετικά με τις αντασφαλίσεις και λοιπές διατάξεις». 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, έχω την αίσθηση ότι δικαιούμαι ένα λεπτό ως τριτολογία. 
      ΠΡΟΕΔΡΕΥΩΝ (Βαΐτσης Αποστολάτος): Εάν το τηρήσετε, ευχαρίστως να σας δώσω το λόγο. 
      ΕΜΜΑΝΟΥΗΛ ΣΚΟΥΛΑΚΗΣ: Απλά θέλω να καταθέσω -γιατί δεν το κατέθεσα προηγουμένως- το Δελτίο Τύπου του Συνηγόρου του Πολίτη με ημερομηνία 10/10/2008  -ήταν η παγκόσμια ημέρα ψυχικής υγείας- στο οποίο γίνεται ειδική αναφορά στις παιδοψυχιατρικές υπηρεσίες στη χώρα μας. 
      Καταθέτω το Δελτίο Τύπου. 
       (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εν πάση περιπτώσει, θα ήθελα να πω στον Υπουργό ότι αυτή η συγκεκριμένη δομή είχε παιδιά τα οποία ήταν με ειδικά προβλήματα, με εναντιωματική συμπεριφορά και ήταν η μοναδική στην Ελλάδα. Ψάξτε το και βρείτε το. Οι χρηματοδοτήσεις αυτών των τριών δομών που είναι εκεί έχουν φτάσει φέτος, το 2008, στο 50%. Υπάρχει και τώρα χρόνος να σωθούν αυτές οι μονάδες, γιατί είναι πολύτιμες, είναι μοναδικές και η Ευρωπαϊκή Ένωση είναι έτοιμη να παρέμβει γι’ αυτού του είδους τις παραλείψεις και καταστάσεις. 
      ΠΡΟΕΔΡΕΥΩΝ (Βαΐτσης Αποστολάτος): Κηρύσσεται περαιωμένη η συζήτηση επί της υπ’ αριθμόν 37/13/21-11-2008 επερώτησης είκοσι οκτώ των Βουλευτών του ΠΑΣΟΚ προς τον Υπουργό Υγείας και Κοινωνικής Αλληλεγγύης, σχετικά με την ψυχιατρική μεταρρύθμιση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.05΄ λύεται η συνεδρίαση για την προσεχή Δευτέρα 19 Ιανουαρίου 2009 και ώρα 18.00΄, με αντικείμενο εργασιών του Σώματος: συζήτηση και λήψη απόφασης στην πρόταση που κατέθεσε ο Πρόεδρος του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γεώργιος Παπανδρέου και εκατό Βουλευτές του κόμματός του, για σύσταση ειδικής κοινοβουλευτικής επιτροπής για τν διενέργεια προκαταρκτικής εξέτασης κατά το άρθρο 86 παράγραφος 3 του Συντάγματος, τα άρθρα 153 και επόμενα του Κ.τ.Β. και το άρθρο 5 του ν. 3126/2003 «Ποινική ευθύνη Υπουργών», σύμφωνα με την ειδική ημερήσια διάταξη που σας έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΟΛΟΜΕΛΕΙΑ  16/1/09	ΣΕΛ.3

