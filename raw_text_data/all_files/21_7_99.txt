Π Ρ Α Κ Τ Ι Κ Α  Β Ο Υ Λ Η Σ 

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ ΙΔ' 

Τετάρτη 21 Ιουλίου 1999

 

Αθήνα, σήμερα στις 21 Ιουλίου 1999, ημέρα Τετάρτη και ώρα 10.30' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Ψήφιση στο σύνολο του σχεδίου νόμου του Υπουργείου Δημόσιας Τάξης: "Εκδιδόμενα με αμοιβή πρόσωπα και άλλες διατάξεις". 

Κύριε Υπουργέ, έχετε να κάνετε κάποιες παρατηρήσεις; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε. 

Υπάρχουν δύο μικρές διορθώσεις και η αναδιατύπωση που έχει αποτυπωθεί στα Πρακτικά. Στην παράγραφο 2 του άρθρου 5 του σχεδίου νόμου για να αποδοθεί η αληθής έννοια της διάταξης αυτής, πριν από τη φράση "αν η πράξη τιμωρείται βαρύτερα από άλλη διάταξη" προστίθεται η λέξη "εκτός" και η φράση αυτή διαμορφώνεται ως εξής: "εκτός αν η πράξη τιμωρείται βαρύτερα από άλλη διάταξη". 

Το δεύτερο σημείο είναι για τον ίδιο λόγο. Στην παράγραφο 3 του ιδίου άρθρου από τη φράση "εκτός αν η πράξη δεν τιμωρείται βαρύτερα από άλλη διάταξη" διαγράφεται η λέξη "δεν" και η φράση διαμορφώνεται "εκτός αν η πράξη τιμωρείται βαρύτερα απο άλλη διάταξη". 

Και τέλος στην παράγραφο 7 του άρθρου 9 μετά τη δέσμευσή μας στο Τμήμα ότι τα δύο από τα τρία μέλη της επιτροπής που προβλέπονται από τη διάταξη θα αναδεικνύονται με κλήρωση, αναδιατυπώνουμε την πρώτη περίοδο της παραγράφου αυτής ως εξής: "Για την πρόσληψη του προσωπικού αυτού, συγκροτείται με απόφαση του Υπουργού Δημόσιας Τάξης τριμελής επιτροπή που αποτελείται από έναν αντεισαγγελέα του Αρείου Πάγου οριζόμενο από τον εισαγγελέα του Αρείου Πάγου, έναν εκπρόσωπο του ΑΣΕΠ που κληρώνεται μεταξύ των συμβούλων αυτού και ένα διευθυντή της διεύθυνσης των κλάδων του Υπουργείου Δημόσιας Τάξης που κληρώνεται μεταξύ των διευθυντών των εν λόγω διευθύνσεων". 

ΠΡΟΕΔΡΟΣ (Απόστολος Κακλαμάνης): Μια στιγμή παρακαλώ. 

Και ένα διευθυντή διεύθυνσης των κλάδων του Υπουργείου Δημόσιας Τάξης... 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): ... που κληρώνεται μεταξύ των διευθυντών των εν λόγω διευθύνσεων. 

ΠΡΟΕΔΡΟΣ (Απόστολος Κακλαμάνης): Μάλιστα. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Υπάρχει κάποια παρατήρηση; Καμία παρατήρηση. 

Ερωτάται το Τμήμα: Γίνεται δεκτό το νομοσχέδιο και στο σύνολο όπως διενεμήθηκε και με τις φραστικές και νομοτεχνικές διορθώσεις του κυρίου Υπουργού; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο όπως διανεμήθηκε και με τις φραστικές και νομοτεχνικές διορθώσεις του κυρίου Υπουργού. 

Συνεπώς, το νομοσχέδιο του Υπουργείου Δημόσιας Τάξης: "Εκδιδόμενα με αμοιβή πρόσωπα και άλλες διατάξεις" έγινε δεκτό κατά πλειοψηφία σε μόνη συζήτηση, επί της αρχής, των άρθρων και του συνόλου και έχει ως εξής: 

"Εκδιδόμενα με αμοιβή πρόσωπα και άλλες διατάξεις" 

'Αρθρο 1

Πιστοποιητικό άσκησης επαγγέλματος επ' αμοιβή 

εκδιδομένων προσώπων

1. Πρόσωπο, το οποίο εκδίδεται με αμοιβή, υποχρεούται να κατέχει πιστοποιητικό άσκησης επαγγέλματος. Το πιστοποιητικό αυτό χορηγείται, ύστερα από αίτησή του, από το νομάρχη του τόπου κατοικίας του, εφόσον στο ανωτέρω πρόσωπο συντρέχουν οι ακόλουθες προϋποθέσεις: 

α. 'Εχει συμπληρώσει το 18ο έτος της ηλικίας του. 

β. Είναι άγαμο ή τελεί σε χηρεία ή είναι διαζευγμένο. 

γ. Δεν πάσχει από σεξουαλικώς μεταδιδόμενη ή άλλη μολυσματική νόσο. Οι νόσοι αυτές καθορίζονται με απόφαση του Υπουργού Υγείας και Πρόνοιας. 

δ. Δεν πάσχει από οποιασδήποτε μορφής ψυχική νόσο και δεν είναι χρήστης ναρκωτικών ουσιών. 

ε. Δεν έχει καταδικασθεί, έστω και με οριστική απόφαση, για ανθρωποκτονία από πρόθεση (άρθρο 299 Π.Κ.), αποπλάνηση παιδιών (άρθρο 339 Π.Κ.), διευκόλυνση ακολασίας άλλων (άρθρο 348 Π.Κ.), μαστροπεία (άρθρο 349 Π.Κ.), σωματεμπορία (άρθρο 350 Π.Κ.), ληστεία (άρθρο 380 Π.Κ.) και εκβίαση (άρθρο 385 Π.Κ.), καθώς και για παράβαση των διατάξεων των νόμων περί όπλων και ναρκωτικών. 

2. Η χορήγηση του ανωτέρω πιστοποιητικού σε πρόσωπο αλλοδαπής υπηκοότητας προϋποθέτει επιπλέον τη νόμιμη παραμονή αυτού στη χώρα. 

3. Το πιστοποιητικό άσκησης επαγγέλματος ισχύει για χρονικό διάστημα τριών (3) ετών και για την περιοχή της οικείας Νομαρχιακής Αυτοδικοίκησης. Το εν λόγω πιστοποιητικό ανανεώνεται για ίσο χρόνο, εφόσον εξακολουθούν να συντρέχουν οι προϋποθέσεις της προηγούμενης παραγράφου. Για τα πρόσωπα αλλοδαπής υπηκοότητας, το εν λόγω πιστοποιητικό ισχύει για όσο χρόνο διαρκεί η νόμιμη παραμονή τους στη χώρα, εφόσον αυτή είναι μικρότερη της τριετίας. 

4. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, η οποία εκδίδεται εντός προθεσμίας τριών (3) μηνών από τη δημοσίευση του παρόντος νόμου, καθορίζεται η διαδικασία έκδοσης, ανάκλησης και ανανέωσης του ανωτέρω πιστοποιητικού, τα απαιτούμενα δικαιολογητικά και κάθε άλλη σχετική λεπτομέρεια. 

5. Στα πρόσωπα που κατέχουν το προαναφερόμενο πιστοποιητικό χορηγείται υποχρεωτικά, με μέριμνα της αρμόδιας Υγειονομικής Υπηρεσίας της οικείας Νομαρχιακής Αυτοδιοίκησης, βιβλιάριο υγείας. 

'Αρθρο 2

Ιατρικός έλεγχος

1. Πρόσωπα, που κατέχουν το πιστοποιητικό που προβλέπεται στο προηγούμενο άρθρο, υποχρεούνται, κάθε δεκαπέντε (15) ημέρες, να υποβάλλονται σε ιατρική εξέταση, με μέριμνα των υγειονομικών υπηρεσιών των Νομαρχιακών Αυτοδιοικήσεων. Το αποτέλεσμα κάθε ιατρικής εξέτασης αναγράφεται στο βιβλιάριο υγείας. 

2. Αν διαπιστωθεί ότι τα πρόσωπα που αναφέρονται στις προηγούμενες παραγράφους πάσχουν από σεξουαλικώς μεταδιδόμενη ή άλλη μολυσματική νόσο, υποβάλλονται σε θεραπεία έως ότου ιαθεί η νόσος. Κατά τη διάρκεια της θεραπείας υποχρεούνται σε αποχή από τη συγκεκριμένη δραστηριότητα. Η θεραπεία παρέχεται δωρεάν από τα κρατικά νοσηλευτικά ιδρύματα δημοσίου ή ιδιωτικού δικαίου, μπορεί όμως να παρέχεται με δική τους δαπάνη και από ιδιώτες ιατρούς, σύμφωνα με τη διάταξη της παρ. 2 του άρθρου 2 του ν.1193/1981. Προς τούτο απαιτείται αίτηση του ενδιαφερομένου στην αρμόδια υγειονομική υπηρεσία της Νομαρχιακής Αυτοδιοίκησης και έγκρισή της. Η αποθεραπεία της νόσου βεβαιώνεται με σχετικό έγγραφο κρατικού νοσηλευτικού ιδρύματος. 

3. Με απόφαση του Υπουργού Υγείας και Πρόνοιας, η οποία εκδίδεται εντός προθεσμίας τριών (3) μηνών από τη δημοσίευση του παρόντος νόμου, καθορίζεται ο τρόπος και η διαδικασία διενέργειας του ιατρικού ελέγχου, καθώς και τα μέτρα για τη διευκόλυνση και εξασφάλισή του. 

'Αρθρο 3

Εγκατάσταση προσώπων εκδιδομένων με αμοιβή

1. Πρόσωπο, το οποίο κατέχει πιστοποιητικό άσκησης επαγγέλματος για να εκδίδεται με αμοιβή, υποχρεούται να εφοδιασθεί με άδεια εγκατάστασης και χρήσης του οικήματος, εντός του οποίου θα ασκεί την ανωτέρω δραστηριότητα, υπό την προϋπόθεση ότι έχει την προς τούτο έγγραφη συγκατάθεση του ιδιοκτήτη του εν λόγω οικήματος. Αν πρόκειται για διαμέρισμα πολυκατοικίας, απαιτείται συγκατάθεση όλων των συνιδιοκτητών και ενοίκων αυτής, εκτός αν ο κανονισμός της απαγορεύει την άσκηση την εν λόγω δραστηριότητας. Η ανωτέρω συγκατάθεση του ιδιοκτήτη και των συνιδιοκτητών και ενοίκων ισχύει μέχρι τη λήξη της άδειας εγκατάστασης και χρήσης, έστω και αν μεταβληθούν τα πρόσωπα αυτά, και δεν ανακαλείται. Απαγορεύεται η εκμίσθωση ή η παραχώρηση της χρήσης του οικήματος, για τον ανωτέρω σκοπό, σε πρόσωπο που δεν κατέχει το προαναφερόμενο πιστοποιητικό. Τα οικήματα, εντός των οποίων ασκείται η ως άνω δραστηριότητα, δεν επιτρέπεται να χρησιμοποιούνται ως κατοικία. Η άδεια είναι προσωπική, ισχύει για δύο (2) χρόνια και ανανεώνεται για ίσο χρόνο, με τους ίδιους όρους και προϋποθέσεις της αρχικής χορήγησής της. Κατά το χρόνο ισχύος της εν λόγω άδειας δεν επιτρέπεται η χορήγηση στο ίδιο πρόσωπο δεύτερης άδειας για τον ίδιο σκοπό. 

2. Η ανωτέρω άδεια χορηγείται από τον οικείο δήμαρχο ή πρόεδρο κοινότητας, ύστερα από σύμφωνη γνώμη επιτροπής, η οποία συγκροτείται με απόφαση του νομάρχη και αποτελείται από τον εισαγγελέα πρωτοδικών του τόπου όπου βρίσκεται το ακίνητο, ως πρόεδρο, το διευθυντή της Διεύθυνσης Υγιεινής της Νομαρχιακής Αυτοδιοίκησης, ως εισηγητή, το διευθυντή της Αστυνομικής Διεύθυνσης ή Διεύθυνσης Ασφάλειας ή τους νόμιμους αναπληρωτές τους, καθώς επίσης και από ένα νομαρχιακό και ένα δημοτικό ή κοινοτικό, κατά περίπτωση, σύμβουλο, που ορίζονται με τους αναπληρωτές τους από το αντίστοιχο νομαρχιακό, δημοτικό ή κοινοτικό συμβούλιο. Με την ίδια απόφαση ορίζεται και ένας υπάλληλος της Διεύθυνσης Υγιεινής της Νομαρχιακής Αυτοδιοίκησης, ως Γραμματέας της Επιτροπής. Στον πρόεδρο και τα μέλη της Επιτροπής καταβάλλεται αποζημίωση, το ύψος της οποίας καθορίζεται με κοινή απόφαση των Υπουργών Οικονομικών και Υγείας και Πρόνοιας. 

3. Οι δήμοι και οι κοινότητες καθορίζουν, με απόφασή τους, τον αριθμό των εν λόγω αδειών που επιτρέπεται να χορηγούνται στην περιφέρειά τους, με βάση τις ιδιαίτερες τοπικές συνθήκες και ανάγκες, που σχετίζονται κυρίως με τον πληθυσμό τους και τη σύνθεση αυτού, την ύπαρξη στρατοπέδων, λιμανιών και βιομηχανικών μονάδων, καθώς και με την ανάπτυξη εμπορικών ή άλλων δραστηριοτήτων που επιβάλλουν απασχόληση ή διέλευση ατόμων από άλλες περιοχές. Κατά την πρώτη εφαρμογή του νόμου αυτού, η ανωτέρω απόφαση εκδίδεται μέσα σε τρεις (3) μήνες από την έναρξη ισχύος του. Επίσης, δύνανται να καθορίζουν περιοχές τους, εντός των οποίων δεν επιτρέπεται η χορήγηση τέτοιων αδειών. 

4. Δεν επιτρέπεται η εγκατάσταση εκδιδομένων με αμοιβή προσώπων σε διατηρητέα ή παραδοσιακά κτίρια, καθώς και σε χώρους που δεν είναι κύριας χρήσεως και δεν πληρούν τους όρους του Γενικού Οικοδομικού Κανονισμού. Επίσης, δεν επιτρέπεται η εγκατάσταση σε κτίρια που απέχουν, σε ακτίνα λιγότερο από 200 μέτρα, από ναούς, σχολεία, νηπιαγωγεία, φροντιστήρια, παιδικούς σταθμούς, νοσηλευτικά ιδρύματα, κέντρα νεότητας, αθλητικά κέντρα, οικοτροφεία, βιβλιοθήκες και ευαγή ιδρύματα, καθώς και από πλατείες και παιδικές χαρές. Με απόφαση του δημοτικού ή κοινοτικού συμβουλίου μπορεί να αυξάνονται οι προαναφερόμενες αποστάσεις και να καθορίζονται και άλλα κτίρια, στα οποία δεν επιτρέπεται η εγκατάσταση εκδιδομένων με αμοιβή προσώπων, καθώς και οι αποστάσεις μεταξύ οικημάτων, στα οποία μπορούν τα εν λόγω πρόσωπα να εγκαθίστανται. 

5. Με απόφαση των Υπουργών Εσωτερικών, Δημόσιας Διοίκησης και Αποκέντρωσης και Δημόσιας Τάξης, η οποία εκδίδεται εντός τριών (3) μηνών από τη δημοσίευση του παρόντος, καθορίζονται τα δικαιολογητικά και η διαδικασία έκδοσης της άδειας της παρ.1 του παρόντος άρθρου, τα στοιχεία που πρέπει να περιέχει η άδεια αυτή, καθώς και οι υποχρεώσεις των κατόχων τους. Με την ίδια απόφαση μπορεί να καθορίζονται και ειδικότερες προϋποθέσεις που πρέπει να πληρούν τα οικήματα, στα οποία εγκαθίστανται τα εκδιδόμενα με αμοιβή πρόσωπα, καθώς και το ωράριο λειτουργίας, εντός του οποίου τα πρόσωπα αυτά θα ασκούν τη δραστηριότητά τους. 

'Αρθρο 4

Απαγόρευση επαγγελματικού ομαδικού εταιρισμού

1. Η χρήση οικημάτων για άσκηση επαγγελματικού ομαδικού εταιρισμού με οποιαδήποτε μορφή, όνομα ή τίτλο απαγορεύεται. 

2. Κάτοχος άδειας εγκατάστασης και χρήσης οικήματος μπορεί να επιτρέπει, κατόπιν εγγράφου δηλώσεως προς την αρμόδια αστυνομική αρχή, τη χρήση αυτού σε ακόμη δύο το πολύ εκδιδόμενα με αμοιβή πρόσωπα, που κατέχουν πιστοποιητικό άσκησης επαγγέλματος, υπό την προϋπόθεση ότι υφίσταται έγγραφη προς τούτο συγκατάθεση του ιδιοκτήτη του οικήματος, η οποία επισυνάπτεται στην ανωτέρω δήλωση και με τον περιορισμό ότι καθένα θα κάνει χρήση αυτού σε διαφορετικές ώρες. Τόσο ο κάτοχος της ανωτέρω άδειας εγκατάστασης και χρήσης όσο και τα λοιπά πρόσωπα, που κάνουν χρήση του ίδιου κατά τα ανωτέρω οικήματος, δεν επιτρέπεται να ασκούν την εν λόγω δραστηριότητα και σε άλλα οικήματα. 

3. Η χορήγηση δεύτερης άδειας στο ίδιο οίκημα ή στην ίδια πολυκατοικία απαγορεύεται. 

4. Η πρόσληψη υπηρετικού προσωπικού από κατόχους αδειών εγκατάστασης και χρήσης απαγορεύεται χωρίς άδεια του αρμόδιου νομάρχη. Η άδεια χορηγείται μόνο σε γυναίκες ηλικίας άνω των πενήντα πέντε (55) ετών, εφόσον πληρούν και τις προϋποθέσεις των εδαφίων γ', δ' και ε' της παρ. 1 του άρθρου 1 και ισχύει για τρία (3) χρόνια. Η διαδικασία έκδοσης, ανάκλησης και ανανέωσης της άδειας αυτής, τα απαιτούμενα δικαιολογητι- κά και κάθε άλλη σχετική λεπτομέρεια καθορίζονται με την κοινή υπουργική απόφαση που προβλέπεται στην παρ. 4 του άρθρου 1. Η διάταξη της παρ. 5 του ίδιου άρθρου έχει εφαρμογή και για τα πρόσωπα αυτά, τα οποία υποχρεούνται, ανά 6μηνο, σε ιατρική εξέταση. Κατά τα λοιπά εφαρμόζονται οι διατάξεις του άρθρου 2. 

'Αρθρο 5

Ποινικές κυρώσεις

1. Τιμωρείται με φυλάκιση μέχρι δύο (2) ετών και με χρηματική ποινή όποιος: 

α. Εκδίδεται με αμοιβή χωρίς να κατέχει πιστοποιητικό άσκησης επαγγέλματος ή χωρίς να υποβάλλεται στους σχετικούς ελέγχους της παρ. 1 του άρθρου 2. 

β. Εγκαθίσταται σε οίκημα χωρίς να είναι εφοδιασμένος με την άδεια που προβλέπεται στην παρ. 1 του άρθρου 3 ή εκδίδεται με αμοιβή σε οίκημα, κατά παρά- βαση των διατάξεων των παρ. 1 και 2 του άρθρου 4. 

γ. Επιτρέπει την εργασία και σε άλλο εκδιδόμενο με αμοιβή πρόσωπο, χωρίς να έχουν τηρηθεί οι προϋποθέσεις της παρ. 2 του άρθρου 4. 

δ. Προσλαμβάνει ή εργάζεται ως υπηρετικό προσωπικό, κατά παράβαση των διατάξεων της παρ. 4 του άρθρου 4. 

ε. Δεν υποβάλλεται στη θεραπεία που προβλέπεται στην παρ. 3 του άρθρου 2 ή διακόπτει αυτή πριν την ίαση της νόσου. 

στ. Εκμισθώνει ή παραχωρεί τη χρήση οικήματος σε πρόσωπο που δεν κατέχει πιστοποιητικό άσκησης επαγ- γέλματος ή άδεια εγκατάστασης ή το οίκημα δεν πληροί τις προϋποθέσεις της παραγράφου 4 του άρθρου 3. 

2. Πρόσωπο που εκδίδεται με αμοιβή και έρχεται σε σαρκική συνάφεια εν γνώσει ότι πάσχει από σεξουαλικώς μεταδιδόμενη ή άλλη μολυσματική νόσο, τιμωρείται με φυλάκιση μέχρι ένα (1) έτος εκτός αν η πράξη τιμωρείται βαρύτερα από άλλη διάταξη. 

3. Με την ποινή της προηγούμενης παραγράφου τιμωρείται όποιος διαπραγματεύεται ή μεσολαβεί, με σκοπό να κατευθύνει πελατεία σε πρόσωπα εκδιδόμενα με αμοιβή, εκτός αν η πράξη τιμωρείται βαρύτερα από άλλη διάταξη. 

4. Με φυλάκιση μέχρι τριών (3) μηνών τιμωρείται όποιος δημοσία παρενοχλεί το κοινό, προκαλώντας αυτό σε σαρκική συνάφεια με άσεμνες στάσεις, φράσεις ή κινήσεις. 

'Αρθρο 6

Διοικητικές κυρώσεις

1. Η άδεια εγκατάστασης και χρήσης οικήματος αφαιρείται για χρονικό διάστημα από έναν (1) έως τρεις (3) μήνες και σε περίπτωση υποτροπής μέχρι έξι (6) μήνες, ύστερα από γνώμη της Επιτροπής της παραγράφου 2 του άρθρου 3, στις εξής περιπτώσεις: 

α. 'Οταν στο οίκημα εργάζονται πρόσωπα, κατά παρά- βαση των διατάξεων των παρ. 2 και 4 του άρθρου 4. 

β. 'Oταν μέσα στο οίκημα ή εξαιτίας της χρήσης αυτού τελούνται στην περιοχή εγγύς του οικήματος αξιόποινες πράξεις ή εκδηλώνονται αταξίες αντικοινωνικού χαρακτήρα, που προκαλούν το κοινό αίσθημα ή δημιουργούν κίνδυνο για τη δημόσια τάξη ή ασφάλεια ή τη δημόσια υγεία ή τη νεολαία ή τα ήθη. 

2. Με την ίδια διαδικασία η άδεια ανακαλείται όταν εκλείψει έστω και μία από τις προϋποθέσεις της αρχικής χορήγησής της. Με την ίδια επίσης διαδικασία αφαιρείται οριστικά, αν οι πράξεις ή αταξίες που αναφέρονται στο εδάφιο β' της προηγούμενης παραγράφου συνεχίζονται, παρά το γεγονός ότι η άδεια αφαιρέθηκε προσωρινά δύο φορές. 

3. Το οίκημα, που χρησιμοποιείται για να εκδίδεται πρόσωπο με αμοιβή, χωρίς την προβλεπόμενη στην παρ. 1 του άρθρου 3 άδεια ή χωρίς να έχει υποβληθεί η κατά το άρθρο 4 παρ. 2 δήλωση, κλείνεται και σφρα- γίζεται με απόφαση του αρμόδιου δημάρχου ή προέδρου κοινότητας. Επίσης, το οίκημα κλείνεται και σφραγίζεται και όταν έχει αφαιρεθεί ή ανακληθεί η χορηγηθείσα άδεια εγκατάστασης και χρήσης. 'Οποιος παραβιάζει τις σφραγίδες που έχουν τεθεί τιμωρείται σύμφωνα με τις διατάξεις του άρθρου 178 του Ποινικού Κώδικα. 

'Αρθρο 7

Μεταβατικές διατάξεις

Πρόσωπα που, κατά την έναρξη ισχύος του παρόντος νόμου, εκδίδονται με αμοιβή, υποχρεούνται να υποβάλουν τα απαραίτητα δικαιολογητικά για να εφοδιασθούν: 

α. Με το πιστοποιητικό άσκησης επαγγέλματος του άρθρου 1, εντός αποκλειστικής προθεσμίας τριών (3) μηνών από την έκδοση της προβλεπόμενης στην παρ. 4 του ίδιου άρθρου απόφασης. 

β. Με την προβλεπόμενη από το άρθρο 3 άδεια εγκατάστασης και χρήσης, μέσα στην ίδια προθεσμία, από την έκδοση του προβλεπόμενου από την παρ. 4 του ίδιου άρθρου προεδρικού διατάγματος. Η ανωτέρω υποχρέωση ισχύει και για τα πρόσωπα που κατέχουν την προβλεπόμενη από το άρθρο 9 του ν. 1193/1981 άδεια εγκατάστασης. 

'Αρθρο 8

Καταργούμενες διατάξεις

Οι διατάξεις του κεφαλαίου Β' και του άρθρου 14 του κεφαλαίου Γ' του ν.1193/1981 (ΦΕΚ 220 Α') από την έναρξη ισχύος του παρόντος νόμου καταργούνται. 

'Αρθρο 9

1. Στο Υπουργείο Δημόσιας Τάξης συνιστώνται χίλιες (1.000) οργανικές επί θητεία θέσεις Ειδικών Φρουρών. 

2. Οι Ειδικοί Φρουροί αποτελούν ιδιαίτερη κατηγορία προσωπικού του Υπουργείου Δημόσιας Τάξης, το οποίο προσλαμβάνεται με σχέση δημοσίου δικαίου επί πενταετή θητεία που μπορεί να ανανεώνεται μέχρι και τη συμπλήρωση 35ετούς υπηρεσίας και σε κάθε περίπτωση μέχρι του 55ου έτους της ηλικίας τους. 

3. Το εν λόγω προσωπικό διέπεται από τις διατάξεις του παρόντος άρθρου και δεν εφαρμόζονται γι' αυτό οι διατάξεις για τους δημόσιους πολιτικούς υπαλλήλους. Οι διατάξεις των παρ. 2 και 3 του άρθρου 3 του ν. 1481/1984 (ΦΕΚ 152 Α') εφαρμόζονται και στους Ειδικούς Φρουρούς ως προς την άσκηση των ειδικών καθηκόντων τους. 

4. Οι Ειδικοί Φρουροί ασκούν αποκλειστικά καθήκοντα φύλαξης ευπαθών στόχων αστυνομικού ενδιαφέροντος και ιδίως κτιρίων και εγκαταστάσεων δημοσίων υπηρεσιών, δικαστικών αρχών, οργανισμών κοινής ωφέλειας, διπλωματικών αντιπροσωπειών, κατοικιών κυβερνητικών αξιωματούχων. Κατά την άσκηση των ανατιθέμενων σε αυτούς καθηκόντων έχουν τις ίδιες εξουσίες, καθήκοντα και υποχρεώσεις με το αστυνομικό προσωπικό. 

5. Για την κάλυψη των ανωτέρω θέσεων, τα ειδικά καθήκοντα των οποίων, λόγω του επικινδύνου και των ιδιαιτεροτήτων των εργασιακών συνθηκών, απαιτούν ιδιαίτερα φυσικά και σωματικά προσόντα, προσλαμβάνονται με σύστημα αντικειμενικών κριτηρίων (μόρια) 'Ελληνες πολίτες άνδρες, απόφοιτοι Λυκείου ή άλλης ισότιμης σχολής του εσωτερικού ή εξωτερικού, οι οποίοι έχουν εκπληρώσει τις στρατιωτικές τους υποχρεώσεις και δεν έχουν υπερβεί το 28ο έτος της ηλικίας τους. Για τον υπολογισμό της ηλικίας των υποψηφίων ως ημερομηνία γέννησης θεωρείται η 31η Δεκεμβρίου του έτους γέννησης. 

6. Κριτήρια πρόσληψης αποτελούν ο γενικός βαθμός απολυτηρίου Λυκείου, η γνώση ξένης γλώσσας και η εκπλήρωση των στρατιωτικών υποχρεώσεων κατά προτίμηση ως εφέδρων αξιωματικών ή σε ειδικές δυνάμεις των Ενόπλων Δυνάμεων ή ως εθελοντών πενταετούς υποχρέωσης. Ο αριθμός των μορίων κατά κριτήριο, τα λοιπά απαιτούμενα προσόντα, ο τρόπος διαπίστωσής τους, η προκήρυξη των θέσεων, η διαδικασία πρόσληψης, οι προϋποθέσεις ανανέωσης της θητείας τους, η διαδικασία απόλυσής τους, τα απαιτούμενα δικαιολογητικά, οι αθλητικές δοκιμασίες και υγειονομικές εξετάσεις των υποψηφίων και κάθε άλλη αναγκαία λεπτομέρεια καθορίζονται με απόφαση του Υπουργού Δημόσιας Τάξης. 

7. Για την πρόσληψη του προσωπικού αυτού συγκροτείται με απόφαση του Υπουργού Δημόσιας Τάξης τριμελής επιτροπή που αποτελείται από έναν Αντεισαγγελέα του Αρείου Πάγου, οριζόμενο από τον Εισαγγελέα του Αρείου Πάγου, έναν εκπρόσωπο του Α.Σ.Ε.Π., που κληρώνεται μεταξύ των Συμβούλων αυτού και ένα Διευθυντή Διεύθυνσης των κλάδων του Υπουργείου Δημόσιας Τάξης, που κληρώνεται μεταξύ των Διευθυντών των εν λόγω Διευθύνσεων. 

Οι συνεδριάσεις της επιτροπής γίνονται στο Υπουργείο Δημόσιας Τάξης και ως Γραμματέας ορίζεται αξιωματικός της Ελληνικής Αστυνομίας. 

8. Οι προσλαμβανόμενοι Ειδικοί Φρουροί υφίστανται κατάλληλη βασική εκπαίδευση για διάστημα τουλάχιστον τριών (3) μηνών. Με απόφαση του Υπουργού Δημόσιας Τάξης καθορίζεται ο τόπος, ο χρόνος και το είδος της παρεχόμενης εκπαίδευσης. 

9. Καθ' όλη τη διάρκεια της θητείας τους οι Ειδικοί Φρουροί εκτελούν καθήκοντα φρούρησης στόχων σε οποιαδήποτε υπηρεσία της Ελληνικής Αστυνομίας και δεν εφαρμόζονται γι' αυτούς οι διατάξεις περί εντοπιότητας των αστυνομικών. Μετάταξη των Ειδικών Φρουρών σε άλλη κατηγορία προσωπικού ή ανάθεση σε αυτούς άλλων καθηκόντων απαγορεύεται. 

10. Για τα θέματα των Ειδικών Φρουρών που αφορούν τη στολή και τον οπλισμό που θα φέρουν κατά την άσκηση των καθηκόντων τους, το χρόνο εργασίας, το πειθαρχικό δίκαιο, τον εφοδιασμό τους με ειδικό δελτίο ταυτότητας και την εν γένει υπηρεσιακή τους κατάσταση, τις αποδοχές τους γενικά, την ασφαλιστική κάλυψη και τα συναφή δικαιώματά τους εφαρμόζονται ανάλογα οι διατάξεις των άρθρων 4 και 5 του ν. 2622/1998 (ΦΕΚ 138 Α'). Για τα λοιπά θέματα, που δεν ρυθμίζονται με τις διατάξεις του παρόντος νόμου και των κατ' εξουσιοδότηση αυτού εκδιδομένων κανονιστικών πράξεων, εφαρμόζονται ανάλογα οι αντίστοιχες διατάξεις που αφορούν τους αστυφύλακες. 

'Αρθρο 10

'Εναρξη ισχύος

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως.] 

ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Στεγαστικά Προγράμματα Οργανισμού Εργατικής Κατοικίας (Ο.Ε.Κ.) και άλλες διατάξεις". 

Κύριοι συνάδελφοι, τα άρθρα του νομοσχεδίου αυτού είναι σε δύο κεφάλαια. Το ένα είναι από το άρθρο 1 μέχρι το άρθρο 4 "Νέες Μορφές Στεγαστικών Προγραμμάτων ΟΕΚ" και το δεύτερο κεφάλαιο αφορά "Ρυθμίσεις για δικαιούχους ΟΕΚ". 

Υπάρχουν επίσης και τέσσερις τροπολογίες που κατετέθησαν από τον κύριο Υπουργό, οι οποίες θα συζητηθούν στο τέλος της αυριανής συνεδριάσεως. 

Για σήμερα εκτός από το πρώτο κεφάλαιο, τι άλλο έχουν να μας πουν οι κύριοι εισηγητές; 

Ορίστε, κύριε Κουράκη, έχετε το λόγο. 

ΙΩΑΝΝΗΣ ΚΟΥΡΑΚΗΣ: Νομίζω ότι μπορούμε να το δούμε σε τρεις ενότητες όπως το είδαμε και στη Διαρκή Επιτροπή Κοινωνικών Υποθέσεων. Δηλαδή μέχρι το 4 πολύ καλά είπατε που είναι το πρώτο κεφάλαιο και από το άρθρο 5 μέχρι και το άρθρο 12 και από το 13 μέχρι το 18 να τα δούμε στην επόμενη ενότητα, που μπορεί να συζητηθεί και σήμερα. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαγεωργόπουλε. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, νομίζω ότι πρέπει να συζητήσουμε σαν πρώτη ενότητα τα τέσσερα πρώτα άρθρα και μετά θα μπορούσαμε να τελειώσουμε σήμερα όλο το βασικό corpus του νομοσχεδίου πλην θα παρακαλούσα να έχουμε το άρθρο 12 για αύριο, όχι γιατί είναι το μεγάλο θέμα, αλλά υπάρχει ένα πρόβλημα και το είπαμε στην Διαρκή Επιτροπή, και σίγουρα δεν μετεφέρθη. 

Υπάρχει μεγάλο έλλειμμα στο βασικό σώμα του νομοσχεδίου "τροποποιημένων και καταργουμένων διατάξεων". Ούτε οι μισές δεν είναι. Αντιλαμβάνεσθε ότι έχουμε μία δυσχέρεια να συλλέξουμε όλες αυτές. Και επειδή είναι ένα ζήτημα το οποίο αγγίζει το ΥΠΕΧΩΔΕ, ας αφήσουμε το άρθρο 12 για αύριο με τις τροπολογίες και να τελειώσουμε τις δύο ενότητες σήμερα. 

ΠΡΟΕΔΡΟΣ (Απόστολος Κακλαμάνης): Υπάρχει αντίρρηση να προχωρήσουμε σε τρεις ενότητες; 

ΠΟΛΛΟΙ ΒΟΥΛΕΥΤΕΣ: 'Οχι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Επομένως, να πούμε από το άρθρο 1 μέχρι και το άρθρο 4 το πρώτο κεφάλαιο, εν συνεχεία το δεύτερο κεφάλαιο πλην του άρθρου 12 και αύριο το άρθρο 12 και τις τροπολογίες. 

Ο κ. Κουράκης έχει το λόγο. 

ΙΩΑΝΝΗΣ ΚΟΥΡΑΚΗΣ: Κυρίες και κύριοι συνάδελφοι, στη χθεσινή συνεδρίαση μιλήσαμε επί της αρχής για το νέο κεφάλαιο που ανοίγεται στο θέμα της αντιμετώπισης της εργατικής κατοικίας και μάλιστα αναφερθήκαμε και στα κύρια χαρακτηριστικά του νομοσχεδίου. Σήμερα στην κατ'άρθρο συζήτηση θα εξετάσουμε αναλυτικά τις διατάξεις του νομοσχεδίου. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

'Ετσι, με το παρόν νομοσχέδιο και με το άρθρο 1 που συζητάμε τώρα υπάρχει η νέα καινοτομία, όπου ο εργαζόμενος έχει τη δυνατότητα της επιλογής λύσεων, αφού πρέπει να τονίσουμε για άλλη μια φορά ότι συμπληρωματικά παρεμβαίνει ο Οργανισμός, δεν καταργούνται τα άλλα στεγαστικά προγράμματα που υπήρχαν και οι άλλες δραστηριότητες για να καλύψει τις μεγάλες στεγαστικές ανάγκες των εργαζομένων. Και αυτά μπορει να τα υλοποιήσει με σύγχρονους χρηματοπιστωτικούς θεσμούς, όπως είναι το λήζινγκ και να προγραμματίσει σύμφωνα με τις δυνατότητές τους. 

'Ετσι, παρέχεται η δυνατότητα στον ΟΕΚ με το άρθρο 1 να εκμισθώνει κατοικίες στους δικαιούχους με ιδιαίτερα χαμηλό μίσθωμα -προσδιορίζεται το 1/400 του κόστους κατασκευής- και μπορούν μετά από παρέλευση πενταετίας ή το αργότερο δεκαετίας από την ενοικίαση να αποκτήσουν την κυριότητα της κατοικίας στην αρχική τιμή κοστολόγησης, καταβάλλοντας μάλιστα το υπόλοιπο της τιμής μετά την αφαίρεση του ποσού των ενοικίων. 

'Ετσι, μ' αυτές τις νέες ρυθμισεις επιχειρείται και επιδιώκεται να εξασφαλιστεί η δυνατότητα -και είναι πολύ σημαντικό- στους χαμηλόμισθους δικαιούχους του ΟΕΚ να αποκτήσουν τη στέγη την οποία επιθυμούν. Επίσης, το σημαντικό είναι ότι δίδεται η δυνατότητα με το άρθρο αυτό μετεγκατάστασης του δικαιούχου σε άλλη ενοικιαζόμενη κατοικία, σε περίπτωση που τα μέλη της οικογένειας του δικαιούχου αυξηθούν. 

Πρέπει να πούμε ότι η χρηματοδοτική μίσθωση, το λήζινγκ που εισάγει το παρόν νομοσχέδιο σήμερα, είναι ένας νέος θεσμός, που δίνει την ευχέρεια στον ΟΕΚ να παραχωρήσει τη χρήση της κατοικίας και συγχρόνως να παρέχει το δικαίωμα στον εργαζόμενο να αγοράσει με συμβολικό τίμημα στο χρόνο λήξης της μίσθωσης. 

Το άρθρο 2 αναφέρεται σε προγράμματα πώλησης κατοικιών σε δανειολήπτες του ΟΕΚ. Πρέπει να τονίσω ότι είναι μια σοβαρή καινοτομία όπου οριοθετεί το νέο ρόλο του ΟΕΚ. Δεν αντιμετωπίζει, θα έλεγα, περιοριστικά τη στέγαση, αλλά την εντάσσει σε ένα ευρύτερο πεδίο, όπου συνυπάρχουν και άλλες δραστηριότητες. 

'Ετσι δίνει τη δυνατότητα στον ΟΕΚ να πωλήσει κατοικίες στους δανειολήπτες στο πλαίσιο πάντα των δανειοδοτικών προγραμμάτων του οργανισμού. Βέβαια οι τιμές πώλησης θα περιλαμβάνουν το πραγματικό κόστος της κατοικίας χωρίς επιχειρηματικό κέρδος. 

Τι επιδιώκεται άραγε με αυτές τις ρυθμίσεις; Επιδιώκεται κάτι πολύ σημαντικό. Να αποκτήσουν οι δικαιούχοι, με το ποσό του δανείου και ίσως κάποιο σχετικά μικρό συμπλήρωμα, πολύ καλά σπίτια που θα πωλούνται σε τιμές αισθητά χαμηλότερες από τις αντίστοιχες της ελεύθερης αγοράς, δεδομένου ότι το κόστος κατασκευής του ΟΕΚ είναι 20% και 30% χαμηλότερο. 

Σημαντικό, επίσης, είναι ότι διευρύνεται και θα διευρυνθεί κατά πολύ ο αριθμός των δικαιούχων του ΟΕΚ μεσαίων και χαμηλών εισοδημάτων. Επιπλέον το μέτρο αυτό αποτελεί και ένα παράγοντα συγκράτησης των τιμών στην αγορά της κατοικίας. 

'Ερχομαι τώρα στο άρθρο 3. Στη στέγαση των φοιτητών, όπως γνωρίζουμε όλοι, υπάρχει πρόβλημα στις πόλεις που λειτουργούν πανεπιστήμια ή άλλες σχολές τριτοβάθμιας εκπαίδευσης και με τις ρυθμίσεις αυτού του άρθρου προσπαθεί ο ΟΕΚ να ανταποκριθεί σε αυτή την κοινωνική ανάγκη, που όπως είπα και στην τοποθέτησή μου στη συζήτηση επί της αρχής, αν δεν εξασφαλιστεί αυτή, ακυρώνει και στην πράξη την έννοια της δωρεάν παιδείας. 

'Ετσι δίνεται η δυνατότητα στον ΟΕΚ να κατασκευάζει κτίρια σε πόλεις όπου υπάρχει τριτοβάθμια εκπαίδευση, ΑΕΙ ή ΤΕΙ και στη συνέχεια να τα εκμισθώνει για τη στέγαση των σπουδαστών και φοιτητών που φοιτούν σε εκείνες τις σχολές. Πρέπει να τονίσουμε ότι υπάρχει και χρονικό όριο διάρκειας της μίσθωσης που αντιστοιχεί στο χρόνο διάρκειας των σπουδών, προσαυξημένο κατά ένα έτος. 

Επιδιώκεται έτσι να μειωθεί η οικονομική επιβάρυνση που υφίστανται οι οικογένειες από την πληρωμή του ενοικίου, να δημιουργηθούν καλύτερες συνθήκες διαβίωσης για τους φοιτητές και επίσης να μειωθεί η ζήτηση στην ελεύθερη αγορά για την ενοικιαζόμενη κατοικία, στοιχείο και γεγονός που θα οδηγήσει στη γενικότερη μείωση των ενοικίων στην περιοχή. 

'Ομως, κύριε Υπουργέ, είναι γνωστό ότι για να είναι οι φοιτητές οι ίδιοι δικαιούχοι, πρέπει απαραίτητα να έχουν συμπληρώσει ένα ορισμένο χρόνο ή συγκεκριμένες μέρες ασφάλισης που κυμαίνονται ανάλογα με τη σύνθεση της οικογένειάς τους. 'Ομως γνωρίζουμε, ότι οι φοιτητές στη συντρηπτική τους πλειοψηφία, είναι άτομα μεμονωμένα και σύμφωνα με τον κανονισμό του ΟΕΚ, τα μεμονωμένα άτομα για να τύχουν οποιασδήποτε στεγαστικής συνδρομής πρέπει να έχουν τρεις χιλιάδες ένσημα, ανάλογα με τα μέλη της οικογένειας. Εδώ νομίζω ότι πρέπει να το δείτε και να αντιμετωπιστεί καλύτερα, ιδιαίτερα για τους φοιτητές δικαιούχους, διότι δεν είναι δυνατόν ένας φοιτητής να έχει συμπληρώσει τα τρεις χιλιάδες ή τα δύο χιλιάδες ένσημα. 

Εσείς, νομίζω, με τις υπουργικές αποφάσεις μπορείτε να αντιμετωπίσετε αυτό το θέμα και για να υπάρξει ουσιαστική υλοποίηση αυτής της διάταξης, πιστεύω ότι θα πρέπει να μειωθούν οι προϋποθέσεις ανά κατηγορία, τουλάχιστον στο 50%, δεδομένου ότι δεν αποτελεί μόνιμη παροχή. 

Το άρθρο 4 νομίζω ότι είναι εξίσου σημαντικό, διότι δίνεται η δυνατότητα στον ΟΕΚ να παρεμβαίνει σε παλαιούς οικισμούς, τουλάχιστον εικοσιπενταετίας και δίνεται η δυνατότητα να αποκαταστήσει τους κοινόχρηστους χώρους και να αναβαθμίσει έτσι το επίπεδο ζωής των εργαζομένων, παρέχοντας συγχρόνως καλύτερες συνθήκες στους εργαζόμενους και στις οικογένειές τους. 

Επίσης, καθορίζεται και ανώτατο όριο σε ποσοστό 5% του ετήσιου κατασκευαστικού προγράμματος του οργανισμού, που μπορεί να διατίθεται για τα έργα αυτά. 

Με αυτές τις παρατηρήσεις τελείωσα την τοποθέτησή μου για το πρώτο κεφάλαιο, την πρώτη ενότητα των άρθρων. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Η διάταξη του άρθρου 1 δεν είναι καινούρια. Είναι παλιά διάταξη του ν. 2116/93. Το ΦΕΚ λέει 16 Φεβρουαρίου 1993. 'Ηταν το άρθρο 11. 'Οπως είπαμε και στην επί της αρχής συζήτηση, αυτό απετέλεσε τον κορμό του νομοσχεδίου και βάση για πανηγυρισμούς, για εξαγγελίες, οι οποίες κράτησαν πάρα πολύ καιρό. Οι σοφιστικές δικαιολογίες που χρησιμοποίησε ο Υπουργός, ότι αυτή η διάταξη ήταν ανεφάρμοστη και αναγκάστηκαν να φέρουν καινούρια, δεν πείθουν κανέναν και δεν πείθουν πάνω απ' όλα ότι μιλάμε σοβαρά, αν χρησιμοποιούμε τέτοια επιχειρήματα. 

Το άρθρο 11 καταργείται με το άρθρο 16 παράγραφος 5 του σημερινού νομοσχεδίου. Υπάρχει το εξής δηλαδή παράλογο. Με το άρθρο 11 εισάγουμε το θεσμό αυτό της μίσθωσης αγοράς κατοικιών και με το άρθρο 16 παράγραφος 5 καταργούμε τη διάταξη, όπως είχε εισαχθεί με τον ν. 2116/93. Η διάταξη λοιπόν αυτή, το άρθρο 11 του ν. 2116 ήταν πλήρης, αρτία και εφαρμόσιμη. Μη μας λέτε ότι δεν εφαρμοζόταν. Στο κάτω κάτω, αν υπήρχε ένα πρόβλημα υλοποίησής της, ας έμπαινε μία συμπληρωματική διάταξη. Αλλά έτσι όπως ήταν μπορούσε να λειτουργήσει. Ακούστε τι λέει: "Το διοικητικό συμβούλιο του ΟΣΑΕ με ομόφωνη απόφασή του δύναται να μισθώνει αδιάθετες κατοικίες...". Το διοικητικό συμβούλιο, λοιπόν, ορίζει τους όρους και τις προϋποθέσεις με ομόφωνη απόφασή του και υλοποιείται. Απλά πράγματα. Απλώς δεν πρόλαβε να υλοποιηθεί, γιατί μεσολάβησαν έξι μήνες, μετά έπεσε η Κυβέρνηση και έμεινε στο ψυγείο αυτή η διάταξη, γιατί το ΠΑ.ΣΟ.Κ. δεν είχε τη γενναιότητα να την εφαρμόσει μια και δεν προερχόταν απ' αυτό. Και αφού είναι τόσο καλή η διάταξη, γιατί την αφήσατε έξι χρόνια παγωμένη; Γιατί στερήσατε τους εργαζομένους απ' αυτό το μέτρο το οποίο είναι φιλεργατικό και σωστό; Δεν υπάρχουν αναμφίβολα απαντήσεις σοβαρές πλην του ότι το ΠΑ.ΣΟ.Κ. διακατέχεται από συμπλέγματα και δεν εκχωρεί σε άλλους το δικαίωμα να νοιάζονται κι αυτοί για την κοινωνία και τους εργαζομένους εν προκειμένω. 

Και ήταν καλύτερη η διάταξη αυτή γιατί δεν είχε το 1/400 σαν μίσθωμα που προτείνεται σήμερα, αλλά είχε το 1/500, γιατί δεν είχε 3% αναπροσαρμογή κατ' έτος, δηλαδή 50% άνω του πληθωρισμού του τρέχοντος, αλλά είχε 5%, που ήταν το 1/4 του τότε πληθωρισμού. Αυτό τα λέει όλα. 

Από κει και πέρα, όσον αφορά τη διάταξη αυτή διατηρούμε την επιφύλαξή μας, για τις μεγάλες εξουσιοδοτήσεις που ζητάτε με κάθε άρθρο του νομοσχεδίου. 'Εχουμε πει ότι μεσολαβεί μιάμιση εξουσιοδοτική διάταξη για κάθε άρθρο του νομοσχεδίου. Και ναι μεν θα ρυθμιστούν ζητήματα λεπτομερειών, ζητήματα διαδικαστικά, αλλά εσείς βάζετε ουσιαστικά, ουσιαστικότατα κριτήρια, που μπορούν να αλλοιώσουν τη μορφή του νομοσχεδίου, όπως θα ψηφισθεί από τη Βουλή. 

Είπατε, οι κατευθύνσεις είναι συγκεκριμένες. Ναι, οι κατευθύνσεις είναι συγκεκριμένες, αλλά πολλά είναι τα παραδείγματα που ένα κόμμα μόνο, μπορεί να αλλάξει ολόκληρη τη μορφή μιας διάταξης, όπως και το νόημα και το περιεχόμενο. 

Τώρα, όσον αφορά το άρθρο 1, ενώ έχουν περάσει μέρες συζήτησης και στην επιτροπή και στο Τμήμα, δεν έχουμε οικονομικά στοιχεία εσόδων-εξόδων για την εφαρμογή του νέου θεσμού. Τα οικονομικά στοιχεία του Ο.Ε.Κ. όπως τα έχουμε εδώ για το Μάη του '99 είναι ότι ο Ο.Ε.Κ. έχει έσοδα που διαμορφώνονται στο ποσό των είκοσι δύο δισεκατομμυρίων και έξοδα τριάντα οκτώ δισεκατομμυρίων, με ταμειακά διαθέσιμα δέκα δισεκατομμύρια. Δηλαδή, κινείται προς ελλειμματική διαχείριση. 

Θα πρέπει λοιπόν να υπάρχει συγκεκριμένη πρόβλεψη κονδυλίου ή ποσοστού επί του προϋπολογισμού για την εφαρμογή του νέου θεσμού, αυτού του θεσμού που εν πάση περιπτώσει αποφασίσατε με τα πολλά να τον εφαρμόσετε. 

Τώρα, όσον αφορά τη διάταξη θα έπρεπε να είναι λίγο καλύτερη και αν το 1/400 δεν μπορεί να γίνει 1/500 για λόγους δογματικούς, ας αλλάξουμε τα χρονικά περιθώρια. 

Ας μη βάλουμε πέντε συν πέντε, ας βάλουμε πέντε σύν ένα, δηλαδή συνολικά έξι χρόνια βασικής διάρκειας της μίσθωσης, ώστε και το ποσό που θα καταβληθεί εφάπαξ να μικρύνει και να δοθεί μια δυνατότητα να ωριμάσει ο θεσμός και η διαδικασία. 

Επίσης, υπήρξαν επιχειρήματα και από το Κ.Κ.Ε. και είναι σωστά. 'Ενας άνθρωπος που θα πληρώνει το μήνα πενήντα χιλιάδες, εξήντα χιλιάδες, εβδομήντα χιλιάδες ενοίκιο, όπως θα αναπροσαρμοστεί στην πορεία, ένας μισθωτός, ένας εργαζόμενος, που θα βρει ένα εφάπαξ ποσό; Μήπως θα πρέπει να υπάρξουν κάποιες ετήσιες ή εξαμηνιαίες δόσεις; Δεν λέμε να πάει στο διηνεκές, αλλά να υπάρξουν κάποιες ευκολίες, αντί να έχουμε μια εφάπαξ καταβολή, γιατί πολλοί, όταν θα φθάσουν στο μεταίχμιο αυτό, ίσως να μην έχουν τη δυνατότητα να προχωρήσουν. Για να μην μπαίνει λοιπόν η όποια κυβέρνηση είναι τότε σε άλλες ρυθμίσεις -γιατί θα τεθεί το θέμα πάλι και θα τεθεί έντονα- καλό είναι να είμαστε προβλεπτικοί και να λάβουμε από τώρα τα μέτρα μας, να τους δώσουμε μια δυνατότητα με κάποιες δόσεις εξαμηνιαίες ή ετήσιες. 

Επίσης, θα πρέπει να ληφθεί νομοθετική μέριμνα για το τι πρέπει να γίνει σε περίπτωση συστηματικής μη καταβολής του μισθώματος, κακόπιστης διαπιστωμένης, δυστροπίας θα λέγαμε, για να εφαρμόσουμε και το νομικό όρο. Θα υπάρξει διαδικασία έξωσης και διαδικασία αποβολής; Σ' αυτό δεν θα μας βρείτε αντίθετους, θα μας βρείτε οπωσδήποτε σύμφωνους, γιατί οι δύστροποι και κακόπιστοι δικαιούχοι λειτουργούν σε βάρος των λοιπών εργαζομένων των οποίων άλλωστε χρήματα διαχειρίζεται η πολιτεία. 

'Οσον αφορά το άρθρο 2 του νομοσχεδίου που μιλάει για προγράμματα πώλησης κατοικιών θα ήθελα να πω τα εξής. Λέει: "Ο ΟΕΚ μπορεί να πραγματοποιεί προγράμματα κατασκευής οικισμών των οποίων οι κατοικίες διατίθενται, κατά προτεραιότητα...". Και αυτή δεν είναι νέα διάταξη. Είναι το άρθρο 10 του ν. 2116/93. Τι έλεγε αυτό; 'Ελεγε ότι ο Ο.Σ.Α.Ε. είναι δυνατόν, με απόφαση του διοικητικού συμβουλίου και έγκριση του Υπουργού Εργασίας, αδιάθετες κατοικίες που έχει κατασκευάσει, να τις χορηγεί σε δανειοδοτούμενους με πρόγραμμα δανείων και μάλιστα επιδοτουμένου επιτοκίου κλπ. 

Εν πάση περιπτώσει αποφασίσατε, έστω μετά από καθυστέρηση έξι ετών, να την επαναφέρετε. Δική μας διάταξη είναι, δεν μπορούμε να την αρνηθούμε. Ο προβληματισμός που τίθεται είναι αν ο Οργανισμός Εργατικής Κατοικίας έχει τη διοικητική δομή, έχει τη δυνατότητα να παίξει αυτό το ρόλο. Δηλαδή, του ζητάμε ούτε λίγο ούτε πολύ να παίξει ένα ρόλο οιονεί εργολάβου. Χρειάζεται ευελιξία, χρειάζεται κατάλληλες διοικητικές δομές. Αυτές πρέπει να υπάρξουν, προκειμένου να μη μείνει ένα γράμμα κενό περιεχομένου, να μη μείνει μόνο μια διακηρυκτική διάταξη, χωρίς άλλο ενδιαφέρον. 

Προχωρούμε στο άρθρο 3. Απ' όλες τις πλευρές της Βουλής, απ' όλα τα κόμματα πλην του ΠΑ.ΣΟ.Κ. υπήρξαν προβληματισμοί. Υπάρχει ένα ζήτημα, αν ο Οργανισμός Εργατικής Κατοικίας με το μεγάλο βάρος που έχει, της κοινωνικής κατοικίας, μπορεί να μπει και σε άλλα ζητήματα που άπτονται συνταγματικής υποχρέωσης δωρεάν παιδείας, που άπτονται καθ' ύλην αρμοδιότητας του Υπουργείου Παιδείας. Θα υπάρξουν ζητήματα λειτουργικά, όσον αφορά τη διοίκηση και διαχείριση των φοιτητικών εστιών. Ουσιαστικά πρόκειται για φοιτητικές εστίες, οι οποίες θα διοικούνται από τον Ο.Ε.Κ. Υπάρχει η ειδοποιός διαφορά ότι αφορά εργαζόμενους ή παιδιά εργαζομένων. Εργαζόμενοι δεν θα είναι πολλοί, γιατί δεν προλαβαίνει φοιτητής να έχει συμπληρώσει τα ημερομίσθια που απαιτούνται. Πιο πολύ θα ωφεληθούν παιδιά δικαιούχων από αυτόν το θεσμό. Εκτός αν πρέπει να μειωθεί γενναία το ποσό που ο πρωτογενώς δικαιούχος, ο νέος εργαζόμενος θα πρέπει να έχει. Δεν πρέπει να είναι χίλια πεντακόσια, είναι δύσκολο να έχει πέντε χρόνια. Από πότε θα δουλεύει; Από το δημοτικό; 

Να το μειώσουμε γενναία. 'Οσα παιδιά είναι, λίγα, να βοηθηθούν. Πάντως, χωρίς επί της αρχής να έχουμε αντίρρηση, ότι θα πρέπει να στηριχθούν τα παιδιά των εργαζομένων και οι ίδιοι οι εργαζόμενοι, φοβούμαι ότι μπλέκουμε σε άλλα και θα έχουμε δυσκολίες. 

Τώρα στο άρθρο 4. Σίγουρα χρειάζονται κάποιες παρεμβάσεις σε οικισμούς, οι οποίοι παρουσιάζουν μία εικόνα αθλιότητας και δεν κολακεύουν κανένα, ούτε την πολιτεία αναμφίβολα. Θα πρέπει να υπάρξει ένα πρόγραμμα παρέμβασης. Εδώ μπαίνει το μεγάλο ζήτημα της ποιότητας των κατασκευών που το θέσαμε και επί της αρχής και θα πρέπει να γίνει ό,τι είναι δυνατόν, αλλά βέβαια μετά από είκοσι πέντε χρόνια χρειάζονται παρεμβάσεις. Ακόμα και ένα καλό σπίτι έχει ανάγκη από κάποιες παρεμβάσεις. 

Παίρνω -και τελειώνω με αυτό- από την επιστημονική επιτροπή την παρατήρηση και την υιοθετώ και εγώ, ότι η λέξη που είναι στην παράγραφο 3 του άρθρου 4 "που απαιτεί συμφωνία των ιδιοκτητών" ενδεχομένως να ερμηνευθεί σαν ομοφωνία, πράγμα που θα σας βάλει σε μεγάλες δυσκολίες. Θα πρέπει -λέει- να ορισθεί, έτσι ώστε να απαιτείται, αυξημένη ή απλή πλειοψηφία. Το λέει η επιστημονική επιτροπή και το βλέπω απόλυτα λογικό. Δείτε το, μήπως μπορούμε να το βελτιώσουμε. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κατά τη συζήτηση επί της αρχής του νομοσχεδίου αναφερθήκαμε αναλυτικά στα άρθρα τα οποία περιέχονται στην ενότητα, την οποία συζητάμε σήμερα. Και νομίζω ότι τα άρθρα αυτά είναι, ας το πω έτσι, και η καρδιά του νομοσχεδίου. 

Οι διακηρύξεις της Κυβέρνησης, οι επανειλημμένες, οι οποίες υπάρχουν και στην εισηγητική έκθεση και παρουσιάστηκαν από τις ομιλίες του κυρίου Υπουργού, αλλά και των εκπροσώπων της κυβερνητικής Πλειοψηφίας για δήθεν διεύρυνση των δυνατοτήτων των εργαζομένων να αποκτήσουν στέγη, είναι διακηρύξεις χωρίς αντίκρυσμα. Δεν είναι τίποτα άλλο, παρά διακηρύξεις που έρχονται να καλλιεργήσουν για μία ακόμα φορά τις αυταπάτες στους εργαζόμενους ότι θα αποκτήσουν φθηνή στέγη. Και τα στοιχεία τα οποία αναφέραμε κατά τη χθεσινή συζήτηση επί της αρχής είναι συγκεκριμένα. 

Για το άρθρο 1 σημαίνει ότι, για να μπορέσει ο εργαζόμενος να αγοράσει την κατοικία αυτή θα πρέπει να έχει στην άκρη ένα πολύ μεγάλο κομπόδεμα, πράγμα αδύνατον στις σημερινές συνθήκες με τη λιτότητα, η οποία για χρόνια ολόκληρα εφαρμόζεται στη χώρα μας και ροκανίζει το εισόδημα των εργαζομένων, όπως επίσης και με την ανεργία η οποία υπάρχει. 

Συνεπώς, μόνο οι χαμηλόμισθοι και τα μεσαία εισοδήματα των μισθωτών δεν θα ωφεληθούν από αυτές τις διατάξεις. Και όχι μόνο δεν θα ωφεληθούν από τις διατάξεις των άρθρων 1 και 2, αλλά αντίθετα θα συναντήσουν και ακόμα μεγαλύτερες δυσκολίες, γιατί η συνέχιση αυτής της τακτικής να χτίζεται και να παραδίδεται ο ίδιος αριθμός κατοικιών, αλλάζοντας τον τρόπο διανομής, τι αποτέλεσμα θα έχει; Να δοθούν τελικά στους δικαιούχους με τα άλλα προγράμματα, την κλήρωση κλπ., ακόμη λιγότερα σπίτια. 'Οταν -το είπα και χθες- πεντακόσια κατασκευάζονταν στην τετραετία, πεντακόσια θα κατασκευαστούν και πάλι. Αν αφαιρέσετε τις κατοικίες, οι οποίες θα διανεμηθούν με τα άρθρα 1 και 2, αυτό σημαίνει ότι θα διανεμηθούν λιγότερα σπίτια με τη διαδικασία της κλήρωσης. 

Συνεπώς, οι διακηρύξεις αυτές είναι απατηλές και έρχονται για να καλλιεργήσουν μόνο και μόνο αυταπάτες στους εργαζόμενους. Δεν αντιμετωπίζουν το ουσιαστικό πρόβλημα της στέγης και κάναμε βέβαια συγκεκριμένες αναφορές στη χθεσινή συζήτηση επί της αρχής, την αύξηση των πόρων του Οργανισμού Εργατικής Κατοικίας, την αύξηση της εργοδοτικής εισφοράς, την αύξηση της κρατικής επιχορήγησης, που είναι καθηλωμένη στα εκατό εκατομμύρια (100.000.000) δραχμές για δεκαετίες τώρα. Δηλαδή, κυριολεκτικά εξευτελιστικά επίπεδα. 'Οπως επίσης και συγκεκριμένη πρόταση όσον αφορά τους δικαιούχους της στεγαστικής συνδρομής του οργανισμού. 

Θα ήθελα να σταθώ λίγο στο άρθρο 3, το οποίο προσπαθεί να παρουσιαστεί σαν μία ρύθμιση με κοινωνική ευαισθησία. Κάθε άλλο. Το είπα και χθες, αν ψάξουμε βαθύτερα να δούμε, μόνο κοινωνική ευαισθησία δεν περιέχει. Γιατί; Γιατί στην ουσία έρχεται να υπονομεύσει το δικαίωμα της δωρεάν παιδείας. 

Το στεγαστικό είναι το μεγαλύτερο βάρος που καλούνται να σηκώσουν οι οικογένειες που σπουδάζουν τα παιδιά τους. Η παραπαιδεία και το στεγαστικό είναι αυτά που δυναμιτίζουν κυριολεκτικά τη δωρεάν παιδεία. Είναι η μάστιγα για τις εργατικές οικογένειες, για τους εργαζόμενους. Τείνουν να καταλήξουν τη δωρεάν παιδεία τύποις μόνον δωρεάν. 

Εάν πραγματικά υπάρχει η βούληση να εξασφαλιστούν άνετες συνθήκες για να βοηθηθούν οι εργατικές οικογένειες η λύση δεν είναι μέσα από τη ρύθμιση που προωθεί το νομοσχέδιο το οποίο έρχεται να δώσει -αν θα το κάνουν τελικά μετά τις εκλογές- διαμερίσματα με ενοίκιο αλλά ανέγερση νέων φοιτητικών εστιών οι οποίες θα παρέχουν δωρεάν στέγαση και όχι με ενοίκιο που προβλέπει το νομοσχέδιο στα παιδιά των εργαζομένων. Εδώ όμως τι κάνετε; Εδώ έρχεσθε και κάνετε μία ρύθμιση απαλλάσσοντας ουσιαστικά το κράτος από την υποχρέωσή του να διασφαλίζει προϋποθέσεις και συνθήκες για πραγματικά δωρεάν δημόσια παιδεία. Δηλαδή, με τα χρήματα του ΟΕΚ και δεν είναι βέβαια η μοναδική περίπτωση του νομοσχεδίου, είναι και άλλες περιπτώσεις έρχεσθε να κάνετε μνημόσυνο με ξένα κόλυβα. Αυξήστε τα κονδύλια για την ανέγερση φοιτητικών εστιών ώστε να καλυφθούν οι ανάγκες στέγασης των φοιτητών. Και επαναλαμβάνω δωρεάν και όχι με ενοίκιο. Και θα πω και κάτι άλλο ακόμα. Η ρύθμιση αυτή η οποία προωθείται μέσα από το άρθρο 3 ανοίγει και επικίνδυνους δρόμους. Πάει να μεταθέσει υποχρεώσεις του κράτους στις πλάτες των εργαζομένων με έμμεσο τρόπο φορτώνοντάς τα στον Οργανισμό Εργατικής Κατοικίας, αλλά όχι μόνο αυτό, αλλα ανοίγει το δρόμο για την επιβολή ενοικίου και στους φοιτητές που στεγάζονται σήμερα στις φοιτητικές εστίες. Δίνουν το άλλοθι για την επιβολή ενοικίου και σ' αυτή την κατηγορία των φοιτητών. Γνωρίζουμε όλοι μας τις προσπάθειες που από χρόνια καταβάλλονται για να περάσει αυτό που όμως σκοντάφτει στην αντίσταση του φοιτητικού κινήματος. 

Εμείς δεν μπορούμε να συμφωνήσουμε με τέτοιες ρυθμίσεις. 

ΠΡΟΕΔΡΕΥΩΝ (Νικόλαος Κατσαρός): 'Εχω την τιμή να ανακοινώσω στο Τμήμα ότι ο Πρόεδρος του Συνασπισμού κ. Κωνσταντόπουλος ορίζει ως Κοινοβουλευτική Εκπρόσωπο την κ. Στέλλα Αλφιέρη, η οποία έχει και το λόγο. 

ΣΤΥΛΙΑΝΗ ΑΛΦΙΕΡΗ: Σήμερα θα μιλήσουμε για τα άρθρα του νομοσχεδίου. Πιστεύω, κύριε Υπουργέ, ότι με τους ίδιους πόρους δεν μπορούμε να κάνουμε επέκταση στεγαστικής πολιτικής ούτε βέβαια με τη νέα κατοικία αλλά πολύ περισσότερο, παρ' όλο που επιχειρείται στο πρώτο άρθρο, ούτε σε μεγαλύτερες ομάδες πολιτών. 

Εμείς θα περιμέναμε αυτό το νομοσχέδιο να είχε νέες πηγές εσόδων που πουθενά δεν καταγράφονται. 

Στο άρθρο 1 υπάρχει μία διάθεση που πιστεύω ότι είναι προεκλογική. Μπαίνω σ' αυτόν τον πειρασμό όχι από την πλευρά του Συνασπισμού αλλά από την πλευρά της ίδιας της Κυβέρνησης, γιατί και στο θερινό Τμήμα αλλά και τους επόμενους μήνες θα έχουμε κατάθεση προεκλογικών νομοσχεδίων τα οποία δυστυχώς δεν θα έχουν περιεχόμενο. 

Πρώτα απ' όλα υπάρχει μια διάθεση να αναπτυχθεί μια καινούρια αντίληψη στεγαστικής πολιτικής και να επεκταθεί σε κάποιες ομάδες που πραγματικά έχουν ανάγκη. Το μεμπτό στοιχείο που υπάρχει είναι ότι πουθενά δεν έχουμε καινούριους πόρους που θα ενισχύσουν αυτήν τη στεγαστική πολιτική. 

Το δεύτερο στοιχείο είναι ότι πουθενά δεν καταγράφονται οι ομάδες συγκεκριμένα και με ποια κριτήρια θα μπορούσαν να εργαστούν σ' αυτό το πρόγραμμα στεγαστικής πολιτικής που εξαγγέλλει η Κυβέρνηση. 

Επίσης ένα άλλο θέμα είναι ότι μπαίνει στη ζωή μας και στη ζωή της προεκλογικής καμπάνιας το θέμα του λήζινγκ. Εδώ έτσι όπως διαμορφώνονται τα πράγματα, δεν μπορεί ένας μεσαίος εργαζόμενος -γιατί αν μιλάμε για υψηλόμισθους εργαζόμενους πιστεύω ότι μπορούν να αντιμετωπίσουν το πρόβλημα της στέγασής τους γιατί εμάς μας ενδιαφέρουν και εσάς, κύριε Υπουργέ, πιστεύω, οι χαμηλότερες τάξεις- δεν μπορεί με ένα ποσό των δέκα εκατομμυρίων δραχμών να μπει σ' αυτό το πρόγραμμα λήζινγκ. 

Πιστεύω ότι είναι ένα πυροτέχνημα που δεν υπάρχουν οι τεχνικές προδιαγραφές. 

Επίσης, δεν υπάρχει η δυνατότητα από το ίδιο το Υπουργείο, δηλαδή δεν υπάρχουν οι μηχανισμοί για να στηρίξουν ένα τέτοιο πρόγραμμα. Και μην μου πείτε ότι με την υπάρχουσα υποδομή θα μπορούμε να επεκταθούμε σ' αυτές τις καινούριες αγορές. 

Στο άρθρο 2 δεν έχω να προσθέσω τίποτα διότι αναφέρεται σε παλαιότερα νομοσχέδια. 

Το άρθρο 3 αναφέρεται στη στέγαση φοιτητών δικαιούχων ΟΕΚ. Διαβάζοντας προσεκτικά το άρθρο -και εμείς σαν Συνασπισμός πιστεύουμε στα προγράμματα για τη δωρεάν στέγαση φοιτητών- βλέπουμε ότι υπάρχει ένα πρόβλημα πολύ σημαντικό. Πρώτα απ' όλα είναι μια εξαγγελία που δεν έχει υποδομή. Γιατί ο ΟΕΚ για να φθάσει σε όλη την Ελλάδα αντιμετωπίζει μεγάλες δυσκολίες γιατί δεν υπάρχει και το υπάρχον προσωπικό. Αυτό θα το συζητήσουμε όμως παρακάτω. 

'Αρα, λοιπόν, υπάρχει ένα σοβαρό θέμα ότι εξαγγέλλετε, κύριε Υπουργέ, κάτι χωρίς να υπάρχει η υποδομή στήριξής του. 

Το δεύτερο θέμα είναι ότι αυτήν τη στιγμή βάζετε κάποια ημερομίσθια αντιμετωπίζοντας το φοιτητή σαν εργαζόμενο. Ξέρετε πολύ καλά ότι δεν είναι εργαζόμενος, και ξέρετε πολύ καλά ότι πρέπει να υπάρξει μία συνεργασία με το Υπουργείο Παιδείας. Ξέρετε επίσης πολύ καλά ότι αυτό που προαναγγέλλετε θέλει τουλάχιστον είκοσι χρόνια για να υλοποιηθεί. 

'Αρα, λοιπόν, είναι μία προεκλογική εξαγγελία χωρίς περιεχόμενο. Ας κρίνουμε όμως αυτήν την προεκλογική εξαγγελία και ας δούμε μερικά πράγματα. Ποια είναι τα κριτήρια; 

Στα νομοθετήματα που έρχονται στο Κοινοβούλιο πρέπει να κατατίθενται και συγκεκριμένα κριτήρια. Αυτό το ρουσφέτι μας έχει ταλανίσει ολόκληρη τη ζωή. Και ξέρουμε πολύ καλά ότι κάποια στιγμή για να προσεγγίσει κάποιος φοιτητής τις φοιτητικές εστίες περνά από όλα τα πολιτικά γραφεία. 

Καλό θα είναι, λοιπόν, να υπάρχει ένα νομοθέτημα που να βάζει συγκεκριμένα κριτήρια και καλό θα είναι να ξεκινήσει από σας, γιατί το Υπουργείο Παιδείας δεν ενδιαφέρεται προφανώς γι' αυτό το θέμα και το χρησιμοποιεί για δικούς του λόγους. 

Δεύτερον, πιστεύω ότι το θέμα των ενσήμων δεν πρέπει να απασχολήσει το σημερινό νομοθέτημα. Και τρίτον, θα πρέπει να δούμε την υπάρχουσα κατάσταση των φοιτητικών εστιών σήμερα. Τι μέτρα θα πάρουμε; Γιατί θα πρέπει να ξέρετε ότι οι εγκαταστάσεις αυτές είναι άθλιες. 

Εγώ θα θεωρήσω ειλικρινή τη διάθεση της Κυβέρνησης απέναντι στους φοιτητές και ρωτώ τι θα κάνετε με την υπάρχουσα κατάσταση, πριν ξεκινήσει το νέο αυτό πρόγραμμα. Επαναλαμβάνω ότι εμείς σαν Συνασπισμός στηρίζουμε το πρόγραμμα αυτό και θα έρθουμε με πολλές ερωτήσεις για να σας πούμε πότε το έχετε υλοποιήσει και αν το έχετε υλοποιήσει. 

'Ερχομαι στο άρθρο 4. Υπάρχουν παρεμβάσεις για τη βελτίωση της ποιότητας ζωής στους οικισμούς του ΟΕΚ. Εμείς κύριε Υπουργέ, θα καταθέσουμε δύο συγκεκριμένες προτάσεις που θα σας διευκολύνουν. 

Το ένα ζήτημα είναι ότι υπάρχει ένα ανάλογο νομοσχέδιο στο ΥΠΕΧΩΔΕ που λέει, ότι η σύμφωνη γνώμη απαιτεί το 75% για τις αναπλάσεις. Οπότε μπορεί να ισχύσει εδώ το ίδιο πράγμα. Δηλαδή, να έχουμε τη σύμφωνη γνώμη 75% των κατοίκων στην πολυκατοικία. 

Εδώ όμως θα πρέπει να δούμε δύο θέματα. Δεν πρέπει να βάλουμε μόνο το ζήτημα του κοινόχρηστου χώρου γιατί υπάρχει σοβαρό θέμα, για τους κοινόχρηστους χώρους στην Αττική. Ναι, μεν μπορεί να εκσυγχρονίσουμε τον κοινόχρηστο χώρο της Αττικής αλλά μπαίνει σοβαρό θέμα στον εσωτερικό χώρο και αυτό είναι κάτι που πρέπει να το δούμε. Εγώ προτείνω ότι θα μπορούσαμε να το συζητήσουμε και με κάποιες προϋποθέσεις δανειοδότησης ή πρέπει να υπάρξουν συγκεκριμένα μέτρα. Πρέπει δε να δούμε ότι στις εργατικές κατοικίες και συγκεκριμένα στη Φιλαδέλφια, δεν μπορεί να υπάρξουν κοινόχρηστοι χώροι διότι είναι χτισμένες σε υποβαθμισμένες περιοχές. 'Αρα, θα πρέπει να δούμε πως θα αντιμετωπιστεί αυτό το θέμα των ανθρώπων διότι υπάρχουν αρκετές χιλιάδες άνθρωποι που κάθονται εκεί. Οι συνθήκες είναι απαράδεκτες για ένα ευνομούμενο κράτος το 2000. 

'Αρα, εμείς λέμε πρώτον, κοινόχρηστους χώρους με 75% σύμφωνη γνώμη των οικιστών. 

Δεύτερον, θα πρέπει να δούμε ειδικά τους κοινόχρηστους χώρους στην Αττική, που εμείς προτείνουμε ότι δεν μπορεί να υπάρξει πρόγραμμα εκσυγχρονισμού και κοινόχρηστου χώρου στις υπάρχουσες πολυκατοικίες της Αττικής. 

Το τρίτο θέμα είναι ότι εκεί που υπάρχει δυνατότητα κοινόχρηστων χώρων στην περιφέρεια, αυτό το θέμα να αντιμετωπισθεί και να λυθεί μέσα από το υπάρχον νομοσχέδιο. 

Εμείς, κύριε Υπουργέ, προτείνουμε και κάτι άλλο. Εσείς λέτε εδώ μέχρι το 5% του ετήσιου κατασκευαστικού προγράμματος του Ο.Ε.Κ. Εμείς λέμε ότι πέρα από τους κοινόχρηστους χώρους, θα πρέπει να δούμε και τους εσωτερικούς χώρους. Αλλά μέχρι το 5% πιστεύω ότι δεν πρέπει να χρειάζεται υπουργική απόφαση. Δηλαδή, κάπου και σεις να απελευθερωθείτε και να φροντίζετε το γενικότερο θεσμικό πλαίσιο, παρά να είστε μέσα στις διαδικασίες τις γραφειοκρατικές. Από το 5% και πάνω μέχρι το 10% που εμείς προτείνουμε, να υπάρξει υπουργική απόφαση που να καθορίζει τους όρους και όλα αυτά. 

Νομίζω ότι οι Υπουργοί πρέπει κάποια στιγμή να αρχίζουν να απελευθερώνονται απ' αυτά τα γραφειοκρατικά μέτρα, γιατί πιστεύω ότι τότε θα λειτουργήσει ουσιαστικά και το θεσμικό πλαίσιο, αλλά θα λειτουργήσει ουσιαστικά και η νομοθεσία, θα ελεγχθούν και οι διατάξεις που εμείς σ' αυτό το νομοσχέδιο ψηφίζουμε. 

Προτείνω, λοιπόν, μέχρι το 5% να μη χρειάζεται υπουργική απόφαση. Υπάρχει ένα διοικητικό συμβούλιο που μπορεί και έχει τη γνώμη και την ευθύνη και μπορεί να ελέγξει τα πράγματα. Kαι από κει και πέρα πάνω από το 5% μέχρι το 10% που εγώ προτείνω, να υπάρχει υπουργική απόφαση. 

Τελειώνοντας, θέλω να σας πω ότι είναι ένα νομοσχέδιο που δεν λύνει κανένα ζήτημα στεγαστικής πολιτικής. Με την υπάρχουσα δομή αντί να εκσυγχρονίζει τον Ο.Ε.Κ., που πρέπει να βάλουμε το ζήτημα του εκσυγχρονισμού της δημόσιας υπηρεσίας, απλώς επισημαίνει μερικά πράγματα, δείνει κάποιες αρμοδιότητες, αλλά δεν υπάρχει καμία τεχνική υποδομή που αυτές οι αρμοδιότητες θα μπορούν να στηριχθούν και να έχουμε ένα καθαρό αποτέλεσμα. 

Κύριε Υπουργέ, είπατε χθες για το θέμα της στέγασης των τσιγγάνων. Είναι ένα θέμα πάρα πολύ σημαντικό και πιστεύω, ότι είναι μία κηλίδα στον πολιτισμό μας. Δεν χρειάζεται απόφαση και να καταχωρηθεί εδώ. Εγώ θέλω να σας πω ότι υπάρχουν πολλοί σκηνίτες τσιγγάνοι που ζουν στα πόδια μας. Και υπάρχει ένα τρομερό θέμα, κάθε λίγο και λιγάκι ο κάθε δήμαρχος, με βίαια μέσα προσπαθεί να εκδιώξει τσιγγάνους που ζουν εκεί τριάντα, σαράντα χρόνια χωρίς να είναι ευθύνη δική τους. Από τη μεριά της πολιτείας πρέπει να αντιμετωπισθεί το θέμα. Και γίνομαι συγκεκριμένη. Υπάρχουν οικισμοί τσιγγάνων στο Χαλάνδρι, στην Αγία Παρασκευή. Πρέπει να δούμε προγράμματα στέγασης αυτών των τσιγγάνων. Υπάρχουν στο Ηράκλειο Κρήτης, υπάρχουν και στη Θεσσαλονίκη, υπάρχουν πολλοί. Πρέπει να δούμε προγράμματα στέγασης. Και θα ήθελα, κύριε Υπουργέ, μία δέσμευση, μία δήλωση πολιτικής βούλησης προς αυτήν την κατεύθυνση, πώς θα αντιμετωπίσετε αυτό το θέμα. 'Ηδη αυτές οι περιπτώσεις που σας λέω, τρέχουν. Για να πείσουμε τους δημάρχους να μην τους διώξουν βίαια και από την άλλη μεριά βλέπουμε μία κλειστή πολιτεία να μην παίρνει μέτρα σ' αυτήν την κατεύθυνση. 

Εγώ λοιπόν, κύριε Υπουργέ, θέλω μία δέσμευση ή έκφραση πολιτικής βούλησης προς αυτήν την κατεύθυνση. 

Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο ειδικός αγορητής του ΔΗ.Κ.ΚΙ. κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Είπαμε και χθες ότι στο άρθρο 1 πραγματικά δημιουργείται μία εμπορική σχέση μεταξύ του δικαιούχου στεγάσεως και του Ο.Ε.Κ. Είναι ο εργολάβος, αλλά σημασία έχει ότι αυτός τα δίνει δύο φορές. Θα δώσει δηλαδή το 1%, τη συνδρομή του, 0,75% δίνει ο άλλος που εκμεταλλεύεται τα πάντα. Και μετά θα δώσει και για το ενοίκιο, θα δώσει και για την αγορά. 

'Οσον αφορά τον καθορισμό του ενοικίου, το 1/400, αυτό δεν μπορεί να είναι λιγότερο από σαράντα χιλιάδες (40.000) με την προσαύξηση. Και αν έχει και μεγαλύτερη αύξηση και υπερβεί τη δαπάνη των δεκαπέντε εκατομμυρίων (15.000.000), τότε θα πει με δεκαπέντε εκατομμύρια (15.000.000) δεν μπορούσαμε να κάνουμε σπίτι. Θα φθάσει σαράντα, σαράντα πέντε, πενήντα και μπορεί και πενήντα πέντε χιλιάδες το μήνα. Στα πέντε χρόνια είναι δυόμισι, τρία εκατομμύρια. Πού θα τα βρει στα πέντε χρόνια; 'Οταν πληρώνει ενοίκιο σαράντα πέντε, πενήντα χιλιάδες, θα βρει στα τρία χρόνια άλλα δώδεκα, δεκατρία εκατομμύρια για να πληρώσει το σπίτι; Δεν γίνονται αυτές οι δουλειές. Αυτές είναι προεκλογικές φιέστες, που έγιναν μόνο και μόνο ότι δήθεν τους δίνουμε σπίτια, τους εξυπηρετούμε κλπ. Δεν μπορεί να τα πληρώσει. Είναι δεδομένο ότι ύστερα από πέντε χρόνια θα δίνει πενήντα με πενήντα πέντε χιλιάδες. Τι θα φάει; Πού είναι και τα σπίτια αυτά; Θα είναι δίπλα από την εργασία του; Και άμα είναι στους Θρακομακεδόνες και ο άλλος δουλεύει στην Ελευσίνα τι θα γίνεται; Θα πάει να πάρει σπίτι στους Θρακομακεδόνες; Μία ελεύθερη λειτουργία σχέσης εμπορικής μεταξύ εκείνων που καλούνται δήθεν να στεγαστούν και της εξαγγελίας αυτής, η οποία είναι μία ψευδαίσθηση ότι μπορεί να ανταποκριθεί στα πράγματα. 

Και δεν είναι μόνο αυτό. Είναι ότι σε αυτήν την περίπτωση θα μένουν αυτά στη διάθεση των δικαιούχων και δεν θα πηγαίνουν να τα παίρνουν. Και εδώ δεν καθορίζετε πόσα θα κληρώνουν, πόσα θα είναι στο μίσθωμα και πόσα θα είναι για αγορά. Το άρθρο 1 είπαμε ότι δεν το ψηφίζουμε. 

'Οσον αφορά το αρθρο 2, τα προγράμματα ας τα κρίνουν. Δεν μπορούμε να πούμε όχι στα προγράμματα πώλησης κατοικιών. Εκείνο που έχει σημασία είναι και πάλι έστω και αυτό κατά το ήμισυ να είναι καλό. Λέτε: "Με αποφάσεις του Υπουργού Εργασίας και Κοινωνικών Ασφαλίσεων, που εκδίδονται μετά από γνώμη του Δ.Σ. του Ο.Ε.Κ., καθορίζονται η διαδικασία, τα κριτήρια προτεραιότητας, οι δικαιούχοι κλπ." Και εδώ πάλι σε κάθε περίπτωση που πάμε να κάνουμε και ένα καλό, κρατάμε την πισινή να κομματικοποιήσουμε την υπόθεση, να δώσουμε πλέον εμείς το χέρι σε εκείνους και να τους πούμε: "Ακούστε, έχουμε προεκλογική περίοδο, εδώ είναι. Θα πάρετε βέβαια τα λεφτά, αλλά από την άλλη μεριά θα τα καθορίσουμε, μη φοβηθείτε. Δώστε μας εδώ την έγκριση τη λαϊκή και από εκεί και πέρα να είσθε ήσυχοι ότι θα κάνουμε τη δουλειά μας." Με αποφάσεις του Υπουργού Εργασίας και Κοινωνικών Ασφαλίσεων. Εδώ και τώρα θα έπρεπε να τους πει -έστω και αν δεν το ψηφίζουμε το άρθρο- ότι αυτά είναι τα κριτήρια, αυτό είναι το περιεχόμενο της απόφασης που θα βγάλει ο Οργανισμός Εργατικής Κατοικίας. Τι του λέμε "σε κρατάμε στο χέρι για τα ένσημα, για το ένα, για το άλλο"; 

Είναι δουλειές κομματικής εκμετάλλευσης. Παρά ταύτα, όμως, ας το αντιληφθουν οι εργαζόμενοι, να κάνουν τη δουλειά τους και να πάρουν το δάνειο. 

'Αρθρο 3, στέγαση φοιτητών δικαιούχων Ο.Ε.Κ.: Πόσοι είναι οι φοιτητές των δικαιούχων; Το νούμερο πείτε μας. Δώστε μας ένα νούμερο φοιτητών των δικαιούχων να δούμε πόσοι είναι αυτοί. Να δούμε συμφέρει να γίνουν σπίτια για τους φοιτητές των δικαιούχων; Και τι θα πληρώνουν αυτοί; Τι θα χαλάσουμε γι' αυτά; Οι άλλοι που δεν είναι δικαιούχοι θα πηγαίνουν στα σπίτια αυτά ή θα είναι ένα σπίτι με πενήντα, εκατό δωμάτια και θα είναι οι δικαιούχοι δέκα; Τι δουλειές είναι αυτές; Αυτά είναι παραμύθια. Εν όψει των εκλογών λεμε ότι θα φτιάξουμε σπίτια για τους φοιτητές των δικαιούχων. Να δώσετε επιδότηση -όπως γίνεται στη Γαλλία και όπως το εφήρμοσε τότε ο Μιττεράν και ακόμα ισχύει ακόμα- και να του δώσετε το ενοίκιό του και να το αφήσετε το άλλο. Και αφού λέτε ότι θα φτιάξετε σπίτια για τους δικαιούχους, να φτιάξετε σπίτια για τους δικαιούχους. Δώστε λεφτά να πάνε να ενοικιάσουν οι φοιτητές των δικαιούχων το σπίτι, να έχουν την ελάφρυνση, διότι οι γονείς τους πληρώνουν το 1% και να πάνε, αν έχουν τις προϋποθέσεις, να πάρουν εκείνοι σπίτια. Τι θα φτιάξετε για τους φοιτητές; Δηλαδή εάν είναι το 1/10 των φοιτητών θα δημιουργήσετε μία πολιτεία από φοιτητές; Γιατί δεν φτιάχνετε φοιτητικές εστίες; Και πώς επεμβαίνετε στο Υπουργείο Παιδείας; Ποια είναι η δωρεάν παιδεία; 

Και όπως είπε και ο κ. Κανταρτζής, πράγματι εκείνοι που είναι στις φοιτητικές εστίες φοιτητές των δικαιούχων και είναι δωρεάν μετά θα τους πείτε: "Ξέρετε, για εσάς δεν ισχύει το δωρεάν στις φοιτητικές εστίες. Γυρίστε πίσω να πληρώνετε, στα σπίτια που φτιάξαμε για τους φοιτητές των δικαιούχων. Είναι κοινωνική δικαιοσύνη κλπ." Με τέτοια τερτίπια δεν γίνονται εκλογές. Γίνονται μνημόσυνα στα νεκροταφεία. 

Δεν το δεχόμαστε, λοιπόν, γιατί είναι ειρωνεία, είναι εμπαιγμός στη νοημοσύνη των φοιτητών και των φοιτητών των δικαιούχων και όλων των φοιτητών της Ελλάδος και της έννοιας της λειτουργίας της δωρεάν παιδείας. 

'Οσον αφορά το άρθρο 4, να γίνουν οι τροποποιήσεις, δηλαδή, η αναδιάρθρωση των κοινοχρήστων χώρων κλπ., οι άνθρωποι να ζήσουν. Γιατί δεν τους λέτε από τώρα τι θα πληρώσουν; Ποια η συμμετοχή τους; Τι θα πληρώσετε εσείς για τους κοινόχρηστους χώρους, για να έχουν μία πλατεία, να έχουν οξυγόνο, να δημιουργηθούν εγκαταστάσεις, μια καλή λειτουργία της συνοικίας; Τι θα πληρώσετε; Γιατί δεν το λέτε; Και λέτε ότι με απόφαση του Υπουργού θα καθορισθεί το ποσό της συμμετοχής. Να τους έχετε και εδώ μέσα. Τι θα πληρώσετε; Πείτε μας. 

Και ένα άλλο: 'Ολα πάλι με εξουσιοδότηση. Εν πάση περιπτώσει ας το καταλάβουν οι ίδιοι. Επειδή εμείς δεν μπορούμε να έχουμε αντίρρηση για την αναμόρφωση των οικισμών και των πολυκατοικιών αυτών, οπωσδήποτε δεν μπορούμε να πούμε όχι. Ας έχουν το μυαλό τους ότι στα χέρια και πάλι τους κρατάτε, το τι θα πληρώσετε. Στο κάτω-κάτω αναλόγως, αν είναι κάποια συνοικία που σας ψηφίζει, θα τα πληρώσετε. Σε άλλη περιοχή μπορεί να βγάλετε άλλη απόφαση να πληρώνουν εκείνοι. Αναλόγως με το τι φρονήματα έχουν. 

ΠΡΟΕΔΡΕΥΩΝ (Νικόλαος Κατσαρός): Ο κ. Νάκος έχει το λόγο. 

ΑΘΑΝΑΣΙΟΣ ΝΑΚΟΣ: Κύριε Πρόεδρε, το παρόν σχέδιο νόμου, μας δόθηκε την τελευταία στιγμή. Γι' αυτό θα πω και δύο πράγματα επί της αρχής. 

Πιστεύω ότι το νομοσχέδιο αυτό μας παραπέμπει σε παλιές εποχές, γιατί χρησιμοποιεί λογικές που πιστεύαμε ότι είχαν ξεπερασθεί. 

Αφ' ετέρου δείχνει τον πανικό της Κυβέρνησης μια και αφήνονται τόσα παράθυρα για τα περίφημα ρουσφέτια. Θυμίζει άλλες εποχές και θυμίζει ΠΡΟΜΕΤ και άλλες εταιρείες του δημοσίου όπου έκανε τον επιχειρηματία το δημόσιο, μια που μετατρέπει σε επιχειρηματία τον ΟΕΚ. Λέει η εισηγητική έκθεση "δυνατότητα πώλησης κατοικιών από τον ΟΕΚ. Πραγματικό κόστος χωρίς επιχειρηματικό κέρδος". 

Δεν μας έφερε ο κύριος Υπουργός ένα συγκριτικό στοιχείο για να δούμε ποιο επιτέλους είναι το πραγματικό κόστος των κατοικιών, επικαιροποιημένο όπως λέει μέσα στην εισηγητική έκθεση. Ας μας δώσει μερικά παραδείγματα να δούμε γιατί το κόστος κατασκευής για τον ΟΕΚ είναι 20% έως 30% λιγότερο. Πληρώνει φόρο ο ΟΕΚ; 'Εχει γενικά έξοδα ο ΟΕΚ; Τα οικόπεδα περιλαμβάνονται στο κόστος κατασκευής και πώς θα προσδιορίζεται; Μαζί με το οικόπεδο ή χωρίς το οικόπεδο; Αυτά είναι ερωτηματικά στα οποία πρέπει να απαντήσει ο κύριος Υπουργός, γιατί αλλιώς θα αποδείξει αυτό το οποίο είναι σχεδόν βεβαιότητα σε μας, πως ή δεν ξέρει τι του γίνεται με τον ΟΕΚ και με αυτά που έχουν κατασκευαστεί μέχρι σήμερα ή παραποιεί τα στοιχεία, προκειμένου να δημιουργήσει εντυπώσεις και να περάσει αυτό το κατά τη γνώμη μου απαράδεκτο νομοσχέδιο. 

Ποια ποιότητα κατασκευής μας είπε και ο κύριος Υπουργός και κάποιοι άλλοι. Ξέρετε, κύριε Υπουργέ, ότι στο Βόλο στις τελευταίες κατοικίες που παραδόθηκαν πήγαν οι άνθρωποι και άλλαξαν τα υδραυλικά, τα ηλεκτρικά, τα πλακάκια, έφτιαξαν καινούρια σπίτια; Τα μισά σπίτια τα ξανάφτιαξαν στην Αγία Παρασκευή του Βόλου. Ρωτήστε αν υπάρχει κάποιο σπίτι που δεν έχει ξαναγίνει. 

Στεγαστικό πρόγραμμα φοιτητών. Ξαναγίνεται επιχειρηματίας ο ΟΕΚ. Μετά από ημέρες δόξας του κράτους που έκανε τον επιχειρηματία, εδώ ο ΟΕΚ προσπαθεί να μπει και στο θέμα της φοιτητικής στέγασης. Γιατί δεν συμμετέχει ο ΟΕΚ στα προγράμματα στέγασης των φοιτητών που έχουν τα πανεπιστήμια; Δεν είναι δυνατόν να υπάρξει φοιτητής με οχτακόσια μεροκάματα, με τις εξετάσεις τις οποίες περνάει ή αιώνιος φοιτητής θα είναι αυτός που θα το δικαιούται ή δεν ξέρω τι είδους φοιτητής θα είναι. 

Γιατί να μην υπάρχει επιχορήγηση από τον ΟΕΚ για τα παιδιά των δικαιούχων που σπουδάζουν; 'Ολα αυτά γίνονται όπως καταλαβαίνετε για να ανοίξει ακόμα ένα παράθυρο για προεκλογικά ρουσφέτια, όπου κάποιοι θα μπορούν να τακτοποιούνται μια που τα κριτήρια όχι μόνο διαφανή και αντικειμενικά δεν είναι όπως λέει η εισηγητική έκθεση, αλλά αντίθετα είναι διάτρητα. Ούτε νύξη για υπουργικές αποφάσεις δεν γίνεται και ξέρουμε πλέον όλα αυτά τα χρόνια πώς γίνονται αυτά. 

Θα σας πω ένα παράδειγμα. Ειδικό κεφάλαιο αλληλεγγύης, διαγραφή χρεών. Με ποια κριτήρια θα διαγραφούν τα χρέη από κάποιες κατηγορίες πολιτών, ιδίως σε μία περίοδο έξι μήνες προ των εκλογών; 

Τελειώνοντας, πιστεύω ότι το νομοσχέδιο είναι επιστροφή στο "παλιό καλό ΠΑ.ΣΟ.Κ.", στις παλιές μεθόδους του ΠΑ.ΣΟ.Κ. και το μόνο που δείχνει είναι πανικό της Κυβέρνησης. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης. Απών, διαγράφεται. 

Εξαντλήθηκε ο κατάλογος των ομιλητών. 

Κύριε Υπουργέ, έχετε το λόγο. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Θα κάνω μερικές παρατηρήσεις σε αυτά που είπαν οι συνάδελφοι και μερικές προσθήκες σύμφωνα με τις προτάσεις τους, που νομίζω ότι βελτιώνουν το όλο ζήτημα. 

Η συζήτηση επικεντρώθηκε -και παίρνω αφορμή από αυτά που είπε τελευταία ο κ. Νάκος- σε κάποιες κακοτεχνίες που παρατηρούνται στην κατασκευή των διαμερισμάτων ή των οικισμών. 'Οπως ξέρετε ο οργανισμός αναθέτει σε εργολάβους. 'Οπως και στον ιδιωτικό τομέα δεν αποκλείω το γεγονός σε κάποιες κατοικίες να υπάρχουν προβλήματα. Είναι σήμερα εδώ ο πρόεδρος του ΟΕΚ και τον έχω παρακαλέσει να σημειώσει και να εξετάσει όλες τις περιπτώσεις που αναφέρατε. 

ΑΘΑΝΑΣΙΟΣ ΝΑΚΟΣ: Τα έφτιαξαν οι άνθρωποι τώρα. 

Αλλά είναι αυτονόητο, κύριε συνάδελφε, ότι είμαι στη διάθεσή σας και εγώ και ο οργανισμός ανά πάσα στιγμή, αν δεν έχουμε από τους ίδιους καταγγελίες και αναφορές για να δούμε αν κάποιοι έχουν εκτελέσει σωστά τις συμβάσεις που έχουν υπογράψει με τον ΟΕΚ. 

ΝΙΚΟΛΑΟΣ ΠΑΠΑΦΙΛΙΠΠΟΥ: Σας ανέφερα χθες καταγγελίες για την περιοχή μου. 

ΠΡΟΕΔΡΕΥΩΝ (Νικόλαος Κατσαρός): Κύριε Παπαφιλίππου, σας παρακαλώ. Μπορούσατε να ζητήσετε το λόγο να πείτε ό,τι θέλετε. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Υπάρχει κανένας ιδιαίτερος λόγος; Γιατί δεν ήρθατε τόσον καιρό στο γραφείο μου να μου το πείτε; Γιατί τόσον καιρό δεν μου καταθέσατε μία αίτηση αναφοράς για να το ψάξει ο Οργανισμός Εργατικής Κατοικίας αλλά με αφορμή ένα νομοσχέδιο το φέρνετε; 

ΝΙΚΟΛΑΟΣ ΠΑΠΑΦΙΛΙΠΠΟΥ: Καταγγελία έκανε το Εργατικό Κέντρο της περιοχής μου. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Θέλετε να ξεφεύγουμε από την ουσία; 

ΝΙΚΟΛΑΟΣ ΠΑΠΑΦΙΛΙΠΠΟΥ: Χθες τα είπαμε. 

ΠΡΟΕΔΡΕΥΩΝ (Νικόλαος Κατσαρός): Κύριε Παπαφιλίππου, σας παρακαλώ. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Είναι κοινοβουλευτική τακτική αυτή; Προσπαθώ με ευπρέπεια και ηρεμία να απαντήσω στα ζητήματα. Φέρτε τα να τα δούμε. Τι άλλο να σας πω; Να σας δώσω απάντηση σήμερα για την Πτολεμαϊδα; 

ΝΙΚΟΛΑΟΣ ΠΑΠΑΦΙΛΙΠΠΟΥ: Μα, το ξέρετε από χθες. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Και έπρεπε χθες το βράδυ στη μία η ώρα να βρω τι έγινε στην Πτολεμαϊδα; 'Ελεος, κύριε Παπαφιλίππου. 

ΝΙΚΟΛΑΟΣ ΠΑΠΑΦΙΛΙΠΠΟΥ: Σας είπαμε για τις καταγγελίες. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ να μη γράφεται τίποτα από τις διακοπές του κ. Παπαφιλίππου. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Η ανευθυνολογία έχει όρια. Αν θέλετε να κάνετε καλά τη δουλειά σας, έπρεπε να με είχατε ενημερώσει. 

ΝΙΚΟΛΑΟΣ ΠΑΠΑΦΙΛΙΠΠΟΥ:... 

ΠΡΟΕΔΡΕΥΩΝ (Νικόλαος Κατσαρός): Κύριε Παπαφιλίππου, πρέπει να εφαρμόσω τον Κανονισμό; 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Με υπομονή ακούω όλους τους συναδέλφους, εξετάζω όλα τα αιτήματα. Αλλά δεν μπορείτε να θέτετε ένα αίτημα και την ίδια στιγμή να ζητάτε απάντηση. Είναι αδιανόητο αυτό. Είπα να εξετάσω εκείνη τη συγκεκριμένη περίπτωση. Και είναι αυτονόητο ότι οι ευθύνες δεν είναι στον οργανισμό, είναι στους εργολάβους. Στον οργανισμό είναι στο βαθμό που δεν έχει κάνει καλά την επίβλεψή του. Αυτό θα το δούμε μέσα από τη διοίκηση για να εντοπίσουμε πού είναι οι ευθύνες. Αλλά μπαίνουμε κάθε φορά στις κακοτεχνίες που παρατηρούνται σε ένα διαμέρισμα για να ακυρώσουμε νομοθετικές παρεμβάσεις ή για να μη συζητήσουμε για την προοπτική ενός οργανισμού; 

ΑΘΑΝΑΣΙΟΣ ΝΑΚΟΣ: 'Οχι, να μας πείτε οι κακοτεχνίες πόσο στοίχισαν. 

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Θα σας απαντήσω. 

Υπήρξαν κάποια ζητήματα και οι κριτικές επικεντρώθηκαν σε ορισμένα σημεία. 

'Οσον αφορά το άρθρο 1 θα τονίσω για άλλη μια φορά ότι αυτό το άρθρο λειτουργεί συμπληρωματικά. 'Οπως είπα και στην αρχή ανοίγει νέους ορίζοντες σε σχέση με ό,τι σήμερα κάνει ο οργανισμός. 'Αρα, συνυπάρχει με το θεσμό των κληρώσεων. Και είναι αυτονόητο ότι δίνει μεγαλύτερες και περισσότερες δυνατότητες σε ανθρώπους που μέσω αυτής της μεθόδου θέλουν να αποκτήσουν δικό τους σπίτι. Και αυτό προστατεύει και τα συμφέροντα του οργανισμού γιατί είναι φυσικό ότι τα ενοίκια και τα μισθώματα εισπράττονται αμέσως και αν υπάρχει δυστροπία υπάρχει έξωση. Και ταυτόχρονα, βάζει ανθρώπους αμέσως μέσα στα σπίτια με τριάντα πέντε χιλιάδες το μήνα για εκατό τετραγωνικά τουλάχιστον για πέντε χρόνια. Και έτσι πρέπει να το δούμε. 

Υπήρξε ένα ζήτημα σε σχέση με το άρθρο 2 και τη δυνατότητα του οργανισμού να κτίζει ή να διαθέτει από τα σπίτια που έχει σε κάποιους που θα πάρουν δάνειο και θα αγοράσουν από τον ίδιο. Αυτό είναι φανερό ότι δεν απευθύνεται μόνο όπου υπάρχει οργανωμένη δόμηση. Αυτό μπορεί να γίνει και σε οικόπεδα που θα κτισθεί μια πολυκατοικία ή κάποια διαμερίσματα μέσα σε έναν υπάρχοντα οικισμό, για να φύγουμε σιγά-σιγά και από τη λογική της γκετοποίησης. Ούτως ή άλλως έχουμε ξεφύγει με την ποιότητα των οργανισμών. Κτίζονται με άλλες προδιαγραφές. 'Εχουμε ξεφύγει από τις πολυκατοικίες. Πάμε σε διώροφα, πάμε σε μονοκατοικίες και κυρίως πάμε σε επαρχιακές πόλεις. Φύγαμε από τις μεγάλες πόλεις και κάνουμε μία αποκέντρωση. Φτιάχνουμε πολύ ωραία σπίτια. Και δεν είναι το πράγμα όπως παλαιότερα σε σχέση με τους πρόσφυγες κλπ. Και θα επανέλθω σε αυτό για να κάνουμε μία προσθήκη. Σήμερα, οι εργαζόμενοι που το δικαιούνται δεν είναι μόνο ο βιομηχανικός εργάτης ή ο οικοδόμος. Είναι και ο τραπεζοϋπάλληλος, όσοι είναι ασφαλισμένοι στο ΙΚΑ. Σε κάθε περίπτωση έχω δώσει οδηγίες στο διοικητικό συμβούλιο σε μικρά χωριά να μην κτίζουν αλλά αν μπορούμε να βρίσκουμε παραδοσιακά κτίρια ή παλιά σπίτια, να ανακαινίζονται στα χωριά και στους οικισμούς για να δίνουμε αυτά στους εργαζόμενους, έστω και αν μας στοιχίζουν περισσότερο. 

Βλέπετε ότι ο οργανισμός μέρα με τη μέρα αναζητεί νέες διεξόδους ώστε να μπορούμε να ανταποκριθούμε καλύτερα στις απαιτήσεις των πολιτών. 

Υπάρχει το ζήτημα σε σχέση με τα διαμερίσματα που πάμε να δώσουμε σε κάποιους φοιτητές. Τόνισα ότι αυτό είναι ένα συμπληρωματικό μέτρο. Δεν πρόκειται να πάμε να κτίσουμε καινούριες φοιτητικές εστίες. Είναι αυτονόητο ότι ο οργανισμός μπορεί να αναζητήσει να κατασκευάσει σπίτια μέσα στους οικισμούς για να μην πάμε σ' αυτήν τη γκετοποίηση. Κανείς δεν τον περιορίζει να πάμε σε παραδοσιακές μορφές. Αυτό είναι μία κατεύθυνση της πολιτικής που δοκιμάζεται στην πράξη και μέσα από τα διαθέσιμα κάθε φορά οικόπεδα. Ούτε θέλουμε να ξεχωρίσουμε τα παιδιά των εργαζομένων από κάποια άλλα. Πολλές φορές όμως υπάρχουν ανάγκες. 

Εδώ υπάρχει μία ανάγκη σε σχέση με το μίσθωμα. Δεν θα μπορεί να είναι παραπάνω από το 1/3 αυτού που υπάρχει σήμερα στην αγορά. Είναι αυτονόητο ότι αυτά τα μισθώματα ούτως ή άλλως θα είναι συμβολικά. Μέσα δε υπάρχει η εξουσιοδοτική διάταξη για τους όρους και τις προϋποθέσεις. 

Κάνουμε την παρέμβαση σε σχέση με τους κοινόχρηστους χώρους. Θα σας διαβάσω μετά την τροποποίηση. Αυτό θα το επεκτείνουμε για να μην είναι μόνο σε παλαιούς οικισμούς του ΟΕΚ, αλλά να πάμε και σε οικισμούς που έχει κτίσει η Πρόνοια, γιατί πάρα πολλοί οικισμοί δεν έχουν δοθεί μέσα από τον οργανισμό και γι' αυτό υπήρξε αυτή η σύγχυση με τη συνάδελφο κ. Αλφιέρη. Εδώ πάμε να κάνουμε μία παρέμβαση για να διαμορφώσουμε τον περιβάλλοντα χώρο. Δεν μπορούμε να μπούμε μέσα στην κάθε ιδιοκτησία. 

Είναι σωστή δε η παρατήρηση που κάνατε, κύριε Παπαγεωργόπουλε. Αν όμως προσέξατε, λέει παρακάτω σε σχέση με τις συμφωνίες, ότι η συμφωνία παρέχεται σύμφωνα με όσα προβλέπονται από τον οργανισμό της πολυκατοικίας, για το υπό πραγματοποίηση έργο. Δεν μπορούμε να κάνουμε και κάτι διαφορετικό. Δεν μπορούμε να τους αναγκάσουμε. 'Οπως ξέρετε οι κανονισμοί των πολυκατοικιών προβλέπουν κάποιες αυξημένες πλειοψηφίες προκειμένου να γίνουν κάποια κοινόχρηστα έργα. Δεν μπορούμε διαφορετικά να μπούμε σώνει και καλά στο σπίτι κάποιου και να το φτιάξουμε, γιατί είναι δικό του πλέον. Γι' αυτό παλεύουμε να τους βοηθήσουμε μέσα από συμφωνίες. Αν δεν το θέλουν ή οι περισσότεροι είναι δύστροποι, τότε έχασαν. Θα πάμε δια της βίας να τους φτιάξουμε τα σπίτια; Δεν γίνεται, αλλά πρέπει να ανακαινίσουμε κάποιες περιοχές που δεν μπορούν να τις ανακαινίσουν οι κάτοικοι γιατί είναι πρόσφυγες, φτωχοί άνθρωποι και διότι οι δήμοι επικαλούνται το ότι δεν μπορούν να μπουν μέσα. 

Νομίζω, λοιπόν, ότι αυτή η διάταξη βοηθά. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μπορούν να κάνουν προκαταρκτικές συμβάσεις με τους δήμους; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ναι, προβλέπεται σαφέστατα. 

'Οσον αφορά τα θέματα των τσιγγάνων υπάρχει κάποια σύγχυση. Αν δικαιούνται να πάρουν σπίτια μπαίνουν και στην κλήρωση κλπ. Δεν υπάρχει κανένα πρόβλημα. Εμείς θα ξεκινήσουμε ένα πιλοτικό πρόγραμμα από τους Σοφάδες της Καρδίτσας. Πέρα από αυτό όμως είναι θέμα πρόνοιας που αφορά το Υπουργείο Υγείας και όχι τον ΟΕΚ. 

Κατά συνέπεια, προτείνω να κάνουμε τις εξής τροποποιήσεις: Στο άρθρο 3, στην παράγραφο 1 στο τέλος να προσθέσουμε "στις περιπτώσεις αυτές το καταβλητέο μηνιαίο μίσθωμα δεν μπορεί να υπερβαίνει το 1/3 της τρέχουσας μισθωτικής αξίας του μισθίου." Μπορεί να είναι παρακάτω, αλλά όχι παραπάνω. Ταυτόχρονα στην παράγραφο 2, εκεί που λέει "καθορίζονται οι όροι και οι προϋποθέσεις της μίσθωσης, τα κριτήρια προτεραιότητας μεταξύ των δικαιούχων" βάζουμε κόμμα και συνεχίζουμε "τα απαιτούμενα ημερομίσθια, το ύψος του μισθώματος και η διάρκεια". Βέβαια, βγαίνει από το νόημα, αλλά θέλω να είμαστε σαφείς ότι θα καθοριστούν τα ημερομίσθια μιας και κυρίως πάμε να δώσουμε σε παιδιά που έχουν δουλέψει πριν πάνε στο πανεπιστήμιο, αλλά και σε παιδιά δικαιούχων με προτεραιότητα. 

Στο άρθρο 4, στην πρώτη παράγραφο, στη δεύτερη σειρά μετά τη φράση "πριν από είκοσι πέντε χρόνια..." να προσθέσουμε "καθώς επίσης και σε οικισμούς που δημιουργήθηκαν στα πλαίσια ειδικής στεγαστικής μέριμνας της πολιτείας για ευπαθείς ομάδες πολιτών", ώστε να μπορεί ο οργανισμός να κάνει προγραμματικές συμβάσεις για να κάνει αναμορφώσεις και ανακαινίσεις αυτών των παλαιών οικισμών. 

Σας ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, κατ'αρχήν θα παρακαλούσα τον κατά τα άλλα ήπιο Υπουργό να προσέχει λίγο τις εκφράσεις του, γιατί είναι δεύτερη συνεχόμενη μέρα σήμερα που επιτίθεται κατά συναδέλφων οι οποίοι κάνουν τη δουλειά τους. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κάνουν τη δουλειά τους; 

ΘΕΟΔΩΡΟΣ ΔΑΜΙΑΝΟΣ: Βεβαίως κάνουν τη δουλειά τους! 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Λυπάμαι! 

ΘΕΟΔΩΡΟΣ ΔΑΜΙΑΝΟΣ: 'Οταν σας λένε τα προβλήματα της περιοχής, κάνουν τη δουλειά τους. Και εν πάση περιπτώσει, αν είσθε τόσο δύσκολος να δεχθείτε μια διακοπή η οποία είναι κάτι συνηθισμένο μέσα στη Βουλή, μάλλον έχετε πολύ καιρό στο Υπουργείο και πρέπει να γυρίσετε στη Βουλή να δείτε πώς λειτουργεί. Αφήστε τα τώρα αυτά. Δεν είσθε του στυλ αυτού και δεν ξέρω γιατί το κάνετε. Η δημιουργία εντυπώσεων καιρός είναι να σταματήσει σ' αυτήν την Αίθουσα! 

Από εκεί και ύστερα θετικές είναι οι όποιες αλλαγές κάνατε, αλλά τα πρώτα τέσσερα άρθρα του νομοσχεδίου είναι τα άρθρα τα οποία "εισάγουν" τις νέες δραστηριότητες του οργανισμού. 'Ομως, πουθενά δεν φαίνεται ότι αυξάνονται τα έσοδα του οργανισμού. Ακόμα και ο προϋπολογισμός του νομοσχεδίου το μόνο σημαντικό κόστος που έχει είναι ένα δισεκατομμύριο (1.000.000.000) δραχμές εφάπαξ για διάταξη που είναι μετά το άρθρο 4. 

Αλήθεια, με τι λεφτά θα τα κάνετε αυτά; Θα κάνετε τελικώς ό,τι μέχρι σήμερα γίνεται. Αν μέχρι σήμερα κτίζατε ή δανείζατε σε χίλιους δικαιούχους, πάλι θα κτίζετε και θα δανείζετε σε χίλιους δικαιούχους. 'Αρα, άνθρακας ο θησαυρός! 'Η θα περικόψετε από άλλα προγράμματα ήδη ισχύοντα ή δεν πρόκειται να κάνετε τίποτα καινούριο. 

Κύριε Υπουργέ, κάποια στιγμή θα πρέπει να ξεκαθαρίζουμε τι ψηφίζουμε, αυτά που λέτε ή αυτά που γράφετε; Γιατί πάλι σήμερα επαναλάβατε ότι δεν είναι πρόθεση του οργανισμού και βέβαια και του Υπουργείου να φτιάξει κτίρια που θα στεγάζονται φοιτητές, αλλά μέσα σε άλλα κτίρια να βάλει φοιτητές. Εδώ, όμως, το άρθρο 3 λέει σαφώς, ότι ο οργανισμός θα κατασκευάζει κτίρια δικά του, αυτοτελή, δεν λέει ότι θα παίρνει διαμερισματάκια. Θα φτιάξει ένα κτίριο. Αυτό είναι το γκέτο. Αν αυτό δεν είναι γκέτο, τότε ποιο είναι; 'Οταν σε ένα κτίριο θα βάλετε μόνο εργαζόμενους φοιτητές, αυτό είναι γκέτο. 

Κάποια στιγμή θα πρέπει να μας το ξεκαθαρίσετε, τι θα γίνεται, δηλαδή, μ' αυτά τα σπίτια εάν σε συγκεκριμένες χρονικές περιόδους στη συγκεκριμένη περιοχή δεν υπάχουν τόσοι δικαιούχοι; Θα το νοικιάζετε σε άλλους; Θα μπαίνουν άλλοι δικαιούχοι; 

Χθες πάλι, όταν ανέφερα το θέμα της πωλήσεως των κατοικιών σε δανειολήπτες, είπατε ότι δεν είναι πρόθεσή σας να φτιάξετε γκέτο. 'Εχω μπροστά μου τα Πρακτικά που με διακόψατε, λέγοντας ότι πρέπει να διαβάζω το νομοσχέδιο γιατί δεν είναι αυτό που εννοείτε. Σας έλεγα, ότι τώρα θα κτίζει ο οργανισμός κατοικίες και εκεί υποχρεωτικά θα μένουν εργάτες, μόνο δικαιούχοι του Οργανισμού Εργατικής Κατοικίας. Οι "αυθαίρετες", λοιπόν, ερμηνείες βγαίνουν απ' ό,τι "αυθαίρετα" έχετε γράψει μέσα στο άρθρο, όπου λέτε συγκεκριμένα ότι ο Οργανισμός θα πραγματοποιεί προγράμματα κατασκευής οικισμών των οποίων οι κατοικίες διατίθενται κατά προτεραιότητα σε δικαιούχους δανειολήπτες. Δεν λέτε ούτε για αγορά διαμερισμάτων μέσα σε υπάρχουσες πολυκατοικίες ή οικισμούς, αλλά μιλάτε για δημιουργία ενός ακόμα γκέτο. 'Ολη η φιλοσοφία αυτού του νομοσχεδίου είναι η γκετοποίηση του εργάτη. Δεν ξέρω αν θα είναι καλύτερα τα διαμερίσματα που τώρα πάτε να τους προσφέρετε, αμφιβάλλω αν θα είναι φθηνότερα, αλλά σίγουρα θα είναι σε γκέτο. 

Κύριε Υπουργέ, έρχομαι τώρα και σε ορισμένα νομοτεχνικά. 

Ρίξτε μια ματιά στο άρθρο 1 παράγραφος 3. Λέει: "'Οσοι ενταχθούν στις διατάξεις των παραγράφων 1 και 2 του άρθρου". Και καλά η παράγραφος 1, αλλά η παράγραρος 2 δεν σημαίνει τίποτα, δεν έχει κανένα νόημα αυτό που βάλατε. Η παράγραφος 2 λέει ποια θα είναι η απόφασή σας. Η παράγραφος 1 λέει ποιοι εντάσσονται. Αυτοί που θα νοικιάσουν. Είναι περιττή η αναφορά στην παράγραφο 2 και νομίζω πως είναι και νομοτεχνικά λάθος. 

Στο άρθρο 3 μιλάτε για δικαιούχους ή παιδιά δικαιούχων. Και το ερώτημα που έχω, κύριε Υπουργέ, αν δεν κάνω λάθος είναι ότι δικαιούχος είναι όποιος δεν έχει τύχει στεγαστικής αποκατάστασης. Από την ώρα που έτυχε στεγαστικής αποκατάστασης, παύει να είναι δικαιούχος. 'Αρα, εάν οι γονείς του φοιτητή έχουν πάρει σπίτι στην Αθήνα και αυτός είναι φοιτητής στην Καρδίτσα δεν θα μπορεί να μπει στη φοιτητική εστία; Δείτε το και διευκρινίστε το. 

(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Aκόμη στο άρθρο 4 σωστή η παρέμβαση που κάνετε, όμως εδώ υπάρχουν θέματα όπως ο καθορισμός του κόστους και της συμμετοχής του ιδιώτη από το διοικητικό συμβούλιο του ΟΕΚ. Το διοικητικό συμβούλιο του ΟΕΚ θα καθορίζει με δική του αυθαίρετη απόφαση το πόσο θα συμμετάσχω εγώ για την επισκευή του σπιτιού μου το οποίο εσείς έρχεσθε να το κάνετε; Το έξω μέρος, βέβαια, γιατί το μέσα δεν έχει καμία αξία ή μάλλον εκεί δεν μπαίνετε όχι δεν έχει καμία αξία. 

Και επ' ευκαιρία εδώ έχετε δυο παραγράφους 4 στο άρθρο 4. Καλό είναι να τις αναριθμήσετε. Δύο παράγραφοι 4 είναι λίγο δύσκολο να υπάρχουν. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σε ποιο άρθρο; 

ΘΕΟΔΩΡΟΣ ΔΑΜΙΑΝΟΣ: Στο άρθρο 4 έχετε παράγραφο 4 και μετά ξανά παράγραφο 4. Εκεί, λοιπόν, στη δεύτερη παράγραφο 4 στο τέλος, δηλαδή, του άρθρου λέτε ότι η συνολική δαπάνη για τα έργα αυτά ορίζεται στο 5% του ετήσιου κατασκευαστικού προγράμματος του ΟΕΚ. Εγώ θεωρώ ότι είναι παράλογο διότι συμμετέχει και ο ιδιοκτήτης ο δικαιούχος. 'Αρα, η συμμετοχή του οργανισμού θα πρέπει να είναι μέχρι το 5% του προγράμματος του ΟΕΚ. Διότι έτσι λέτε 5% του προγράμματος του ΟΕΚ, αλλά δεν υπολογίζετε τα χρήματα τα οποία θα πληρώσουν υποχρεωτικά οι δικαιούχοι. 'Αρα, περιορίζεται το ποσό το οποίο ο ΟΕΚ βάζει ως συμμετοχή. Αν αυτή είναι η πρόθεσή σας διευκρινίστε το ότι έτσι το θέλετε. 'Ομως, επαναλαμβάνω ότι είναι τελείως παράλογο να καθορίζει ο ΟΕΚ από μόνος του το ποσοστό συμμετοχής των ιδιοκτητών. Αν μη τι άλλο θα πρέπει σε τέτοια περίπτωση να συμμετέχει εκπρόσωπός τους ο οποίος θα συμφωνήσει ή όχι. Δεν το λέτε αυτό. Λέτε: "Για την πραγματοποίηση των έργων των προηγουμένων παραγράφων, οι ιδιοκτήτες συμμετέχουν κατά ορισμένο ποσοστό επί του κόστους κατασκευής των έργων αυτών, το οποίο καθορίζεται με απόφαση του διοικητικού συμβουλίου του ΟΕΚ". Δεν λέτε ότι συμμετέχουν στην απόφαση. Συμμετέχουν μόνο στο κόστος. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Ζήτησα το λόγο, κύριε Πρόεδρε, μόνο και μόνο για να σχολιάσω μία τροποποίηση την οποία έκανε ο κύριος Υπουργός στο άρθρο 3 την οποία εμφανίζει σαν βελτίωση του νομοσχεδίου και κατοχύρωση των φοιτητών οι οποίοι θα στεγαστούν στα διαμερίσματα τα οποία υποτίθεται ότι θα κατασκευαστούν από τον οργανισμό. Βέβαια δεν αλλάζει στην ουσία το θέμα. Οι παρατηρήσεις τις οποίες κάναμε τόσο κατά τη συζήτηση επί της αρχής όσο και επί των άρθρων παραμένουν γιατί είναι παρατηρήσεις ουσίας. Εδώ πέρα όμως και με την τροποποίηση που κάνετε, δεν επιλύεται κανένα ζήτημα. Τι λέτε συγκεκριμένα; Το μίσθωμα δεν μπορεί να είναι ανώτερο του 1/3 της τρέχουσας μισθωτικής αξίας του μισθίου. Και ερωτώ: Ποιος καθορίζει την τρέχουσα μισθωτική αξία του μισθίου; Πώς θα καθοριστεί η τρέχουσα μισθωτική αξία του μισθίου; Λάστιχο είναι. Επομένως, σας αφήνει δρόμους να καθορίζεται κατά το δοκούν η αξία του μισθίου και συνεπώς να καθορίζονται και τα ενοίκια. Είναι δώρο άδωρο ουσιαστικά έτσι όπως γίνεται η τροποποίηση. Αυτό μόνο το σχόλιο γιατί κατά τα άλλα επαναλαμβάνω οι παρατηρήσεις μας παραμένουν όσον αφορά την ουσία του άρθρου 1, του άρθρου 2, του άρθρου 3. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο για προτασσόμενη δευτερολογία. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ζητώ συγγνώμη για το αίτημά μου να μιλήσω εκ των υστέρων αλλά πήγα να ψηφίσω επάνω. Είναι οι παράλληλες υποχρεώσεις που έχουμε. 

Αναμφισβητήτως, κύριοι συνάδελφοι, εμπεριέχεται ένα βαθύτερο πνεύμα νέων μορφών στα προγράμματα του Οργανισμού Εργατικής Κατοικίας. Αυτό θα πρέπει να το εκτιμήσουμε, να το αξιολογήσουμε αναλόγως. Οι λεπτομέρειες που συνιστούν το οικοδόμημα κάθε άρθρου και των αντίστοιχων διατάξεών του είναι ένα πρόβλημα αναμφισβήτητα, πού θα βρεθούν τόσα λεφτά, πόσος χρόνος χρειάζεται για να γίνουν κ.λπ. Είναι λογικοί προβληματισμοί. 

Δεν είναι ύποπτη η εξαγγελία, κύριε Πρόεδρε. Η εξαγγελία περιέχει ένα βαθύτερο πνεύμα εκσυγχρονισμού του Οργανισμού Εργατικής Κατοικίας. Και τα τέσσερα άρθρα που συζητούμε που αρθρώνονται στις διατάξεις των καλυπτομένων θεμάτων, πιστεύω ότι συγκροτούν ένα νέο πνεύμα διεύρυνσης και εμπλουτισμού των δραστηριοτήτων του ΟΕΚ, επιβαλλομένης της διευρύνσεως από τις νέες εποχές, τις πολλαπλές ανάγκες και τις δικαιολογημένες απαιτήσεις των εξυπηρετουμένων και συνδεομένων με τον oργανισμό πολιτών. 

Το άρθρο 1 καθορίζει τις λεπτομέρειες της μίσθωσης και της πώλησης στους δικαιούχους με συνυπολογισμό των μισθωμάτων. Είναι μια διάταξη εμπλουτισμένη με ανάλογο πνεύμα ευαισθησίας και κοινωνικής αντιλήψεως. Δεν μπορούμε αυτό να το αμφισβητήσουμε. 

Το άρθρο 2, τα προγράμματα πώλησης των κατοικιών. Γιατί, δηλαδή, ο oργανισμός όταν έχει τέτοια εμπειρία, τέτοιον πλούτο εμπειρίας δοκιμασμένης σαράντα πέντε-πενήντα χρόνια, να στερηθεί αυτής της αρμοδιότητας που του διευρύνει την ικανότητα και την κοινωνική του προσφορά; 

Η στέγαση των φοιτητών είναι μία έκφραση ευαισθησίας, μία έκφραση ευθύνης για ένα ουσιώδες πρόβλημα που αντιμετωπίζουν οι φοιτητές. Από τη μια μέρα στην άλλη δεν μπορούν να γίνουν αυτά τα πράγματα. Το ότι, λοιπόν, δεν μπορούν αύριο το πρωί να χτιστούν τα οικοδομήματα που θα εξασφαλίσουν τη λειτουργία αυτή, δεν σημαίνει ότι αναιρείται η αξία του πνεύματος και της ευαισθησίας. Οι παρεμβάσεις του τετάρτου άρθρου στα παλιά κτίρια και στα κτίρια των ειδικών κατασκευών για ειδικές ανάγκες κλπ. με την προσθήκη που έκανε ο κύριος Υπουργός. Νομίζω ότι εξυπηρετείται μια κοινωνική ανάγκη. Βέβαια δεν θα φθάσει το κράτος και στο σημείο να κάνει τον καθαριστή. Ο καθένας είναι υπεύθυνος για το εσωτερικό του σπιτιού του. Αλίμονο, δηλαδή, να παίρνει αυτήν την πατρική πλέον καθολικότητα η αντίληψη του κράτους. Το κράτος βοηθά, σχεδιάζει, δίνει τα πλαίσια, δίνει τις ευκαιρίες και συντρέχει τους φτωχούς και τους αδύνατους. 

Ψηφίζω και τα τέσσερα άρθρα. 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος να μιλήσει επί της ενότητας των άρθρων αυτών. 

Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, η παρατήρηση που έκανε ο συνάδελφος κ. Δαμιανός είναι σωστή. Πρέπει η παράγραφος 4 να γίνει 5 γιατί αναγράφεται δύο φορές ως 4. 

Θέλω σ' αυτό το σημείο να καταθέσω τρεις πίνακες που μου ζήτησαν οι κύριοι συνάδελφοι χθες σε σχέση με τη συνολική πορεία των προγραμμάτων του Οργανισμού Εργατικής Κατοικίας. Είναι τρεις πίνακες οι οποίοι είναι στη διάθεσή σας, κύριοι συνάδελφοι. 

(Στο σημείο αυτό ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου καταθέτει για τα Πρακτικά τους προαναφερθέντες πίνακες οι οποίοι έχουν ως εξής: 

Σελίδα 371
Η σελίδα σε PDF 

Σελίδα 372 
Η σελίδα σε PDF

Σελίδα 373 
Η σελίδα σε PDF

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητας των άρθρων 1 έως και 4 και εισερχόμαστε στην ψήφιση των άρθρων. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, πριν προχωρήσουμε στην ψηφοφορία θα ήθελα να δηλώσω ότι η Νέα Δημοκρατία ψηφίζει τα άρθρα 1, 2 και 4. 

ΠΡΟΕΔΡΕΥΩΝ (Παναγιώτης Ν. Κρητικός): Ερωτάται το Τμήμα: Γίνεται δεκτό το άρθρο 1; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 1 έγινε δεκτό κατά πλειοψηφία. 

Ερωτάται το Τμήμα: Γίνεται δεκτό το άρθρο 2; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 2 έγινε δεκτό κατά πλειοψηφία. 

Ερωτάται το Τμήμα: Γίνεται δεκτό το άρθρο 3 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 

Εισερχόμαστε στη συζήτηση της ενότητας των άρθρων 5 έως και 11. 

Ο κύριος Υπουργός έχει το λόγο αν θέλει να κάνει κάποια παρατήρηση, διόρθωση ή βελτίωση. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, μετά από τη συζήτηση που έγινε στην επιτροπή μερικές παρατηρήσεις των συναδέλφων τις θεωρώ σωστές και θέλω να κάνω μερικές προσθέσεις, αλλά και απαλείψεις, οι οποίες θέλω να είναι γνωστές από την αρχή για να διευκολύνω τη συζήτηση. 

Στο άρθρο 7 η παράγραφος 2, η οποία λέει "Σε περίπτωση που υφίσταται στο ακίνητο του δανειολήπτη υποθήκη ή προσημείωση υποθήκης υπέρ του ΟΕΚ και εγγραφής σε αυτό οποιουδήποτε εμπράγματου βάρους ή κατασχέσεως χωρίς την άδεια του Δ.Σ. του ΟΕΚ είναι άκυρη", απαλείφεται -δεν χρειάζεται, ίσως δημιουργεί προβλήματα- και η παράγραφος 3 γίνεται παράγραφος 2. 

Στο άρθρο 11 στην παράγραφο 5 απαλείφεται η φράση "και δικάζονται με τη διαδικασία του αυτοφώρου αδικήματος", που σημαίνει ότι δικάζονται με την τακτική διαδικασία. 

Στο άρθρο 13 στην παράγραφο 3 προστίθεται εδάφιο ως εξής: "Η κάλυψη των θέσεων αυτών γίνεται σύμφωνα με τις ισχύουσες διατάξεις", για να μην υπάρχει όλη αυτή η παραφιλολογία μη εφαρμογής του ν. 2190. 

Στο άρθρο 15, στο τέλος της παραγράφου 1, προστίθεται η φράση "κατόπιν πρωτόδικης δικαστικής απόφασης". Υπήρξε ένα ζήτημα που αφορά το θέμα των ομαδικών απολύσεων και της εναρμόνισής μας με σχετική οδηγία της Ευρωπαϊκής 'Ενωσης, που λέει ότι η διαδικασία των ομαδικών απολύσεων δεν εφαρμόζεται στους εργαζόμενους που απολύονται λόγω διακοπής των εργασιών ή επιχείρησης εκμετάλλευσης κατόπιν πρωτόδικης δικαστικής απόφασης. Δηλαδή πρέπει να έχει βγει πρωτόδικη δικαστική απόφαση. 

Στο προτελευταίο εδάφιο της παραγράφου 2 απαλείφεται η φράση "που αναφέρονται στην παράγραφο 2 του άρθρου 3 του ν. 1387/1983, όπως αντικαθίσταται με την παράγραφο 2 του άρθρου αυτού". 'Οπως είναι, μάλλον δημιουργεί, παρά λύνει προβλήματα. Είναι καθαρά νομοτεχνική αυτή η παρατήρηση. 

Με αυτές τις παρατηρήσεις, κύριε Πρόεδρε, μπορούμε να αρχίσουμε τη συζήτηση. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της ενότητας των άρθρων 5 έως και 11. 

Ο κ. Κουράκης ως εισηγητής έχει το λόγο επί της ενότητας αυτής. 

ΙΩΑΝΝΗΣ ΚΟΥΡΑΚΗΣ: Σημαντικές είναι οι τροποποιήσεις του πρώτου κεφαλαίου που έγιναν από τον Υπουργό. 

Προχωρούμε στο δεύτερο κεφάλαιο με το άρθρο 5, που προβλέπεται η διευθέτηση των μέχρι σήμερα οικονομικών εκκρεμοτήτων για όσους είναι ενταγμένοι στα προγράμματα του ΟΕΚ. Η ρύθμιση αυτή δημιουργεί σίγουρα τις προϋποθέσεις και τις δυνατότητες εξόφλησης με ικανοποιητικούς όρους. 'Ετσι, μπορεί να υπάρξει διευκόλυνση των δικαιούχων του ΟΕΚ και την πληρωμή των οφειλών τους από χορήγηση δανείων ή παραχώρηση κατοικιών. Και προβλέπονται οι τρόποι με τους οποίους μπορούν να εξοφλήσουν ή να ρυθμίσουν τα χρέη τους. 

'Ετσι μπορούν να εξοφλήσουν με έκπτωση 50% τις ληξιπρόθεσμες και μη ληξιπρόθεσμες οφειλές δανείων που έχουν χορηγηθεί για αποπεράτωση, επέκταση, επισκευή, αναμόρφωση κατοικίας που προέρχονται αποκλειστικά από το στεγαστικό κεφάλαιο του οργανισμού. 

Η παράγραφος 2 δίνει τη δυνατότητα προεξόφλησης, με έκπτωση 40% του άληκτου δανείου της παραγράφου 1 -όπως ανέφερα- που θα χορηγηθεί μετά τη δημοσίευση του νομοσχεδίου που συζητάμε σήμερα και βέβαια εφόσον αυτό γίνει μέσα σε πέντε χρόνια από την υπογραφή της δανειακής σύμβασης. 

Η παράγραφος 3 επίσης δίνει τη δυνατότητα προεξόφλησης με έκπτωση 40% του άληκτου κεφαλαίου των δανείων που έχουν χορηγηθεί για αγορά ή ανέγερση κατοικίας από τα προγράμματα του ειδικού στεγαστικού ανακυκλούμενου κεφαλαίου. Προβλέπεται βέβαια ότι η προεξόφληση μπορεί να ζητηθεί από το δανειολήπτη μέσα σε πέντε έτη από την υπογραφή της δανειακής σύμβασης. 

Η παράγραφος 4 παρέχει τη δυνατότητα πάλι προεξόφλησης με έκπτωση 40% του ληξιπρόθεσμου άληκτου κεφαλαίου του τμήματος κατοικίας που παραχωρείται από τον οργανισμό. 

Επίσης πρέπει να πούμε ότι οι διευκολύνσεις του άρθρου αυτού ισχύουν και για τους δικαιούχους που έχουν οφειλές και είναι σε σεισμόπληκτες περιοχές, όπως αυτές αναφέρονται στο άρθρο, Ηλείας, Μεσσηνίας, Κοζάνης, Αχαϊας, Γρεβενών. Είχαν ανασταλεί με το άρθρο 2 του ν. 2336/1995. 

Στο άρθρο 6, προβλέπονται ρυθμίσεις οφειλών σε περιοχές σεισμόπληκτες όπου οι εργατοϋπάλληλοι είναι δικαιούχοι του Ο.Ε.Κ. 'Ετσι στις περιοχές Αχαϊας, Ηλείας, Μεσσηνίας, Κοζάνης και Γρεβενών επιμηκύνεται ο χρόνος της αναστολής για την καταβολή των οφειλών προς τον Ο.Ε.Κ. και την Εθνική Τράπεζα. Προβλέπεται η απαλλαγή των οφειλών από τόκους υπερημερίας για το διάστημα της αναστολής και το ποσό αναλαμβάνει να καλύψει το ελληνικό δημόσιο και να καταβάλει το αντίστοιχο ποσό στην Εθνική Τράπεζα. 

Με τις διατάξεις αυτές, επιδιώκεται η επίλυση του προβλήματος που είχε δημιουργηθεί στους δικαιούχους, μετά από απαίτηση της Εθνικής Τράπεζας Ελλάδος, για την καταβολή των τόκων υπερημερίας. 

Στο άρθρο 7 θεσπίζεται ένα μέτρο που απαλλάσσει τους δανειολήπτες από ένα ιδιαίτερα υψηλό ποσόν που απαιτείτο να καταβάλουν για την έγγραφη υποθήκη. 

Το άρθρο 8 προβλέπει ότι οι δικαιούχοι που πήραν ή θα πάρουν επιδότηση ενοικίου δικαιούνται να συμμετέχουν και σε άλλα προγράμματα του Ο.Ε.Κ., αφού βέβαια υπάρξει διακοπή της επιδότησης από τη λήψη της συνδρομής αυτής. 

Με το άρθρο 9 δημιουργείται ένα ειδικό κεφάλαιο αλληλεγγύης, όπου το κεφάλαιο αυτό θα τροφοδοτείται σε ποσοστό 10% από χρεωλύσια των δικαιούχων των διαφόρων προγραμμάτων του Ο.Ε.Κ. Το ποσόν αυτό που θα συγκεντρώνεται στο ειδικό αυτό κεφάλαιο, θα διατίθεται υπέρ των δικαιούχων που λόγω μίας αντικειμενικής μεγάλης αδυναμίας δεν μπορούν ή αδυνατούν να καταβάλουν τις οφειλές στον οργανισμό. Αυτές που προβλέπονται είναι η ανεργία, ασθένεια και άλλες. 

'Ετσι, επιδιώκεται η κάλυψη της πραγματικής αντικειμενικής αδυναμίας των δικαιούχων να ανταποκριθούν κάποια στιγμή στην υποχρέωσή τους και να εξοφλήσουν τις οφειλές τους. Αυτό θα γίνεται μέσα από διαφανείς και αντικειμενικές διαδικασίες. Πρέπει να τονίσουμε ότι είναι ένα μέτρο με ιδιαίτερη κοινωνική ευαισθησία. 

Στο άρθρο 10 ρυθμίζονται εκκρεμότητες ειδικών περιπτώσεων που αναφέρονται στο Λαύριο, στη Θήβα, στην Πάτρα, όπου επιμηκύνεται για τους δικαιούχους ο χρόνος επιδότησης του επιτοκίου και επίσης γίνεται ανακαθορισμός του επιτοκίου δανείων, που με βάση τις σημερινές συνθήκες είναι πολύ υψηλό. 

Στο άρθρο 11 προβλέπεται ότι δεν απαιτείται η εκτίμηση των ακινήτων από το Σώμα Ορκωτών Λογιστών, όταν ο πωλητής είναι φορέας του δημόσιου τομέα, όπως το δημόσιο ή τα νομικά πρόσωπα δημοσίου δικαίου και το ακίνητο βρίσκεται σε περιοχή, όπου ισχύει το σύστημα του αντικειμενικού προσδιορισμού της αξίας των ακινήτων. 

Επίσης, συμπληρώνεται η διάταξη του ν.2224/94 που προβλέπει την επιδότηση από το ελληνικό δημόσιο του επιτοκίου των δανείων που χορηγεί ο ΟΕΚ, καθώς συμπληρώνεται και η διάταξη που αφορά την εφαρμογή των δανειοδοτικών προγραμμάτων αποκλειστικά από κεφάλαια του οργανισμού. 

Επίσης, στο ίδιο άρθρο προβλέπονται κυρώσεις κατά των καταληψιών ακινήτων του ΟΕΚ. Αναφέρονται συγκεκριμένα κατοικίες, οικόπεδα, καταστήματα και άλλα. Επίσης, δίνεται η δυνατότητα με ένα ειδικό λογότυπο ή σήμα να καθιερώνει την επωνυμία του ο ΟΕΚ. 

Το άρθρο 12 συμφωνήσαμε να το αφήσουμε για την αυριανή συνεδρίαση, κύριε Πρόεδρε. 

Προχωράμε στο άρθρο 13. 

ΑΧΙΛΛΕΥΣ ΚΑΝΤΑΡΤΖΗΣ: Είπαμε να συζητήσουμε μέχρι το άρθρο 11, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Αύριο θα συζητηθεί μόνο το άρθρο 12, καθώς και οι τροπολογίες. Τώρα συζητάμε την ενότητα από το άρθρο 5 μέχρι το άρθρο 11 και θα ακολουθήσει και η άλλη ενότητα από το άρθρο 13 μέχρι το τέλος, εκτός από το άρθρο 12. 

Εάν πάλι θέλετε να συζητηθούν όλα μαζί εκτός από το άρθρο 12, εγώ δεν έχω καμία αντίρρηση. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Επομένως θα συζητηθεί η ενότητα από το άρθρο 5 μέχρι και το άρθρο 17 εκτός από το άρθρο 12. 

Συνεχίστε, κύριε Κουράκη. 

ΙΩΑΝΝΗΣ ΚΟΥΡΑΚΗΣ: Το άρθρο 13 αναφέρεται σε ζητήματα προσωπικού. Ρυθμίζονται θέματα προσωπικού των οργανισμών που εποπτεύονται από το Υπουργείο Εργασίας και Κοινωνικών Ασφαλίσεων, ΟΑΕΔ, ΟΕΚ, ΕΚΕΠΙΣ, Εθνικού Ιστιτούτου Εργασίας και του Οργανισμού Εργατικής Εστίας. Οι ρυθμίσεις αυτές επιλύουν προβλήματα εργαζομένων που ήταν σε εκκρεμότητα και είναι σημαντικές. Οι ρυθμίσεις αυτές στοχεύουν στην λειτουργική αναβάθμιση. 

Εξάλλου, πρέπει να τονίσουμε ότι παρόμοιες αντίστοιχες ρυθμίσεις έχουν γίνει και σε αλλα Υπουργεία της αντίστοιχης κατηγορίας προσωπικού και αναφέρω Υπουργεία, όπως είναι το Γεωργίας, το Υγείας, Πρόνοιας. 

Μία παρατήρηση, κύριε Υπουργέ, που έχει να κάνει με τις ρυθμίσεις των θεμάτων προσωπικού. Υπάρχουν και άλλα θέματα προσωπικού που πρέπει να ρυθμισθούν και βρίσκονται σε εκκρεμότητα -και θεωρώ ότι θα πρέπει να υπάρξει η τοποθέτηση και των άλλων συναδέλφων- όπως είναι οι εργαζόμενοι του πρώην ΕΛΚΕΠΑ που καταργήθηκε και έχουν μεταφερθεί στον ΟΑΕΔ. Πρέπει επιτέλους να σταματήσει η εκκρεμότητα που υπάρχει, πρέπει να γίνουν αορίστου χρόνου, γιατί υπάρχει και μεγάλος αριθμός δικαστικών αποφάσεων που αναγνώρισαν ότι το προσωπικό αυτό προσέφερε στην πραγματικότητα υπηρεσίες με εξηρτημένη εργασία στο ΕΛΚΕΠΑ. Νομίζω ότι έχουν γίνει και αντίστοιχες ρυθμίσεις σε εργαζόμενους που έχουν μεταφερθεί σε άλλα Υπουργεία. 

Στο άρθρο 14 προβλέπεται η σύσταση εκατόν πενήντα μιας θέσεων για τους Οργανισμούς Εργατικής Εστίας και Εργατικής Κατοικίας. Οι εκατόν σαράντα οκτώ αναφέρονται στον Οργανισμό Εργατικής Εστίας και οι τρεις στον Ο.Ε.Κ. Η σύσταση αυτή των θέσεων κρίνεται επιβεβλημένη, για να καλυφθούν οι επιτακτικές ανάγκες που έχουν προκύψει, κύρια στον Οργανισμό Εργατικής Εστίας. 

Είναι γνωστό ότι ο Οργανισμός Εργατικής Εστίας στα πλαίσια της προσπάθειας να εξυπηρετήσει και να διευκολύνει τους δικαιούχους εργαζόμενους, κατασκευάζει, συντηρεί και ιδρύει σε όλην την Ελλάδα νέους βρεφονηπιακούς σταθμούς, που πρέπει να τονίσουμε ότι έχουν πληρότητα 100%. 

Το άρθρο 15, με τις συμπληρώσεις που κάνετε, ρυθμίζει τις ομαδικές απολύσεις. Γίνεται μία προσαρμογή της ελληνικής νομοθεσίας προς την κοινοτική και έτσι διασφαλίζεται το δικαίωμα της πληροφόρησης των εργαζομένων σε περίπτωση διακοπής της δραστηριότητας της επιχείρησης και επίσης διασφαλίζεται το δικαίωμα των εργαζομένων για ενημέρωση, για διαβούλευση, κοινοποίηση έναντι του εργοδότη, ανεξάρτητα με το αν η απόφαση για τις ομαδικές απολύσεις λαμβάνεται από τον εργοδότη. 

Με το άρθρο 16 καταργούνται διατάξεις και αντικαθίστανται από το παρόν νομοσχέδιο. 

Με το άρθρο 17 προβλέπεται ο τρόπος κάλυψης της δαπάνης που θα προκληθεί από τις διατάξεις του νομοσχεδίου που συζητάμε σήμερα. Αυτό θα γίνει εις βάρος του κρατικού προϋπολογισμού -αναφέρονται τα ποσά- εις βάρος του Οργανισμού Εργατικής Κατοικίας, του Ο.Α.Ε.Δ., του Εθνικού Κέντρου Πιστοποίησης. 

Θα συνεχίσουμε αύριο με τη συζήτηση του άρθρου 12 και των τροπολογιών. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Η διάταξη του άρθρου 5 που προβλέπει ρύθμιση εξόφλησης οφειλών δικαιούχων του Ο.Ε.Κ. είναι μία διάταξη που κατά καιρούς επαναλαμβάνεται παντού όπου έχουμε οφειλέτες και έχει τη λογική της αναμφίβολα. 

Δεν είχαμε από την υπηρεσία, κύριε Υπουργέ, κάποιο σημείωμα που να αναφέρει τι απέδωσε η προηγούμενη εισπρακτική ρύθμιση του ν. 2224/94, ώστε να μπορούμε μ' αυτά τα στοιχεία να δούμε τι προοπτικές υπάρχουν και γι' αυτήν τη ρύθμιση. 

Αναμφίβολα αυτή η διάταξη κινείται προς τη σωστή κατεύθυνση. Η δική μας επιφύλαξη έως αντίρρηση εντοπίζεται στο ότι ρυθμίζονται γενικώς οι οφειλές, χωρίς να τίθενται προϋποθέσεις και κυρίως η βασική προϋπόθεση που αφορά τη διαπίστωση αδυναμίας πληρωμής. Δηλαδή, οι δίκαιοι μετά αδίκων, τα χλωρά με τα ξερά, όλοι μαζί θα τύχουν του ευεργετήματος; Νομίζω ότι αυτό δεν ευνοεί την ανάπτυξη υγειών σχέσεων. 'Ολοι περιμένουν κι εδώ και με τις Τράπεζες και παντού, όπου υπάρχουν οφειλέτες, μία ρύθμιση κατά καιρούς. Επομένως, όλοι μπαίνουν στην ίδια κατηγορία. 

Πληροφορούμαι ότι οι οφειλές σ' αυτήν την κατηγορία προς τον Ο.Ε.Κ. φθάνουν το ποσό των τριάντα δισεκατομμυρίων δραχμών. Επομένως, έχουν σημασία και τα επόμενα άρθρα που αφορούν τη βελτίωση διατάξεων προς την κατεύθυνση της είσπραξης αυτών των οφειλών. 

Εμάς θα μας βρείτε σύμφωνους. Οπωσδήποτε δεν είμαστε με τη λογική του ότι θα πρέπει να ευνοηθούν κάποιοι "έξυπνοι" που στο κάτω-κάτω με τα χρήματα των εργαζομένων και σε βάρος των στόχων του οργανισμού προσπαθούν να ικανοποιήσουν δικά τους προσωπικά συμφέροντα. 

Αυτές είναι οι επιφυλάξεις μας όσον αφορά το άρθρο 5 όχι ικανές όμως για να αναιρέσουν την απόφασή μας να το ψηφίσουμε. Είναι στη σωστή κατεύθυνση η απόφαση, αλλά οι παρατηρήσεις μας έχουν καταγραφεί πλέον. Το άρθρο 6 που αφορά την αναστολή και τη ρύθμιση οφειλών σεισμοπλήκτων εργατοϋπαλλήλων δικαιούχων του ΟΕΚ κανονικά θα έπρεπε να ψηφιστεί, αλλά δεν μπορούμε να καταλάβουμε -και το ανέδειξαν οι συνάδελφοι στην επιτροπή- γιατί να προσδιορίζονται ορισμένες περιοχές, όπως η Μεσσηνία, Ηλεία, Αχαϊα, Κοζάνη και τα Γρεβενά. Καλώς γι' αυτές τις περιοχές γιατί πράγματι έχουν πληγεί. Αλλά η ρητή αναφορά έχει τον κίνδυνο να υπάρχουν αδικίες. Μία πόλη που επλήγη και είναι στα σύνορα του Νομού Αχαϊας, στην ορεινή Κορινθία, στην πατρίδα σας εκεί στη Λυκούρια δεν θα πρέπει να έχει τη δυνατότητα να τύχει της ευεργετικής αυτής διάταξης; 'Η επλήγη η Αχαϊα, επλήγη παράλληλα και η Φωκίδα η οποία δεν υπάρχει εδώ. Μήπως θα έπρεπε, λοιπόν, για ό,τι έχει γίνει και για ό,τι ο μη γένοιτο συμβεί στο μέλλον, στην πορεία των πραγμάτων είναι, αντί να έχουμε μία ρητή αναφορά και ερχόμαστε αύριο με εμβαλωματικές τροπολογίες να πούμε βάλε και αυτόν το νομό και τον άλλο, να υπάρξουν κάποιες αντικειμενικές προϋποθέσεις. Από εκεί και πέρα πράγματι θα χρειαστεί να σας δώσουμε μία εξουσιοδότηση να εφαρμόζετε τις διατάξεις αυτές, όποτε χρειαστεί, παρά να έχουμε μία ρύθμιση η οποία, όπως είπαμε, και αποσπασματική είναι και μέρος του προβλήματος αντιμετωπίζει και αδικίες μπορεί να δημιουργήσει. Είναι σημαντικές επιφυλάξεις γι' αυτό το άρθρο. 

Στο άρθρο 7 θεωρούμε ότι είναι θετικό το ότι δεχθήκατε τις παρατηρήσεις μας για την παράγραφο 2 του άρθρου 7. 'Ηταν διάταξη που θα δημιουργούσε προβλήματα. 

'Ομως θα πρέπει να δούμε αν μπορούμε να έχουμε και μία θεσμοθέτηση ατέλειας για τους δικαιούχους όσον αφορά τα βάρη της υποθήκης που είναι πολύ σημαντικά και όσον αφορά, βεβαιωμένα, πόρους. Μία υποθήκη για να μετατραπεί έχει πολύ μεγάλο κόστος, με αποτέλεσμα να εξανεμίζεται και ένα μέρος σημαντικό της ωφέλειας του δικαιούχου. 

Δεν ξέρω τι εφαρμόζει η διοίκηση του ΟΕΚ όσον αφορά τη διαδικασία. Αλλού ξέρω ότι κλάσμα μόνο του χρέους αναγράφεται σαν υποθήκη δέκα χιλιάδες (10.000) ή είκοσι χιλιάδες (20.000), το υπόλοιπο είναι προσημείωση, να απαλλαγούν από το μεγάλο κόστος. Η προσημείωση δεν έχει μεγάλη δαπάνη, αλλά έχει την ίδια εξασφάλιση. Απλώς θα πρέπει η υποθήκη να περιορίζεται στο ελάχιστο. Από εκεί και πέρα η ατέλεια θα πρέπει να θεσμοθετηθεί για τους διαπιστωμένα πόρους. Να το δούμε αυτό μέχρι να τελειώσει η συζήτηση. 

'Οσον αφορά την επιδότηση ενοικίου είναι διάταξη που προϋπήρχε στον 2116/93. Είναι στη σωστή κατεύθυνση, δικιά μας διάταξη ήταν και δικιά σας να ήταν δεν θα είχαμε επιφύλαξη, αλλά θα ήταν αντινομία να μην την ψηφίσουμε. 

Η παρατήρηση μας δεν κατευθύνεται στην ουσία της διάταξης, αλλά στην πολιτική εφαρμογή της. Δηλαδή, το πρόγραμμα επιδότησης επιτοκίου, όπως και το πρόγραμμα επιδότησης ενοικίου θα πρέπει να λειτουργούν βοηθητικά, να είναι επικουρικές λειτουργίες που εξυπηρετούν κάποιες ανάγκες. Δεν πρέπει με τίποτα η υλοποίηση αυτών των προγραμμάτων να είναι σε βάρος των κατασκευαστικών προγραμμάτων του ΟΕΚ που είναι και η κύρια δραστηριότητά τους.Τα κατασκευαστικά προγράμματα θα πρέπει να αποτελέσουν τον κύριο μοχλό. 

Το ειδικό κεφάλαιο αλληλεγγύης του άρθρου 9 θα ήταν χρήσιμο εργαλείο. 'Ομως με την πρακτική που δυστυχώς εφαρμόζει η Κυβέρνηση πολλές φορές μας κάνει να είμαστε υποψιασμένοι. 

Ανοίγει παράθυρο για ρουσφετολογικές πρακτικές και παράλληλα η διαρκής υπόσχεση προς τους ασφαλισμένους ότι θα ρυθμιστούν τα χρέη τους και θα υπάρχει γι'αυτούς μια φροντίδα, είναι δυνατόν να τους κρατήσει σε ομηρία. 

Αναμφίβολα οι εκλογές πλησιάζουν, οι πιέσεις θα μεγαλώνουν και οι άνθρωποι δεν έχουμε πάντα τις αντιστάσεις που θα έπρεπε να έχουμε. 

Νομίζω λοιπόν ότι θα πρέπει να θεσπισθούν αντικειμενικές προϋποθέσεις, αντικειμενικά κριτήρια, ώστε οι δικαιούχοι να είναι προσδιορισμένοι και να ξέρουν, χωρίς να υφίστανται τον κίνδυνο υποκειμενικής κρίσης, αν δικαιούνται και τι δικαιούνται. 

'Αρα λοιπόν είναι χρήσιμο το κεφάλαιο αυτό, αλλά σαν εργαλείο μπορεί να μην επιτελέσει την αποστολή του. 'Οπως είναι έτσι η διάταξη εμείς δεν μπορούμε να την ψηφίσουμε και ζητάμε, όπως είπαμε, αντικειμενικούς όρους και προϋποθέσεις. 

Για το άρθρο 10 δεν έχω να πω τίποτε ειδικότερο. 

Στο άρθρο 11, παράγραφος 5, δεχθήκατε τις σκέψεις που διατυπώσαμε να φύγει ο όρος "αυτεπάγγελτο" που δεν ωφελούσε σε τίποτα, αλλά η απειλή ή η επιβολή μιας ποινικής κύρωσης λειτουργεί στη σκοπιμότητα της γενικής ή ειδικής πρόληψης. Εντάξει, είναι χρήσιμο σαν πίεση. Πιστεύουμε όμως -και αυτό έρχεται σε αρμονία με την προηγούμενη διάταξη που αφορά τη ρύθμιση των οφειλών και με δεδομένο ότι με τα ποινικά δεν λύνονται οι υποθέσεις ότι η διάταξη αυτή θα πρέπει να συμπληρωθεί με την αναφορά -ας τη δει και η υπηρεσία και αύριο να φέρουμε μια νομοτεχνικά άρτια διάταξη- να υπάρξει η δυνατότητα ασχέτως χρονικού διαστήματος κατάληψης λήψης ασφαλιστικών μέτρων. Τα ασφαλιστικά μέτρα είναι το πιο αποτελεσματικό μέτρο και το ζητούμενο για τον Ο.Ε.Κ. είναι να πάρει το υπό κατάληψη ακίνητό του ή διαμέρισμά του. Είναι πιο τελεσφόρο, φαντάζομαι, σαν λύση και παρακαλώ να δείτε πώς μπορούμε να το διατυπώσουμε μέχρι αύριο. Δηλαδή, αντί για το "αυτόφωρο" να υπάρχει διαδικασία ασφαλιστικών μέτρων ακόμα και αν έχει περάσει ο χρόνος. Μπορεί να περάσει έτσι. 

Το άρθρο 12, όπως συμφωνήσαμε, θα το συζητήσουμε αύριο. 

Διατυπώσαμε τις αντιρρήσεις μας -και δεν θέλω να τις επαναλάβω- για το γραφείο Τύπου. 'Εχουμε τροπολογίες βελτιωτικές και θα ζητήσουμε αύριο να συζητηθούν, γιατί αφορούν το άρθρο 13. 

Στο άρθρο 14 αναφέρονται σύσταση θέσεων εργασίας χύμα, με ποσοτική δηλαδή αναφορά και χωρίς ειδική αναφορά των θέσεων που απαιτούνται. Δεν μας πείθει λοιπόν πόσο αναγκαίες είναι και αν το ζήτημα αυτό θα μπορεί να λυθεί με μετατάξεις ή με άλλον τρόπο. Εμείς δεν μπορούμε να το υποστηρίξουμε. 

Το άρθρο 15, που αφορά στις ρυθμίσεις για ομαδικές απολύσεις, αποτελεί πραγματικά μια εφαρμογή οδηγίας της Ευρωπαϊκής 'Ενωσης, είναι θετικό για τους εργαζομένους και θα το ψηφίσουμε. 

Τα άρθρα 16 και 17 είναι τυπικές διατάξεις και δεν έχω να προσθέσω τίποτα επ'αυτών. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής, Κοινοβουλευτικός Εκπρόσωπος του Κ.Κ.Ε., έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε συνάδελφε, θα ήθελα να ξεκινήσω κατ'αρχήν με το γενικότερο ζήτημα, το οποίο περιέχεται και σε αρκετά άρθρα της ενότητας που συζητάμε, της καταβολής των οφειλών των δικαιούχων προς τον Οργανισμό Εργατικής Κατοικίας. 'Οπως είπα και στην τοποθέτησή μου επί της αρχής το ΚΚΕ έχει τη θέση ότι οι δικαιούχοι που τυγχάνουν της στεγαστικής του Οργανισμού Εργατικής Κατοικίας θα πρέπει να εξοφλούν και τις υποχρεώσεις τους προς τον οργανισμό, έναν οργανισμό ταξικής αλληλεγγύης. Αυτοί που βρέθηκαν με σπίτι χάρη στην ταξική αλληλεγγύη των συναδέλφων τους, μέσω του οργανισμού αυτού θα πρέπει να καταβάλουν και τις οφειλές τους. Ταυτόχρονα δε, επισημάναμε ότι θα πρέπει να προβλέπεται εξαίρεση για συγκεκριμένες μόνον περιπτώσεις. Για ποιες περιπτώσεις μιλάμε; Για περίπτωση θανάτου του δικαιούχου, για περίπτωση αναπηρίας του δικαιούχου, για περίπτωση βεβαιωμένης ανεργίας του δικαιούχου, περιπτώσεις συγκεκριμένες που θα οδηγούν στη μερική ή ακόμα και στη συνολική απαλλαγή του δικαιούχου. Μόνο, όμως, για αυτές τις περιπτώσεις. Με ποια, όμως, προϋπόθεση συνολικά όλα αυτά; Ποιος θα κρίνει; Είπα και χθες στην τοποθέτησή μου και αναφέρομαι συγκεκριμένα τώρα στο άρθρο 9 ότι δεν μπορεί να κρίνονται από μία επιτροπή στην οποία τον κυρίαρχο ρόλο έχει η κυβέρνηση. Αντιλαμβάνεσθε ότι μία τέτοια διάταξη ανοίγει τους δρόμους για την καλλιέργεια ρουσφετολογικών προσδοκιών σε χιλιάδες ανθρώπους, με στόχο βέβαια πάντα τις εκλογές. Το εξίσου όμως σημαντικό για μας ζήτημα είναι από πού θα καλυφθούν αυτές οι απώλειες του οργανισμού, για τις μερικές ή συνολικές απαλλαγές τις οποίες θα έχει μία κατηγορία δικαιούχων, που θα πρέπει να είναι σαφώς προσδιορισμένη. Πιστεύω ότι αυτό δεν μπορεί να γίνει σε βάρος του οργανισμού. Θα πρέπει το κράτος στα πλαίσια της κοινωνικής πολιτικής να αναλάβει τις ευθύνες του και να αναπληρώνει αυτού του είδους τις απώλειες του οργανισμού, ώστε να μπορεί να συνεχίσει το έργο του απρόσκοπτα, στα πλαίσια αυτά που κινείται. Και είναι γνωστές οι δυσκολίες που υπάρχουν σήμερα, όσον αφορά τους πόρους. 

Συνεπώς με δεδομένη τη θέση μας αυτή δεν μπορούμε να αποδεχθούμε τις ρυθμίσεις, οι οποίες περιέχονται στο άρθρο 9. 

Τι θα γίνει τώρα με τις παλιές οφειλές του οργανισμού; Και αναφέρομαι στο άρθρο 5 με τα παλιά χρέη μίας κατηγορίας δικαιούχων. Εδώ έχουμε τη γνώμη ότι θα πρέπει να φύγουν τα πανωτόκια και το υπόλοιπο ποσό να ρυθμιστεί, να καταβληθεί με δόσεις, να βάλουμε και ένα πλαφόν ως οροφή, ώστε να διευκολυνθούν οι δικαιούχοι να εξοφλήσουν τις οφειλές τους. 

Η διαγραφή των τόκων υπερημερίας και του ανατοκισμού των τόκων θα είναι η μεγάλη ελάφρυνση για τους δικαιούχους. 

'Ερχομαι τώρα στα άλλα θέματα της ενότητας που συζητάμε. 

Στο άρθρο 6 γίνεται μία αναφορά για συγκεκριμένους νομούς μόνο. Δεν ξέρω γιατί περιορίζεται η αναφορά μόνο σε αυτούς τους συγκεκριμένους νομούς. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αυτοί είναι οι σεισμόπληκτοι. 

ΑΧΙΛΛΕΥΣ ΚΑΝΤΑΡΤΖΗΣ: Να σας πω, κύριε Υπουργέ. Για παράδειγμα και στην περιοχή μας, στο Νομό Τρικάλων, ένα μέρος έχει χαρακτηρισθεί ως σεισμόπληκτο. Είναι η περιοχή που συνορεύει με την περιοχή των Γρεβενών. Γιατί αυτή δεν ρυθμίζεται μέσα; Δεν ξέρω αν υπάρχουν και άλλες τέτοιες περιοχές. 

Εδώ, όμως, υπάρχει και ένα άλλο σοβαρό ερώτημα. Στο άρθρο 6 από τη μια μεριά λέει ότι ρυθμίζονται οφειλές προς τον οργανισμό. Η παράγραφος 1 λέει ότι αναστέλλεται για χρονικό διάστημα έξι ετών η καταβολή των οφειλών προς τον Οργανισμό Εργατικής Κατοικίας και την Εθνική Τράπεζα, ως διάδοχο της Κτηματικής. 

Και όσον αφορά μεν στην Κτηματική Τράπεζα, προβλέπετε συγκεκριμένους τρόπους για να αναπληρωθούν οι απώλειές της με τα ομόλογα. 'Οσον αφορά στον ΟΕΚ, τι θα γίνει; Γιατί δεν επεκτείνετε τη ρύθμιση αυτή; 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Το λέει παρακάτω. 

ΑΧΙΛΛΕΥΣ ΚΑΝΤΑΡΤΖΗΣ: Δεν αναφέρεται. Αφήνεται σε υπουργική απόφαση, το οποίο σημαίνει κατά τη γνώμη μας ότι δεν υπάρχει πρόθεση να τακτοποιηθεί. Γιατί εάν υπήρχε πρόθεση, κατά τον ίδιο τρόπο που ρυθμίζετε τις οφειλές προς την Κτηματική Τράπεζα -την Εθνική Τράπεζα σήμερα- κατά τον ίδιο τρόπο θα έπρεπε να ρυθμίζετε και τις οφειλές προς τον ΟΕΚ. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Ερχεσθε να ρυθμίσετε μόνο το ένα μέρος, που αφορά τον ιδιωτικό τομέα -και είναι γνωστό ότι σήμερα η Εθνική Τράπεζα δεν είναι πλέον στα χέρια του δημοσίου, η πλειοψηφία του πακέτου των μετοχών βρίσκεται στα χέρια των ιδιωτών- και αφήνετε απέξω τον Οργανισμό Εργατικής Κατοικίας. Να, γιατί είπα προηγουμένως ότι σε πολλές διατάξεις αυτού του νομοσχεδίου κάνετε "μνημόσυνο με ξένα κόλλυβα". 

'Ερχομαι τώρα στο άρθρο 7 για τα δάνεια. H εγγραφή υποθήκης είναι γνωστό ότι σημαίνει μια σημαντική επιβάρυνση για το δανειολήπτη. Τα ίδια δικαιώματα κατοχυρώνουν τις τράπεζες, τους πιστωτές και με την προσημείωση υποθήκης. Γιατί δεν μπαίνει προσημείωση υποθήκης ή, εν πάση περιπτώσει, να προβληθεί μία σοβαρή απαλλαγή από διάφορες ατέλειες και για την εγγραφή υποθήκης και για τη μετατροπή της προσημείωσης σε υποθήκη; 

Στο άρθρο 9 αναφέρθηκα. 

'Ερχομαι τώρα στο άρθρο 10: Το άρθρο 10 στα πλαίσια τα σημερινά, όπως έχουν πλέον διαμορφωθεί με τις συγκεκριμένες επιλογές των προηγούμενων χρόνων, έρχεται να επιμηκύνει το χρόνο της επιδότησης, τα εννέα χρόνια, να ρυθμίσει το ζήτημα του ανακαθορισμού των επιτοκίων. Ταυτόχρονα όμως έχει και μία διάταξη η οποία βάζει σε πολλές σκέψεις. Είναι η διάταξη η οποία αναφέρεται -και μιλάω για την παράγραφο 3- σε εκκρεμότητες οι οποίες υπάρχουν στην περιοχή του Λαυρίου, της Πάτρας και της Θήβας. 

Εδώ είναι προφανές τι έρχεται να ρυθμίσει η διάταξη αυτή. Τι έγινε; 'Ανθρωποι που δεν είχαν τις προϋποθέσεις πήραν εργατικές κατοικίες και έρχεται τώρα να τις ρυθμίσει ο νόμος, ώστε να μπορέσουν να απαλλαγούν και να μη χάσουν τις κατοικίες τις οποίες έχουν πάρει. Βεβαίως αναφέρεται στο ζήτημα της ανεργίας. Και δεν θα είχαμε αντίρρηση αυτή η διάταξη να ισχύσει από εδώ και στο εξής γενικότερα, να λαμβάνεται υπόψη ο παράγοντας αυτός. Εδώ όμως, στη συγκεκριμένη περίπτωση, υπάρχει άλλο ζήτημα στη μέση. Πέντε, δέκα -δεν ξέρω πόσοι είναι αυτοί- οι οποίοι έκαναν αιτήσεις και οι οποίοι μπορεί, χωρίς να έχουν τα προσόντα, να πήραν σπίτια, τώρα έρχεσθε να τους νομιμοποιήσετε. Δεν ξέρω ποιος τους καθοδήγησε να κάνουν τις αιτήσεις αυτές και με ποιανού τις πλάτες ή προσδοκίες ή υποσχέσεις ενεργούσαν κατ' αυτόν τον τρόπο. Υπάρχουν όμως και άλλοι δικαιούχοι, οι οποίοι κρίνοντας, βλέποντας οι άνθρωποι ότι δεν είχαν τις προϋποθέσεις που ορίζονταν από το νόμο, δεν έκαναν και τις αιτήσεις τους. Είναι λογική αυτή; Είναι λογική να νομιμοποιήσετε κάποιους οι οποίοι προφανώς στηρίχθηκαν σε υποσχέσεις και προσδοκίες που καλλιέργησαν κάποιοι άλλοι; Σας επαναλαμβάνω ότι δεν θα είχαμε αντίρρηση να ισχύσει αυτή η διάταξη από εδώ και στο εξής. Εσείς, όμως, δίνετε αναδρομική εφαρμογή. 

Το άρθρο 12 δεν το συζητάμε σήμερα. 

'Αρθρο 13: Δεν ξέρω αν εκείνο που λείπει από τον Οργανισμό είναι το γραφείο Τύπου. 'Εχουμε τις επιφυλάξεις μας. Ακούστηκαν και από άλλες πλευρές, κατά τη συζήτηση, αυτού του είδους οι παρατηρήσεις. Εγώ πάντως μια γενικότερη επισήμανση που θα ήθελα να κάνω είναι ότι σε πολλές περιπτώσεις δεν είναι το γραφείο Τύπου που λείπει, αλλά η ουσιαστική ενημέρωση των εργαζομένων όσον αφορά τα δικαιώματα. Υπάρχουν μια σειρά κατηγορίες, μια σειρά διατάξεις, παράθυρα από εδώ, παράθυρα από εκεί, τα οποία εάν δεν έχει κάποιος τις κατάλληλες προσβάσεις, δεν τα μαθαίνει, δεν τα γνωρίζει με αποτέλεσμα πάντα να αφήνετε και ένα έδαφος για να εξυπηρετούνται κατά το δοκούν οι "ημέτεροι". 

Με το άρθρο 14 προβλέπεται η σύσταση εκατόν πενήντα μιας θέσεων εργασίας. Δεν ξέρω πραγματικά -και δεν έγινε καμία ενημέρωση- ποιες ανάγκες υπάρχουν που να δικαιολογούν τέτοιες προσλήψεις και μάλιστα εν όψει των εκλογών, ανεξάρτητα του πότε θα γίνουν. Το αργότερο σε ένα χρόνο θα γίνουν. Και βλέπουμε σωρηδόν να έρχονται νομοσχέδια με εξαγγελίες, με ρυθμίσεις για προσλήψεις προσωπικού. Θα μου πείτε "μα θα γίνουν με το ν. 2190, θα γίνουν με το ένα, θα γίνουν με το άλλο". Δεν είναι εκεί το ζήτημα. Το ζήτημα είναι ότι καλλιεργείτε προσδοκίες σε χιλιάδες νέους σήμερα που πλήττονται από την ανεργία, ότι μπορεί να είναι αυτοί οι τυχεροί -όπως λένε οι και διαφημίσεις των τυχερών παιχνιδιών- οι οποίοι θα μπορέσουν να τακτοποιηθούν, θα μπορέσουν να βρουν απασχόληση. 'Εχουμε, εν πάση περιπτώσει, ορισμένες επιφυλάξεις, ορισμένα ερωτηματικά, όσον αφορά το άρθρο 14. 

Θα κλείσω με το άρθρο 15. Μετά την τροποποίηση που έκανε ο κύριος Υπουργός, το άρθρο 15 λέει ότι δεν εφαρμόζεται η διαδικασία των ομαδικών απολύσεων στις περιπτώσεις που οι επιχειρήσεις κλείνουν μετά από δικαστική απόφαση. 'Εχουμε την κοινοτική οδηγία 92/56, με την οποία ορίζεται ότι η διαδικασία των ομαδικών απολύσεων μπορεί να εφαρμοστεί σύμφωνα και με τις νομοθεσίες που θα ισχύσουν στα κράτη-μέλη και σε περίπτωση διακοπής της λειτουργίας της επιχείρησης που επέρχεται μετά από δικαστική απόφαση. 

Είναι φανερό ότι με τη διάταξη αυτή η Κυβέρνηση θέλει να προκαταλάβει την εφαρμογή αυτής της κοινοτικής οδηγίας, η οποία αφήνει δυνητικά βέβαια -όχι υποχρεωτικά- το παράθυρο, για να μπορεί να εφαρμόζεται η διαδικασία των ομαδικών απολύσεων και σε περίπτωση διακοπής της λειτουργίας της επιχείρησης μετά από δικαστική απόφαση. Βεβαίως δεν είναι εκεί το μεγάλο πρόβλημα, αλλά έχει και αυτό τη σημασία του και είναι ένα ακόμα αρνητικό στοιχείο της νομοθεσίας, όσον αφορά τις απολύσεις των εργαζομένων. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Εμείς είχαμε επισημάνει ότι για τον ΟΕΚ δεν υπάρχει μηχανισμός είσπραξης χρεών. Καλό θα ήταν να υπάρξει με το παρόν νομοσχέδιο, αλλά η Κυβέρνηση δεν το φέρνει. 

Υπάρχει ένα θέμα στο άρθρο 5 που έχει να κάνει με την ευχέρεια εξόφλησης του μη ληξιπρόθεσμου ποσού του δανείου. Κύριε Υπουργέ, θα το πάω λίγο παραπίσω. 'Εχει προκύψει ένα πολύ μεγάλο θέμα όσον αφορά τα πανωτόκια. Πιστεύω ότι αυτό έχει επιπτώσεις στην προκειμένη περίπτωση και γι' αυτά τα δάνεια. Υπάρχουν οι δικαστικές αποφάσεις και η Κυβέρνηση από την πλευρά της αρνείται να ρυθμίσει αυτά τα θέματα. Πιστεύω ότι η ρύθμιση αυτών των χρεών θα πρέπει να έχει σαν άξονα την κατάργηση των πανωτοκίων, που είναι αποφάσεις ληστρικές, οι οποίες βαρύνουν τους εργαζόμενους και στην προκειμένη περίπτωση αδυνατούν να ξοφλήσουν τα δάνεια. Καλό είναι να γίνει ένα θετικό βήμα προς την πλευρά των εργαζόμενων, να καταργήσετε εσείς από το Υπουργείο Οικονομικών τα πανωτόκια. 

Στο άρθρο 6 αναστέλλεται για χρονικό διάστημα έξι ετών η καταβολή οφειλών κλπ. Εμείς προτείνουμε να διευρυνθεί η ρύθμιση πέρα από τις σεισμόπληκτες περιοχές και στις άλλες περιοχές. Πιστεύουμε ότι το ζήτημα της στέγης έχει σχέση με πολλές περιοχές. Εμείς λοιπόν θα προτείνουμε αυτές οι ρυθμίσεις να επεκταθούν και σε περιοχές που οξύνεται η ανεργία και χαρακτηρίζονται ως φθίνουσες. Η Εύβοια, ο Βόλος, ο Πειραιάς, έχουν αυτές τις προϋποθέσεις και πρέπει να υπάρξουν αυτές οι ειδικές ρυθμίσεις. Οι επιλεκτικές ρυθμίσεις, κύριε Υφυπουργέ, δεν ξέρω τι στόχο έχουν και γιατί δεν υπάρχει μία αντίληψη ισοτιμίας και ισονομίας στο σύνολο των ανέργων, που πραγματικά έχουν την ανάγκη της στέγης. 

Στο άρθρο 8 εμείς δεν θα διαφωνήσουμε με την επιδότηση ενοικίου δικαιούχων ΟΕΚ και το ψηφίζουμε. 

'Οσον αφορά το άρθρο 9, η Κυβέρνηση προσπαθεί να κάνει πολιτική με τα ίδια τα χρήματα των εργαζομένων. Εδώ, κύριε Υφυπουργέ, έχουμε μία ανακατανομή των χρημάτων των εργαζομένων και πιστεύω ότι δεν έχει κοινωνικά χαρακτηριστικά. 'Εχει βέβαια έναν άλλο στόχο. Δημιουργεί εντυπώσεις ότι γίνεται κοινωνική πολιτική από την πλευρά της Κυβέρνησης. Δεν γίνεται όμως κοινωνική πολιτική από την πλευρά της Κυβέρνησης. Προσπαθεί να κάνει κοινωνική πολιτική "με ξένα κόλλυβα". 

Εάν θέλει πραγματικά η Κυβέρνηση να κάνει κοινωνική πολιτική, εμείς προτείνουμε να την κάνει μέσω του προϋπολογισμού. 

Αυτή είναι πάγια θέση του Συνασπισμού. Από την άλλη έχουμε σοβαρές ενστάσεις όσον αφορά τη διαφάνεια, ποιοι θα πάρουν αυτά τα χρήματα. Κύριε Υφυπουργέ, και ως πρώην πρόεδρος της ΓΣΕΕ γνωρίζετε πολύ καλά ότι σήμερα έχουμε τετρακόσιους εβδομήντα πέντε χιλιάδες άνεργους. Ποιους θα επιλέξετε και με ποια κριτήρια; 

Πολλές φορές σ'αυτήν την Αίθουσα έχουμε συζητήσει το θέμα των κριτηρίων. Και στο παρελθόν είχατε θυμώσει κιόλας. Και εδώ μπαίνει πάλι το ζήτημα των κριτηρίων και κάποια στιγμή πρέπει να διευθετηθεί. 'Εχουμε τετρακόσιους εβδομήντα πέντε χιλιάδες άνεργους. Το ειδικό κεφάλαιο αλληλεγγύης ποιος θα το πάρει; Εμείς διαφωνούμε με το άρθρο 9, γιατί πιστεύουμε ότι δεν γίνεται κοινωνική πολιτική. Προσπαθείτε με τα χρήματα των εργαζομένων να κάνετε κοινωνική πολιτική. Επιπλέον ιδρύετε και φτιάχνετε ένα ρουσφετολογικό μηχανισμό, που έχει στόχο να εξυπηρετήσει τους "ημετέρους". 

Υπάρχει ένα θέμα στο άρθρο 10. Υπάρχουν κάποιες νομικές ρυθμίσεις. Εγώ θα πάω στο άρθρο 3 και στο άρθρο 4. Βλέπουμε μία διάθεση νομιμοποίησης ατασθαλιών. Και αν δεν είναι έτσι, κύριε Υφυπουργέ, να μας εξηγήσετε τι είναι. Εδώ καθαρά καταγράφεται ότι υπάρχουν κάποιοι άνθρωποι που πήραν κάποια σπίτια χωρίς να έχουν τις προϋποθέσεις. Και επειδή πολλές φορές στη χώρα μας υπάρχουν αυτά τα παραθυράκια με τα οποία εξυπηρετούνται οι "ημέτεροι" και μετά έρχονται οι νόμοι και τους νομιμοποιούν, έχουμε ένσταση σ'αυτό. Πρέπει να μας απαντήσει η Κυβέρνηση, ποια κατηγορία είναι και γιατί τη νομιμοποιεί εκ των υστέρων. Δεν το δεχόμαστε και το καταψηφίζουμε. 

'Εχουμε το ζήτημα της στεγαστικής αποκατάστασης πλημμυροπαθών του Δήμου 'Ανω Λιοσίων κλπ. Γιατί αυτή η επιλεκτική πολιτική; 'Εχουμε πολλούς πλημμυροπαθείς. Γιατί δεν γίνεται στο σύνολο των πλημμυροπαθών αλλά επιλεκτικά στα 'Ανω Λιόσια; Εμείς δεν θα είχαμε αντίρρηση, αλλά θα πρέπει επιτέλους κάποια στιγμή να υπάρχει ισονομία και ισοπολιτεία. Ως Συνασπισμός επιμένουμε να το λέμε. Δεν υπάρχει αυτή, κύριε Υφυπουργέ. Εμείς δεν θα δεχθούμε ένα κομμάτι εργαζομένων να έχουν αυτήν την ευνοϊκή ρύθμιση και κάποιοι άλλοι, που έχουν τις ίδιες προϋποθέσεις, να μην έχουν αυτήν τη δυνατότητα. Προτείνουμε να είναι για όλους τους πλημμυροπαθείς. 

'Εχουμε το άρθρο 11, προσθήκη-διόρθωση-αντικατάσταση διατάξεων. Ο Συνασπισμός πιστεύει ότι πρέπει να καταβάλλονται τα χρήματα και να πληρώνουν αυτοί που χρωστάνε. Υπάρχουν όμως τρία εκατομμύρια 'Ελληνες που ζουν κάτω από το όριο της φτώχειας. Και επειδή μιλάμε για στεγαστική πολιτική σε ασθενέστερες τάξεις, πιστεύω ότι ο νόμος πέρα από το αόριστο, πρέπει να είναι και λίγο ανθρώπινος. 

Λέμε εδώ ότι καταλαμβάνουν και κατέχουν, αυτεπαγγέλτως δικάζονται, κλπ. Εμείς δεν θα αντιδράσουμε σε αυτό, αλλά πρέπει να δούμε και προσωπικά τον πολίτη. Αν υπάρχει αδυναμία πληρωμής από πραγματικά γεγονότα, ποια θα είναι η κοινωνική συμπεριφορά του κράτους απέναντι σ'αυτούς; Γιατί μπορεί πριν πέντε ή δέκα χρόνια να είχε τη δυνατότητα να πάρει το σπίτι, γιατί οι προϋποθέσεις θα ήταν διαφορετικές. Σήμερα έχει χάσει τη δουλειά του, είναι άνεργος ή αρρώστησε ή άλλα κοινωνικά προβλήματα λόγω των οποίων δεν μπορεί να ανταποκριθεί στις υποχρεώσεις του. Ποια είναι η κοινωνική συμπεριφορά της πολιτείας σ' αυτήν την κατηγορία των ανθρώπων; 

Πιστεύω ότι ο νόμος πέρα από σκληρός πρέπει να είναι και κάπως ανθρώπινος. Προτείνω να υπάρξει μια διάταξη που θα βλέπει αυτές τις αντικειμενικές δυσκολίες. 

'Ερχομαι στο άρθρο 13, θέματα προσωπικού. Οπωσδήποτε βάζετε κάποιες προσλήψεις, γραφείο Τύπου κλπ. Εγώ δεν θα διαφωνήσω με το διαφημιστικό μέρος των Υπουργείων και με την εργασία που γίνεται, αλλά σε κάτι άλλο. Διάβασα προχθές στην εφημερίδα ότι τη μεγαλύτερη διαφημιστική πίτα την έχει το ΠΑΣΟΚ. Απ' αυτήν τη διαφημιστική πίτα πέρα από το έργο που διαφημίζετε και δεν κάνετε, ποια είναι η ωφέλεια στη λειτουργία των Υπουργείων; Ο πολίτης μπαίνοντας στο Υπουργείο πώς εξυπηρετείται; Πιστεύετε ότι εξυπηρετείται απ'αυτήν τη διαφημιστική πίτα που ταϊζετε τα κανάλια και τις εφημερίδες; Δεν είσθε υποχρεωμένος εσείς να μου απαντήσετε, αλλά το λέω. 

Πιστεύω ότι πέρα από το γραφείο Τύπου, που θα μπορούσε να γίνει με κάποιους εκπαιδευμένους εργαζόμενους, θα πρέπει να υπάρξει και ένα γραφείο εξυπηρέτησης και ενημέρωσης του πολίτη. 

Μπαίνοντας μέσα σε μια δημόσια υπηρεσία, κύριε Υφυπουργέ, χάνει η μάνα το παιδί και το παιδί τη μάνα. Πιστεύω ότι και εσείς σαν πολίτης εάν τολμήσετε να πάτε σε μια υπηρεσία, θα πηγαίνετε από τον πρώτο μέχρι τον έβδομο όροφο πάνω-κάτω χωρίς να εξυπηρετείσθε. Πρέπει λοιπόν να υπάρξει μια διαφορετική οργάνωση των δημοσίων υπηρεσιών, πράγμα που δεν σας έχει απασχολήσει. 

Το γραφείο Τύπου με στόχο τη δημοσιοποίηση του έργου του ΟΕΚ νομίζω ότι δεν χρειάζεται. Υπάρχει όμως ανάγκη για ένα γραφείο ενημέρωσης και εξυπηρέτησης του πολίτη, ώστε μπαίνοντας στην είσοδο να έχει τη δυνατότητα να εξυπηρετείται και να μη χάνει το χρόνο του στις ουρές. 

'Ερχομαι στο άρθρο 14. Σύσταση θέσεων: Εδώ μπαίνει ένα ζήτημα. Πρώτα-πρώτα έχουμε μια αδυναμία του ΟΕΚ να ανταποκριθεί στο έργο του. Υπάρχουν πολλά προγράμματα στην περιφέρεια, τα οποία είτε προκηρύσσονται είτε γίνονται χωρίς ανθρώπινο δυναμικό που θα τα επιβλέψει. Εδώ έχουμε τη σύσταση εκατόν πενήντα μιας θέσεων τακτικού προσωπικού. Πρέπει να μας πείτε ποιες ειδικότητες θα είναι, πού θα αποβλέπουν και γιατί. Θεωρώ ότι η κάλυψη των θέσεων θα γίνει με το ν.2190. Μέσα όμως στις εκατόν πενήντα μία θέσεις έχουμε και ογδόντα θέσεις, από τις οποίες εάν υπάρξουν απολύσεις θα έχουμε προβλήματα λειτουργίας στον ΟΕΚ. Πρόκειται για τους επιβλέποντες μηχανικούς. Πιστεύω λοιπόν ότι πρέπει να δούμε το θέμα αυτών των ογδόντα και να το λύσουμε. 

'Οσον αφορά το άρθρο 15, ξέρετε πολύ καλά ότι τα δικαστήρια έχουν αποφανθεί ότι οι ομαδικές απολύσεις στη χώρα μας δεν επιτρέπονται. Πιστεύω λοιπόν ότι κινείται σε αυτόν τον άξονα. 

Τελειώνοντας θέλω να πω ότι το νομοσχέδιο, παρά το ότι έχει μια εντυπωσιακή εμφάνιση, είναι γραφειοκρατικό και δεν λύνει κανένα πρόβλημα. Δημιουργεί εντυπώσεις χωρίς περιεχόμενο. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: 'Οσον αφορά το άρθρο 5 "προ πάσης άλλης στροφής αναγκαιοτέρα η παρούσα". Δεν μπορούμε να πούμε τίποτα, γιατί εκείνοι που πρέπει να εξοφλήσουν τις οφειλές θα μας πουν εσείς τι δουλειά κάνετε και γιατί δεν αφήνετε το άρθρο να λειτουργήσει ώστε να ξοφλήσουμε; 

Αναστολή ρυθμίσεως οφειλών σεισμοπλήκτων εργατοϋπαλλήλων δικαιούχων ΟΕΚ. Εδώ είναι τα Γρεβενά, είναι η Αχαϊα, από την οποία κατάγομαι, το Αίγιο. Τι να πω τώρα; Ας επεκταθεί και στους άλλους, στις άλλες σεισμόπληκτες περιοχές, χωρίς να λέω ότι αφού το δίνετε για εκείνους, δεν πρέπει να το πάρετε. 

Δεν υπάρχει διάταξη σε νομοσχέδιο από εδώ και πέρα που θα προτείνεται και θα ψηφίζεται χωρίς να περιέχονται φωτογραφικές διατάξεις οι οποίες εξυπηρετούν "ημετέρους". Σε όλα τα νομοσχέδια συνιστώνται θέσεις. Γιατί δεν το κάνατε αυτό νωρίτερα; 'Εχει καταργηθεί οποιαδήποτε ιδεολογική θέση. Πουλάτε την κρατική βούληση με την οκά, για να αγοράσετε ψήφους. 

Δεύτερον, έχετε συμπαραταχθεί και συμπαίζετε με το χρηματιστηριακό και το τραπεζικό κεφάλαιο και έχετε αυτό το κόμμα, το κόμμα της λειτουργίας του χρηματιστηριακού κεφαλαίου. Εχετε και την εξαγορά των ψήφων του λαού με το πούλημα της κρατικής βούλησης με την οκά. Πάρε μια θέση, δώσε ψήφους. 

Επομένως το πνεύμα της προεκλογικής περιόδου που έχετε εγκαινιάσει από τώρα, είναι το ανήθικο πνεύμα της πολιτικής λειτουργίας της Ελλάδος, του έθνους, των πάντων. 'Εχετε εγκαινιάσει λειτουργία ανηθικότητας στην πολιτική ζωή σε σημείο διαφθοράς. Για ποια διαφθορά μιλάει ο Καψής; Πήγε στον εισαγγελέα και τα γύρισε; Ο κ. Σημίτης του λέει "πήγαινε στον εισαγγελέα". Πήγε στον εισαγγελέα για τα Γλυκά Νερά, να μιλήσει για αρχές; Εδώ είναι ο αγώνας, μέσα στο Κοινοβούλιο, να μιλήσει για διαφθορά με συγκεκριμένα στοιχεία ή εάν αποτελεί περιεχόμενο λειτουργίας πολιτικής διαφθοράς το κάθε κομμάτι της άσκησης εξουσίας που έχετε εσείς οι Υπουργοί, να δώσει τη μάχη του από εδώ και να καταψηφίσει. 

Με τέτοιες φιέστες και με τέτοια πυροτεχνήματα δήθεν αντιπολιτευτικού τύπου, ότι διαφέρω από τη λειτουργία της διαφθοράς εγώ ο Καψής, πέφτει στο ίδιο καράβι και πνίγεται μαζί με εσάς. Δεν κάνει τίποτα. Βούλιαξε το καράβι του ΠΑ.ΣΟ.Κ, θα βουλιάξει και ο Καψής. Με τέτοια παραμύθια δεν σώνεται κανείς. 

Πάμε τώρα στο θέμα της εμπράγματης εξασφάλισης των δανείων. 

Γιατί δεν κάνετε, κύριε Υφυπουργέ, μία γενναιόδωρη διάταξη εδώ, που να λέει να πληρώνουν το μισό, αφού τους λυπάσθε, αφού τα κάνετε όλα για τους δικαιούχους της εργατικής κατοικίας, που δίνουν εισφορά 1% και το 0,75 οι φίλοι σας μεγαλοεκδότες εργολάβοι που φτιάχνουν τις πολυκατοικίες εδώ και δέκα-είκοσι χρόνια; Εσείς οι ίδιοι είστε δέσμιοι των εργολάβων, που φτιάχνουν τις πολυκατοικίες των εργατικών κατοικιών. Είστε μαζί με αυτούς πακέτο. Να πείτε στους εργοδότες να φάνε λιγότερα και να δίνετε 1,5% εισφορά και θα δίνουν 1% οι δικαιούχοι, γιατί εκείνοι είναι πεθαμένοι και εσείς έχετε. Γιατί δεν κάνετε κοινωνική πολιτική εδώ και να τους βάλετε και μία διάταξη να πληρώνουν το ήμισυ της εγγραφής προσημειώσεως και υποθήκης αφού τους λυπάσθε; 

'Οσον αφορά την επιδότηση στο ειδικό κεφάλαιο αλληλεγγύης, ισχύει το "μπείτε σκύλοι αλέστε και αλεστικό μη δίνετε". Στα χέρια σας είναι η υπόθεση αν θα βλαφθεί ή δεν θα βλαφθεί ο Οργανισμός. Δεν έχει καμία σημασία. Εσείς θα κανονίσετε ποιους θα απαλλάξετε. Δεν υπάρχει αισχροκερδής σύμβαση πολιτικής έκφρασης μεγαλύτερου νοήματος από το πούλημα της κρατικής βούλησης με την οκά στο άρθρο 9. 

Ο κύριος Υπουργός και εσείς θα κανονίσετε ποιους θα απαλλάξετε. Οι αντικειμενικοί όροι, οι προϋποθέσεις, η λειτουργία των πάντων, είναι στα χέρια σας. Και ξέρετε, μας φέρνετε σε κάποια διλήμματα. Θέτετε ορισμένες διατάξεις που είναι δίκαιες μαζί με τις άδικες. Θα μας αναγκάσετε να ψηφίσουμε τις άδικες, επειδή οι δύο είναι δίκαιες. Είναι σύστημα αυτό πολιτικής κομπίνας, για να μας εκβιάζετε στα δίκαια αιτήματα. Δεν ξεχωρίζετε τα δίκαια από τα άδικα, να τα βάλετε σε ειδικές διατάξεις, οπότε εάν δεν ψηφίσω μία διάταξη για το άδικό της, συμπαρασύρει και τις δίκαιες. Και λέτε τότε εσείς σε αυτούς, βλέπετε, η Αντιπολίτευση δεν ψήφισε το δίκαιο αίτημά σας, επειδή ήταν κάτι άδικο και επιμένατε στο άδικο. Και εδώ είναι η πολιτική ευθύνη του πολιτικού μεταξύ δικαίου και αδίκου, τα βάζει σούμα για να γίνει το δίκαιο με το άδικο το ίδιο. 'Οπως λέει ο Φίσερ στο Πανεπιστήμιο του Χάρβαρντ στο μάθημα των διαπραγματεύσεων "καταργείτε το παράνομο με το νόμιμο, το ηθικό με το ανήθικο, το δίκαιο με το άδικο". 'Οταν πάτε στο Χάρβαρντ, να ζητήσετε το βιβλίο του αυτό, να το διαβάσετε. 

Αυτό κάνετε, όπως στο άρθρο 13, που βάζετε δημοσιογράφους να αντικαταστήσουν το Ρέππα, λες και είναι Κοινοβουλευτικοί Εκπρόσωποι επί του Τύπου για τον Οργανισμό Εργατικής Κατοικίας δημοσιογράφοι. Πού ακούστηκε δημοσιογράφοι στον Οργανισμό Εργατικής Κατοικίας ως επί του Τύπου εκπρόσωποι; Εδώ έχει το Υπουργείο Εργασίας επί του Τύπου εκπρόσωπο και έχει καλύψει όλους τους οργανισμούς, είναι λοιπόν δυνατόν να βάλετε και εκεί; Εάν είναι μία διάταξη, να πάει ένας φουκαράς να αποκατασταθεί το νόμιμό του, μου βάζετε το δημοσιογράφο και εγώ λέω τώρα ότι με εμπαίζει το Υπουργείο, γιατί μου βάζει θέση δημοσιογράφου χωρίς να χρειάζεται. 

Φωτογραφικές διατάξεις. Στο άρθρο 13 έχετε κανονίσει από τώρα... 

(Θόρυβος από τα υπουργικά έδρανα) 

Κύριε Βλασσόπουλε, μη με απασχολείτε! Είναι δίκαιο, νόμιμο και ηθικό ο σεβασμός προς το συνάδελφο και το κοινοβουλευτικό έργο που πράττουμε! Εάν στη Λευκάδα κάνετε έτσι, εδώ δεν πρέπει να το κάνετε! Αποτελεί αδιαντροπία, προσβολή της προσωπικότητας και καταβαράθρωση των αρχών του Κοινοβουλίου την ώρα που μιλώ να ασχολείστε με τον Υπουργό κατά τον πιο ανέντιμο, αντικοινοβουλευτικό και ανήθικο τρόπο! Ο τρόπος που επιλέξατε, κύριε Βλασσόπουλε, να συνεννοείστε την ώρα που μιλάω, είναι ανήθικος και βρώμικος. Είναι ανήθικο να απασχολείτε τον Υπουργό την ώρα που μιλάω. Αυτήν τη συμπεριφορά, αυτήν την αγωγή έχετε, κύριε Βλασσόπουλε! 

ΠΡΟΕΔΡΕΩΝ (Λουκάς Αποστολίδης): Σας παρακαλώ, κύριε Τσαφούλια! 

ΓΕΩΡΓΙΟΣ ΤΣΑΦΟΥΛΙΑΣ: Λυπούμαι για την αγωγή σας, κύριε Βλασσόπουλε! 

ΠΡΟΕΔΡΕΩΝ (Λουκάς Αποστολίδης): Κύριε Τσαφούλια, τι κουβέντες είναι αυτές; 

ΓΕΩΡΓΙΟΣ ΤΣΑΦΟΥΛΙΑΣ: Είναι κουβέντες και δεν τις ανακαλώ. Να γραφούν με κεφαλαία γράμματα στη Βουλή, για να μάθουν οι έντιμοι Βουλευτές ότι την ώρα που μιλά ο συνάδελφός τους, δεν μπορούν να απασχολούν τον Υπουργό, έστω και αν δεν έχει διάθεση να ακούει ο Υπουργός. 

Αυτό διδάσκει η κοινοβουλευτική τάξη, η κοινοβουλευτική ηθική, που ο κ. Βλασσόπουλος τη γράφει στα παλιά του τα παπούτσια, διότι είναι αυτής της νοοτροπίας και αυτού του σεβασμού. 

Και συνεχίζει κατά τρόπο εμπαικτικό. Ιδού το αποτέλεσμα ανθρώπινης προσωπικότητας και μάλιστα γιατρού! Εάν είναι γιατρός αυτός, ας το δείξει η κοινωνία και η Βουλή. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Δεν κατάλαβα, τι λέτε, κύριε συνάδελφε. 

ΓΕΩΡΓΙΟΣ ΤΣΑΦΟΥΛΙΑΣ: Να ακούσετε τι λέω, να μου απαντήσετε επί προσωπικού θέματος. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Είσαστε, κύριε Βλασσόπουλε, τελείως αντίθετος προς την ηθική τάξη του Κοινοβουλίου, είσαστε απρεπής, διότι την ώρα που ομιλώ απασχολείτε τον κύριο Υπουργό. Ο κύριος Υπουργός πρέπει να είναι αφοσιωμένος στο έργο του και εσείς κατά παρέκκλιση και βάσει της λειτουργίας του κομματισμού έχετε καταργήσει τα πάντα. 

ΠΡΟΕΔΡΕΥΩΝ (Λουκάς Αποστολίδης): Τα είπατε, κύριε Τσαφούλια. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Θα περιοριστώ να μην σας απαντήσω. 

ΓΕΩΡΓΙΟΣ ΤΣΑΦΟΥΛΙΑΣ: Ναι, γιατί είναι ανήθικος ο τρόπος που επιλέξατε να με παρεμποδίσετε από το έργο μου. Δεν είναι ηθικός, κοινοβουλευτικός ο τρόπος. Και η προσωπικότητά σας είναι προσωπικότητα που θέλει προσβολή για να αποκατασταθεί η κοινοβουλευτική τάξη. Μόνο με την προσβολή θα αποκαταστήσουμε την κοινοβουλευτική τάξη στην εμπορευματοποίηση της λειτουργίας του ΠΑ.ΣΟ.Κ. 

Η διάρκεια της επιδότησης, η αναστολή ρυθμίσεως οφειλών, το κεφάλαιο 9 της αλληλεγγύης, δεν δεχόμαστε τους δημοσιογράφους. Στο άρθρο 13 υπάρχει φωτογραφική διάταξη που έχετε δώσει τη θέση στο δικηγόρο, σε ένα δικηγόρο στο άρθρο 6. Στο Εθνικό Κέντρο υπάρχει νομική υπηρεσία. Μέχρι τώρα δεν τα έβγαλε πέρα; Φωτογραφική διάταξη και δίνετε θέση σε δικηγόρο φίλο σας. Λέτε ένας δικηγόρος, είκοσι χρόνια, τον φωτογραφίζετε το δικηγόρο, γιατί του το έχετε τάξει, να μαζέψει και καμιά δεκαριά ακόμα ψηφοδέλτια, να σας τα δώσει. Αυτό είναι το κατάντημα της πολιτικής. 

Στον Οργανισμό Εργατικής Κατοικίας συνιστάται γραφείο Τύπου. Στο γραφείο αυτό συνιστώνται δύο θέσεις δημοσιογράφων. Τους έχετε εκ των προτέρων εκεί λειτουργήσει, για να κάνουν το έργο της κομματικής σας δουλειάς την ώρα των εκλογών που έρχονται. Θα φάτε και εκεί ψωμί και θα βγείτε στα Μέσα Μαζικής Ενημέρωσης στον Τύπο, στις εφημερίδες που δουλεύετε και θα κάνετε τη δουλειά για μας. Πλήρης συναλλαγή, πούλημα της κρατικής βούλησης με την οκά. Δεν χρειάζονται οι δύο θέσεις των δημοσιογράφων και πουλάτε το έθνος και την κρατική βούληση και τα λεφτά του κράτους για να κάνετε κομματική δουλειά στις εκλογές, που έρχονται, με τους δημοσιογράφους. Αυτοί οι δημοσιογράφοι έχει εξασφαλιστεί από τώρα τι δουλειά θα κάνουν και τι διαφήμιση θα κάνουν για το πρόσωπό σας. 

Συνιστάτε εκατόν πενήντα θέσεις στο άρθρο 14. Ρουσφετολογικό πέρα για πέρα και το απορρίπτουμε. 

Τεχνικοί σύμβουλοι. Καθορίζεται ο αριθμός των τεχνικών συμβούλων που απασχολούνται με χρονικό διάστημα αόριστο. Μπορεί να πείτε και δέκα τεχνικούς συμβούλους, άλλους έξι ψηφοφόρους από εκεί με τις οικογένειές τους. Αυτός είναι ο υπολογισμός. Το είπα από την αρχή. Πουλάτε την κρατική βούληση με την οκά για να πάρετε ψήφους και έχετε συμπτύξει το χρηματιστηριακό και το τραπεζικό κεφάλαιο για να πάρετε τον κόσμο του χρηματιστηρίου, όσο θα ζήσει το χρηματιστήριο. Από την ώρα που θα γίνει το μπούμερανγκ, διότι είναι βέβαιο από εκείνην την ώρα θα χάσετε τα αυγά και τα καλάθια. 

Προχωράμε τώρα στις καταργούμενες διατάξεις. Δεν έχω να πω τίποτε άλλο, αυτά ήταν εκείνα που είπα και τις διατάξεις εκείνες που ωφέλησαν, ωφελούν έστω και αν δεν μπορώ να κάνω διαφορετικά για το πέντε, το έξι, τις ψηφίζω και τις άλλες δεν τις ψηφίζω πιστεύοντας μήπως συνέλθετε στη λειτουργία ηθικής βάσεως για τη συνέχιση του πολιτικού βίου και στο τέλος αποφασίσετε να μη φέρνετε θέσεις προς έγκριση σε κάθε νομοσχέδιο, ώστε ο λαός να αντιληφθεί το πούλημα της κρατικής βούλησης με την οκά, την αγορά ελπίδας του λαού για το ποιος θα πάρει θέση για να μπορέσει να πάρετε ψήφο. Η ανήθικη βάση θα φθάσει σε τρίτο μπούμερανγκ μετά τις δημοτικές εκλογές και τις ευρωεκλογές. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Σπυριούνη, έχετε το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Ο αυτοσεβασμός είναι μία πολύ σοβαρή έννοια. 

ΠΡΟΕΔΡΕΥΩΝ (Λουκάς Αποστολίδης): 'Εννοια και διαδικασία. 

ΚΥΡΙΑΚΟΣ ΣΠΥΡΙΟΥΝΗΣ: Δεν έχω ούτε διάθεση ούτε και χρόνο για να την αναλύσω, τόσο σαν ποιότητα του καθενός όσο και σαν κοινωνική αρετή, σαν ένα πολιτισμένο στοιχείο της συγκροτημένης κοινωνίας. 

Λείπει, λοιπόν, ο αυτοσεβασμός. 'Ενα σημείο είναι αυτό που θέλω να πω. 

Το δεύτερο σημείο που θέλω να πω είναι ότι η ποιότητα της κριτικής συναφώς συνδεομένη και με την έννοια του αυτοσεβασμού, για να έχει αξία, πρέπει να περιλαμβάνει απαραιτήτως δύο στοιχεία. Το πρώτο στοιχείο είναι να γίνεται με καλή προαίρεση, όχι με σκόπιμες, εκφυλισμένες και παρωχημένες κραυγές, ούτε με κατασκευασμένες κατηγορίες και ψευδολογίες. Το δεύτερο στοιχείο της κριτικής είναι ότι την κάνει εκείνος που στη θέση του κρινομένου θα έπραττε διαφορετικά. Τότε δικαιούσαι να κάνεις κριτική, αλλιώς η κριτική γίνεται μέσα σε ένα σύστημα παλαιοκομματικής αντίληψης, με μοναδικό περιεχόμενο και μοναδική σκοπιμότητα την ιδιοτέλεια, κομματική ή προσωπική. Αυτά σε ό,τι αφορά την κριτική. 

'Ερχομαι τώρα στο νομοσχέδιο. Συζητούμε το κεφάλαιο Β', που περιλαμβάνει τα άρθρα 5 μέχρι και το ακροτελεύτιο 18. Περιλαμβάνονται σημαντικά στοιχεία, αν θέλουμε να τα δούμε με την ευθύνη της αντικειμενικότητας. Η διευκόλυνση φτωχών κυρίως βιοπαλαιστών ανθρώπων που βρίσκονται σε πραγματική αδυναμία να ανταποκριθούν στις οφειλές σαν δικαιούχοι είτε δανείου είτε οικίας κλπ., απέναντι στον Ο.Ε.Κ., η διευκόλυνση αυτών των εν αδυναμία ευρισκομένων ανθρώπων αποτελεί έκφραση στοιχειώδους κοινωνικής ευαισθησίας. Και το κυβερνών κόμμα έχει ιστορία γύρω από την κοινωνική του ευαισθησία. 'Εχει συγκεκριμένη προσφορά, ιστορικής βάσεως προσφορά. 

Θα πάω τώρα στο άρθρο 9, που τόσο κατηγορήθηκε. Είναι ένα πρότυπο έκφρασης κοινωνικής ευαισθησίας η δημιουργία ειδικού κεφαλαίου, που θα καλύπτει, μετά από εξέταση συγκεκριμένης και ειδικής επιτροπής, τις περιπτώσεις αδυναμίας δικαιούχων να ανταποκριθούν στις υποχρεώσεις τους για διαφόρους λόγους, είτε μακροχρόνιας ανεργίας είτε ασθένειας κλπ. Το κεφάλαιο που θα σχηματίζεται προβλέπεται από τα χρεολύσια ή από τα τιμήματα τα μελλοντικά μέχρι ποσοστού 10%. Και αναμφισβητήτως ο ερεθισμός αυτός συν την ενδιαμέσως αποκτουμένη εμπειρία θα εξασφαλίζει και μία διεύρυνση, μία πιο ολοκληρωμένη ίσως αύριο -μεθαύριο κατάσταση, που θα μπορεί με καθολικότερο τρόπο να βοηθήσει κοινωνικά αυτές τις τάξεις. Είναι ένας ερεθισμός, μια έκφραση κοινωνικής ευαισθησίας, που περιλαμβάνεται στις διατάξεις του άρθρου 9. 

Τα θέματα προσωπικού αναφέρονται στο άρθρο 13. Πώς θα λειτουργήσει με διευρυμένες εξουσίες και αρμοδιότητες ο Οργανισμός, κύριε Πρόεδρε, όταν στερείται της αναγκαίας στελέχωσης και των ειδικών προσώπων που θα υλοποιήσουν αυτόν τον εμπλουτισμό στις αρμοδιότητες και στη δράση; 'Ερχεται λοιπόν το νομοσχέδιο και αναφέρεται και σε δημοσιογράφους. Κύριοι, η επικοινωνία που καθορίζεται σαν δημοκρατικό στοιχείο δεσμών του πολίτη με τις κρατικές λειτουργίες είναι σημαντικό στοιχείο ενημέρωσης του πολίτη,σημαντικό στοιχείο αμφίδρομης επικοινωνίας μεταξύ πολίτη και κρατικού φορέα. 

'Εχει καταντήσει σήμερα η επικοινωνία βασικό στοιχείο καλών σχέσεων, βασικό στοιχείο δεσμών του πολίτη με την πολιτεία. Η προσθήκη στο άρθρο δεν χρειάζεται. Από τη στιγμή που ο ν.2190 υποστηρίζει τις περιπτώσεις εφαρμογής του και προβλέπει για κάθε πρόσληψη διαδικασίες συγκεκριμένες, δεν χρειάζεται σε κάθε νομοσχέδιο να μνημονεύουμε την εφαρμογή του. Αυτό είναι αυτονόητο. Είτε μπει λοιπόν είτε δεν μπεί, καλύπτεται πλήρως από το πνεύμα και το γράμμα του ν.2190. 

Εδώ με την προσθήκη που κάνει ο κύριος Υπουργός, πλέον αίρεται κάθε επιφύλαξη γύρω από τη διαδικασία πρόσληψης του προσωπικού. 

Στο άρθρο 14 γίνεται η σύσταση των θέσεων και καθορίζονται τα προσόντα, ο αριθμός των προσλήψεων κλπ. 

Η ρύθμιση του άρθρου 15 είναι ακριβώς ένα στοιχείο επικοινωνίας, είναι μια διαδικασία δημοκρατικής ευθύνης του εργοδότη απέναντι στους εργαζόμενους. Είναι ένα στοιχείο ευθύνης που προσδιορίζει τους κανόνες και τη διαδικασία που πρέπει να διέπουν και να εξελίσσονται και να πραγματοποιούνται οι ομαδικές απολύσεις. 

Τελειώνοντας -και, κύριε Πρόεδρε, ζητώ συγγνώμη που παραβίασα το χρόνο μου- νομίζω ότι με καλοπροαίρετη κριτική, που στηρίζεται στο δημοκρατικό διάλογο χωρίς σκοπιμότητες, χωρίς απρέπειες, χωρίς κραυγές, μπορούμε να βελτιώσουμε την ποιότητα και το επίπεδο του Κοινοβουλίου και το νομοθετικό έργο να παράγει βελτιωμένα προϊόντα που αφορούν το λαό μας, την πατρίδα και σαφώς αφορούν τη δημοκρατία. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παναγιωτόπουλος έχει το λόγο. 

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, επειδή δεν μίλησα επί της αρχής, θα πω δύο λόγια. Δεν νομίζω να υπάρχει κάποιος που θα ήταν αντίθετος μέσα σ'αυτήν την Αίθουσα με την άσκηση μιάς πραγματικά καλής κοινωνικής πολιτικής, που θα υπηρετούσε τα συμφέροντα των εργαζομένων, σε ό,τι αφορά τις στεγαστικές τους ανάγκες. 

Με το παρόν νομοσχέδιο, εκτός από τις νέες ρυθμίσεις που είναι αμφίβολο αν θα υλοποιηθούν και για τις οποίες ασκήθηκε έντονη αλλά καλόπιστη κριτική απ'όλες τις πτέρυγες της Αντιπολίτευσης, δεν βλέπουμε να βελτιώνεται καθόλου το ισχύον σύστημα, που αφορά την παραχώρηση κατοικιών με κλήρωση από τον Ο.Ε.Κ. στους εργαζομένους δικαιούχους, μια και το σύστημα αυτό, όπως μας είπε ο κύριος Υπουργός και όπως μας διαβεβαίωσε χθες, θα παραμείνει το εν ισχύι. 

Πάνω σ'αυτό θέλω να κάνω κάποιες επισημάνσεις και κάποιες προτάσεις, που κατά τη γνώμη μου πρέπει να συμπεριληφθούν στο παρόν νομοσχέδιο. 

'Εχει διαπιστωθεί ότι το σύστημα της κλήρωσης μπορεί να έχει διαφάνεια, πλην όμως δεν είναι και το δικαιότερο, γιατί σε πολλές περιπτώσεις δεν βοηθάει τους έχοντες πραγματικά ανάγκη της στέγης. 

Εξ'αυτής της αιτίας προκύπτουν πολλές ενστάσεις και προσφυγές κατά τη διαδικασία, με αποτέλεσμα, αφ'ενός μεν να μένουν κενά και αχρησιμοποίητα πολλά διαμερίσματα για αρκετά χρόνια, και αφ'ετέρου να παρουσιάζεται έντονο το αίσθημα της αδικίας σ'αυτούς που στάθηκαν άτυχοι κατά την κλήρωση σε σχέση με κάποιους άλλους που κληρώθηκαν και οι οποίοι βρίσκονται σε πολύ καλύτερη οικονομική κατάσταση και έχουν διαμερίσματα ή κατοικίες που δεν έχουν βέβαια περάσει και τυπικά στο όνομά τους, πλην όμως είναι δικά τους περιουσιακά στοιχεία, αφού διαμένουν και διαβιούν μαζί με τους γονείς τους που τα κατέχουν και οι οποίοι σε πολλές περιπτώσεις δεν έχουν άλλα παιδιά. Και έχουν, διαμένουν σε άλλες χωριστές κατοικίες ιδιόκτητες. 

Υπήρξε χαρακτηριστική περίπτωση να πάρει κάποιος κατοικία στην κλήρωση που ο πατέρας του, με τον οποίο συζούσε, είχε ξενοδοχείο περίπου εκατό κλινών και ιδιόκτητη άλλη κατοικία και δεν είχε κανένα άλλο παιδί. 

Θα πρέπει να αποφύγουμε τέτοιες περιπτώσεις, που προσβάλλουν την προσωπικότητα και τη νοημοσύνη του κάθε πολίτη για κατάφωρη αδικία, που οφείλεται κυρίως στην έλλειψη ελέγχου περιουσιακών στοιχείων πρό της κληρώσεως. 

Πάνω σ'αυτό θα πρότεινα να προστεθεί ένα επιπλέον κριτήριο για την παραχώρηση κατοικίας, το οποίο να δικαιώνει αυτούς που αποδεδειγμένα πλέον από τη φορολογική τους δήλωση πληρώνουν ενοίκιο για κατοικία και ανάλογα με τα χρόνια που διαμένουν και πληρώνουν να πριμοδοτούνται με μόρια και να αποτελούν ξεχωριστή ομάδα κατά την κλήρωση, προσθετουμένων βέβαια και των υπολοίπων κριτηρίων. 

Δεύτερον, να καταργηθεί παντελώς η κλήρωση και αντ'αυτής να μοριοποιηθούν τα κριτήρια, οπότε το σύστημα θα γίνει είναι δικαιότερο και ο καθένας, ανάλογα με τα μόρια που διαθέτει, θα ρυθμίζει τη ζωή του και θα γνωρίζει αν και κατά πόσο θα τύχει ή όχι της στεγαστικής συνδρομής. Επ'αυτού θα ήθελα μία απάντηση από τον Υπουργό. 

Ως προς τα άρθρα τώρα θα πω δύο λέξεις. Για το άρθρο 5 δεν έχω καμία αντίρρηση. Για το άρθρο 6 πάλι δεν έχω αντίρρηση, αλλά θα πρότεινα και θα ήταν και σωστό να επεκταθεί το μέτρο αυτό και στις υπόλοιπες σεισμόπληκτες περιοχές της χώρες, όπου υπάρχει λόγος και όχι μόνο στους νομούς που αναφέρεται. Με τα άρθρα 7 και 8 συμφωνώ. Με το άρθρο 9 πάλι συμφωνώ, με την επιφύλαξη της τριμελούς επιτροπής, η οποία κατά τη γνώμη μου θα έπρεπε να είναι απ'αρχής νομοθετημένη. Για τα υπόλοιπα άρθρα δεν έχω σοβαρές αντιρρήσεις. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, συζητάμε βεβαίως το δεύτερο κεφάλαιο του νομοσχεδίου, θέλω όμως να τονίσω ότι δυστυχώς για μία ακόμα φορά σε τοποθετήσεις ορισμένων πλευρών του Κοινοβουλίου δεν κυριάρχησε ο καλόπιστος διάλογος και η πραγματική θέληση για διορθώσεις ή βελτιώσεις του νομοσχεδίου σε σημεία που θα μπορούσαν περισσότερο να ευνοήσουν τους ασφαλισμένους του ΟΕΚ, τους δικαιούχους του ΟΕΚ, αλλά ακούσαμε για μία ακόμα φορά επανάληψη της χθεσινής συζήτησης, αφηρημένες επικλήσεις περί σκανδαλολογίας, αφηρημένες και απαράδεκτες επικλήσεις περί διαφθοράς, εξορκισμούς περί δέσμιων εργολάβων και άλλα τινά. 

Θέλω να πω ότι δεν αποδεχόμαστε ούτε ο κύριος Υπουργός ούτε και εγώ και επιστρέφουμε στον καταγγέλλοντα τέτοιους χαρακτηρισμούς. Να έλθει εδώ όποιος πιστεύει ότι έχει κάτι να πει και να μας πει ποιων εργολάβων είμαστε δέσμιοι και τι συμφέροντα εξυπηρετούμε. Γιατί αν δεν το πει, αν δεν το καταθέσει, αν δεν έχει να μας πει τι εργολάβους εξυπηρετούμε και ποια συμφέροντα και να κατονομάσει, θα μου επιτρέψει και μένα από εκεί και πέρα να του πω ότι επιστρέφω τους χαρακτηρισμούς, τα επίθετα, και προσθέτω και εγώ δικά μου επίθετα, προκειμένου να χαρακτηρίσω αυτού του είδους την πράξη. 

Θα πρέπει κάποτε να καταλάβουμε ότι το Κοινοβούλιο δεν είναι χώρος ούτε για αφηρημένες επικλήσεις ούτε για εκδήλωση μίας γενικής και αφηρημένης σκανδαλολογίας. Αυτό μπορεί να εξυπηρετεί την αγόρευση κάποιου, αλλά θα πρέπει να γίνει κατανοητό ότι δεν εξυπηρετεί ούτε τον πολιτικό βίο της χώρας, δηλητηριάζει τον πολιτικό βίο της χώρας, μας εκθέτει όλους στα μάτια των πολιτών, αφήνοντας να διαμορφωθούν εντυπώσεις ότι εκεί κάτι βρωμάει, χωρίς κανείς να προσδιορίζει τι, χωρίς κανείς να ξέρει τι, χωρίς κανείς να έχει όχι καν αποδείξεις ή ενδείξεις, αλλά ούτε να του έχει περάσει ποτέ από το μυαλό τι, και χωρίς σε τελική ανάλυση να μπορεί καν να ισχυριστεί με ονόματα και επώνυμα οτιδήποτε. 

Θα παρακαλούσα, επιτέλους, για λίγη σοβαρότητα. Υπάρχουν κάποια θέματα που είναι εν ου παικτοίς. Αποδέχομαι την κριτική ως καλόπιστη. Μπορεί να διαφωνώ με κάποια σημεία της κριτικής ορισμένων συναδέλφων, αλλά είναι μία καλόπιστη κριτική. Υπήρχαν όμως και πλευρές που υπερέβησαν τα όρια. Δεν είναι δυνατόν να αποδεχόμαστε τέτοια πράγματα. Ποιοι είναι αυτοί που είναι δέσμιοι εργολάβων; Ποιων εργολάβων; Και δεν είναι δυνατόν να επιτιθέμεθα και κατά ανθρώπων, όπως είναι ο Θανάσης Χανακούλας, οι οποίοι είναι πάρα πολύ γνωστοί σε όλη την Ελλάδα και για το ήθος τους και για την εντιμότητά τους και για το τεράστιο έργο το οποίο παρήγαγαν από τη θέση στην οποία ήταν. Νομίζω, λοιπόν, ότι πρέπει να μπει ένα τέλος σε αυτήν την ιστορία. 

Επαναλαμβάνω ότι επιστρέφω και τα επίθετα και τους χαρακτηρισμούς ως απαράδεκτα και καλώ τον οιοδήποτε που μπορεί να τεκμηριώσει κάτι, να το πει με ονόματα και επώνυμα. Τότε θα είναι έντιμος και θα έχει κάνει το καθήκον του απέναντι στον πολίτη. 

'Ερχομαι τώρα στα συγκεκριμένα άρθρα. Στο άρθρο 5 έγινε ολόκληρη συζήτηση για το θέμα των ρυθμίσεων που περιλαμβάνει. Είναι σαφές τι πάμε να κάνουμε. 

Πάμε να δώσουμε τη δυνατότητα σε κάποιους οι οποίοι το επιθυμούν, να εξοφλήσουν τα χρέη τους με όρους οι οποίοι όπως και να το κάνουμε είναι ευνοϊκοί, ευνοϊκότεροι τουλάχιστον των σήμερα ισχυόντων. Θέλουμε να μαζέψουμε αυτά τα λεφτά προκειμένου να τα διαθέσουμε στη συνέχεια για περισσότερες εργατικές κατοικίες, για περισσότερη επιδότηση ενοικίου. Δεν έχουμε κανένα συμφέρον, αυτά δεν πάνε στον κρατικό προϋπολογισμό. Με αυτά τα λεφτά δεν κερδίζει κανείς. Είναι χρήματα που ο ΟΕΚ θα μαζέψει, θα κλείσει λογαριασμούς ορισμένων, οι οποίοι καθυστερούν και θα τους δώσει τη δυνατότητα να το κάνουν αυτό. Εν συνεχεία θα πάρει τα λεφτά αυτά και θα τα ρίξει πάλι σε εργατικές κατοικίες. 

Μην έχετε, λοιπόν, καμία αυταπάτη. Ούτε επιχειρούμε να κάνουμε δυσβάστακτες ρυθμίσεις ούτε επιχειρούμε να κυνηγήσουμε κανέναν. Δεν είναι όλοι καλοπροαίρετοι κύριοι συνάδελφοι. Είναι κακοπληρωτές. Δεν είναι όλοι καλοπροαίρετοι, ούτε είναι όλοι άνεργοι αυτοί που δεν πληρώνουν. Ξέρω αρκετούς, οι οποίοι αποφεύγουν να πληρώσουν και τους δίνουμε μία δυνατότητα να φανούν συνεπείς με μία διαδικασία ρύθμισης, ώστε να εξοφλήσουν τα χρέη τους. Δεν μπορεί να μπει ο ΟΕΚ σε μία συνεχή διαδικασία δόσεων. Είναι σαφές ότι έχει και τεχνικά προβλήματα να αντιμετωπίσει. 

Προσπαθούμε να βάλουμε μία απλή διαδικασία, μία κατανοητή διαδικασία, να ρυθμίσουμε δάνεια αποπεράτωσης, επισκευής και επέκτασης και μικτά δάνεια του ν. 1138/72 και του ν. 1641/86, καθώς και οφειλές, οι οποίες υπάρχουν βέβαια με αυτήν τη ρύθμιση στις δημόσιες οικονομικές υπηρεσίες. 

Το δεύτερο για τους σεισμόπληκτους. Δεν είχαμε καμία πρόθεση, ούτε να βάζουμε ούτε να εξαιρούμε σεισμόπληκτες περιοχές. Πήραμε τις σεισμόπληκτες περιοχές που έχουν χαρακτηριστεί έτσι με ειδικές πράξεις του υπουργικού συμβουλίου. Αυτές είναι και αυτές βοηθούμε. Δίνουμε μία δυνατότητα παραπέρα σ' αυτούς τους ανθρώπους να ξεπεράσουν τα προβλήματα που έχουν. 

Στο ειδικό κεφάλαιο αλληλεγγύης είχα την ευκαιρία να αναφερθώ αναλυτικά και στην επιτροπή. Δυστυχώς παρ' ότι εκεί έγινε ένας πλούσιος διάλογος, φαίνεται ότι κάποιοι διατήρησαν τις ενστάσεις και τις αμφιβολίες τους. Θέλω να τους διαβεβαιώσω -και να τους διαβεβαιώσω κοιτάζοντάς τους στα μάτια και με το χέρι στην καρδιά- ότι ούτε πρόθεση ούτε δυνατότητα της οποιασδήποτε ευνοϊκής ρύθμισης υπάρχει. 

Κατ' αρχήν τη ρύθμιση δεν την κάνει ο Υπουργός, διότι δεν πρόκειται περί ρυθμίσεως, την οικονομική ενίσχυση, ας το πούμε έτσι, η οποία θα γίνει, την καθορίζει μία επιτροπή στην οποία συμμετέχει και ο ΟΕΚ. Και ο ΟΕΚ, όπως ξέρετε, έχει τριμερή σύνθεση. Υπάρχουν εκπρόσωποι των εργαζομένων και των εργοδοτών. Αυτήν τη στιγμή δε, εις εκ των εργαζομένων με πρόταση της Γενικής Συνομοσπονδίας Εργατών Ελλάδος έχει και τη θέση του αντιπροέδρου. 

'Αρα, δεν θα είναι ανεξέλεγκτες, αδιαφανείς και από μηδέν ελεγχόμενες οι κινήσεις οι οποίες θα γίνονται εκεί. Κρίναμε ότι υπάρχουν κάποιοι άνθρωποι οι οποίοι είναι οι άνεργοι, εκείνοι είναι οι οποίοι δεν μπορούν να εξοφλήσουν τις υποχρεώσεις τους. Αυτοί οι άνθρωποι πράγματι δεν μπορούν να περιληφθούν ούτε στις ρυθμίσεις. Γι' αυτό φτιάχνουμε τον ειδικό λογαριασμό, προκειμένου να μπορούμε -επειδή ακριβώς πολλοί από σας δείξατε αυτήν την ευαισθησία -να βοηθούμε αυτούς τους ανθρώπους να είναι συνεπείς στις υποχρεώσεις τους, να μπορούν να αποκτήσουν σπίτι δηλαδή, για να το πω απλά, λαϊκά. 

Δηλαδή με ποια άλλη διαδικασία να το κάναμε, κύριοι συνάδελφοι; Μπορούμε τώρα σε περίπτωση ενός νομοσχεδίου να προβλέψουμε όλες εκείνες τις προϋποθέσεις και τα κριτήρια για την παροχή της παραπάνω διαδικασίας; Θα βγει σχετική υπουργική απόφαση και σ' αυτήν την υπουργική απόφαση θα υπάρχει και γνώμη του ΟΕΚ. Θα υπάρχει η δυνατότητα, δηλαδή, των κοινωνικών εταίρων να μας πουν και οι ίδιοι και οι εργοδότες και οι εργαζόμενοι ποια πρέπει να είναι τα κριτήρια, ποιό πρέπει να είναι το ύψος των παροχών, πώς πρέπει να επιλέξουμε αυτούς τους ανθρώπους, οι οποίοι θα κάνουν χρήση των πράγματι ευνοϊκών διατάξεων του άρθρου 9. Αυτοί θα μας το πουν. Δεν έχουμε καμία πρόθεση να μην πάμε ομόφωνα. Με συναίνεση θα προχωρήσουμε, με ανοιχτές διαδικασίες, με καθαρές δουλειές και μη φοβάστε, οι εκλογές ούτως ή άλλως μέσα σε ένα χρόνο από σήμερα θα έχουν γίνει, ίσως και ένα χρόνο και δυο μήνες. Το ανώτερο, όπως ξέρετε, είναι το Σεπτέμβρη του 2000. 

Πρακτικά ποιος είναι ο φόβος, ο οποίος υπάρχει; Δεν το καταλαβαίνω αυτό. Ιδιαίτερα από την ώρα που θα υπάρξει συνεννόηση με τους κοινωνικούς εταίρους, καθαρές διαδικασίες στην υπουργική απόφαση, σαφείς όροι και προϋποθέσεις για χορήγηση αυτών των ποσών και έλεγχος στην επιτροπή, η οποία θα παίρνει τις αποφάσεις, έλεγχος από τις ίδιες τις κοινωνικές δυνάμεις, εκείνες που δίνουν τα χρήματα για να λειτουργεί ο Οργανισμός Εργατικής Κατοικίας. 

Το άρθρο 10 κάποιοι ομιλητές το αντιμετώπισαν με κάποια σχετική δυσπιστία. Υπάρχουν περιοχές που είναι θύλακες ανεργίας. Είναι το Λαύριο, η Πάτρα, η Θήβα. Εκεί βοηθούμε αυτούς τους ανθρώπους, υπό τον όρο βέβαια ότι έχουν συνεχίσει να είναι άνεργοι, ότι δεν έχουν αλλάξει προσανατολισμούς. Αυτοί είναι οι χαρακτηρισμένοι θύλακες ανεργίας, για τους οποίους πρέπει να κάνουμε ειδικές διατάξεις. Αν το αρνείσθε να μας το πείτε καθαρά. Αλλά μην εμφανίζονται ορισμένοι να κόπτονται υπέρ των εργαζομένων και υπέρ των μακροχρόνιων ανέργων, και να μη ζητάμε τότε ειδικά μέτρα που επανειλημμένα μας κουβαλάτε στη Βουλή -και καλά κάνετε- και ειδικές παρεμβάσεις υπέρ των ανέργων, οι οποίοι βρίσκονται στους θύλακες ανεργίας. Εκεί είναι κεντρικά τα προβλήματα που υπάρχουν. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Από πού σας κουβαλάμε, κύριε Υφυπουργέ; 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Είπα ότι καλά κάνετε, κύριε Παπαγεωργόπουλε. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Από πού σας κουβαλάμε στη Βουλή; Από το καφενείο σας κουβαλάμε; Αν θέλετε, να διορθώσετε τη φράση. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Είπα ότι καλά κάνετε και ζητάτε ειδικά μέτρα για τις περιοχές που υπάρχουν θύλακες ανεργίας. Με την καλή έννοια το είπα, κύριε Παπαγεωργόπουλε. Αν θέλετε να διορθώσω τη λέξη, ευχαρίστως να τη διορθώσω. Τόνισα όμως το "καλά κάνετε", το οποίο σας έδωσε την απάντηση του τι εννοούσα. Από κει και πέρα και αν φραστικά υπήρξε παρερμηνεία, να τη διορθώσουμε. Δεν έχω κανένα πρόβλημα. 

'Οσον αφορά τους πλημμυροπαθείς για τα 'Ανω Λιόσια, εκεί έχουμε πρόβλημα με τις πλημμύρες. Αν υπάρχει και άλλη περίπτωση όπου διαπιστώνεται ότι σε περιοχή που υπάρχει οικισμός του Οργανισμού Εργατικής Κατοικίας υπήρξε πρόβλημα από πλημμύρες, δεν έχουμε κανένα, μα κανένα πρόβλημα να περιλάβουμε σε μια επόμενη νομοθετική παρέμβαση μια διάταξη, η οποία να καλύπτει και εκείνο το πρόβλημα. Εμείς αυτό είχαμε επισημάνει πάντως, αυτό το πρόβλημα αντιμετωπίζαμε, από εκεί είχαμε δικαιολογημένες διαμαρτυρίες και πραγματικά υπήρχε ανάγκη του να παρέμβουμε και εκεί παρεμβήκαμε. Δεν γίνεται κάποια ειδική ρύθμιση. Αν υπήρχαν και αλλού πλημμύρες και αν από άλλες πλημμύρες έχουν δημιουργηθεί προβλήματα στις εργατικές κατοικίες σε οποιον-δήποτε υπάρχοντα οικισμό, εμείς είμαστε έτοιμοι με καλή θέληση να το αντιμετωπίσουμε. Αλλά αυτό πρέπει να μας το πείτε. Εμείς δεν το έχουμε αυτήν τη στιγμή υπόψη μας. 

'Οσον αφορά το άρθρο 11 έγινε μια παρατήρηση για όσους καταλαμβάνουν ή κατέχουν αυθαίρετα εργατικές κατοικίες. Θέλω να πω ότι αυτή η ρύθμιση δεν πάει να εφαρμόσει δρακόντεια μέτρα κατά κάποιων αναξιοπαθούντων οι οποίοι, επειδή δεν είχαν τι άλλο να κάνουν, πήγαν και πήραν μια εργατική κατοικία για να μείνουν. 

Σας είπα ότι στους θύλακες ανεργίας ήδη λάβαμε ειδική μέριμνα για τους ανθρώπους αυτούς, τους μακροχρόνια ανέργους. Είδατε ότι υπάρχει ο λογαριασμός κοινωνικής αλληλεγγύης, ο οποίος λύνει προβλήματα ανέργων, οι οποίοι δεν μπορούν να ξεπληρώσουν τις δόσεις ή τα οφειλόμενα στον Οργανισμό Εργατικής Κατοικίας. Αντιμετωπίζουμε, λοιπόν, και λύνουμε αυτά τα υπαρκτά προβλήματα. 

Υπάρχουν και κάποιοι άλλοι, οι οποίοι αυθαιρετούν παρά το νόμο, παρά την οποιαδήποτε δεοντολογία και παρά τα πραγματικά συμφέροντα των ανέργων και των εργαζομένων, παρά τα πραγματικά συμφέροντα των δικαιούχων της Εργατικής Κατοικίας. 

Είμαι απόλυτα βέβαιος ότι για όλους αυτούς τους ανθρώπους συμφωνείτε ότι θα πρέπει ο νόμος να σταθεί εμπόδιο και να προστατεύσει τα δικαιώματα των εργαζομένων και των ανέργων, τα δικαιώματα του οργανισμού από οποιονδήποτε καταπατητή. 

'Οσον αφορά τα άρθρα 13 και 14 θέλω να σας θυμίσω ότι όλες οι θέσεις του διοικητικού προσωπικού, αλλά και οι θέσεις ΠΕ, ΤΕ, ΔΕ, ΥΕ κλπ. του προσωπικού με το οποίο λειτουργεί είτε ο Οργανισμός Εργατικής Κατοικίας είτε ο Οργανισμός Εργατικής Εστίας -και δεν χρειάζεται να αναφέρεται κάθε φορά- προβλέπονται από τις διαδικασίες του ν. 2190. Πρέπει κάθε φορά να το βάζουμε; Είναι σαφές ότι οι προσλήψεις των ανθρώπων αυτών θα γίνουν με την ισχύουσα νομοθεσία. Δεν μπορούμε να παραβιάσουμε την ισχύουσα νομοθεσία περί προσλήψεων στο δημόσιο τομέα. 

Δεν έχετε κανένα λόγο να νομίζετε ότι υπάρχουν ρουσφέτια ή πελατειακές σχέσεις και εξυπηρετήσεις. Προς Θεού, εμείς ήμασταν αυτοί οι οποίοι κλείσαμε αυτήν την πόρτα, εμείς ήμασταν εκείνοι που κλείσαμε αυτά τα παράθυρα και δεν έχουμε κανένα λόγο από τη στιγμή που ο ελληνικός λαός αποδέχεται και αποδέχεται όλο και πιο πολύ αυτές τις παρεμβάσεις που κάναμε, να επαναφέρουμε τέτοιες διατάξεις. 

Θα ήθελα να πω στη συνάδελφο που μίλησε για το γραφείο εξυπηρέτησης και ενημέρωσης του πολίτη στον ΟΕΚ ότι πράγματι αυτό γίνεται. Μπορείτε να πάτε στα κεντρικά γραφεία του ΟΕΚ και θα δείτε ότι εκεί στο χώρο του ισογείου υπάρχουν άτυπα βέβαια -όχι υπό την επίσημη έννοια- δυνατότητες παρέμβασης, ενημέρωσης με φυλλάδια, με προσωπικό, ώστε να μπορούμε να εξυπηρετούμε άμεσα τον πολίτη, να ξέρει τι προσφέρουμε, ποιες είναι οι δυνατότητές του και πώς πρέπει να προχωρήσει. 

Και έρχομαι -και κλείνω, κύριε Πρόεδρε- στο άρθρο 15. Χαίρομαι γιατί έγινε κατανοητό ότι δεν υπάρχει καμία δυσμενής παρέμβαση στη διαδικασία των ομαδικών απολύσεων. Επιτρέψτε μου να το κάνω κατανοητό γιατί και εμάς μας ταλαιπώρησε πολύ. Πρόκειται στην ουσία για μη εφαρμογή κοινοτικής οδηγίας, προσαρμογή του δικαίου μας στην κοινοτική οδηγία περί ομαδικών απολύσεων, θέμα μάλιστα για το οποίο οφείλω να πω αυτοκριτικά ότι υπήρξε λόγω του αρκετού διαστήματος που χρειάστηκε για να ολοκληρωθούν οι σχετικές εργασίες και μία καθυστέρηση. Τι κάνουμε; Καταργούμε τη γενική διάταξη η οποία έλεγε ότι σε περίπτωση ομαδικών απολύσεων που οφείλονται σε διακοπή λειτουργίας επιχείρησης ή εκμετάλλευσης κατόπιν πρωτόδικης δικαστικής απόφασης -αυτό ήταν το άρθρο 2γ' του ισχύοντος νόμου για τις ομαδικές απολύσεις- δεν υπάρχει καμία περίπτωση εφαρμογής ουδενός σημείου του νόμου. Δεν εφαρμόζεται ο νόμος καθόλου στο σύνολό του σε αυτές τις περιπτώσεις. Εμείς δε θέλαμε αυτό το πράγμα. Θέλαμε να εφαρμόζεται ο νόμος όσον αφορά τη διαβούλευση και πληροφόρηση των εργαζομένων και στην περίπτωση που κλείνει η επιχείρηση και στην περίπτωση που κλείνει μια εκμετάλλευση, ένα κομμάτι της επιχείρησης, κατόπιν πρωτόδικης δικαστικής απόφασης, εδώ υπάρχουν βέβαια οι σχετικές γνωματεύσεις του Αρείου Πάγου κλπ. Προχωρήσαμε, λοιπόν, και μεταφέραμε τη γενικού χαρακτήρα απαγορευτική διάταξη και γενικού χαρακτήρα εξαίρεση σε ειδική, στο άρθρο 5 και δώσαμε τη δυνατότητα -είναι φιλική προς τους εργαζόμενους και συνδικάτα παρέμβαση- κατοχυρώσαμε την υποχρέωση στον εργοδότη να πληροφορεί και να διαβουλεύεται με τους εργαζόμενους πριν κλείσει την επιχείρησή του ή πριν κλείσει την εκμετάλλευσή της, πράγμα το οποίο δεν υπήρχε μέχρι τώρα. Αυτή η παρέμβαση νομίζω ότι είναι θετική και ότι πρέπει να ψηφισθεί από το σύνολο του Τμήματος. Εξάλλου προσαρμόζει το δίκαιο για τις ομαδικές απολύσεις στα κοινοτικά δρώμενα. 

Κλείνοντας, πιστεύω ότι πρέπει να ψηφισθούν τα άρθρα, δεν έχουμε καμμία πρόθεση να βάλουμε αντεργατικές ή πονηρές διατάξεις σε καλά άρθρα, αλλά και αν ακόμα υπάρχουν κάποιες διαφωνίες που θεμιτό είναι να έχουμε κάποιες διαφωνίες σε κάποια άρθρα, θέλω να ελπίζω ότι θα υπάρχουν άρθρα που θα ψηφισθούν ομόφωνα, θέλω να πιστεύω ότι θα υπάρχουν άρθρα που θα ψηφισθούν από το σύνολο των δυνάμεων του Κοινοβουλίου, έστω και αν σε ορισμένα σημεία ή σε ορισμένα άρθρα κρατηθούν επιφυλάξεις. 

Δεν νομιμοποιείται όμως κανείς σε τόσο φιλικές προς τους εργαζόμενους διατάξεις, σε μια τέτοια θετική παρέμβαση που αναβαθμίζει και πολλαπλασιάζει τις υπηρεσίες του ΟΕΚ προς τους εργαζόμενους και τους ανέργους επικαλούμενος την οποιαδήποτε μερική διαφωνία στο τάδε ή δείνα εδάφιο να καταψηφίζετε το σύνολο των άρθρων. 

ΠΡΟΕΔΡΕΥΩΝ (Λουκάς Αποστολίδης): Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, άκουσα με μεγάλο ενδιαφέρον τον κύριο Υφυπουργό, ο οποίος βέβαια δεν προσέθεσε πολλά σε όσα είχε πει ο κύριος Υπουργός. Ας ξεκαθαρίσουμε, λοιπόν, ορισμένα πράγματα επαναλαμβάνοντάς τα για μια ακόμη φορά και ελπίζω αυτήν τη φορά να γίνουν πιο κατανοητά και ίσως πάρουμε και κάποιες απαντήσεις. 

Σαφώς δεν υπάρχει θέμα του ν.2190, διευκρινίστηκε, ξεκαθάρισε. Από εκεί και ύστερα όμως εξακολουθούμε να μην αντιλαμβανόμαστε, αφού όλοι γνωρίζετε, ή τουλάχιστον έτσι λέτε, τις ανάγκες που υπάρχουν στον Οργανισμό Εργατικής Κατοικίας για συγκεκριμένο προσωπικό, γιατί δεν πρέπει να ξέρει και η Βουλή πώς κατανέμεται το προσωπικό αυτό. Και σαν παράδειγμα να μην πάμε στους ΠΕ και ΤΕ. 'Εχετε προβλέψει μία θέση ΔΕ σε εκατόν πενήντα μία θέσεις. Γιατί να μην ξέρουμε έτσι παραδειγματικά ποια είναι αυτή η τόσο μεγάλη ανάγκη που θέλει ένα όλο κι όλο ΔΕ να την καλύψει; 

Επομένως δεν μπορώ να καταλάβω γιατί πρέπει να κρατήσει ο Υπουργός το δικαίωμα να κατανείμει αυτό το προσωπικό κατά ειδικότητα και να μην το γνωρίζει εκ των προτέρων και να το ψηφίσει η Βουλή. 

Θα ήθελα όμως να μας κάνετε μια διευκρίνιση μετά την παρέμβαση του κυρίου Υπουργού στο θέμα των θέσεων του γραφείου τύπου ότι καλύπτονται από τις κείμενες διατάξεις. Κατ αρχήν υπηρετούν σήμερα δημοσιογράφοι στον ΟΕΚ; 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Τώρα συνιστούμε τις θέσεις. 

ΘΕΟΔΩΡΟΣ ΔΑΜΙΑΝΟΣ: Δεν έχει καμία σημασία αυτό κύριε Υπουργέ. Είστε έμπειρος στα θέματα αυτά και ξέρετε ότι αυτήν τη στιγμή υπάρχουν δεκάδες δημοσιογράφοι στο δημόσιο αποσπασμένοι και απασχολούμενοι σε αλλότρια καθήκοντα. 'Αρα όταν λέτε "κείμενες διατάξεις" προβλέπετε και τη δυνατότητα μετάταξης από τις ήδη υπάρχουσες θέσεις ή θα γίνουν προσλήψεις; 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα γίνει ό,τι προβλέπουν οι νόμοι. Οι προσλήψεις γίνονται με βάση αυτά που προβλέπουν οι υπάρχοντες νόμοι. 

ΘΕΟΔΩΡΟΣ ΔΑΜΙΑΝΟΣ: 'Αρα λέτε ότι θα γίνει πρόσληψη. Γιατί σας ρωτώ, αν μπορεί να γίνει μετάταξη. 

Στο άρθρο 5 δεν υπάρχουν ιδιαίτερες παρατηρήσεις. 'Αλλωστε τα είπε και ο εισηγητής μας. Βέβαια αυτό που λέτε ότι θα μαζέψετε λεφτά για να δώσετε περισσότερα σπίτια ή περισσότερα δάνεια, καλύτερα να το αφήσετε. Ξέρετε πολύ καλά ότι δεν θα μαζέψετε λεφτά, όπως δεν έχουν ήδη μαζευτεί. Και γι' αυτό άλλωστε είναι μόνο η παράγραφος 6. Οι προηγούμενοι πέντε παράγραφοι μιλάνε για εξοφλήσεις με πληρωμή και των ληξιπροθέσμων κλπ. Γνωρίζετε ότι είναι ελάχιστοι αυτοί που πράγματι έχουν τη δυνατότητα να το πράξουν και θα είναι λίγοι τελικά αυτοί, οι οποίοι θα ενταχθούν. 'Ομως δεν έχουμε αντίρρηση επί του άρθρου. Καλά κάνατε και το φέρνετε. Απλά δεν χρειάζονται οι πομπώδεις εκφράσεις. 

Στο άρθρο 6 δεν έχω αντίρρηση. 'Αλλωστε τροποποιείτε την ήδη υπάρχουσα διάταξη. Αλλά για πέστε μου, κύριε Υπουργέ, από το 1997 που έληξε η ισχύουσα διάταξη μέχρι σήμερα, τι κάνατε; Παρανόμως δεν εισπράττατε; Διότι επί δύο χρόνια υπάρχει κενό νόμου. 'Η μήπως κάποιοι πλήρωναν από το 1997 μέχρι σήμερα και κάποιοι δεν πλήρωναν; Διότι εδώ δημιουργούμε αντιμετώπιση μη σύννομη και σίγουρα μη ίση μεταξύ ίσων ή εν πάση περιπτώσει μεταξύ ομοιοπαθών. 

Στο άρθρο 7 δεν έχουμε καμία αντίρρηση μετά τη διόρθωση που κάνατε. Το άρθρο 8 δεν έχει καν συζήτηση και έρχομαι στο άρθρο 9. Δεν έχουμε αντίρρηση και καλά κάνετε και το φέρνετε, αλλά πρέπει να ξεκαθαρίσουμε ότι ήδη το 10% που παίρνετε μειώνει κατά το αντίστοιχο ποσό τη δυνατότητα του οργανισμού για παροχή στεγαστικής προστασίας. Διότι κατά 10% λιγότερα λεφτά θα πάνε σε αγορές, κτίσιμο, δάνεια ή οτιδήποτε άλλο. 'Ομως μην μας λέτε πάλι ότι θα ελέγχουν κλπ. Σας το είπε σωστά το ΚΚΕ. Δύο εκπρόσωποι θα διορίζονται από σας, την Κυβέρνηση, ένας του Υπουργείου Εργασίας και ένας του ΟΕΚ. Οι δύο είναι δικοί σας. Ο Υπουργός, λοιπόν, κάνει ό,τι θέλει. Ας μην κρυβόμαστε πίσω από το δάκτυλό μας. Με δύο στους τρεις κάνει ό,τι θέλει ο Υπουργός. 

Για τις ειδικές ρυθμίσεις δεν έχουμε διαφωνία για τη Θήβα ή την Πάτρα ή το Λαύριο. Αλλά, κύριε Υπουργέ, δεν έχετε αντίστοιχες περιπτώσεις και στις υπόλοιπες περιοχές της Ελλάδος; Δεν έχετε φθίνουσες περιοχές όπου υπάρχουν αντίστοιχα προβλήματα όπως μακροχρόνιοι άνεργοι ή άλλοι που έχασαν το δικαίωμα ενώ κληρώθηκαν, γιατί την περίοδο εκείνη δεν πληρούσαν τις προϋποθέσεις για τους ίδιους λόγους που ισχύουν για το Λαύριο, την Πάτρα ή τη Θήβα; Εκείνοι τι είναι; Παραπαίδια; 

Μη μου λέτε, λοιπόν, ότι το βάλατε, γιατί αυτοί είναι οι θύλακες. Κάντε μια βόλτα στην Εύβοια ή στη Δράμα ή στις άλλες περιοχές να δείτε τι ανεργία υπάρχει. 'Αρα άλλοι είναι οι λόγοι. Το ποιοι το ξέρετε εσείς και καταλαβαίνει και ο ελληνικός λαός. 

Το άρθρο 11 είναι τυπικό μεν, αλλά για να δείτε πώς λειτουργούμε σαν ελληνικό δημόσιο, κάνετε διόρθωση λαθών, όπως επικαλείστε και στην εισηγητική έκθεση. Χρειάστηκαν δηλαδή πέντε ολόκληρα χρόνια για να ανακαλυφθούν και να διορθωθούν λάθη. Επί πέντε χρόνια έμενε έτσι. 

Κύριε Πρόεδρε, δεν έχουμε άλλες παρατηρήσεις επ' αυτού, αλλά θα κάνω και μία τελευταία άσχετη με το νομοσχέδιο αυτό. 

'Ακουσα και σας, κύριε Υπουργέ, και δεν μπορώ να αντιληφθώ αυτόν τον φανατισμό, να κόπτεστε υπέρ του κ. Χανακούλα. 

Θα σας υπενθυμίσω, κύριε Υπουργέ, για να μην ξεχνάμε τι συμβαίνει σ' αυτή τη χώρα, ότι τον κ. Χανακούλα δύο δικοί σας Υπουργοί τον εκπαραθύρωσαν με εκφράσεις χειρότερες απ' ό,τι αναφέρθηκαν για το συγκεκριμένο πρόσωπο εδώ μέσα. Και έχετε βγει τώρα όλοι και έχετε αναγάγει τον κ. Χανακούλα σε ταμπού του ΠΑ.ΣΟ.Κ. και έχετε πέσει όλοι να τον εκθειάζετε. Μήπως οι δύο Υπουργοί σας έκαναν λάθος ή μήπως κάνετε εσείς λάθος; 'Η εν πάση περιπτώσει τώρα ο κ. Χανακούλας έγινε "καλό παιδί", ενώ τότε δεν ήταν; Λοιπόν, δεν χρειάζεται, πολύ ασχολήθηκε αυτή η Βουλή με τον κ. Χανακούλα. 

Πείστε πρώτα τους Υπουργούς σας που τον έδιωξαν γι' αυτά τα οποία σήμερα λέγονται εδώ πέρα και αφήστε τη Βουλή να έχει τις απόψεις της. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Παπαγεωργόπουλε. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Οχι δίλεπτο, κύριε Πρόεδρε. Υπάρχει μία ανοχή. Ο Υπουργός μίλησε δεκαοκτώ λεπτά. 

ΠΡΟΕΔΡΕΥΩΝ (Λουκάς Αποστολίδης): Ναι, εάν θέλατε κάποιες απαντήσεις. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν είχα σκοπό να δευτερολογήσω, αλλά έβαλε ζητήματα ο κύριος Υπουργός, που χρειάζονται απάντηση. 

'Ηταν μέχρι στιγμής μία πολύ καλή συζήτηση. 'Ηταν μία πολύ καλή και ουσιαστική και εποικοδομητική συζήτηση. Ο κ. Παπαϊωάννου δέχθηκε σημαντικά θέματα, τα οποία θέσαμε στην επιτροπή και τώρα και είναι πολύ θετικό αυτό. Κι εμείς με τη σειρά μας ψηφίσαμε άρθρα τα οποία θεωρούμε ότι ήταν σωστά. Ακόμα κι αν υπήρχαν μερικές επιμέρους επιφυλάξεις, δεν μας έκαναν να φτάσουμε σε μία πλήρως απορριπτική θέση, όσον αφορά αυτά τα άρθρα. Μέχρι που ενέσκυψε ο κύριος Υφυπουργός και αναίτια και εν αιθρία θέλησε να απαντήσει γι' αυτά που δεν απαντήθηκαν χΘες στην πρωτολογία μου. Χτες μπήκαν πολλά ζητήματα ουσιαστικά και δεν είπαμε μεγάλα λόγια. Και είπαμε, η σκανδαλολογία σαν φράση ενέχει απαξία, ενέχει μομφή οιονεί συκοφάντου. Εμείς βάλαμε ζητήματα που προκύπτουν από το πόρισμα των ελεγκτών Δημόσιας Διοίκησης. Αυτά διαβάσαμε ακριβώς, τίποτε παραπάνω. Επομένως δεν επιστρέφετε εσείς, εμείς σας επιστρέφουμε αυτές τις αναφορές. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Φοβάμαι ότι δεν ήσασταν στην Αίθουσα, όταν έγινε σχετική παρέμβαση σήμερα. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Σας άκουσα από την αρχή και κράτησα σημειώσεις. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δεν ήσασταν στην Αίθουσα σήμερα, όταν έγινε η σχετική παρέμβαση από άλλον συνάδελφο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: H αναφορά σας εκάλυψε όλους και κάλυψε και ζητήματα που βάλαμε κι εμείς. 

'Οσον αφορά τον άλλον συνάδελφο, δεν είμαι συνήγορός του, έχει γλώσσα και παρουσία και θα κάνει αυτό που πρέπει. 

Αυτά που είπατε κάλυψαν όλους μας. Και όσον αφορά την παράταξή μου και την αναφορά μου, δεν δέχομαι να μείνουν χωρίς απάντηση. Ακούσαμε λοιπόν ένα φιλιππικό. Πήραμε ούτε λίγο ούτε πολύ και τα ρέστα για απαντήσεις που δεν δώσατε. Και χθες, με τρόπο ευπρεπή και πολιτισμένο, που έχει κάπου και τη δική του λογική, ο Υπουργός είπε ούτε λίγο ούτε πολύ, αφήστε την υπόθεση αυτή, δεν συμφέρει να την ανοίξουμε. Και αυτό έχει τη δική του λογική. Δεν το μέμφομαι, ίσως το σέβομαι αυτό σαν αναφορά και σαν παράκληση. Αλλά σήμερα σας ακούσαμε να αποδίδετε εύσημα στον κ. Χανακούλα. Τον κ. Χανακούλα, αφού ήταν τόσο σπουδαίος, γιατί τον εκδιώξατε; Μα, είχε συμπληρώσει πέντε χρόνια; Λοιπόν, μιλάμε στη Βουλή και να σεβόμαστε ο ένας τον άλλον. Χθες αρνηθήκατε ότι ήταν ειδικός σύμβουλος του Υπουργείου Εργασίας και προκύπτει ότι είναι σύμβουλος - συνεργάτης του Γενικού Γραμματέα του Υπουργείου Εργασίας. Ευχαριστώ πολύ. 'Επρεπε να το ξέρουμε εμείς για να το διατυπώσετε; 

Δεύτερον, υπάρχει ημερησία διάταξη της αρμόδιας επιτροπής της Βουλής, που εγκρίνει τους διοικητές των δημοσίων οργανισμών στις αρχές του χρόνου, με θέμα την έγκριση της νέας θητείας του κ. Χανακούλα. Και ο κ. Χανακούλας την παραμονή της συνεδρίασης της επιτροπής υποχρεώθηκε σε παραίτηση. Γιατί; Διότι υπήρχαν καταγγελίες ότι επιταγές του βρίσκονται και στα χέρια του Πρωθυπουργού ακόμη. Γι' αυτό χθες μίλησα για πειστήρια που βρίσκονται στα χέρια του Πρωθυπουργού και τα οποία αποσιωπώνται, γιατί θεωρείται ότι αυτή η υπόθεση είναι εσωκομματική υπόθεση του ΠΑ.ΣΟ.Κ. interna corporis δικά σας και δεν αφορούν το δημόσιο συμφέρον και δεν αφορούν την ελληνική κοινωνία και δεν αφορούν όλους. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Σας είπα από την αρχή και σας προειδοποίησα ότι εμείς μιλάμε σοβαρά σ' αυτήν την Αίθουσα και με σεβασμό και ξέρουμε τι λέμε. Μην μας μπερδεύετε, όπως είπα, με τις βολικές και αβανταδόρικες και εξυπηρετούσες το ΠΑ.ΣΟ.Κ. καταγγελίες του κ. Καψή. Εμείς ξέρουμε τι λέμε και να προσέχετε από δω και πέρα, όταν αναφέρεσθε σε μας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, νομίζω ότι οι συνάδελφοι δεν έχουν συναίσθηση των λόγων που διατυπώνουν εδώ. 'Ακουσα έκπληκτος τον Κοινοβουλευτικό Εκπρόσωπο της Νέας Δημοκρατίας να μιλάει περί επιταγών, να εμπλέκει το όνομα του Πρωθυπουργού. 

Αυτές είναι αθλιότητες, κύριε Παπαγεωργόπουλε και να τα ανακαλέσετε αμέσως. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Υπάρχουν. 

ΚΟΣΜΑΣ ΣΦΥΡΙΟΥ: Εάν υπάρχει οτιδήποτε, το οποίο υπαινίσσεσθε, ξέρετε πολύ καλά την πόρτα του εισαγγελέα. Να πάτε να καταθέσετε ό,τι στοιχείο έχετε. Υπονοούμενα, μισόλογα συνιστούν σκανδαλολογία, αποτελούν αθλιότητες και τα απορρίπτουμε. Δεν δεχόμαστε ούτε καν να έχετε το θράσος να τα εκστομίσετε στην Εθνική Αντιπροσωπεία. 

Λυπούμαι πάρα πολύ που παίρνει αυτήν τη διάσταση η συζήτηση. Μιλάμε για μία συζήτηση, η οποία κυλούσε ομαλότατα. Μάλιστα είχα να παρατηρήσω ότι οι συνάδελφοι της Νέας Δημοκρατίας, οι οποίοι προσπάθησαν να μηδενίσουν το νομοσχέδιο μιλώντας επί της αρχής, δεν αναφέρθηκαν καν μιλώντας επί της αρχής στο περιεχόμενο του νομοσχεδίου. Περί άλλων είχαν τΥρβάσει την προηγούμενη ημέρα, τη χθεσινή ημέρα. Σήμερα είδα ότι πολλά άρθρα τα επαίνεσαν, πολλά άρθρα τα εψήφισαν. Κατάλαβαν ή τουλάχιστον μας έδωσαν την εντύπωση, ότι δεν μπορούσαν να κάνουν διαφορετικά. Τις θετικές διατάξεις δεν μπορούσαν να τις βαπτίσουν αρνητικές και να τις καταψηφίσουν. Δεν έφθασε η στείρα νοοτροπία μέχρι αυτού του σημείου. Ψήφισαν αρκετά. Και βέβαια δεν μπορούσα να φαντασθώ ότι θα έπαιρνε μία τέτοια διάσταση, μία τέτοια κατεύθυνση η συζήτηση με αυτή την παρέμβαση του κ. Παπαγεωργόπουλου. 

Εάν τη συγκρίνουμε με την προηγούμενη τοποθέτηση του Κοινοβουλευτικού σας Εκπροσώπου, του κ. Δαμιανού, μιλάμε για δύο τοποθετήσεις άσχετες η μία με την άλλη. 'Αλλα λέει ο ένας, για θετικό κλίμα και για διατάξεις οι οποίες ψηφίστηκαν για αποδοχή προτάσεων εκ μέρους του Υπουργού, που οδήγησαν σε μία ικανοποιητική συζήτηση -όπως είπε προηγουμένως ο Κοινοβουλευτικός σας Εκπρόσωπος- και εσείς δώσατε μία άλλη διάσταση, η οποία δεν έχει σχέση με την πραγματικότητα. 

Ας αφήσουμε, λοιπόν, τις αθλιότητες και τη σκανδαλολογία. Νομίζω ότι έχει κλείσει αυτός ο κύκλος των τοποθετήσεων. Δεν συμβάλλουν σε μία υπεύθυνη συζήτηση στην Εθνική Αντιπροσωπεία. Να προχωρήσουμε τη συζήτηση επί των άρθρων, κύριε Πρόεδρε και τίποτα περισσότερο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Στην τοποθέτησή μου, στην ενότητα των άρθρων που συζητάμε, είχα θέσει ένα συγκεκριμένο ερώτημα στον κύριο Υπουργό όσον αφορά το άρθρο 6. Εμείς δεν είμαστε αντίθετοι με την αναστολή, η οποία προβλέπεται για τις σεισμόπληκτες περιοχές. 'Αλλο είναι το ερώτημα το οποίο βάλαμε και σε αυτό απάντηση δεν πήραμε. Γιατί ενώ για την περίπτωση της Εθνικής Τράπεζας προβλέπεται η κάλυψη των υποχρεώσεων με ομόλογα του δημοσίου, από την άλλη μεριά για την περίπτωση του Οργανισμού Εργατικής Κατοικίας αφήνεται ακάλυπτος; 'Εχει ιδιαίτερη σημασία, διότι προηγουμένως άκουσα τον κύριο Υπουργό να λέει ότι ενδιαφερόμαστε για τα οικονομικά του οργανισμού. 

Θα του πω όμως για μία ακόμη φορά το εξής: Προχωράτε σε ρυθμίσεις αφήνοντας ακάλυπτο τον οργανισμό. Ναι, να δοθεί η αναστολή. Να εξασφαλισθεί, όμως, ταυτόχρονα και ο Οργανισμός Εργατικής Κατοικίας. Εάν δεν κάνετε αυτήν την τροποποίηση, εμείς δεν θα μπορέσουμε να ψηφίσουμε το άρθρο αυτό, παρ'όλο που συμφωνούμε με την αναστολή. 

Θα ήθελα ακόμα να πω για το άρθρο 9 ότι δεν αλλάζει τίποτα. Οι παρατηρήσεις τις οποίες έχουμε ισχύουν. 

Θα κλείσω με το άρθρο 15. Στο άρθρο 15 είναι σαφές αυτό το οποίο γίνεται. 'Εχουμε μία χειροτέρευση του καθεστώτος των ομαδικών απολύσεων. Διότι -επαναλαμβάνω και πάλι- η κοινοτική οδηγία λέει ότι μπορεί να εφαρμοσθεί το καθεστώς των ομαδικών απολύσεων ακόμα και όταν κλείνουν οι επιχειρήσεις. Εσείς, όμως, έρχεσθε και εξαιρείτε την περίπτωση του κλεισίματος των επιχειρήσεων μετά από δικαστική απόφαση από το καθεστώς που υπάρχει για τις ομαδικές απολύσεις. Και αντί γι' αυτό περιορίζεται μάλιστα σε κάποια επιμέρους σημεία στην παράγραφο 2. Είναι μία χειροτέρευση. Δεν είναι βελτίωση. Γιατί τουλάχιστον σας επιτρέπει να επεκτείνετε το καθεστώς των ομαδικών απολύσεων, ό,τι ισχύει για τις ομαδικές απολύσεις και για την περίπτωση που οι επιχειρήσεις κλείνουν μετά από δικαστική απόφαση. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Δύο κουβέντες θέλω να πω γιατί πιστεύουμε ότι ο Υπουργός δεν απάντησε. 

Στο άρθρο 6 εμείς προτείναμε τη διερεύνηση της ρύθμισης, ώστε να περιλαμβάνει και περιοχές φθίνουσες. Και είμαστε συγκεκριμένοι: Εύβοια, Βόλος, Πειραιάς. Διότι πιστεύουμε ότι η ανεργία αυξάνεται και εφόσον υπάρχει στόχος για την αντιμετώπιση της στέγης σε χαμηλότερες οικονομικά ομάδες, δεν μπορεί να υπάρχουν από αυτή τη ρύθμιση και οι άστεγοι στις φθίνουσες περιοχές. 

Στο άρθρο 9 είπαμε ότι με την ανακατανομή των χρημάτων των εργαζομένων δεν γίνεται κοινωνική πολιτική. Ο Υφυπουργός δεν έλαβε υπόψη του αυτήν την πρότασή μας. Δεν θα ψηφίσουμε το άρθρο 9, γιατί πιστεύουμε ότι γίνεται για ειδικούς λόγους, χωρίς να λύνει ουσιαστικά το πρόβλημα. 

Το άρθρο 8 το ψηφίζουμε γιατί πιστεύουμε ότι η επιδότηση του ενοικίου είναι σε σωστή κατεύθυνση. 

Το άρθρο 10 δεν θα το ψηφίσουμε με τις παρατηρήσεις που έχουμε κάνει. 

Στο άρθρο 13 δεν μας απαντήσατε, κύριε Υφυπουργέ, αν εμπεριέχονται στις γενικότερες ρυθμίσεις τα θέματα των ογδόντα εργαζομένων και μιλάμε για τους μηχανικούς. Εσείς κάνατε μία επιλογή για ένα γραφείο Τύπου. Εγώ μίλησα για το σύνολο της εξυπηρέτησης του πολίτη που πρέπει να καθιερωθεί στις δημόσιες υπηρεσίες. Γνωρίζετε τι κομφούζιο επικρατεί. Είπατε ότι κάτι τέτοιο γίνεται άτυπα. Θα μπορούσε να ξεκινήσει από αυτό το νομοσχέδιο να γίνεται τυπικά και να είναι ενσωματωμένο στις λειτουργίες των δημοσίων υπηρεσιών. 

'Οσον αφορά τη σύσταση θέσεων σίγουρα προσλαμβάνονται με το ν.2190. Δεν μας απαντήσατε τι χρειάζονται αυτές οι θέσεις και αν είναι σύμφωνα με τους κανονισμούς που υπάρχουν. Εγώ ζητώ να αποσυρθεί το άρθρο 15, γιατί πιστεύω ότι είναι πονηρό άρθρο, κύριε Υφυπουργέ και το ξέρετε πολύ καλά. Το χαρακτηρίζω αντεργατικό, αντικοινωνικό και ζητώ να αποσυρθεί. Αν διαβάσετε την εισηγητική έκθεση θα δείτε ότι υπάρχει πονηριά, αλλά και με τον τρόπο που εισάγεται επιδεινώνεται η κατάσταση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Στο άρθρο 13, παράγραφος 6, στο Εθνικό Κέντρο Πιστοποίησης ο δικηγόρος δεν πάει με το ν.2190, διότι εξαιρούνται οι δικηγόροι του ν.2190 και φωτογραφίζεται από εδώ. Από το 1997 ακόμα έχει φωτογραφηθεί. Τα δικαιώματα των τεχνικών συμβούλων θα προβλεφθούν με το ν.2190; Ο αριθμός των τεχνικών συμβούλων δεν θα καθοριστεί από σας; Αν γίνει προκήρυξη για τεχνικούς συμβούλους τι είναι ο 2190; 'Ενας άχρηστος νόμος; 

Βάζετε προκήρυξη όρων λειτουργίας και λέτε "πρέπει να έχει αυτά και αυτά" και αυτά τα έχουν αυτοί που είναι δικοί σας. Δεν καθορίζονται από τώρα τα προσόντα των τεχνικών συμβούλων, τα δικαιώματά τους κλπ. Θα πάνε αυτοί με το ν.2190; Δεν είναι αυτή διάταξη που προσδιορίζει λειτουργία κομματικού κράτους. 

Οι δημοσιογράφοι πάνε με το ν.2190; 'Εχετε τόσους δημοσιογράφους και παίρνετε και άλλους δύο για την κομματική σας δουλειά. 'Ολοι αυτοί διορίζονται με τα κριτήρια λειτουργίας των νόμων για προστασία των υπολοίπων; Θα μας πείτε ότι σας κάνουμε κριτική, η οποία είναι έξω από τα πλαίσια λειτουργίας ενός ειδικού πολιτικού βίου; Τις εκατόν πενήντα θέσεις γιατί δεν τις φέρατε το 1996, το 1997, το 1998 και τις φέρνετε το 1999; Πότε προέκυψε αναγκαιότητα; Δεν μπορώ να κρίνω σαν 'Ελληνας Βουλευτής ότι αυτές οι θέσεις γίνονται εν ονόματι της λειτουργίας της κομματικής εκμετάλλευσης για αγορά ψήφων; Θα μου αφαιρέσετε αυτό το δικαίωμα και θα μου πείτε να πάω στον εισαγγελέα; 

Να μου πείτε ποιες κατασκευαστικές εταιρίες που φτιάχνουν εργατικές πολυκατοικίες είναι εισηγμένες στο χρηματιστήριο. Προσέξτε το συλλογισμό μου. Αυτές εν όψει του πολέμου στο Κοσσυφοπέδιο έλεγαν ότι θα αναλάβουν την ανοικοδόμηση. Η Κυβέρνηση έλεγε ότι η Ελλάδα θα αναλάβει την ανοικοδόμηση. Αυτές οι εταιρείες θα αναλάβουν την ανοικοδόμηση; Και διακήρυτταν εκ των προτέρων και έβλεπαν τα κομπιούτερ πόσες μεγαλύτερες καταστροφές θα γίνουν και πόσο περισσότερο αίμα θα χυθεί; 'Ηταν ηθικό να εκμεταλλεύονται το αίμα των Σέρβων και τις καταστροφές των σπιτιών ολόκληρου του έθνους; 

Εσείς δεν βγάλατε μιλιά και δεν είπατε ότι σε αυτό το ανήθικο παιχνίδι η ελληνική Κυβέρνηση "του Χρηματιστηρίου" προς εκμετάλλευση και ανύψωση των μετοχών των οικοδομικών εταιρειών λαμβάνει την εξής καθαρή θέση, έστω και αν είναι εισηγμένες στο χρηματιστήριο οι οικοδομικές εταιρίες που φτιάχνουν εργατικές πολυκατοικίες. 

Και ποιες είναι; Να μου τις πείτε εσείς. Να πείτε ότι δεν είναι βέβαιο ότι θα αναλάβει. 

'Ηταν ηθικό με το αίμα των Σέρβων και με την καταστροφή τους να παίζει μέσα σ'αυτήν τη λειτουργία του κερδοσκοπικού οφέλους των οικοδομικών εταιρειών και η ελληνική Κυβέρνηση και ο Παπαδήμος και ο Παπαντωνίου; Είναι ηθική λειτουργία οικονομικών όρων που επιβάλλεται μέσα από τη συγκρότηση ενός ηθικού κράτους; Αυτό είναι που έχει σχέση με τη λειτουργία όλων εκείνων. Και δεν πήρατε θέση τότε. Και έχω λόγο να ελέγχω και να λέω ότι αφού δεν πήρατε θέση, άρα γνωρίζετε τη λειτουργία κερδοσκοπικών παιχνιδιών εις βάρος των Σέρβων και της ηθικής τάξης της λειτουργίας, μιας καταστροφής που γίνεται στον πλανήτη αυτόν. 

Επομένως πώς θα μου αφαιρέσετε το δικαίωμα να πω ότι δεν λαμβάνετε το μέρος εκείνων των οικονομικών εταιρειών που είναι εισηγμένες στο χρηματιστήριο και με ανήθικα μέσα προσπαθούν να ανεβάσουν τις μετοχές; Και το ανέβασμα των μετοχών ωφελεί την Κυβέρνηση και δεν παίρνετε θέση. Στο ανήθικο αυτό παιχνίδι είμαι υποχρεωμένος να πω ότι συμβάλλετε. Και δεν αποτελεί ανηθικότητα. Αποτελεί συλλογισμό έξω από τα όρια του εισαγγελέως που μας στέλνετε για να δημιουργήσετε εντυπώσεις ότι είσαστε ηθικοί λέγοντάς μας "αν δεν είμαστε ηθικοί πηγαίνετε στον εισαγγελέα". Η πολιτική δεν διδάσκει αν είμαστε ηθικοί ή όχι. 

Οι οικοδομικές εταιρείες αναλαμβάνουν την κατασκευή αυτών. Τους είπατε στη διακήρυξη ότι θα βάλετε 1,5% στην εργοδοτική εισφορά, διότι πεθαίνουν οι φτωχοί και δεν έχουν τη δύναμη να πληρώσουν το 1%; Και να το βάλετε όρο διακήρυξης και προκήρυξης και να τους πείτε ότι θα το διαπλάσσετε. 

Στο άρθρο 4 λέτε για τη βελτίωση της ποιότητας ζωής στους οικισμούς. Θα τους βάλετε και εκείνους στη διακήρυξη. Και όσες εταιρείες αναλαμβάνουν... 

ΠΡΟΕΔΡΕΥΩΝ (Παναγιώτης Σγουρίδης): Το άρθρο 4 έχει ψηφιστεί. 

ΓΕΩΡΓΙΟΣ ΤΣΑΦΟΥΛΙΑΣ: Από την ώρα όμως που δεν το κάνετε έχω δικαίωμα να πω ότι ευνοείτε αυτούς με το ότι δεν το κάνετε και δεν τους εξαναγκάζετε και δεν τους προσδιορίζετε όρους διακήρυξης. 'Εχω δικαίωμα να πω ότι συμπαρίστανται αυτοί. 'Εχω δικαίωμα να πω ότι και εσείς συμπαρίστασθε σε αυτούς. Επομένως υπάρχει ανηθικότητα. Υπάρχει έλεγχος στο Κοινοβούλιο που λειτουργεί με τη σκέψη "έξω από αυτές τις περιπέτειες που έχει αναπτύξει για οδούς προς τον εισαγγελέα". Μην ποινικοποιείτε την πολιτική ζωή για να αποφύγετε την πολιτική ευθύνη. Η λειτουργία της σκέψεως με οδηγεί στα συμπεράσματα αυτά. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ τελειώνετε. 

ΓΕΩΡΓΙΟΣ ΤΣΑΦΟΥΛΙΑΣ: Και είναι λειτουργία σκέψεως υπέρ του έθνους και εναντίον όλων αυτών τους οποίους υποπτεύομαι ότι ευνοείτε επειδή δεν βάζετε τους όρους αυτούς. Και έχω δικαίωμα να το λέω ότι συμπαρίστασθε σε αυτούς. Και γι'αυτό λέω ότι συμπαρίστασθε στο χρηματιστηριακό κεφάλαιο και στο τραπεζικό κεφάλαιο. 

ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτα στα Πρακτικά από όσα λέει ο κ.Τσαφούλιας. 

ΓΕΩΡΓΙΟΣ ΤΣΑΦΟΥΛΙΑΣ:... 

ΠΡΟΕΔΡΕΥΩΝ (Παναγιώτης Σγουρίδης): Δεν βρίσκεσθε σε δικαστήριο. 

Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριοι συνάδελφοι, εκφράζω για μια άλλη φορά τη λύπη μου γιατί συνεχίζετε χωρίς στοιχεία, χωρίς συγκεκριμένες αναφορές, μια πολιτική λάσπης και σκανδαλολογίας που δεν θα έπρεπε να έχει θέση σ'αυτήν την Αίθουσα. 

'Εδωσα χθές απαντήσεις όσον αφορά τον Ο.Ε.Κ. Και είπα πως παρ' ότι υπήρξε ανώνυμος καταγγελία, μια καταγγελία που είχε αποδέκτες και τους πολιτικούς Αρχηγούς και τον Εισαγγελέα του Αρείου Πάγου, κανένας άλλος δεν ευαισθητοποιήθηκε παρά μόνο η Κυβέρνηση και ο Πρωθυπουργός της χώρας. Και ένορκη διοικητική εξέταση διατάξαμε και οι ελεγκτές της Δημόσιας Διοίκησης ήρθαν και παρ'ότι το πόρισμα που έχετε μπροστά σας δεν έχει συνταρακτικά αποτελέσματα, συμπεράσματα, διά ταύτα και αυτό θα πάει στον εισαγγελέα. 'Εχετε άλλη συνταγή ή άλλη πρόταση; Προς τι η συνέχιση αυτής της κατάστασης; 

'Ισως να έκανα λάθος χθές ή να αντιμετώπισα με επιείκια τους συναδέλφους όταν είπα πως επειδή στερούνται ουσιαστικών επιχειρημάτων επί της αρχής και επί του περιεχομένου του νομοσχεδίου και δεν ακούγεται κάποια κριτική για αυτό το ζήτημα, πάμε το θέμα αλλού ή πάμε το θέμα στις δευτερεύουσες και τριτεύουσες διατάξεις του, αυτές που έχουν να κάνουν με τις προσλήψεις στον Ο.Ε.Κ. μέσα από τις νόμιμες διαδικασίες ή αν θα έχουμε έναν ή δύο δημοσιογράφους στον Ο.Ε.Κ. Λες και το κυρίαρχο ζήτημα είναι εκεί. 

Εκεί σήμερα εξαντλήθηκε η συζήτηση. Δεν θα έπαιρνα το λόγο αν ο κ. Παπαγεωργόπουλος δεν έκανε το ατόπημα να αναφερθεί στον Πρωθυπουργό της χώρας. Ο κ. Σημίτης, κύριε Παπαγεωργόπουλε, έχει μία αξιοζήλευτη πορεία στο δημόσιο βίο της χώρας όσο πολύ λίγοι 'Ελληνες πολιτικοί. Τι βάλατε σε αμφισβήτηση σήμερα με αυτά που είπατε; Την εντιμότητα του κ. Σημίτη; Το ανεπανάληπτο ήθος του, την πορεία του; Κανένας άλλος δεν το έχει κάνει. Και ο ίδιος σε όλη του την πορεία και σε δύσκολες εποχές γι'αυτό το ζήτημα ήταν ο άνθρωπος που είχε μία πολύ σταθερή και συγκεκριμένη στάση. 

Υπάρχουν οι θεσμοθετημένες διαδικασίες με στοιχεία και υπάρχει και η ανεξάρτητη ελληνική δικαιοσύνη. Εσείς, λοιπόν, που έχετε όλα αυτά που επικαλείσθε στα χέρια σας, ως κόμμα, διότι αυτά είχαν αποδέκτη τον κ. Καραμανλή, γιατί δεν μπαίνετε μπροστά σε αυτήν την υπόθεση; Γιατί δεν πάτε μαζί με τις ανώνυμες καταγγελίες και τα στοιχεία που έχετε συγκεντρώσει -έχετε δημιουργήσει στα πλαίσια του κόμματός σας επιτροπή σκανδάλων- ευθαρσώς να αναφερθείτε σε όλα αυτά τα ζητήματα; Αντίθετα οχυρώνεστε πίσω από μια διαδικασία που ήδη έχει ξεκινήσει. Η Κυβέρνηση έχει δείξει την ευαισθησία της και η υπόθεση έχει πάρει το δρόμο της. Εσείς, όμως, λέτε τα όσα ανεύθυνα είπατε σήμερα. Σας παρακαλώ, λοιπόν, να σταματήσει αυτή η ανεύθυνη συζήτηση, γιατί είναι ο χειρότερος εχθρός της δημοκρατίας. Αυτό αντικειμενικά υπονομεύει τους δημοκρατικούς θεσμούς της χώρας. Για μένα αυτό το θέμα έκλεισε σήμερα εδώ. Τελεία και παύλα. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, παρακαλώ το λόγο επί προσωπικού. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο για να μας εξηγήσετε σε τί συνίσταται το προσωπικό σας. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, αναφέρθηκε ότι συκοφαντούμε, ότι λασπολογούμε. Είναι θέματα που τουλάχιστον θίγουν την τιμή μου. Παρακαλώ να έχω το λόγο για να δώσω μία απάντηση. 

ΠΡΟΕΔΡΕΥΩΝ (Παναγιώτης Σγουρίδης): Εσείς πού συκοφαντηθήκατε; 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μα, σε μένα αναφέρθηκε ο κύριος Υπουργός. 

ΠΡΟΕΔΡΕΥΩΝ (Παναγιώτης Σγουρίδης): Στην κρίση που κάνατε για τον κύριο Πρωθυπουργό είπε ο κύριος Υπουργός αυτά τα οποία είπε. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, θέλω το λόγο για ένα λεπτό. Θέλω να προσθέσω κάποια πράγματα. 

ΠΡΟΕΔΡΕΥΩΝ (Παναγιώτης Σγουρίδης): Μόνο εάν το θέμα είναι προσωπικό μπορείτε να πάρετε το λόγο. 

Ορίστε έχετε το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, δεν μίλησα ανεύθυνα. Εσείς μιλάτε ανεύθυνα. Εγώ μίλησα υπεύθυνα και ό,τι έχω πει έχει καταγραφεί και το είπα στο φυσικό μου χώρο στη Βoυλή. Δεν είμαι δικομανής να πηγαίνω στους προθαλάμους των εισαγγελέων να κάνω αναφορές. 

Το "τελεία και παύλα", κύριε Υπουργέ, εσάς βολεύει και τον κ. Σημίτη. 'Ομως δεν βολεύει τον πολιτικό βίο και τη σωστή λειτουργία των θεσμών. 

Χθες είπατε ότι θα μας φέρετε το πόρισμα των ελεγκτών Δημόσιας Διοίκησης. 

ΓΕΩΡΓΙΟΣ ΤΣΑΦΟΥΛΙΑΣ: Μας το έδωσαν. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Το κόμμα μου δεν το έχει. 

ΠΡΟΕΔΡΕΥΩΝ (Παναγιώτης Σγουρίδης): Μοιράστηκε, αλλά δεν ήσασταν εδώ. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Καλά. 'Ακυρο αυτό. Από εκεί και πέρα είναι καταγεγραμμένες οι ποινικά κολάσιμες συμπεριφορές σε αυτό το πόρισμα, το οποίο όπως γράφει δεν προεκλήθη από δική σας ενέργεια. Κινήθηκαν αυτεπαγγέλτως. Λυπούμαι που για μία ακόμα φορά σας διαψεύδω. 

Το πρόβλημα, λοιπόν, δεν είναι το ήθος και η πολιτεία του κ. Σημίτη. Το πρόβλημα είναι ότι ο κ. Σημίτης έχει μία νοοτροπία να καλύπτει πράγματα που αφορούν το ΠΑ.ΣΟ.Κ. προσέχοντας τις ισορροπίες Χανακούλα και όχι το δημόσιο βίο. 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει προσωπικό θέμα. 

Ο Κοινοβουλευτικός Εκπρόσωπος της Νέας Δημοκρατίας έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κατ'αρχήν δεν κατάλαβα αυτές τις κορώνες περί αμέμπτου βίου και ηθικής. Δεν νομίζω ότι υπάρχει κανείς εδώ μέσα που να είναι διαφορετικού βίου και ηθικής. Δεν αποτελεί προνόμιο του Πρωθυπουργού σας αυτό. Οι τριακόσιοι της Βουλής είναι ίδιοι σε αυτά τα θέματα. Και αν εθίγητε από την αναφορά του κ. Παπαγεωργόπουλου, με συγχωρείτε, αλλά φαίνετε ότι έχετε τη μύγα και μυγιάζεστε. 

Τώρα η αναφορά έγινε από τον παριστάμενο Υφυπουργό σας, κύριε Υπουργέ. Εσείς λείπατε. Κανείς δεν μίλησε για Χανακούλα σήμερα και βγήκε ο κύριος Υφυπουργός δίκην προστάτου του κ. Χανακούλα να μιλήσει για πολλοστή φορά για τον κ. Χανακούλα. Ποιος είναι αυτός ο Χανακούλας που απασχολεί έτσι την Κυβέρνησή σας; Είναι αυτός που τον διώξατε εσείς δύο φορές. 

Να μη χρησιμοποιήσω τις εκφράσεις που χρησιμοποιήθηκαν, να μη θυμίσω τα "περί Τζουμάκου" και τα τοιαύτα του κ. Γιαννόπουλου. Είναι γνωστά. Αφήστε τα λοιπόν αυτά. Το "τελεία και παύλα" να το πείτε στον Υφυπουργό σας και το "τελεία και παύλα" θα το αποφασίσει η δικαιοσύνη και όχι εσείς. Στείλτε το, λοιπόν, αυτό εκεί που είπατε. Για μας τελείωσε από χθες το θέμα. Κανείς δεν ξαναέκανε αναφορά σήμερα για το θέμα αυτό. Και προέκυψε ο κύριος Υφυπουργός, δεν ξέρω πόθεν ορμώμενος και με ποίου εντολές, να βγει να υπερασπιστεί ξανά τον κ. Χανακούλα. Και απασχολείται μία ολόκληρη Βουλή, ένα ολόκληρο νομοσχέδιο με τον κ. Χανακούλα. Τον κάνατε ήρωα, αν δεν το έχετε καταλάβει, αλλά ήρωα κατά το ήμισυ, γιατί το μισό ΠΑ.ΣΟ.Κ θεωρεί ότι δεν είναι. Γι' αυτό βρείτε τα πρώτα μεταξύ σας και μετά να κάνετε νουθεσίες προς τα υπόλοιπα τμήματα αυτής της Βουλής και ιδιαίτερα προς τη Νέα Δημοκρατία. 

Στο σπίτι του κρεμασμένου δεν μιλάνε για σχοινί, κύριε Υφυπουργέ! Εσείς δεν έχετε μομφή στο πρόσωπό σας, μην προσπαθήσετε να τη φορτώσετε στον εαυτό σας χωρίς να υπάρχει λόγος. Δεν καταλαβαίνω γιατί να υπερασπίζεσθε ανθρώπους πριν αποφανθεί σε τελική ανάλυση και η ελληνική δικαιοσύνη. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Υποθέτω ότι ο κύριος συνάδελφος ήταν εκτός Αιθούσης όταν έγινε η ομιλία από συνάδελφο, όπου μας είπε περίπου ότι είμαστε όργανα εργολάβων από τους οποίους κατευθυνόμαστε. Αναφέρθηκε σ' αυτό το ζήτημα επίσης και σε μια άλλη ομιλία. 

Ζήτησα από το συνάδελφο να κατονομάσει τους εργολάβους στους οποίους υποτίθεται ότι είμαστε δέσμιοι και όργανα. Τόνισα εκατό φορές στην ομιλία μου ότι δεν δέχομαι τέτοια πράγματα και όποιος έχει στοιχεία μπορεί να τα καταθέσει και στην Εθνική Αντιπροσωπεία και οπουδήποτε αλλού κρίνει και τόνισα επίσης ότι ανάλογα ειπώθηκαν και χθες με αφορμή την επίθεση, η οποία έγινε και την απάντηση η οποία δόθηκε για τον κ. Χανακούλα. 

Αν από κει και πέρα ο κ. Παπαγεωργόπουλος, ο οποίος ήταν απών στη διάρκεια της σχετικής συζήτησης, έκρινε ότι χρειάζεται να αναφερθεί για να κάνει επιθέσεις και μάλιστα επιθέσεις απαράδεκτες είτε κατά του προσώπου του Πρωθυπουργού είτε κατά ορισμένων άλλων, από κει και πέρα νομίζω ότι αυτά τα πράγματα δεν είναι σωστά. 'Οποιος έχει στοιχεία, να τα πάει στον εισαγγελέα να τα καταθέσει και να σταματήσουμε να φθείρουμε καταστάσεις, πρόσωπα, πολιτικούς και την πολιτική, χωρίς να έχουμε να κερδίσουμε τίποτε και χωρίς να προσφέρουμε τίποτε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, θέλω να ρίξω τους τόνους, γιατί νομίζω ότι είναι άχαρη αυτή η συζήτηση, κάνοντας μόνο μια παρατήρηση: Φαίνεται ότι οι συνάδελφοι όταν εκτοξεύουν υπονοούμενα και κατηγορίες απ' ό,τι καταλαβαίνω δεν έχουν συναίσθηση αυτών που λένε. Δηλαδή, αφού εκτόξευσαν υπονοούμενα και κατηγορίες με τον τρόπο που το έκαναν προηγουμένως, έρχεται μετά ο κοινοβουλευτικός εκπρόσωπος και λέει ότι όλοι είναι εντιμότατοι κλπ., γιατί αναφέρεσθε ειδικότερα στην αψεγάδιστη και αδιαμφισβήτητη εντιμότητα του Πρωθυπουργού; 

Δηλαδή, αφού είναι έτσι, δεν έχω καταλάβει για ποιο λόγο δεν έχουν συναίσθηση αυτών που λένε. Ειλικρινά απορώ. Και δεν θέλω να συνεχίσω μια άχαρη συζήτηση η οποία δεν έχει νόημα, διότι τελικά υποβαθμίζει για να μην πω ότι διαγράφει, μηδενίζει την ουσία των θεμάτων που συζητούμε. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 5 έως και 17 πλην του άρθρου 12. 

Εισερχόμαστε στην ψήφιση των άρθρων αυτών κεχωρισμένως. 

Ερωτάται το Τμήμα: Γίνεται δεκτό το άρθρο 5, όπως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία, ως έχει. 

Ερωτάται το Τμήμα: Γίνεται δεκτό το άρθρο 6 όπως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 7, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό; 

Ερωτάται το Τμήμα: Γίνεται δεκτό το άρθρο 8 ως έχει; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό ομοφώνως. 

Ερωτάται το Τμήμα: Γίνεται δεκτό το άρθρο 9 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 10 όπως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία ως έχει. 

Ερωτάται το Τμήμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 13, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 14 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία όπως έχει. 

Ερωτάται το Τμήμα: Γίνεται δεκτό το άρθρο 15, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 16, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό κατά πλειοψηφία όπως έχει. 

Ερωτάται το Τμήμα: Γίνεται δεκτό το άρθρο 17 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό κατά πλειοψηφία ως έχει. 

Ψηφίστηκε αυτή η ενότητα των άρθρων. Αύριο θα συζητήσουμε το άρθρο 12 και τις τροπολογίες. 

Κύριοι συνάδελφοι, δέχεσθε σ' αυτό το σημείο να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 14.00' λύεται η συνεδρίαση για αύριο ημέρα Πέμπτη 22 Ιουλίου 1999 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Στεγαστικά Προγράμματα του Οργανισμού Εργατικής Κατοικίας (Ο.Ε.Κ.) και άλλες διατάξεις". 

Ο ΠΡΟΕΔΡΟΣ                                                                              ΟΙ ΓΡΑΜΜΑΤΕΙΣ









 




















 
