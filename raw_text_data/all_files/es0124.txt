      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΝΘ΄
      Παρασκευή 24 Ιανουαρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από: το Γυμνάσιο Λαυρίου, την Πυροσβεστική Ακαδημία Αθηνών, το Γυμνάσιο Μεσσήνης και το Γ΄ Λύκειο Πύργου Ηλείας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 27 Ιανουαρίου 2003.
      4. Συζήτηση επικαίρων ερωτήσεων:
      α) Προς τον Υπουργό Εξωτερικών, σχετικά με δημοσιεύματα του Τύπου αναφερόμενα στην εμπλοκή της χώρας μας στον πόλεμο του Ιράκ κλπ., σελ.
      β) Προς τον Υπουργό Δικαιοσύνης, σχετικά με την αξιοποίηση του πορίσματος της Ειδικής Επιστημονικής Επιτροπής για τα ναρκωτικά, σελ.
      γ) Προς τον Υπουργό Οικονομίας και Οικονομικών, σχετικά με τη χορήγηση από την Αγροτική Τράπεζα αναλυτικής κατάστασης κινήσεως των δανείων στους αγρότες και κτηνοτρόφους, σελ.
      δ) Προς τον Υπουργό Γεωργίας, σχετικά με την καταβολή της επιδότησης για την εσοδεία του έτους 2002 στους σιτοπαραγωγούς της περιοχής Παλαιάς Γιαννιτσού Φθιώτιδας, σελ.
      ε) Προς τον Υπουργό Μεταφορών και Επικοινωνιών, σχετικά με τις προαγωγές και τις μετακινήσεις προσωπικού στον Οργανισμό Σιδηροδρόμων Ελλάδας, σελ.
      στ) Προς τον Υπουργό Υγείας και Πρόνοιας, σχετικά με το νομικό πλαίσιο για την ίδρυση και λειτουργία ιδιωτικών νοσοκομείων, σελ.
      5) Συζήτηση επερώτησης προς τον Υπουργό Υγείας και Πρόνοιας, σχετικά με την πολιτική της Κυβέρνησης στο χώρο της υγείας, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΓΓΕΛΟΠΟΥΛΟΣ Ν., σελ.
      ΒΕΡΕΛΗΣ Χ., σελ.
      ΓΚΑΤΖΗΣ Ν., σελ.
      ΔΑΜΑΝΑΚΗ Μ., σελ.
      ΚΑΝΕΛΛΗ Λ., σελ.
      ΜΑΓΚΡΙΩΤΗΣ Ι., σελ.
      ΝΑΣΙΩΚΑΣ Ε., σελ.
      ΠΑΧΤΑΣ Χ., σελ.
      ΠΕΤΣΑΛΝΙΚΟΣ Φ., σελ.
      ΧΑΪΤΙΔΗΣ Ε., σελ.
      ΧΑΤΖΗΜΙΧΑΛΗΣ Φ., σελ.
      ΧΡΥΣΑΝΘΑΚΟΠΟΥΛΟΣ Α, σελ.
      Β. Επί της επερώτησης:
      ΓΙΑΝΝΟΠΟΥΛΟΣ Α., σελ.
      ΚΑΚΛΑΜΑΝΗΣ Ν., σελ.
      ΚΑΣΤΑΝΙΔΗΣ Χ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΜΕΛΑΣ Π., σελ.
      ΜΗΤΣΟΤΑΚΗΣ Κ., σελ.
      ΝΑΣΙΩΚΑΣ Ε., σελ.
      ΠΑΠΑΝΙΚΟΛΑΟΥ Ε., σελ.
      ΣΤΕΡΓΙΟΥ Ι., σελ.
      ΣΤΕΦΑΝΗΣ Κ., σελ.
      ΧΩΜΑΤΑΣ Ι., σελ.
      
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ΄
ΣΥΝΕΔΡΙΑΣΗ  ΝΘ΄
Παρασκευή 24 Ιανουαρίου 2003


	Αθήνα, σήμερα στις 24 Ιανουαρίου 2003, ημέρα Παρασκευή και ώρα 10.51΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23-1-2003 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΝΗ΄ συνεδρίασής του, της 23ης Ιανουαρίου 2003, σε ό,τι αφορά την ψήφιση στο σύνολο του σχεδίου νόμου «Ρύθμιση θεμάτων επιβατηγών δημόσιας χρήσης αυτοκινήτων και άλλες διατάξεις)
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία ο Δήμος Αγιάς  Νομού Λάρισας ζητεί καταγραφή των ζημιών από τις πλημμύρες στο δίκτυο της αγροτικής οδοποιίας του Νομού Λάρισας.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Γραφείων Εκμισθώσεως Αυτοκινήτων και Δικύκλων ζητεί την τροποποίηση διάταξης του Ν. 3052/2002 για να εξασφαλιστεί η λειτουργικότητα των επιχειρήσεων ενοικίασης αυτοκινήτων, μοτοσυκλετών και ποδηλάτων.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ψαλίδης Εμμανουήλ, κάτοικος Σίσι Λασιθίου, ζητεί την πρόσληψή του στα ΕΛΤΑ.
     4) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΜΑΡΙΑ ΔΑΜΑΝΑΚΗ κατέθεσαν  αναφορά με την οποία ο Πολιτιστικός Σύλλογος Σελακάνου Νομού Λασιθίου ζητεί την περίφραξη και αναδάσωση  του δάσους Σελακάνου.
     5) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Πανελλήνια Οργάνωση Αγωνιστών Εθνικής Αντίστασης ζητεί τη βαθμολογική αποκατάσταση των Εφέδρων Αξιωματικών  και Ανταρτών των Οργανώσεων του Ν. 1285/82.
     6) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία  η Ένωση  Αγροτικών Συνεταιρισμών Γαστούνης Ηλείας ζητεί τη λήψη μέτρων για την αντιμετώπιση του προβλήματος διάθεσης των εσπεριδοειδών.
     7) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Ιατρικός Σύλλογος Κορινθίας και η Ένωση Ιατρών ΕΣΥ Νομού Κορινθίας ζητούν τη βελτίωση των συνθηκών εργασίας και την πρόσληψη προσωπικού από το Γεν. Νοσοκομείο Κορίνθου.
     8) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύλλογος Συνταξιούχων Προσωπικού Ιδρύματος Κοινωνικών Ασφαλίσεων διαμαρτύρεται για την ανάθεση από το Διοικητικό Συμβούλιο του ΙΚΑ, σε ιδιωτικό φορέα, της επεξεργασίας συνταξιοδοτικών υποθέσεων.
     9) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε δημοσίευμα εφημερίδας που αφορά στην ανάγκη ενίσχυσης του Νοσοκομείου Μεσολογγίου με νοσηλεύτριες και νοσηλευτές.
     10) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας που αφορά σε βλάβη στη γέφυρα του Ευρίπου και τις δηλώσεις των πλοηγών για την επικινδυνότητα του κατασκευάσματος στην γέφυρα.
     11) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμος Κορινού Νομού Πιερίας ζητεί την κατασκευή του κόμβου στον Κορινό ως απολύτως απαραίτητου και των τριών γεφυρών στους χειμάρρους Γερακάρι και Κρανιά.
     12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Κυριακίδου, κάτοικος Αγίου Αθανασίου Δράμας, ζητεί τη διεκπεραίωση συνταξιοδοτικής της υπόθεσης στον ΟΓΑ.
     13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ηρακλής Σαλωνίδης, κάτοικος Μεγαλοκάμπου Δράμας, ζητεί τη διεκπεραίωση συνταξιοδοτικής του υπόθεσης από τον ΟΓΑ.
     14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ανδρέας Χατζηθεοδώρου, κάτοικος Αγίου Αθανασίου Δράμας, ζητεί τη διεκπεραίωση συνταξιοδοτικής του υπόθεσης από τον ΟΓΑ.
     15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Ελευθερία Παντελίδου, κάτοικος Εξοχής Δράμας, ζητεί την επίλυση συνταξιοδοτικού της προβλήματος από τον ΟΓΑ.
     16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Αναστασία Μπεκρή, κάτοικος Δράμας, ζητεί επιδότηση από τον ΟΓΑ.
     17) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία εκπρόσωποι της Εκκλησίας των Γ.Ο.Χ. Ελλάδος, του Ελληνορθόδοξου Κινήματος Σωτηρίας και πολλών άλλων χριστιανικών σωματείων, οργανώσεων και λοιπών κοινωνικών φορέων και προσωπικοτήτων διαμαρτύρονται για τον διωγμό των αγιορειτών πατέρων της Ιεράς Μονής Εσφιγμένου του Αγίου Όρους.
     18) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος Επιχειρήσεων Λιανικής Πωλήσεως Ελλάδος διαμαρτύρεται για τη νέα αγορανομική διάταξη που αφορά στον τρόπο αναγραφής των τιμών.
     19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Σωματείων Πωλητών Λαϊκών Αγορών και η Πανελλαδική Ομοσπονδία Συλλόγων Παραγωγών Αγροτικών Προϊόντων Πωλητών Λαϊκών Αγορών ζητούν την αντιμετώπιση του παραεμπορίου και τον εκσυγχρονισμό του θεσμικού πλαισίου των Λαϊκών Αγορών.
     20) Ο Βουλευτής Αττικής και Γ΄ Αντιπρόεδρος της Βουλής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνια Ομοσπονδία Σωματείων Πωλητών Λαϊκών Αγορών και η Πανελλαδική Ομοσπονδία Συλλόγων Παραγωγών Αγροτικών Προϊόντων Πωλητών Λαϊκών Αγορών ζητούν να ανασταλεί η εφαρμογή των νέων φορολογικών διατάξεων του Υπουργείου Οικονομικών που αφορούν γενικά στο πλανόδιο εμπόριο.
     21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Πρόδρομος Χατζηβασιλείου, κάτοικος Καλού Αγρού Δράμας, ζητεί να του χορηγηθεί σύνταξη γήρατος από τον ΟΓΑ.
     22) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Λαγκαδίων Αρκαδίας ζητεί έκτακτη οικονομική ενίσχυση για την επισκευή κτιρίου που θα στεγάσει το αστυνομικό τμήμα Λαγκαδίων.
     23) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Νομάρχης Φθιώτιδας ζητεί την ολοκλήρωση των μελετών και την έναρξη των εργασιών κατασκευής του αυτοκινητοδρόμου (ΠΑΘΕ) σε τμήματα που διέρχονται από το Νομό Φθιώτιδας.
     24) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Αναστάσιος Δράκος, κάτοικος Αφάντου Ρόδου, ζητεί να του χορηγηθεί σύνταξη γήρατος από τον ΟΓΑ.
     25) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία τα μέλη του Σωματείου Συνταξιούχων ΙΚΑ Επαρχίας Νέστου ζητούν την ανέγερση ιδιόκτητου κτιρίου του ΙΚΑ στη Χρυσούπολη Καβάλας.
     26) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δασικός, Αγροτικός Συνεταιρισμός Τσαπουρνιάς Εύβοιας ζητεί να μην αυξηθεί το μίσθωμα ρητίνευσης για το δάσος Τσαπουρνιάς.
     27) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Ιωάννης Μορφίνης, κάτοικος Ρόδου, ζητεί να του επαναχορηγηθεί το πολυτεκνικό επίδομα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2627/7-11-02 ερώτηση δόθηκε με το υπ΄ αριθμ. 3165/25-11-02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της ερώτησης με αριθμό 2627/7-11-02, που κατέθεσε ο Βουλευτής κ. Σπήλιος Σπηλιωτόπουλος, με θέμα την προμήθεια του εξομοιωτή πτήσεων των αεροσκαφών (Α/Φ) F- 16 Block 30-50, σας γνωρίζουμε τα εξής:
       Επί του 1ου Ερωτήματος:
      Περί το τέλος Μαΐου 2002 πραγματοποιήθηκαν από την Πολεμική Αεροπορία (ΠΑ) έλεγχοι αποδοχής (On Site Acceptance Test – OSAT) των δύο εξομοιωτών Πτήσεως Α/Φ F- 16 Block 30 και Block 50, όπου διαπιστώθηκε ότι, παρά τη βελτίωση σε σχέση με αρχικά παραδοθέν υλικό, παρουσίαζαν αποκλίσεις ως προς τις προδιαγραφές που καθορίζονται στη σχετική σύμβαση προμήθειας. Στη συνέχεια, εγκαταστάθηκε νέα έκδοση λογισμικού, που επέλυσε μεγάλο μέρος των διαπιστωθέντων προβλημάτων, γεγονός το οποίο επιβεβαιώθηκε από προκαταρκτικούς ελέγχους της αρμόδιας Επιτροπής Αποδοχής, τον Αύγουστο 2002. Στην παρούσα φάση, η προμηθεύτρια εταιρεία συνεχίζει τις διορθωτικές ενέργειες, ενώ έχει ήδη προγραμματιστεί για το τρέχον χρονικό διάστημα η διενέργεια ολοκληρωμένων ελέγχων αποδοχής, η οποία θα είναι καθοριστική για την περαιτέρω πορεία του προγράμματος.
      Επί του 2ου Ερωτήματος:
      Η εγκατάσταση της νέας έκδοσης του λογισμικού στους Εξομοιωτές Πτήσεως έχει διορθώσει πολλές από τις παρατηρήσεις που καταγράφηκαν κατά τους ελέγχους αποδοχής του Μαΐου 2002. Σύμφωνα με τα μέχρι τώρα στιγμής δεδομένα, καθώς και τις διαβεβαιώσεις της προμηθεύτριας εταιρείας, εκτιμάται ότι οι Εξομοιωτές Πτήσεως θα είναι εντός των συμβατικών πλαισίων, γεγονός το οποίο θα επιτρέψει, μετά την ολοκλήρωση των ελέγχων αποδοχής και την επιτελική επεξεργασία των αποτελεσμάτων από τα συλλογικά όργανα της ΠΑ, την παραλαβή των Εξομοιωτών Πτήσεως για επιχειρησιακή εκμετάλλευση.
      Επί του 3ου Ερωτήματος:
      Διευκρινίζεται, ότι το κριτήριο αποδοχής του συστήματος είναι η συμμόρφωση με τις προδιαγραφές, όπως αυτές καθορίζονται στη Σύμβαση (Παράρτημα «Α» και «Β»). Η έως τώρα σοβαρή διαφοροποίηση ως προς τις εν λόγω προδιαγραφές είχε ως αποτέλεσμα την μη αποδοχή του συστήματος.
      Επί του 4ου Ερωτήματος:
      Η ευθύνη για την καθυστέρηση ολοκλήρωσης του προγράμματος βαρύνει αποκλειστικά την εταιρεία BVR, λόγω της μη ικανοποίησης των συμβατικών της υποχρεώσεων στον προβλεπόμενο χρόνο. Ο καταλογισμός των ευθυνών από την ΠΑ προς την εταιρεία θα γίνει, εντός του πλαισίου των συμβατικών προβλέψεων (ποινικές ρήτρες κτλ), με σκοπό την απόλυτη διαφύλαξη των συμφερόντων του ΥΠΕΘΑ.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      2. Στην με αριθμό 2638/8-11-02 ερώτηση δόθηκε με το υπ’ αριθμ. 13915/2-12-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 2638/8.11.02 του Βουλευτή κ. Γ. Γαρουφαλιά, σας γνωρίζουμε τα παρακάτω:
      1. Η περιοχή του Σχοινιά Μαραθώνα, έχει χαρακτηρισθεί ως Εθνικό Πάρκο βάσει του Π.Δ/τος (ΦΕΚ 395Δ/2000), και στην συνέχεια εκδόθηκαν η ΚΥΑ με τον Κανονισμό Διοίκησης και Λειτουργίας του Εθνικού Πάρκου (ΦΕΚ 1730Β/2001) και το Π.Δ/γμα με την ίδρυση του αντίστοιχου Φορέα Διαχείρισης (ΦΕΚ 793Δ/13.10.2002).
      2. Παράλληλα και βάσει ενιαίου σχεδιασμού, υλοποιούνται έργα προστασίας και ανάταξης του περιβάλλοντος και έργα κατασκευής του Ολυμπιακού Κέντρου Κωπηλασίας. Σε εξέλιξη βρίσκονται τα έργα πυρασφάλειας και πυρανίχνευσης του πευκοδάσους, του Κέντρου Ενημέρωσης του Εθνικού Πάρκου, των υπερχειλιστών τροφοδοσίας του υγροτόπου, του χώρου στάθμευσης για την μετεπιβίβαση των επισκεπτών και της νέας οδού πρόσβασης προς τον οικοδομικό Συνεταιρισμό Δικαστών και Εισαγγελέων, που αποτελεί προαπαιτούμενο για την εφαρμογή του σχεδιαζόμενου κυκλοφοριακού μοντέλου του Πάρκου.
      3. Επίσης σας γνωρίζουμε ότι, μετά από τις απαραίτητες προπαρασκευαστικές τεχνικές εργασίες (Σύνταξη και έλεγχος Τυποποιημένων Δελτίου Δεδομένων, ενσωμάτωση δεδομένων στην αντίστοιχη ηλεκτρονική βάση), η περιοχή έχει ενταχθεί στις προτεινόμενες Περιοχές Κοινοτικού Ενδιαφέροντος βάσει της Οδηγίας 92/43/ΕΟΚ και συνεπώς στις προτεινόμενες περιοχές του Ευρωπαϊκού Οικολογικού Δικτύου NATURA 2000, με το υπ. αρ. πρωτ. 58932/2580 και 14/10/02 έγγραφο του ΥΠΕΧΩΔΕ προς τη Μόνιμη Αντιπροσωπεία της Ελλάδας στην Ευρωπαϊκή Ένωση.
      Η Υπουργός
      Β. ΠΑΠΑΝΔΡΕΟΥ»
      3. Στην με αριθμό 770/29-7-02 ερώτηση δόθηκε με το υπ’ αριθμ. 80152/22-8-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 770/29-7-02 την οποία κατέθεσε ο Βουλευτής κ. Κων/νος Σπηλιόπουλος και αναφέρεται στο διαγωνισμό του ΑΣΕΠ 2002, σας γνωρίζουμε τα εξής:
      Στον επικείμενο διαγωνισμό του ΑΣΕΠ, ο οποίος έχει ορισθεί να γίνει το Νοέμβριο του 2002, μπορούν να λάβουν μέρος οι κεκτημένοι τα τυπικά προσόντα διορισμού, όπως αυτά ορίζονται από τις ισχύουσες διατάξεις.
      Όμως για την περίπτωση που αναφέρετε στην ερώτησή σας λόγω του προβλήματος που προέκυψε από την απεργία των καθηγητών ΑΕΙ και τη μετάθεση των πτυχιακών εξετάσεων της περιόδου Ιουνίου για το Σεπτέμβριο, το ΥΠΕΠΘ μελετά τη δυνατότητα να μετέχουν στο διαγωνισμό και όσοι από αυτούς θα καταθέσουν τα απαραίτητα δικαιολογητικά λίγες μέρες πριν το διαγωνισμό.
      Ο Υφυπουργός
      ΝΙΚ. ΓΚΕΣΟΥΛΗΣ»
      4. Στην με αριθμό 124/2-7-02 ερώτηση δόθηκε με το υπ’ αριθμ. 79245/22-8-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην ερώτηση με αριθμό 124/2-7-2002, που κατατέθηκε στη Βουλή από το Βουλευτή κ. Γ. Καρασμάνη με θέμα «άδειες περιπτέρων αναπήρων, θυμάτων πολέμου, κλπ.», και μας διαβιβάστηκε από το Υπουργείο Ανάπτυξης, σας πληροφορούμε ότι το θέμα αυτό δεν εμπίπτει στην αρμοδιότητα του Υπουργείου μας.
      Αρμόδιο να απαντήσει είναι το Υπουργείο Εσωτερικών προς το οποίο αποστέλλουμε συνημμένα την εν λόγω ερώτηση.
      Ο Υφυπουργός
      ΔΗΜ. ΘΑΝΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 27 Ιανουαρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου κύκλου (Άρθρο 130 παρ. 4 Καν. Βουλής)
      1.- Η με αριθμό 272/20-1-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τον Υπουργό Εθνικής Άμυνας, σχετικώς με την πρόσφατη συνέντευξη του Αρχηγού του Γενικού Επιτελείου Ναυτικού κλπ.
      2.- Η με αριθμό 289/21-1-2003 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Ανάπτυξης, σχετικώς με τη διακοπή των μεταλλευτικών  δραστηριοτήτων της εταιρείας ΤVX HELLAS κλπ.
      3.- Η με αριθμό 286/21-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με τη στελέχωση των γραφείων του Ιδρύματος Κοινωνικών Ασφαλίσεων που εκδίδουν τις συντάξεις κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
      1.- Η με αριθμό 290/21-1-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Εργασίας και Κοινωνικών Ασφαλίσεων, σχετικώς με τη δίωξη του Διευθυντή του Ιδρύματος Κοινωνικών Ασφαλίσεων στο Ηράκλειο, την επίλυση των λειτουργικών προβλημάτων του υποκαταστήματος κλπ.
      2.- Η με αριθμό 288/21-1-2003 επίκαιρη ερώτηση του Βουλευτή της Νέας Δημοκρατίας κ. Νικολάου Τσιαρτσιώνη προς τον Υπουργό Ανάπτυξης, σχετικώς με την προμήθεια από τη Δημόσια Επιχείρηση Ηλεκτρισμού μεταχειρισμένων ηλεκτροπαραγωγών ζευγών για τις ανάγκες των νησιών κλπ.
      3.- Η με αριθμό 285/21-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Γεωργίας, σχετικώς με την καταβολή των επιδοτήσεων για τα έτη 2001-2002 στους αγρότες και κτηνοτρόφους της Επαρχίας Λαγκαδά Θεσσαλονίκης.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 287/21-1-2003 επίκαιρη ερώτηση του Βουλευτή της Νέας Δημοκρατίας κ. Νικολάου Αγγελόπουλου προς τον Υπουργό Μεταφορών και Επικοινωνιών, σχετικώς με τις προαγωγές και τις μετακινήσεις προσωπικού στον Οργανισμό Σιδηροδρόμων Ελλάδας με την άδειά σας θα συζητηθεί αργότερα.
      Δεύτερη είναι η με αριθμό 283/21-1-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εξωτερικών, σχετικώς με δημοσιεύματα του Τύπου αναφερόμενα στην εμπλοκή της χώρας μας στον πόλεμο του Ιράκ κλπ.
      Η επίκαιρη ερώτηση της κ. Κανέλλη έχει ως εξής: 
      «Σύμφωνα με δημοσιεύματα του Τύπου η Κυβέρνηση εμφανίζεται να έχει ήδη εμπλακεί  με τη συμμετοχή μιας φρεγάτας του Πολεμικού Ναυτικού και να έχει χορηγήσει παντός είδους διευκολύνσεις, προκειμένου να υλοποιηθούν οι πολεμικές επιχειρήσεις των ιμπεριαλιστών ΗΠΑ, Μεγάλης Βρετανίας ενάντια στο Ιράκ και παρά την κατηγορηματική αντίθεση του φιλειρηνικού λαού μας, με αποτέλεσμα η χώρα μας να παρουσιάζεται ότι συναινεί σε μια κατάφωρη άδικη επίθεση κατά ενός λαού και να εκτίθεται ταυτόχρονα σε τεράστιους κινδύνους.
     Eρωτάται ο κύριος Υπουργός εάν η Κυβέρνηση εν όψει της επικείμενης επίθεσης κατά του Ιράκ προτίθεται:
     Να αποσύρει τις υπάρχουσες δυνάμεις του ελληνικού στρατού που έχουν διατεθεί υπό τις αμερικανοβρετανικές διαταγές στην περιοχή του Κόλπου και να αρνηθεί κατηγορηματικά κάθε είδους συμμετοχή που πιθανά θα της ζητηθεί;
     Να καταστήσει σαφές ότι η χώρα μας σε καμιά περίπτωση –ακόμη και αν αφόρητες ιμπεριαλιστικές πιέσεις οδηγήσουν σε μια σχετική απόφαση του ΟΗΕ- δεν πρόκειται να εμπλακεί, ούτε να επιτρέψει τη χρησιμοποίηση της Βάσης της Σούδας και των άλλων Βάσεων των ΗΠΑ στη χώρα (οι οποίες από τη συμφωνία επιτρέπεται να χρησιμοποιηθούν μόνο για σκοπούς άμυνας) ή να παραχωρήσει οποιεσδήποτε άλλες διευκολύνσεις στην επικράτεια της χώρας για την υλοποίηση των τρομοκρατικών ιμπεριαλιστικών σχεδιασμών ενάντια στο Ιράκ και των γειτονικών χωρών;» 
     Θα απαντήσει ο Υφυπουργός Εξωτερικών ο κ. Μαγκριώτης.
     Ορίστε, κύριε Μαγκριώτη, έχετε το λόγο.
     ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Κύριε Πρόεδρε, η πολιτική της Ελλάδος στην κατάσταση στο Ιράκ χαρακτηρίζεται από τρεις βασικές παραμέτρους.
     Η πρώτη είναι ο σεβασμός της διεθνούς έννομης τάξης, της εδαφικής ακεραιότητας και της κυριαρχίας του κάθε κράτους.
     Η δεύτερη είναι ο σεβασμός των ανθρωπίνων δικαιωμάτων.
     Και η τρίτη είναι η εδραίωση της ειρήνης, της σταθερότητας και της ασφάλειας σε όλο τον κόσμο και ειδικότερα σε αυτήν τη δύσκολη περιοχή.
     Στα πλαίσια αυτών των τριών παραμέτρων που χαρακτηρίζουν την πολιτική της χώρας μας η Ελλάδα δεν υποστηρίζει μονομερείς στρατιωτικές επεμβάσεις που αντίκεινται ειδικότερα στη διεθνή νομιμότητα και δεν εδράζονται στο Διεθνές Δίκαιο. 
     Η Ελλάδα υποστηρίζει τις αποφάσεις του Συμβουλίου Ασφαλείας του Οργανισμού Ηνωμένων Εθνών και ιδιαίτερα το Ψήφισμα 1441 το οποίο δίνει συγκεκριμένες εντολές στους επιθεωρητές και πιστεύουμε και εκτιμούμε πως εάν με βάση το Ψήφισμα 1441 ολοκληρώσουν τις εργασίες τους οι επιθεωρητές μπορεί να υπάρχει σαφής εικόνα στη Διεθνή Κοινότητα και στο Συμβούλιο Ασφαλείας του Οργανισμού Ηνωμένων Εθνών για το τι πρέπει να πράξει. Γι’ αυτό και πιστεύουμε πως όλες οι πλευρές πρέπει να αποδεχθούν στην ουσία και στον τύπο τις αποφάσεις του Ψηφίσματος 1441 του Συμβουλίου Ασφαλείας του ΟΗΕ. Γι’ αυτό δεν θεωρούμε ότι έχει τελεσιγραφική το 1441 και 27 του Γενάρη, δεν είναι το τέλος ενός χρόνου όπου οι επιθεωρητές όπως φαίνεται θα έχουν μια ολοκληρωμένη γνώμη γύρω από την πραγματικότητα στο Ιράκ.
     Θέλω να τονίσω πως η Ελλάδα που είναι μια φιλειρηνική χώρα και  η Κυβέρνηση εκπροσωπώντας ένα λαό με φιλειρηνική παράδοση και στάση, πρωτοστατεί και πρωταγωνιστεί για να αποτραπεί και να αποφευχθεί ο πόλεμος γιατί δεν τον θεωρεί αναπόφευκτο όπως πάρα πολλοί. Γι’ αυτό τη Δευτέρα στο Συμβούλιο Γενικών Υποθέσεων ο Υπουργός Εξωτερικών θα προσπαθήσει να συνδιαμορφώσει με τους άλλους εταίρους μια κοινή στάση της Ευρωπαϊκής Ένωσης που θα υπερασπίζεται τις αποφάσεις του Συμβουλίου Ασφαλείας και θα προωθεί την ειρήνη. ΄Οπως επίσης και στη συνάντησή του με τα τέσσερα μέλη του Συμβουλίου Ασφαλείας του Οργανισμού Ηνωμένων Εθνών που είναι και μέλη της Ευρωπαϊκής Ένωσης.
     Τέλος, θα ήθελα να πω πως η φρεγάτα «ΥΔΡΑ» συμμετέχει σε περιπολίες στον αγώνα κατά της τρομοκρατίας με παλαιότερες αποφάσεις του Συμβουλίου Ασφαλείας του ΟΗΕ στην ευρύτερη περιοχή και δεν συνδυάζεται η παρουσία της με τις όποιες προπαρασκευές ενός πολέμου στο Ιράκ. Στον πόλεμο κατά της τρομοκρατίας συμμετέχει η παγκόσμια κοινότητα, η διεθνής κοινότητα. Αυτή η αποστολή στηρίζεται σε προηγούμενες αποφάσεις του Συμβουλίου Ασφαλείας του ΟΗΕ και δεν πρέπει να συνδυάζεται με κανέναν τρόπο με όλα αυτά που συζητούνται γύρω από τις ενδεχόμενες επιχειρήσεις στον Κόλπο. Άλλωστε δεν περιπολεί στη θερμή ζώνη των πολεμικών επιχειρήσεων, εάν κάποτε αυτές συμβούν. Και εμείς δουλεύουμε και προσπαθούμε για να μην έρθει ποτέ αυτός ο πόλεμος.
     ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. Τα υπόλοιπα θα τα πείτε στη δευτερολογία σας.
     Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Κύριε Πρόεδρε, λυπούμαι που ο Υπουργός διαβάζει εφημερίδες τριών τεσσάρων ημερών. Είναι μπαγιάτικες. Λυπάμαι που σας το λέω. Λυπάμαι ειλικρινά από καρδιάς.
     Μου μιλάτε για το τι «θα» κάνετε και το τι έχει συμβεί μέχρι στιγμής. Εγώ σας μιλάω για σήμερα, για χθες. Και είναι έτσι διατυπωμένη η ερώτηση που σας επέτρεπε να απαντήσετε για σήμερα. Για ποια κοινή ευρωπαϊκή στάση μιλάτε; Κανονικά έπρεπε στη θέση σας σήμερα να είναι εδώ ο Υπουργός Εξωτερικών, όχι γιατί σας υποτιμώ, κάθε άλλο παρά και την τιμή μου που είστε εδώ και μου απαντάτε, αλλά ως προεδρεύων της Ευρωπαϊκής Ένωσης. 
      Από τη μία πλευρά έχετε γαλλογερμανικό άξονα που λέει ρητά όχι και επισύρει τη μήνη των Αμερικανών και από την άλλη έχετε τον Τόνι Μπλερ ο οποίος λέει «δεν χρειαζόμαστε δεύτερο ψήφισμα, μας αρκεί το 1441 για να επιτεθούμε». Δεν τα διαβάσαμε εμείς αυτά από κάπου, από τον ουρανό ή από το υπερπέραν.
      Να μου εξηγήσετε, με την παλιά Ευρώπη είστε ή με την καινούρια κατά Ράμσφελντ; Σε σάπια Ευρώπη ανήκετε ή σε ανανεωμένη και φρέσκια που θα επιτεθεί στο Ιράκ; Διότι αν είναι αναπόδραστος ή δεν είναι αναπόδραστος ο πόλεμος, οι λαοί θα έπρεπε να το αποφασίσουν και όχι οι κυβερνήσεις. Οι κυβερνήσεις ξέρουμε πολύ καλά και ποιες μάλιστα, τον θεωρούν αναπόδραστο.
      Αλλά καμία κουβέντα για την ταμπακέρα; Μου μιλήσατε για μία φρεγάτα. Κατ’ αρχήν δεν έχουμε μόνο μία φρεγάτα. Ξέρετε πολύ καλά ότι έχουμε και άλλα σκάφη και μας έχουν ζητηθεί και άλλα σκάφη. Αυτά τι θα τα κάνετε; Θα τα δώσετε;
      Η Σούδα και οι βάσεις είναι αυτήν τη στιγμή επί ποδός πολέμου στο λεγόμενο πορτοκαλί συναγερμό, ο οποίος οσονούπω, στις αμέσως επόμενες ημέρες, παραμονές 27ης Ιανουαρίου θα γίνει ενδεχομένως και κόκκινος συναγερμός. 
      Τα στρατά μπαινοβγαίνουν, τα αεροπλάνα πετάνε πάνω από τη χώρα, τα όπλα και ποια όπλα χρησιμοποιούνται, όλα αυτά είναι για την άμυνα της χώρας ή είναι κατά της τρομοκρατίας; Δεν ήξερα ότι η Σούδα βρίσκεται σε συναγερμό για την Αλκάϊντα. Αν μου το λέτε τώρα εδώ, να το δεχθώ. Αλλά πρέπει να με διαβεβαιώσετε ότι είναι γι’ αυτόν το λόγο σε συναγερμό. Δεν συμμετέχει σε καμία πολεμική επιχείρηση;
      Αν είμαστε μια χώρα που θέλει να συμμετέχει στην πάταξη των τρομοκρατικών επιθέσεων και να είναι υπέρ της ειρήνης, αναρωτιέμαι γιατί δεν έχετε ελληνικές δυνάμεις στους παλαιστινιακούς οικισμούς όπου άλλες χώρες δεν έχουν αφήσει ρουθούνι και παιδί ήσυχο στον ύπνο του.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Κυρία Κανέλλη, ο χρόνος δεν μου επέτρεψε να καλύψω όλα τα θέματα που είπατε. Είμαι βέβαιος πως θα σας καλύψω στα ερωτήματα. Μπορεί όμως να μη σας καλύψω στην απάντηση που θέλετε εσείς.
      Ο κύριος Υπουργός δεν βρίσκεται εδώ γιατί όπως ξέρετε σήμερα γίνεται η συνάντηση της ευρωπαϊκής τρόικας με τον Υπουργό Εξωτερικών της Ρωσίας, που βρίσκεται στη χώρα μας.
      ΛΙΑΝΑ ΚΑΝΕΛΛΗ: Σας εξουσιοδοτεί να πείτε όχι πόλεμος.
      ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Ακριβώς.
      Η θέση της Ελλάδας είναι σαφής και καθαρή, είναι κατά του πολέμου. Η Ελλάδα πιστεύει ότι η 27 του Γενάρη δεν είναι τελεσιγραφική ημερομηνία, ότι χρειάζεται να υπάρξει συνέχεια στην εντολή προς τους επιθεωρητές, ότι πρέπει να πρυτανεύσει το πνεύμα του ψηφίσματος 1441.
      ΛΙΑΝΑ ΚΑΝΕΛΛΗ: Όπως στο Κόσοβο;
      ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Το δεύτερο που θέλω να σας πω είναι ότι οι ευρωπαϊκοί συσχετισμοί  δεν είναι τόσο απλοί και εύκολοι. Η Ελλάδα είναι από την πλευρά των χωρών εκείνων που πιστεύουν ότι ο πόλεμος μπορεί να αποφευχθεί γι’ αυτό και στηρίζει το ψήφισμα 1441. Αυτή θα είναι και η θέση της Ελλάδας. Βεβαίως θα την αξιοποιήσει η Ελλάδα και ως προεδρεύουσα χώρα της Ευρωπαϊκής Ένωσης. Γι’ αυτό και θα προσπαθήσει τη Δευτέρα στο Συμβούλιο Γενικών Υποθέσεων η κοινή θέση της Ευρωπαϊκής Ένωσης -και υπάρχουν αυτές οι απόψεις που είπατε μέσα στην Ευρωπαϊκή Ένωση- να γέρνει και να είναι σαφής υπέρ της κατεύθυνσης που έχει και η Ελλάδα, της ειρήνης.
      ΛΙΑΝΑ ΚΑΝΕΛΛΗ: Να γέρνει απλώς.
      ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Μιλάμε για την κοινή ευρωπαϊκή θέση. Η θέση της Ελλάδας είναι σαφές ότι είναι υπέρ της ειρήνης και κατά του πολέμου, υπέρ της συνέχισης των επιθεωρήσεων με βάση το ψήφισμα 1441 και πέραν της 27ης Γενάρη.
      Πιστεύουμε  ότι αν εφαρμοστεί και γίνει αποδεκτό στο πνεύμα και στην ουσία το ψήφισμα 14-41 απ’ όλες τις πλευρές, μπορεί να αποφευχθεί ο πόλεμος. 
      Πιστεύω ότι τα φιλειρηνικά κινήματα σε όλον τον κόσμο, ιδιαίτερα αυτήν την εποχή έχουν ένα πολύ σημαντικό και θετικό ρόλο. Στηρίζουμε τις πρωτοβουλίες για να αποφύγει η παγκόσμια κοινότητα αυτόν τον πόλεμο.
      Τέλος να πω και να τονίσω ότι η φρεγάτα «ΥΔΡΑ» δεν βρίσκεται…
      ΛΙΑΝΑ ΚΑΝΕΛΛΗ: Για τη Σούδα να μου πείτε.
      ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Θα σας πω και για τη Σούδα, αν μου επιτρέψει ο κύριος Πρόεδρος.
      ΠΡΟΕΔΡΕΥΩΝ (Κωνσταντίνος Γείτονας): Όχι δεν το επιτρέπω, κύριε Υπουργέ. Παρακαλώ, ολοκληρώστε σε μισό λεπτό.
      ΙΩΑΝΝΗΣ ΜΑΓΚΡΙΩΤΗΣ  (Υφυπουργός Εξωτερικών): Η φρεγάτα «ΥΔΡΑ» βρίσκεται εκεί στα πλαίσια παλαιότερων αποφάσεων του Συμβουλίου Ασφαλείας για την καταπολέμηση της τρομοκρατίας. Δεν βρίσκεται στην περιοχή του κόλπου, αλλά στην ευρύτερη περιοχή.
      Τέλος, όσον αφορά την Παλαιστίνη, αν γνωρίζετε τη θέση της Ευρωπαϊκής Ένωσης, αυτή που υιοθετήθηκε από το κουαρτέτο, θέση που διαμόρφωσε η Δανική Προεδρία και υποστήριξε και υποστηρίζει και η δική μας χώρα και η Ελληνική Προεδρία, περιέχει το σημείο που θίξατε να υπάρξει και μία διεθνής ειρηνευτική δύναμη στη Μέση Ανατολή.
      Μα, για να υπάρξει τέτοια ειρηνευτική δύναμη θα πρέπει στο Συμβούλιο Ασφαλείας…
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ ολοκληρώστε. 
      Κυρία Κανέλλη, και εσείς και ο κύριος Υπουργός παραβιάσατε το χρόνο. Ξέρετε ότι υπάρχει Κανονισμός. Με φέρνετε σε δύσκολη θέση. Σας έδωσα άνεση χρόνου, όμως υπάρχουν και άλλες ερωτήσεις. 
      ΛΙΑΝΑ ΚΑΝΕΛΛΗ: Κύριε Πρόεδρε, δεν παρέβην εγώ το χρόνο αλλά ο κύριος Υπουργός. 
      ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη πράγματι, εσείς κάνατε διακοπές και ο κύριος Υπουργός παραβίασε το χρόνο. Αυτή είναι η αλήθεια. 
      Κυρίες και κύριοι συνάδελφοι, εισερχόμαστε στην τρίτη με αριθμό 280/21-1-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τους Υπουργούς Δικαιοσύνης, Υγείας και Πρόνοιας, σχετικώς με την αξιοποίηση του πορίσματος της Ειδικής Επιστημονικής Επιτροπής για τα ναρκωτικά κλπ. 
      Η επίκαιρη ερώτηση της κ. Δαμανάκη έχει ως εξής: 
      «Στα χέρια των αρμόδιων Υπουργών βρίσκεται από τη 19/12/02 το πόρισμα της ειδικής επιστημονικής επιτροπής για τη χρήση παράνομων ουσιών. 
      Η επιτροπή εισηγείται συγκεκριμένες αλλαγές σε ό,τι αφορά την ποινική και κοινωνική αντιμετώπιση του χρήστη (λόγου χάρη μετατροπή της ποινής του χρήστη από πλημμέλημα σε πταίσμα). 
      Μετά και τον τραγικό θάνατο των τριών γυναικών στις φυλακές είναι φανερό ότι θα πρέπει να ληφθούν από την Κυβέρνηση ριζικά, μακροπρόθεσμα και ουσιαστικά μέτρα. 
      Με βάση τα προαναφερόμενα ερωτώνται οι κύριοι Υπουργοί, πώς και πότε σκέπτονται να αξιοποιήσουν το πόρισμα της ειδικής επιστημονικής επιτροπής;» 
      Θα απαντήσει ο Υπουργός Δικαιοσύνης κ. Πετσάλνικος. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε. 
      Κατ’ αρχάς, θα ήθελα να πληροφορήσω και τη συνάδελφο κ. Δαμανάκη, αλλά και τους συναδέλφους Βουλευτές και τη συνάδελφο Βουλευτή, ότι ο συνολικός αριθμός των κρατουμένων στα καταστήματα κράτησης της χώρας ανέρχεται σε οκτώ χιλιάδες τριακόσιους τριάντα τρεις, εκ των οποίων οι κρατούμενοι για παράβαση του νόμου περί ναρκωτικών είναι δύο χιλιάδες εννιακόσιοι τριάντα έξι, περίπου το 40%-41%. 
      Αυτό βέβαια δεν σημαίνει ότι οι κρατούμενοι της κατηγορίας αυτής κρατούνται για χρήση ναρκωτικών και μόνο. Σύμφωνα με την ισχύουσα νομοθεσία στους χρήστες ναρκωτικών που διαπιστωμένα είναι εξαρτημένοι, δεν επιβάλλεται ποινή. Σ’ αυτούς που συλλαμβάνονται με μικροποσότητα για δική τους αποκλειστικά χρήση ή σ’ αυτούς που κάνουν χρήση χωρίς να είναι εξαρτημένοι, επιβάλλεται μικρή ποινή φυλάκισης είκοσι ημερών έως τριών μηνών συνήθως, ποινές που κατά κανόνα αναστέλλονται ή μετατρέπονται σε χρηματικές. Επομένως ούτε αυτοί εγκλείονται σε φυλακή. Οι εξαρτημένοι χρήστες που κρατούνται έχουν καταδικαστεί και εκτίουν ποινές για άλλα ποινικά αδικήματα που έχουν διαπράξει και όχι γιατί κάνουν απλώς χρήση. 
      Από τα στοιχεία που έχουμε στο Υπουργείο Δικαιοσύνης αναλυτικά για κάθε έναν από τους κρατουμένους, επί του συνόλου των δύο χιλιάδων εννιακοσίων τριάντα έξι κρατουμένων για παράβαση του νόμου περί ναρκωτικών, που σημαίνει εμπορία κλπ., μόνο οι εκατόν εξήντα επτά κρατούνται για χρήση είτε γιατί δεν εξαγόρασαν την ποινή τους –μεταξύ αυτών είναι σημαντικός και ο αριθμός των αλλοδαπών- είτε γιατί έχουν υποτροπιάσει ή συλληφθεί για κατοχή ποσότητας που δεν δικαιολογούνταν μόνο για δική τους χρήση. Δηλαδή, είναι ελάχιστος ο αριθμός εκατόν εξήντα επτά στο σύνολο των οκτώ χιλιάδων τριακοσίων εξήντα έξι συνολικά κρατουμένων που είναι στις φυλακές μόνο για χρήση. 
      Σε ό,τι δε αφορά το θέμα της ποινικής μεταχείρισης των χρηστών ναρκωτικών ουσιών, πράγματι με κοινή απόφαση των Υπουργών Υγείας και Δικαιοσύνης στις 12/6/2002, συγκροτήθηκε ομάδα εργασίας αποτελούμενη από ειδικούς επιστήμονες και καθηγητές πανεπιστημίων, έργο της οποίας ήταν η επεξεργασία και η επιβολή προτάσεων για τις αναγκαίες αλλαγές του νομοθετικού πλαισίου στην κατεύθυνση της ευνοϊκότερης αντιμετώπισης των αποδεδειγμένων χρηστών ουσιών και στη μεταχείριση των χρηστών ναρκωτικών ουσιών. 
      Η ομάδα εργασίας ολοκλήρωσε το έργο της και μας κατέθεσε λίγο πριν από τις γιορτές τις προτάσεις της. Ανάμεσα στα άλλα προτείνει, και μάλιστα ομόφωνα –και αυτά τα κάνουμε αποδεκτά- την απάλειψη του όρου «χρήστες ναρκωτικών ουσιών» με τον οποίο στιγματίζεται απαξιωτικά το πρόσωπο του υπαιτίου και την αντικατάστασή του με τον πλέον δόκιμο δογματικά ορθό και νομοτεχνικά ακριβή όρο «χρήση ναρκωτικών ουσιών». 
      Επίσης, η ομάδα εργασίας προτείνει την υιοθέτηση του όρου «εξαρτημένος» αντί του όρου «τοξικομανούς» και την τροποποίηση των διατάξεων που αφορούν την ειδική μεταχείριση χρηστών εξαρτημένων από τα ναρκωτικά, ώστε αναμφισβήτητα να υπάγονται στις ευνοϊκές ρυθμίσεις και αυτοί που παρακολουθούν προγράμματα συντήρησης και απεξάρτησης με τη χορήγηση υποκατάστατων ουσιών υπό την εποπτεία του ΟΚΑΝΑ. 
      Τέλος, τα δύο Υπουργεία μελετούν –χθες είχαμε ακόμα μία από τις συναντήσεις με την συνάδελφό μου, Υφυπουργό Υγείας και Πρόνοιας, την κ. Τσουρή- και εξετάζουν το θέμα τις αναθεώρησης του πλαισίου της απειλούμενης από το νόμο ποινής για τους χρήστες. Στο σημείο αυτό η επιτροπή δεν κατέληξε, ούτε ομόφωνα ούτε κατά πλειοψηφία, στο να μετατραπεί σε πταίσμα η χρήση των ναρκωτικών. 
      Ωστόσο, εξετάζουμε τη δυνατότητα μείωσης του ανώτατου ορίου φυλάκισης –που τώρα είναι φυλάκιση για τους χρήστες, άρα θεωρητικά μέχρι και πέντε χρόνια έστω και αν οι ποινές, όπως είπαμε, που επιβάλλονται είναι μόνο μερικών ημερών ή μηνών- καθώς επίσης και τις υποπροϋποθέσεις μη εγγραφής στο ποινικό μητρώο γενικής χρήσης, όταν η επιβαλλόμενη ποινή δεν υπερβαίνει κάποιο συγκεκριμένο όριο. 
      Αυτό το εξετάζουμε αλλά δεν είμαστε της άποψης ότι η πταισματοποίηση θα έλυνε προβλήματα. Ίσως να δημιουργούσε άλλα περισσότερα προβλήματα. Εξετάζουμε όμως τη μείωση του ανωτάτου ορίου της θεωρητικά προβλεπόμενης ποινής για χρήστες που κάνουν μόνο χρήση που σήμερα είναι μέχρι και πέντε χρόνια φυλάκιση.
      ΠΡΟΕΔΡΕΥΩΝ (Κωνσταντίνος Γείτονας): Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε, ο κύριος Υπουργός αναφέρθηκε στην ομιλία του στο γεγονός ότι θεωρητικά έστω στην Ελλάδα προβλέπεται ποινή για τους χρήστες ναρκωτικών που φτάνει μέχρι τα πέντε χρόνια. Έστω προβλέπεται, κύριε Υπουργέ. Και αν δείτε –φαντάζομαι ότι τα έχετε δει- τα στοιχεία σε όλες τις ευρωπαϊκές χώρες, αυτό είναι ένα πρωτοφανές φαινόμενο για τα ευρωπαϊκά δεδομένα. Επομένως κατά την άποψή μου είναι ανάγκη το Υπουργείο να αντιμετωπίσει θετικά αυτό το θέμα και να δει το θέμα της ευνοϊκότερης μεταχείρισης των χρηστών ναρκωτικών και ως προς την ποινική πλευρά της υπόθεσης.
      Πέρα από τις απόψεις που μπορούν εδώ να αναπτυχθούν, πέρα από το γεγονός ότι εγώ και πολλοί άλλοι πιστεύουμε ότι η ποινικοποίηση της χρήσης δεν έχει λύσει κανένα πρόβλημα, όμως σε κάθε περίπτωση πρέπει ο κύριος Υπουργός να δει με ένα ευνοϊκό τρόπο και αυτές τις προτάσεις που έρχονται και μάλιστα από έγκυρους επιστήμονες. 
      Πράγματι, κύριε Πρόεδρε, η επιτροπή δεν κατέληξε. Διχάστηκε στο θέμα αυτό όμως και οι δύο πλευρές εξ όσων γνωρίζω και αυτή η πλευρά που προτείνει να γίνει πταίσμα από πλημμέλημα η χρήση και η πλευρά που προτείνει να μην αναγράφεται στο ποινικό μητρώο η υπόθεση βρίσκονται στην κατεύθυνση της ευνοϊκότερης μεταχείρισης του χρήση. Επομένως νομίζω ότι είναι καιρός και η Ελλάδα πλέον να πάρει ορισμένα μέτρα σε αυτήν την κατεύθυνση.
      Τώρα τα όσα είπε ο κύριος Υπουργός εν γένει για τους κρατούμενους οι οποίοι βρίσκονται στη φυλακή σε σχέση με τα ναρκωτικά, είναι πράγματι ακριβή. Όμως πρέπει να πω το εξής, κύριε Πρόεδρε: ότι η αποποινικοποίηση της χρήσης –και αυτό είναι αποδεδειγμένο σε όλες τις χώρες που έχει εφαρμοστεί- οδηγεί στη μείωση της παραβατικότητας που σχετίζεται με τα ναρκωτικά. Αυτό δεν νομίζω ότι ο κύριος Υπουργός μπορεί να το αγνοήσει ούτε μπορεί να το αμφισβητήσει. Παντού όπου εφαρμόστηκαν μέτρα αποποινικοποίησης της χρήσης ναρκωτικών, η εγκληματικότητα που σχετίζεται με τα ναρκωτικά μειώνεται. Επομένως και ως Υπουργός Δικαιοσύνης θα έπρεπε, θα πρέπει να έχει ένα σχετικό ενδιαφέρον.
      Εν πάση περιπτώσει, επειδή το θέμα είναι πολύ μεγάλο, εγώ καταλήγω στο βασικό: νομίζω ότι το Υπουργείο πρέπει να προχωρήσει θετικά σε αυτήν την κατεύθυνση. Έχουμε καθυστερήσει, κύριε Υπουργέ. Αν κατάλαβα καλά από την απάντηση του κυρίου Υπουργού με θετική ματιά αντιμετωπίζει τις σχετικές προτάσεις αλλά εγώ θέλω να επιμείνω στο γεγονός ότι έχουμε καθυστερήσει και στην ανάγκη να υπάρξουν επιτέλους συγκεκριμένα μέτρα. Ίσως ο κύριος Υπουργός στη δευτερολογία του θα μπορούσε να μας πει πότε περίπου χρονικά θα παρθούν οι σχετικές αποφάσεις σε σχέση με το πόρισμα αυτό. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο, αν και νομίζω είσαστε σαφής από την πρωτολογία και το αναγνώρισε και η κ. Δαμανάκη. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δύο λόγια μόνο, κύριε Πρόεδρε.
      Ήμουν σαφής. Αποδεχθήκαμε όλες τις προτάσεις της επιτροπής στις οποίες είχε καταλήξει όπως είπα ομόφωνα. Είναι και μερικές άλλες προτάσεις αλλά για να μην σας κουράζω, δεν τις αναφέρω. Είναι κυρίως διαδικαστικά και άλλα θέματα τα οποία αποδεχθήκαμε. 
      Σε ό,τι αφορά την πταισματοποίηση, μετά από πάρα πολλές συζητήσεις καταλήγω στο συμπέρασμα ότι η μετατροπή σε πταίσμα δεν θα έλυνε προβλήματα. Πιθανόν να δημιουργούσε άλλα προβλήματα με την δίωξη των ναρκωτικών γενικά. Δηλαδή πιθανόν οι διωκτικές αρχές αφού θα ήταν απλά πταίσμα να μην, εκ των πραγμάτων, ανέπτυσσαν τη δραστηριότητα που πρέπει να αναπτύσσουν για να εντοπίζουν όχι απλά τους χρήστες, αλλά να εντοπίζουν τους διακινητές των ναρκωτικών. Θεωρώ όμως ότι πράγματι έστω και από πλευράς συμβολισμού το ότι η επαπειλούμενη ποινή φυλάκισης μέχρι και πέντε έτη είναι υψηλή, γι΄ αυτόν το λόγο εξετάζουμε τη μείωση αυτής της ανωτέρας ποινής και παράλληλα υπό προϋποθέσεις επαναλαμβάνω, ανάλογα με το ύψος της επιβαλλόμενης ποινής εξετάζουμε και τη δυνατότητα της μη αναγραφής στο γενικό ποινικό μητρώο για να μην υπάρχει και ο στιγματισμός αλλά και οι τεράστιες δυσκολίες που ανακύπτουν σε αυτές τις περιπτώσεις γι΄ αυτήν την κατηγορία των συμπολιτών μας.
      Εκτιμώ δε, κυρία Δαμανάκη, ότι θα είμαστε πολύ σύντομα έτοιμοι γιατί έχουμε ουσιαστικά ολοκληρώσει την ενδελεχή εξέταση αυτών των προτάσεων. Είναι πολύ πιθανόν μέσα στον επόμενο μήνα να έχουμε καταθέσει και τις σχετικές απαραίτητες νομοθετικές ρυθμίζεις, εφόσον θα έχουμε κάποιο νομοσχέδιο του Υπουργείου Δικαιοσύνης εδώ, όπως εκτιμώ.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου:
      Θα συζητηθεί η πρώτη με αριθμό 282/21-1-2003 επίκαιρη ερώτηση του Βουλευτή της Νέας Δημοκρατίας κ. Ευγένιου Χαϊτίδη προς τους Υπουργούς Γεωργίας, Οικονομίας και Οικονομικών, σχετικώς με τη χορήγηση από την Αγροτική Τράπεζα αναλυτικής κατάστασης κινήσεως των δανείων στους αγρότες και κτηνοτρόφους κλπ.
      Η επίκαιρη ερώτηση του κυρίου συναδέλφου έχει ως εξής:
      «Ύστερα από καταγγελίες και δικαιολογημένες διαμαρτυρίες Σερραίων αγροτών και κτηνοτρόφων διαπιστώθηκε ότι η ΑΤΕ αμελεί σκόπιμα ή και αρνείται να χορηγήσει στους οφειλέτες δανειολήπτες αγρότες και κτηνοτρόφους ακριβή, κατανοητά και αναλυτικά αντίγραφα της κινήσεως του λογαριασμού χρεοπιστώσεων που διατηρούν στην ΑΤΕ για την εξυπηρέτηση του αντικειμένου της επαγγελματικής απασχόλησής τους.
      Ύστερα από προσωπική έρευνα διαπιστώθηκε δυστυχώς το βάσιμο των εν λόγω καταγγελιών.
      Η τελευταία «ευφυής επινόηση» της ΑΤΕ είναι η σύνταξη καρτελών στις οποίες ως αιτιολογία των χρεοπιστώσεων αναγράφεται ένας κωδικός αριθμός, η πραγματική σημασία του οποίου είναι άγνωστη στους ενδιαφερομένους γεωργοκτηνοτρόφους και είναι γνωστή μόνο σε ορισμένους από τους υπαλλήλους της ΑΤΕ.
      Με αυτόν τον τρόπο είναι αδύνατο στους αγρότες και κτηνοτρόφους να ενημερώνονται για τις πραγματικές τους οφειλές και τους είναι αδύνατο να παρακολουθούν την ορθή χρεοπίστωση που γίνεται στο όνομά τους.
      Ερωτάσθε, κύριοι Υπουργοί, εάν προτίθεσθε να παρέμβετε στην ΑΤΕ προκειμένου να συντάξει έναν αναλυτικό, κατανοητό και με πλήρη στοιχεία πίνακα-καρτέλα κινήσεως των δανείων αγροτών και κτηνοτρόφων και εάν προτίθεσθε να δώσετε εντολή, ώστε πιστά αντίγραφα των εν λόγω καρτελών να δίδονται στους ενδιαφερομένους, όποτε το ζητήσουν, προκειμένου να ενημερώνονται, αλλά και να ελέγχουν τις πραγματικές τους οφειλές και να προγραμματίζουν την έγκαιρη ανταπόκρισή τους σε αυτές.»
      Θα απαντήσει ο Υφυπουργός Οικονομίας κ. Χρήστος Πάχτας.
      Ορίστε, έχετε το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κύριε Πρόεδρε.
      Σε σχέση με το περιεχόμενο της ερώτησης του αγαπητού συναδέλφου, θα ήθελα να ενημερώσω τον κ. Χαϊτίδη ότι πρόσφατα υπάρχει μία πράξη του διοικητή της Τράπεζας της Ελλάδος, με την οποία καθορίστηκαν –και την οποία θα την καταθέσω για να έχετε μια πλήρη ενημέρωση, αγαπητέ συνάδελφε- οι γενικές αρχές που διέπουν το πλαίσιο ενημέρωσης των συναλλασσομένων εκ μέρους των πιστωτικών ιδρυμάτων της χώρας μας, αλλά και της ανταπόκρισής τους σε αιτήματα και η αποδοχή πρόσθετων πληροφοριών για εξειδικευμένες περιπτώσεις.
      Οι υποχρεώσεις των πιστωτικών ιδρυμάτων εξειδικευμένης κατά κατηγορία συναλλαγής αναφέρονται τόσο στην ενημέρωση των συναλλασσομένων πριν την έναρξη και ολοκλήρωση της συναλλαγής όσο και στην ενημέρωση καθ’ όλη τη διάρκεια της συμβατικής σχέσης και με όλα τα στοιχεία, τα οποία προσδιορίζουν το περιεχόμενο αυτής της συναλλαγής. 
      Σύμφωνα, λοιπόν, με τα παραπάνω παρέχεται περιοδική ενημέρωση, αλλά και ενημέρωση κατόπιν αιτήματος για στοιχεία όπως το επιτόκιο, ο χρόνος έναρξης και λήξης της τοκοφορίας, έξοδα τρίτων, τέλη, φόροι. Σε αυτά τα πλαίσια εξυπακούεται ότι η Τράπεζα της Ελλάδος ως αρμόδια εποπτική αρχή όλων των πιστωτικών ιδρυμάτων της χώρας μας παρακολουθεί ανελλιπώς την πιστή εφαρμογή, τις πράξεις του διοικητή εκ μέρους των τραπεζών. Με αυτά, λοιπόν, τα δεδομένα όλες οι τράπεζες που λειτουργούν στη χώρα μας υποχρεούνται να τηρήσουν αυτούς τους κανόνες διαφάνειας.
      Σε ό,τι αφορά την Αγροτική Τράπεζα, στην οποία αναφερθήκατε, μας πληροφόρησε ότι προσπαθεί να διεκπεραιώσει μία πληθώρα σχετικών αιτημάτων και να δώσει κάθε αναλυτική πληροφόρηση –τόσο γραπτά όσο και προφορικά- προκειμένου να ενημερώσει με τη δέουσα λεπτομέρεια τους πελάτες της για τις επί μέρους πραγματοποιηθείσες κινήσεις των λογαριασμών τους, για τις οποίες αντίγραφα αποδεικτικών παραστατικών έχει στην κατοχή του ο δανειολήπτης.
      Η μέσω κωδικών αριθμών ή συντετμημένων λέξεων αποτύπωση των κινήσεων ενός δανείου, στην οποία αναφερθήκατε στην ερώτησή σας, όπως πάλι μας πληροφόρησε η Αγροτική Τράπεζα, επιβάλλεται για λόγους οικονομίας χώρου και χρόνου. Αυτές οι μηχανογραφημένες εκτυπώσεις εξυπηρετούν τις εσωτερικές ανάγκες της τράπεζας και αποτελούν αποκλειστικά εσωτερικά έγγραφα της Αγροτικής Τράπεζας.
      Θα ήθελα να προσθέσω ότι σε ορισμένες περιπτώσεις, όπως η ρύθμιση χρεών από ανατοκισμό τόκων, η τράπεζα μεταξύ άλλων χορηγεί αντίγραφα υφισταμένων καρτελών και παραστατικών μετά από σχετικό βεβαίως αίτημα των ενδιαφερομένων. Σε περίπτωση παράβασης αυτής της υποχρέωσης επιβάλλεται πρόστιμο στο πιστωτικό ίδρυμα από την εποπτεύουσα αρχή, που είναι η Τράπεζα της Ελλάδος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Τελειώνω, κύριε Πρόεδρε.
      Θα πρέπει ωστόσο να επισημάνουμε, αγαπητέ συνάδελφε, ότι στην πράξη μπορεί πράγματι να ανακύψουν αντικειμενικές δυσκολίες λόγω του μεγάλου αριθμού και της φύσης των συναλλαγών της Αγροτικής Τράπεζας, την οποία πιστεύω ότι και εσείς τη γνωρίζετε. Αυτές οι συναλλαγές δεν επιτρέπουν στον επιθυμητό βαθμό τη γρήγορη ενημέρωση των ενδιαφερομένων, ιδιαίτερα όταν υπάρχει –παραδείγματος χάρη- αναδρομή σε παραστατικά στοιχεία του απώτερου παρελθόντος δεκαετίας του ’60, ’70 και ’80.
      Εν τούτοις, η Αγροτική Τράπεζα μας διαβεβαιώνει ότι καταβάλλει κάθε δυνατή προσπάθεια, προκειμένου να δίδονται οι απαραίτητες διευκρινίσεις και οι πληροφορίες με κοινωνική ευαισθησία για τους δανειολήπτες.
      (Στο σημείο αυτό ο Υφυπουργός Οικονομίας κ. Χρήστος Πάχτας καταθέτει για τα Πρακτικά την προαναφερθείσα διοικητική πράξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
      Ο κ. Χαϊτίδης έχει το λόγο.
      ΕΥΓΕΝΙΟΣ ΧΑΪΤΙΔΗΣ: Κύριε Υπουργέ, λυπάμαι, διότι η Αγροτική Τράπεζα με τα ανακριβή στοιχεία, τα οποία σας έδωσε, σας οδήγησε σε αντίστοιχες ανακριβείς διαβεβαιώσεις εδώ στη Βουλή.
      Εγώ, αντί ισχυρισμών, καταθέτω στα Πρακτικά αυτό το αντίγραφο καρτέλας που για να το πάρει μαζί με τη σχετική σύμβαση ο ενδιαφερόμενος δανειολήπτης αγρότης, πλήρωσε δέκα χιλιάδες δραχμές. Σ’ αυτό το αντίγραφο καρτέλας κινήσεως του λογαριασμού του -ενός δανείου βραχυπροθέσμου- στη στήλη αιτιολογία υπάρχουν μόνο κωδικοί και από τηλεοράσεως –θα σας καταθέσω και τη σχετική βιντεοκασέτα- ο κ. Ρολάκης, διευθυντής καθυστερήσεων της Αγροτικής Τράπεζας, σε σχετική ερώτηση δημοσιογράφου είπε ότι δεν χρειάζεται να γνωρίζει ο αγρότης τι χρεώνεται και τι πληρώνει, αρκεί που το καταλαβαίνει η Τράπεζα. Αυτές είναι απαράδεκτες λέξεις του αρμόδιου διευθυντή της Αγροτικής Τράπεζας.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Περιμένω, λοιπόν, όπως είπατε και όπως υποσχεθήκατε, να επιβάλετε τις σχετικές οικονομικές κυρώσεις στην Αγροτική Τράπεζα γι’ αυτήν την απαράδεκτη συμπεριφορά. Η Αγροτική είναι μία τράπεζα, η οποία, ενώ από τον ιδρυτικό της νόμο πρέπει να είναι προστάτης και βοηθός των αγροτών, έχει μετατραπεί σε ένα στυγνό τοκογλύφο. 
     Φθάσαμε, μάλιστα, στο σημείο, κύριε Υπουργέ, σήμερα -σύμφωνα με έγγραφο της Αγροτικής Τράπεζας, το οποίο καταθέτω επίσης στα Πρακτικά- οι πάσης φύσεως υποχρεώσεις των αγροτών και κτηνοτρόφων προς την Αγροτική Τράπεζα να ανέρχονται σε ένα τρισεκατομμύριο εκατόν είκοσι τρία δισεκατομμύρια δραχμές, εκ των οποίων μόνο στο Νομό Σερρών οι αγρότες και οι κτηνοτρόφοι έχουν οφειλές της τάξεως των πενήντα δισεκατομμυρίων δραχμών.
     Σας λέω, μάλιστα –και καταθέτω, επίσης, στα Πρακτικά- κάτι το οποίο συγκλόνισε όλη την Ελλάδα με πρωτοσέλιδα, ότι ένα ολόκληρο χωριό βρίσκεται υπό την απειλή κατασχέσεως, γιατί από τους ογδόντα πατατοπαραγωγούς της Άνω Βροντούς οι εβδομήντα φέρονται να έχουν ληξιπρόθεσμες υποχρεώσεις της τάξεως των τεσσεράμισι δισεκατομμυρίων δραχμών. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Χαϊτίδη, ο χρόνος σας έχει τελειώσει.
     ΕΥΓΕΝΙΟΣ ΧΑΪΤΙΔΗΣ: Τελειώνω, κύριε Πρόεδρε.
     Σας ερωτώ, λοιπόν, το εξής: Πώς είναι δυνατόν ογδόντα οικογένειες που έχουν μονοκαλλιέργεια πατάτας να καταβάλουν τεσσεράμισι δισεκατομμύρια δραχμές, όταν το κράτος ακόμα τους οφείλει τις καταστροφές από προηγούμενες χρονιές και φέτος είναι στις αποθήκες τους ολόκληρη η φετινή παραγωγή απούλητη και κινδυνεύει και αυτή να καταστραφεί από τις καιρικές συνθήκες;
     Λυπούμαι, διότι η Αγροτική Τράπεζα μ’ αυτήν τη συμπεριφορά και με την επιμονή της να επιβάλει πανωτόκια, παρά τη σχετική αρνητική γνωμοδότηση γνωστών και φιλοκυβερνητικών καθηγητών -όπως είναι ο κ. Τσάτσος, ο κ. Λοβέρδος, η κ. Στεφάνου- και παρά την προχθεσινή απόφαση του Μονομελούς Πρωτοδικείου -το οποίο επίσης καταθέτω- επιμένει να ανατοκίζει τους τόκους ανά εξάμηνο στα βραχυπρόθεσμα δάνεια και μ’ αυτόν τον τρόπο καταστρέφει τους αγρότες.
     (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Χαϊτίδη.
     Έχετε το λόγο, κύριε Υπουργέ, για να δευτερολογήσετε.
     ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κύριε Πρόεδρε.
     Πράγματι λυπάμαι, αγαπητέ συνάδελφε, αν ισχύουν αυτές οι δηλώσεις από διευθυντικό στέλεχος της Αγροτικής Τράπεζας. Δεν μπορούμε παρά να τις καυτηριάσουμε  και θα ήθελα να δεσμευτώ ότι θα δω και το περιεχόμενο αυτής της απάντησης και θα το κοινοποιήσω τόσο στο Διοικητή της Αγροτικής Τράπεζας, όσο και στο Διοικητή της Τράπεζας της Ελλάδας για τα δέοντα.
     Θα ήθελα να διαβεβαιώσω ότι υπάρχει ένα επαρκές θεσμικό πλαίσιο για τη διαφάνεια των συναλλαγών στο χρηματοπιστωτικό μας τομέα. Με το νόμο του 1997 καθορίζεται ξεκάθαρα ο εποπτικός ρόλος της Αγροτικής Τράπεζας της Ελλάδας επί όλων των εμπορικών τραπεζών. 
     Στόχος, λοιπόν, αυτής της εποπτείας –μεταξύ των άλλων- είναι να εξασφαλίσει τη διαφάνεια των διαδικασιών και των όρων των συναλλαγών, όπως για παράδειγμα των συναλλαγών μεταξύ των δανειοληπτών αγροτών και κτηνοτρόφων της Αγροτικής Τράπεζας από τη μία πλευρά και του χρηματοπιστωτικού ιδρύματος από την άλλη.
     Αυτό που πρέπει να γίνει, βεβαίως, είναι το ήδη ζητούμενο, το αυτονόητο, δηλαδή να εφαρμόσουν οι τράπεζες την κείμενη νομοθεσία και τις σχετικές διατάξεις. Όλοι οφείλουν να πειθαρχήσουν και να εφαρμόσουν με συνέπεια και συνέχεια τους νόμους της πολιτείας, ώστε ο δανειολήπτης να έχει την πλήρη γνώση του τραπεζικού του λογαριασμού.
      Αγαπητέ συνάδελφε, να είσθε βέβαιος ότι το περιεχόμενο αυτής της ερώτησης θα κοινοποιηθεί τόσο στην Αγροτική Τράπεζα όσο και στο Διοικητή της Τράπεζας της Ελλάδος, για να πάρουν τα κατάλληλα μέτρα, αν πράγματι αυτά έχουν ειπωθεί και συνέβησαν, όπως τα αναφέρατε προηγουμένως στην ερώτησή σας.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η δεύτερη με αριθμό 284/21.1.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Γεωργίας, σχετικώς με την καταβολή της επιδότησης για την εσοδεία του έτους 2002 στους σιτοπαραγωγούς της περιοχής Παλαιάς Γιαννιτσού Φθιώτιδας. 
      Η επίκαιρη ερώτηση του κ. Γκατζή έχει ως εξής:
      «Σιτοπαραγωγοί της Κοινότητας Παλαιάς Γιαννιτσού του Νομού Φθιώτιδας με έκπληξή τους διαπίστωσαν ότι απερρίφθησαν οι αιτήσεις τους για την καταβολή της επιδότησης σίτου εσοδείας 2002 παρά το γεγονός ότι είχαν όλες τις προβλεπόμενες προϋποθέσεις. Σε αλλεπάλληλα ερωτήματά τους, προς τη Διεύθυνση Γεωργίας και τον ΟΠΕΚΕΠΕ για να μάθουν τους λόγους απόρριψης ο ένας έριχνε τις ευθύνες στον άλλον, ενώ καμία απάντηση δεν έχουν δώσει και για την τύχη των σχετικών ενστάσεων που υποβλήθηκαν.
      Ερωτάται ο κύριος Υπουργός: 
      Γιατί απορρίφθηκαν οι συγκεκριμένοι σιτοπαραγωγοί οι οποίοι τα ίδια χωράφια τα έχουν σπείρει και φέτος; 
      Τι ενέργειες θα κάνει για να αποκατασταθεί η αδικία και να καταβληθούν άμεσα οι επιδοτήσεις στους δικαιούχους σιτοπαραγωγούς;»
      Θα απαντήσει ο Υφυπουργός Γεωργίας κ. Χατζημιχάλης.
      Ορίστε, κύριε Χατζημιχάλη, έχετε το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
      Κύριε συνάδελφε, γνωρίζετε πολύ καλά ότι κάθε χρόνο η καταβολή των επιδοτήσεων στους παραγωγούς σιτηρών αρχίζει στις 16 Νοεμβρίου. Φέτος πράγματι άρχισε στις 16 Νοεμβρίου η περίοδος καταβολής και από τις 18 Νοεμβρίου άρχισαν οι πληρωμές σε όλη την Ελλάδα. Αυτό σημαίνει ότι το σύστημα, που έχουμε καθιερώσει τα τελευταία χρόνια, λειτουργεί ιδιαίτερα αποτελεσματικά. 
      Όπου υπάρχουν λάθη, έχουμε δει πολλές φορές ότι οι καταστάσεις πληρωμών επιστρέφονται στη Νομαρχιακή Αυτοδιοίκηση και στις ενώσεις των παραγωγών, για να διορθωθούν αυτά τα λάθη, ώστε να μπορέσουν να πληρωθούν όλοι οι παραγωγοί σε ό,τι τους αναλογεί.
      Στο Νομό Φθιώτιδας έχουν μέχρι τώρα καταβληθεί οικονομικές ενισχύσεις ύψους 21.375.000. Έχουν καλυφθεί δέκα χιλιάδες εξακόσιοι εβδομήντα οκτώ παραγωγοί. Αυτοί δεν είχαν κανένα πρόβλημα. Δηλαδή δεν υπήρχε κανένα λάθος και πληρώθηκαν κανονικά.
      Αναφέρεσθε στο πρόβλημα της Κοινότητας Παλαιάς Γιαννιτσού. Εδώ υπάρχει πρόβλημα, γιατί η Κοινότητα αυτή συμπεριελήφθη στο δείγμα των επιτόπιων ελέγχων. Ξέρετε ότι ένα ποσοστό εκτάσεων σε όλη τη χώρα ετησίως ελέγχεται, για να μπορούμε να έχουμε δειγματοληπτικά την εικόνα σε κάθε περιοχή και στο σύνολο της χώρας μας, σε σχέση με την εφαρμογή των κανονισμών που διέπουν το κάθε προϊόν και επομένως και την επιδότηση των παραγωγών. 
      Πρέπει  να τονίσω ότι, εκτός από τον επιτόπιο έλεγχο που έγινε με βάση το δείγμα στο οποίο συμπεριλαμβάνονταν η συγκεκριμένη κοινότητα, υπήρξε και καταγγελία γι’ αυτήν την κοινότητα. Το πρόβλημα εμφανίστηκε σε αρκετούς παραγωγούς και όχι στο σύνολο. Δεν μπορούμε να ομαδοποιήσουμε την κατάσταση και να πούμε ότι όλοι οι παραγωγοί έχουν παρανομίες, αδυναμίες ή λάθη. 
      Εμφανίστηκε, όμως, ένα πρόβλημα και υπήρξαν καταγγελίες. Μπορώ να σας αναφέρω κάποια πράγματα επιγραμματικά. Φαίνεται ότι δεν επρόκειτο για κανονική καλλιέργεια. Ο προβληματισμός ήταν πως αυξήθηκε σταδιακά αλματωδώς μέσα στα τελευταία πέντε χρόνια η καλλιέργεια σίτου στην περιοχή. Ενδεικτικά αναφέρω ότι το 1998 καλλιεργήθηκαν στη συγκεκριμένη κοινότητα διακόσια επτά στρέμματα, το 1999 καλλιεργήθηκαν οκτακόσια είκοσι τέσσερα στρέμματα, το 2000 καλλιεργήθηκαν χίλια τετρακόσια εξήντα εννέα στρέμματα,  το 2001 καλλιεργήθηκαν δύο χιλιάδες οκτακόσια ογδόντα ένα στρέμματα και το 2002 καλλιεργήθηκαν τρεις χιλιάδες εξακόσια δεκαπέντε στρέμματα. Από τα διακόσια επτά φθάσαμε στο τρεις χιλιάδες εξακόσια δέκα πέντε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Οι υπηρεσίες τι έκαναν; 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Οι υπηρεσίες,  αγαπητέ κύριε συνάδελφε, που θέλετε να διακόπτετε και να παρεμβαίνετε στη συζήτηση, έκαναν ελέγχους. Με βάση αυτούς τους ελέγχους επιβάλλονται οι ποινές. Αυτό κάνουν οι υπηρεσίες. 
      ΠΡΟΕΔΡΕΥΩΝ (Κωνσταντίνος Γείτονας): Συγχωρούμε τον κ. Γιαννόπουλο για τη διακοπή γιατί η ερώτηση αφορά τη Φθιώτιδα. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Έτσι, λοιπόν, κύριε συνάδελφε, με βάση αυτά τα στοιχεία …
      ΝΙΚΟΛΑΟΣ ΓΚΑΤΖΗΣ: Αυτά δεν είναι προστιθέμενα.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Όχι, δεν είναι προστιθέμενα, αλλά φαίνεται ότι εδώ υπάρχει κάποιο πρόβλημα. Επαναλαμβάνω, όμως, ότι δεν αφορά το σύνολο των παραγωγών. Η νομοθεσία προβλέπει ότι έστω και 20% αν υπάρχουν απώλειες επιβάλλονται ποινές σε όλους, αλλά εξετάζονται ενστάσεις. Έχουν υποβληθεί ενστάσεις. Οι ενστάσεις αυτές θα εξεταστούν μόλις λήξει η ημερομηνία υποβολής. Στις 30 Ιανουαρίου του 2003 θα αρχίσει η εξέταση των ενστάσεων και με βάση τα αποτελέσματα αυτής της εξέτασης θα δικαιωθούν ή δεν θα δικαιωθούν οι παραγωγοί.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, δεν είναι μόνο σ’ αυτήν την περιοχή. Ενδεικτικά αναφερόμαστε στους αγρότες της Παλαιάς Γιαννιτσού. Αυτό συμβαίνει σε όλη τη χώρα και στη Θεσσαλία. Γνωρίζετε ότι έχουμε και εκεί τέτοιες περιπτώσεις. Και στη Μαγνησία και στη Λάρισα. Αλλά και στις άλλες περιοχές έχουμε παρόμοια τέτοια φαινόμενα. 
      Δεν θέλουμε σήμερα να υπερασπιστούμε αυτούς που έχουν κάνει τις διάφορες παραποιήσεις στις εκθέσεις για τις στρεμματικές καλλιέργειες. Μιλάμε, όμως, γι’ αυτούς οι οποίοι καλλιέργησαν και πέρσι και πρόπερσι και έχουν σπείρει και φέτος. Έχουν στη δήλωσή τους τα ίδια χαρακτηριστικά προσδιορισμού θέσης και τόπου και έχουν την ίδια στρεμματική έκταση καλλιεργήσιμη. Μιλάμε δηλαδή γι’ αυτούς οι οποίοι επί σειρά ετών καλλιεργούν τα χωράφια τους με τον ίδιο τρόπο.
      Και η νομαρχία και  ο ΟΠΕΚΕΠΕ  τους στέλνουν ο ένας στον άλλο σαν από τον ΄Αννα στον Καϊάφα, χωρίς να τους δίνουν καμία απάντηση. ΄Εχετε εφαρμόσει το νέο σύστημα και καλά κάνετε, γιατί πρέπει να εκσυγχρονιστούμε. Αλλά όταν φέρνεις τον αγρότη και του λες στην αεροφωτογραφία, δείξε μου πού είναι το χωράφι σου, δεν πιστεύει να είναι τελικά τόσο γνώστης του συστήματος και της τοπογραφίας, για να μπορεί να προσδιορίσει ακριβώς. Και έτσι πηγαίνει στην υπηρεσία και του λένε ότι αυτά τα χωράφια είναι ξένα. Βεβαίως είναι ξένα. Πώς να το προσδιορίσει ο αγρότης; Δεν έχουν κάνει με το παλιό σύστημα μια επαλήθευση, για να προσδιορίσουν πραγματικά τις αδυναμίες του καινούριου συστήματος.
      Σ’ αυτό το σημείο, κύριε Υπουργέ, θα ήθελα να πω ότι ο αγρότης βάλετε από πολλές πλευρές όπως και τώρα. Και δεν φθάνουν όλα τα άλλα, οι τιμές, οι ποσοστώσεις κλπ., έχουν και τις καθυστερήσεις. Σας ρωτώ, λοιπόν, το εξής: Οι υποχρεώσεις στις τράπεζες τρέχουν, πώς θα πληρώσουν αυτοί; Όταν μάλιστα δεν πληρώνονται από το σύστημα και σας λέω ότι δεν μιλώ γι’ αυτούς οι οποίοι δηλώνουν επιπλέον στρεμματικές καλλιέργειες. Πιστεύω ότι θα έπρεπε να τις πληρώσετε με το παλιό σύστημα και από εκεί και πέρα να κάνετε τον έλεγχο με το καινούριο σύστημα. Αν έχουν διαφορές, τότε να επιβάλλετε τα ανάλογα πρόστιμα και τις ανάλογες κυρώσεις. Δεν μπορεί να τους αφήνετε εκτεθειμένους και να πηγαίνει η τράπεζα που από την πρώτη μέρα λήξης του δανείου, κύριε Υπουργέ, αρχίζει να τρέχει το valeur, επιτόκια, πανωτόκια, κλπ. Πάρτε επιτέλους κάποια μέτρα και δείτε αυτές τις αδικίες. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, το παλιό σύστημα πληρωμών προέβλεπε πληρωμές χωρίς ελέγχους. Αυτό στη συνέχεια επέβαλε στη χώρα μας πρόστιμα και ουσιαστικά η χώρα πλήρωνε από τον κρατικό προϋπολογισμό τις επιδοτήσεις τις οποίες υποτίθεται ότι έπρεπε να έπαιρνε από την Ευρωπαϊκή Ένωση. Αυτό το σύστημα δεν μπορεί να εφαρμόζεται γιατί είναι εις βάρος των Ελλήνων παραγωγών. Οι επιδοτήσεις πρέπει να έρχονται από την Ευρωπαϊκή Ένωση, όπως προβλέπονται και όχι να δίνονται με τιμές, τις οποίες υφίσταται ο κρατικός προϋπολογισμός, δηλαδή το σύνολο των Ελλήνων πολιτών.
      Δεύτερον, αναφερθήκατε στην ερώτησή σας στην Κοινότητα Παλαιάς Γιαννιτσού. Στην τοποθέτησή σας αναφερθήκατε σε άλλες περιοχές και γενικότερα στο σύστημα. Γνωρίζετε, λοιπόν, πολύ καλά ή θα έπρεπε να γνωρίζετε πολύ καλά ότι το σύστημα λειτουργεί αποτελεσματικά όταν λειτουργεί από την αρχή μέχρι το τέλος του σωστά. ‘Όταν έρχεται ένας πλήρης φάκελος από τη Νομαρχιακή Αυτοδιοίκηση στο Υπουργείο Γεωργίας, στον ΟΠΕΚΕΠΕ, πληρώνεται σε δύο μέρες. Τρεις μέρες κρατά valeur η Αγροτική Τράπεζα. Σε μία εβδομάδα ακριβώς από τη στιγμή που έρθει πλήρης ο φάκελος, τα λεφτά είναι στο λογαριασμό των παραγωγών. Όταν, όμως, υπάρχουν λάθη, αυτά τα λάθη πρέπει να διορθωθούν.
      Επειδή αναφερθήκατε στη Θεσσαλία και στη Λάρισα, αν και δεν έχω πλήρη στοιχεία μαζί μου, μπορώ να σας πω συγκεκριμένα νούμερα, όσο μπορώ να θυμάμαι. Μέχρι την προηγούμενη εβδομάδα είχαν πληρωθεί δώδεκα χιλιάδες επτακόσιοι πενήντα περίπου παραγωγοί σιτηρών. Επεστράφη ο φάκελος σε είκοσι χιλιάδες αιτήσεις. Αυτό σημαίνει οκτώ χιλιάδες λάθη από την Ένωση, στην πορεία στην καταγραφή των αιτήσεων -στο πέρασμα των στοιχείων μηχανογραφικά-  στη συνέχεια στους ελέγχους της Νομαρχιακής Αυτοδιοίκησης κ.ο.κ.
      Επεστράφη ο φάκελος, διορθώθηκαν τα λάθη από την ένωση, πληρώθηκαν προχθές επτά χιλιάδες πεντακόσιοι παραγωγοί. Αυτό σημαίνει ότι όταν διορθώνονται τα λάθη οι παραγωγοί πληρώνονται αμέσως. Όταν γίνονται έλεγχοι και διαπιστώνονται προβλήματα, τα προβλήματα αυτά πρέπει να αντιμετωπίζονται γιατί αλλιώς τα υφίσταται το σύνολο των Ελλήνων φορολογουμένων. Και αυτό δεν είναι ανεκτό ούτε από μας αλλά  ούτε και από τους ίδιους. 
      Οι παραγωγοί πρέπει να πληρώνονται, δικαιούνται την επιδότηση και δεν πρέπει να υπάρχει καμία παρακράτηση σε αυτή, πρέπει να πηγαίνει κατευθείαν στο λογαριασμό τους και πηγαίνει. Αλλά πρέπει  όλο το σύστημα  από την καταγραφή των πρώτων στοιχείων από την υποβολή των δηλώσεων, από τον αριθμόν φορολογικού μητρώου, από τον αριθμό λογαριασμού μέχρι τους ελέγχους της Νομαρχιακής Αυτοδιοίκησης, να λειτουργεί σωστά. 
      ΠΡΟΕΔΡΕΥΩΝ (Κωνσταντίνος Γείτονας): Ο συνάδελφος Κωνσταντίνος Τσιπλάκης ζητά ολιγοήμερη άδεια απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
      Επίσης, έχω την τιμή να  ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, πενήντα τέσσερις μαθητές και δύο συνοδοί-καθηγητές από το Γυμνάσιο Λαυρίου. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Η τρίτη επίκαιρη ερώτηση με αριθμό 281/21-1-2003 της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τον Υπουργό Εργασίας και Κοινωνικών Ασφαλίσεων, σχετικώς με τη δίωξη του Διευθυντή του Ιδρύματος Κοινωνικών Ασφαλίσεων του Ηρακλείου Κρήτης, την επίλυση των λειτουργικών προβλημάτων του υποκαταστήματος κλπ. λόγω κωλύματος του Υπουργού δεν θα συζητηθεί και διαγράφεται. 
      Επανερχόμαστε στις επίκαιρες ερωτήσεις πρώτου κύκλου. 
      Πρώτη είναι η με αριθμό 287/21-1-2003 επίκαιρη ερώτηση του Βουλευτή της Νέας Δημοκρατίας κ. Νικολάου Αγγελόπουλου προς τον Υπουργό Μεταφορών και Επικοινωνιών, σχετικώς με τις προαγωγές και τις μετακινήσεις προσωπικού στον Οργανισμό Σιδηροδρόμων Ελλάδος. 
      Η επίκαιρη ερώτηση του κ. Αγγελόπουλου έχει ως εξής: 
      «Ένα όργιο κομματικών προαγωγών και εξοντωτικών υπηρεσιακών μετακινήσεων βρίσκεται σε εξέλιξη τις τελευταίες ημέρες στον ΟΣΕ.
      Πρωταγωνιστής ο Διευθύνων Σύμβουλος του Οργανισμού και πρώην ηγετικό στέλεχος της ΠΑΣΚ κ. Γιαννακός, ο οποίος για να ικανοποιήσει τους κομματικούς αλλά και τους προσωπικούς του φίλους, δεν δίστασε να παραβιάσει κάθε έννοια δικαίου και αξιοκρατίας, να ανατρέψει την ιεραρχία και τις επετηρίδες του προσωπικού και να καταδικάσει υπηρεσιακά αλλά και συνταξιοδοτικά, ικανότατα στελέχη, με αποδεδειγμένη πολύχρονη προσφορά και μάλιστα σε μια περίοδο που ο ΟΣΕ για να ανταποκριθεί στους στόχους του απαιτείται η ομόθυμη συμβολή όλου του ανθρώπινου δυναμικού. 
      Δεν δίστασε να υποβαθμίσει σε αντικείμενο κατωτέρων υπαλλήλων και τεχνικών, ανώτατα διευθυντικά στελέχη ακόμα και εκλεγμένους συνδικαλιστές που τους προστατεύει ο νόμος, από δε τους συνταξιούχους προήγαγε νεποτικά μόνο τον εαυτό του, ενώ υποβάθμισε σε θέση «ψυγείου» τον πρώην Γενικό Διευθυντή του ΟΣΕ και της ΕΡΓΟΣΕ με ιδιαίτερες μάλιστα σπουδές στο εξωτερικό. 
      Κατόπιν τούτων ερωτάται ο κύριος Υπουργός Μεταφορών και Επικοινωνιών:
      Εάν θα ανεχθεί όλα όσα έγιναν ή γίνονται αυτές τις ημέρες στον ΟΣΕ ή θα παρέμβει και με ποιον τρόπο, για να σταματήσει την ασύδοτη και πέρα από κάθε έννοια δικαίου και αξιοκρατίας συμπεριφορά του Διευθύνοντος Συμβούλου;».
     Ο Υπουργός Μεταφορών και Επικοινωνιών κ. Βερελής έχει το λόγο. 
     ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, από την ερώτηση του συναδέλφου κ. Αγγελόπουλου κρατώ το θετικό, ότι σ’ αυτήν την περίοδο ο ΟΣΕ για να ανταποκριθεί στους στόχους του απαιτείται ομόθυμη συμβολή του ανθρώπινου δυναμικού. 
     Έρχεται μια ερώτηση εδώ η οποία μου δημιουργεί κατάπληξη. Το γεγονός είναι ότι έγιναν τις τελευταίες μέρες επτά προαγωγές στο βαθμό του διευθυντή, υπηρεσιακών στελεχών του ΟΣΕ. 
     Αυτές οι προαγωγές γίνονται με μια διαδικασία η οποία προβλέπεται από τη συλλογική σύμβαση εργασίας την οποία ομόφωνα έχουν συμφωνήσει οι πάντες στον ΟΣΕ και όλες οι συνδικαλιστικές παρατάξεις. 
     Τα στελέχη τα οποία προήχθησαν κρίθηκαν με μοναδικό κριτήριο τα προσόντά τους, τις βαθμολογίες τους, τις ικανότητες τους και την προσφορά τους στο σιδηρόδρομο όπως προβλέπεται στις περιπτώσεις αυτές από το θεσμικό πλαίσιο του ΟΣΕ. Και θα σας πω ποιοι προήχθησαν. 
     Προήχθηκε ένας που κατέχει σήμερα τη θέση του γενικού διευθυντή και ο οποίος ηγείται της παράταξης της ΔΕΜ στο Τεχνικό Επιμελητήριο και είναι αντιπρόεδρος του Τεχνικού Επιμελητηρίου. Ιδρυτής αυτής της παράταξης ήταν ο κ. Δεσύλλας, πρόεδρος του Τ.Ε.Ε. και τεχνικός σύμβουλος του τότε Πρωθυπουργού κ. Μητσοτάκη. 
      Ουδεμία σχέση με τον πολιτικό χώρο του ΠΑΣΟΚ. 
      Θέση διευθυντού κατέλαβε γνωστή στον ΟΣΕ συνδικαλίστρια της ΔΑΚΕ, κομματικό στέλεχος της Νέας Δημοκρατίας.
      Διοικητικός διευθυντής έγινε ο πρώτος στην επετηρίδα από τους κρινόμενους και ο οποίος είχε την καλύτερη βαθμολογία απ’ όλους. Ο δε επόμενος ήταν ο μόνος που πληρούσε τις προδιαγραφές και κατείχε τα απαραίτητα προσόντα για να καλύψει τις θέσεις για τις οποίες προήχθη.
      Αρχίατρος στον ΟΣΕ έγινε μια γιατρός, την οποία υποτίθεται ότι υποστηρίζει ο συνδικαλιστής ο οποίος φέρνει τα στοιχεία αυτά  στη Νέα Δημοκρατία. Πρέπει δε να πω εδώ ότι δεν έχει διαμαρτυρηθεί καθόλου ούτε η ΔΑΚΕ ούτε κανένα άλλο από τα δεκαεπτά σωματεία τα οποία λειτουργούν στο σιδηρόδρομο, παρά μόνο ένας άνθρωπος ο οποίος διά του τρόπου αυτού συνηθίζει να κάνει θόρυβο για να βλέπει το όνομά του στις εφημερίδες και τον οποίο η ίδια η Νέα Δημοκρατία είχε αποπέμψει το 1993 από τη θέση του γενικού διευθυντή του ΟΣΕ.
      Εγώ, κύριοι συνάδελφοι, δεν γνωρίζω και ούτε θέλω να ασχολούμαι με τις πολιτικές πεποιθήσεις των υπαλλήλων, ούτε αυτή είναι η δουλειά μας. Και ειλικρινά με μεγάλη δυσαρέσκεια έρχομαι να απαντήσω σ’ αυτή εδώ την ερώτηση. Η μόνη εντολή που υπάρχει σε όλους τους οργανισμούς είναι να μην ασχολούνται με τις πολιτικές πεποιθήσεις.
      Η ερώτηση λέει και κάτι άλλο το οποίο είναι πρωτοφανές, ότι δεν προήχθησαν συνταξιούχοι. Γιατί να προαχθούν συνταξιούχοι; Σε έναν οργανισμό ο οποίος αυτήν τη στιγμή έχει ένα τεράστιο έργο, πρέπει να προάγουμε συνταξιούχους για λόγους συνταξιοδοτικούς; Ή θα πρέπει επίσης να προαχθούν άνθρωποι οι οποίοι έχουν θέσεις συγκεκριμένες στο συνδικαλιστικό χώρο προκειμένου να ικανοποιούμε και να έχουμε ισορροπίες στις συνδικαλιστικές παρατάξεις; Δεν μιλώ για τη συνδικαλιστική παράταξη της Νέας Δημοκρατίας. Τα ίδια ισχύουν και για το ΠΑΣΟΚ και για το Κομμουνιστικό Κόμμα και για το Συνασπισμό.  Ας αφήσουμε τους οργανισμούς να κάνουν τη δουλειά τους. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Υπουργέ, εγώ θα ευχόμουνα να είναι έτσι. Και ξέρετε ότι το θέλω να είναι έτσι, γιατί δυστυχώς χωρίς αξιοκρατία, παραγωγικότητα στο δημόσιο τομέα δεν υπάρχει. Και η εντύπωση που επικρατεί σήμερα είναι ότι κάποιοι έχουν εξασφαλίσει κάποια ιδιότυπη ασυλία. Γι’ αυτό έχουμε και τα φαινόμενα διαφθοράς τα οποία παρατηρούμε και επισημαίνουμε στις μέρες μας. 
      Είναι απαράδεκτο όμως σε ένα μεγάλο οργανισμό να μην έχουν  γίνουν προαγωγές τέσσερα και πέντε χρόνια, με αποτέλεσμα να κρίνουμε και συνταξιούχους. Και δεν είναι ορθό ότι δεν προήχθη κανένας συνταξιούχος. Προήχθη ο κ. Γιαννακός. Ο διευθύνων σύμβουλος προήγαγε τον εαυτό του όντας ήδη  συνταξιούχος. Είναι απαράδεκτο και αντιπαραγωγικό να μην υπάρχει στον ΟΣΕ υπηρεσιακός οργανισμός. Είναι απαράδεκτο να ασκούν κάποιοι διοίκηση και να λειτουργούν με την έννοια της παρέας. Και θα έρθω με στοιχεία ειδικότερα.
      Στις προαγωγές 1999-2002 για τις θέσεις των τεχνικών διευθυντών είχαμε είκοσι τρεις κρινόμενους. Απ’ αυτούς οι έντεκα ήταν συνταξιούχοι. Είπα ότι προήχθη μόνο ο γενικός διευθυντής, ο κ. Γιαννακός.
      Προάγονται επίσης δεκατέσσερις στη σειρά όπου ο κ. Γιαννακός ήταν εικοστός στην επετηρίδα. Προάγονται επίσης ο δέκατος τέταρτος στη σειρά και ο δέκατος ένατος. Προστέθηκαν εκ των υστέρων οκτώ. Παρελείφθησαν στελέχη με τεράστια πείρα όπως ήταν οι πρώην γενικοί διευθυντές ο κ. Ξούρης και ο κ. Παραδεισόπουλος. Ο κ. Τσιαμαντής προήχθη, χωρίς να έχει καν δικαίωμα κρίσεως γιατί δεν είχε συμπληρώσει τριετία στο βαθμό για να κριθεί και κρίθηκε με τα δελτία που του είχε κάνει ο προϊστάμενος του. Δηλαδή, προήχθη ο υφιστάμενος και ο προϊστάμενος κρίθηκε μη προακτέος. 
      Προάγονται και τοποθετούνται διευθυντές σε διευθύνσεις χωρίς καμία σχέση με το αντικείμενο. Στη διεύθυνση προμηθειών δεν τοποθετήθηκαν υπάλληλοι έμπειροι άξιοι  με σπουδές στο εξωτερικό. Στη θέση των διοικητικών υπαλλήλων προήχθησαν σε σαράντα έξι, οι δύο, πέντε, δεκαεπτά και δεκαοκτώ. Και θέλετε να ακούσετε ποιο ήταν το τραγικό; Ότι ο δέκατος όγδοος που προήχθη έφαγε πρώην συνδικαλιστή της ΠΑΣΚΕ, διευθυντή ήδη, επειδή συνεργάστηκε με το ΠΑΜΕ, πρώην νομάρχη, ο δέκατος όγδοος λοιπόν -καταθέτω και το στρατολογικό του μητρώο- ήταν ανακριτής στο ΕΑΤ-ΕΣΑ, κύριε Υπουργέ. 
      Επειδή ο Πρωθυπουργός βγήκε και είπε χθες…
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Τον προσλάβατε εσείς μήπως;
      ΝΙΚΟΛΑΟΣ ΑΓΓΕΛΟΠΟΥΛΟΣ: Όχι, προσελήφθη επί δικτατορίας…
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ ολοκληρώστε. Δεν θα μιλήσουμε γι’ αυτό.
      ΝΙΚΟΛΑΟΣ ΑΓΓΕΛΟΠΟΥΛΟΣ: …με σημείωμα του ΕΑΤ-ΕΣΑ, λίγες ημέρες πριν το Πολυτεχνείο και πέρσι πήγε και κατέθεσε στεφάνι στο Πολυτεχνείο.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ, ολοκληρώστε. Άλλο είναι το θέμα της ερώτησής σας.
      ΝΙΚΟΛΑΟΣ ΑΓΓΕΛΟΠΟΥΛΟΣ: Καταθέτω όλα τα πρακτικά και τις εισηγήσεις για τα Πρακτικά της Βουλής.
      (Στο σημείο αυτό ο Βουλευτής κ. Νικόλαος Αγγελόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, κύριε συνάδελφε, και εγώ μπερδεύτηκα. Τι θα πει «προαγωγή συνταξιούχου»; Να μας το εξηγήσει ο κύριος συνάδελφος. Όσοι μας ακούν δεν θα καταλάβουν τι εννοείτε με το «προαγωγή συνταξιούχου».
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Αυτό ρώτησα κι εγώ, κύριε Πρόεδρε.
      ΝΙΚΟΛΑΟΣ ΑΓΓΕΛΟΠΟΥΛΟΣ: Να σας απαντήσω;
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ο κύριος Υπουργός ίσως ξέρει. Τι εννοείτε λέγοντας «προαγωγή συνταξιούχου»; Δεν θα το καταλάβουν οι πολίτες που μας ακούν.
      ΝΙΚΟΛΑΟΣ ΑΓΓΕΛΟΠΟΥΛΟΣ: … οι προαγωγές αφορούν το 1999-2002. Δεν έγιναν προαγωγές εκείνα τα έτη. Κάποιοι αποχώρησαν. Είχαν δικαίωμα κρίσεως. Αν είχαν γίνει κανονικά οι προαγωγές θα προάγονταν.
      ΠΡΟΕΔΡΕΥΩΝ (Κωνσταντίνος Γείτονας): Αναδρομικές εννοείτε.
      ΝΙΚΟΛΑΟΣ ΑΓΓΕΛΟΠΟΥΛΟΣ: Δεν είναι αναδρομικές.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εγώ θα ήθελα να πω στον εκλεκτό συνάδελφο, συμπατριώτη και φίλο κ. Αγγελόπουλο ότι πραγματικά όλα αυτά τα ονόματα δεν τα γνωρίζω και δεν θέλω να τα γνωρίζω. Δεν είναι δουλειά του Υπουργού και πιστεύω ότι δεν είναι δουλειά της Βουλής να ασχολείται με επτά προαγωγές επειδή ένας άνθρωπος –ένας άνθρωπος!- ο οποίος θέλει να κάνει συνδικαλιστικά «κουμάντο» στον Ο.Σ.Ε., θέλει να κάνει αυτήν τη φασαρία.
      Έρχομαι σε ένα δεύτερο θέμα. Θέλω να σας πω κάτι πρωτοφανές, επειδή μου δίδεται η ευκαιρία. Τις ίδιες ακριβώς ημέρες μέσα στην κόντρα αυτή, η οποία έγινε και η οποία, αν το θέλετε να σας το πω, είναι και ενδοπαραταξιακή σας –σας το είπα προηγουμένως, σας το υπονόησα, προφυλαχθείτε απ’ αυτό- υπήρξε ένα γεγονός το οποίο είναι απαράδεκτο και μοναδικό. Με συνδικαλιστική πίεση, σταθμάρχες δεν έδιναν προτεραιότητα στα τρένα INTERCITY προκειμένου να δημιουργήσουν πρόβλημα στον οργανισμό. Ε, αν είμαστε καλά σ’ αυτόν τον τόπο! Αν είναι δυνατόν για λόγους συνδικαλιστικούς ο οποιοσδήποτε, δεν με ενδιαφέρει σε ποιο κόμμα είναι, να παρεμποδίζει τα τρένα να πηγαίνουν στην ώρα τους, προκειμένου να επιδιώκει και να μπορεί να πετύχει με τον τρόπο αυτό, όπως νομίζει, συνδικαλιστικά οφέλη επειδή επέρχονται εκλογές. Αυτά τα φαινόμενα θα παταχθούν, όποιος κι αν είναι αυτός ο κύριος. Οι επτά θέσεις εγκρίθηκαν από το Ειδικό Συμβούλιο, έγιναν με τρόπο άψογο. 
      Το δε φαινόμενο το οποίο μου είπατε για κάποιον ο οποίος είναι ή υποτίθεται ότι είναι ή ήταν ανακριτής της χούντας, εγώ θα το ελέγξω προσωπικά. Κι αν υπάρχει καταδίκη στο φάκελό του, να ξέρετε ότι θα ελεγχθούν οι πάντες. Εάν όμως δεν υπάρχει, εσείς ο ίδιος θα πρέπει να εγκαλέσετε αυτούς που σας τα είπαν να απολογηθούν γι’ αυτό.
      Ευχαριστώ. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Από το στρατολογικό του μητρώο φαίνεται…
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση Έργων Τέχνης από τη Συλλογή της Βουλής των Ελλήνων ενενήντα πέντε σπουδαστές και σπουδάστριες με συνοδούς καθηγητές από την Πυροσβεστική Ακαδημία Αθηνών.
      Τους καλωσορίζουμε.
      (Χειροκροτήματα)
      Τελευταία είναι η με αριθμό 279/21.1.2003 επίκαιρη ερώτηση του Ανεξάρτητου Βουλευτή κ. Αλέξανδρου Χρυσανθακόπουλου προς τον Υπουργό Υγείας και Πρόνοιας, σχετικώς με το νομικό πλαίσιο για την ίδρυση και λειτουργία ιδιωτικών νοσοκομείων.
      Η επίκαιρη ερώτηση του κ. Χρυσανθακόπουλου έχει ως εξής:
      «Ως γνωστόν, ομάδα εργασίας του Υπουργείου Υγείας και Πρόνοιας έχει περατώσει και καταθέσει το πόρισμά της, σχετικά με τη ρύθμιση θεμάτων που αφορούν στη λειτουργία των ιδιωτικών νοσοκομείων.
      Η ισχύουσα νομοθεσία είναι όχι μόνο παρωχημένη αλλά και γενικόλογη, κυρίως όμως δεν προβλέπει τους αναγκαίους μηχανισμούς ελέγχου για την ποιότητα, το κόστος και το είδος των παρεχόμενων υπηρεσιών του ιδιωτικού τομέα όσον αφορά στην περίθαλψη, νοσηλεία και αποκατάσταση των ασθενών.
      Ερωτάται ο κύριος Υπουργός:
      Προτίθεται η Κυβέρνηση να προχωρήσει στη νομοθέτηση αυστηρών, αλλά κυρίως πρακτικά εφαρμόσιμων κανόνων που θα διέπουν το νομικό καθεστώς ίδρυσης και λειτουργίας ιδιωτικών νοσοκομείων;»
      Βλέπω εδώ όλη την ηγεσία του Υπουργείου Υγείας και Πρόνοιας.
      Θα απαντήσει ο Υφυπουργός Υγείας και Πρόνοιας κ. Νασιώκας.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
      Ο κύριος συνάδελφος με μία πολύ σημαντική επίκαιρη ερώτηση θέτει το θέμα της ιδιωτικής υγείας –βέβαια προσδιορίζει ιδιαίτερα τα ιδιωτικά νοσοκομεία- και ζητάει να τον ενημερώσουμε για το τι ισχύει σήμερα, πώς ελέγχονται αυτοί οι κανόνες που ισχύουν και βεβαίως τι προτίθεται το Υπουργείο να κάνει από εδώ και πέρα. 
      Πράγματι, κύριε συνάδελφε, από το βασιλικό διάταγμα 41/62 και 521/63, με το οποίο ξεκίνησαν οι ιδιωτικές κλινικές και τα καινούρια προεδρικά διατάγματα, τα 247 και 517, τα οποία έβαζαν κανόνες, σήμερα φτάσαμε στο να έχουμε πράγματι ένα σημαντικό προεδρικό διάταγμα, το 235, με το οποίο θεσπίζονται και εκσυγχρονίζονται οι κανόνες λειτουργίας των ιδιωτικών κλινικών και προσαρμόζονται στα δεδομένα του σήμερα.
      Βέβαια το συγκεκριμένο διάταγμα δεν ετέθη πλήρως, σ΄ εφαρμογή. Δεν έφτασε η καταληκτική του ημερομηνία εφαρμογής. Τα μεγάλα ιδιωτικά νοσοκομεία έχουν προσαρμοστεί, αλλά προσαρμόζονται και τα άλλα νοσοκομεία και κλινικές. Βέβαια η πλήρης εφαρμογή του αρχίζει στις 31/12/2003.
      Όμως με τη δική σας ερώτηση θέτετε και το γενικότερο θέμα του ιδιωτικού τομέα, θέτετε δηλαδή κα το θέμα των ιδιωτικών ιατρείων και των διαγνωστικών κέντρων σ΄ ένα χώρο όπου δεν υπήρχε ποτέ κανένας κανόνας. Ο πρώτος κανόνας που θεσπίστηκε ήταν το 2001 με το προεδρικό διάταγμα 84, με το οποίο για πρώτη φορά ρυθμίζεται το θέμα ίδρυσης και λειτουργίας ιδιωτικών φορέων παροχής πρωτοβάθμιας φροντίδας υγείας και θεσπίζονται σύγχρονοι κανόνες και προδιαγραφές.
      Και το συγκεκριμένο προεδρικό διάταγμα δεν έφτασε στην καταληκτική του ημερομηνία. Εμείς την παρατείναμε μέχρι τέλους του 2005, αφού όμως εν τω μεταξύ αρχίζει η διαδικασία προσαρμογής του και πιθανόν να χρειαστεί και κάποιες μικρές παρεμβάσεις προσαρμογής.
      Θέτετε όμως το μεγάλο θέμα του πώς ελέγχονται όλα αυτά, γιατί αυτό είναι και το ζητούμενο. Γιατί ναι μεν άρχισαν κάποιοι κανόνες να υπάρχουν, αλλά ο έλεγχός τους είναι η δυσκολότερη υπόθεση. Όπως ξέρετε, αυτός γίνεται από τις υπηρεσίες των νομαρχιών και τις επιτροπές και δεν είμαστε καθόλου σίγουροι ότι γίνονται σωστά. Τώρα έχουμε και το Σώμα Επιθεωρητών Υγείας και Πρόνοιας. Έχουμε έτσι ένα δεύτερο όπλο. Μπορούμε να πούμε ότι με τα δύο μαζί από δω και πέρα μπορούμε να ελέγξουμε καλύτερα αυτόν το χώρο. 
      Να έρθω τώρα και στην ουσία του δικού σας ερωτήματος. Πράγματι η επιτροπή που δημιουργήθηκε με απόφαση του Υπουργού ολοκλήρωσε τις εργασίες της, κατέθεσε το πόρισμά της και θέλει μ’ αυτόν το σκοπό να ενοποιήσουμε και να διορθώσουμε το θεσμικό πλαίσιο των προσφερόμενων υπηρεσιών σε όλον τον ιδιωτικό τομέα. Αυτό το εξετάζουμε. Είμαστε στην τελική μελέτη στο Υπουργείο, θα κάνουμε διάλογο με όλους τους φορείς γιατί κι εμείς πιστεύουμε ότι χρειάζεται ένα νέο θεσμικό πλαίσιο που να ενώνει τα δύο που είπαμε και να τα ολοκληρώνει. Και νομίζω ότι είμαστε πολύ κοντά στο να ανοίξει αυτός ο διάλογος, για να αντιμετωπίσουμε ένα μεγάλο θέμα στον ιδιωτικό τομέα στην υγεία.
      Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσανθακόπουλος έχει το λόγο.
     ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, θα επισημάνω την τελευταία σημαντική προσπάθεια του Υπουργείου, γιατί με τα απογευματινά ιατρεία συγκρούστηκε με μία σειρά κύκλους που θα ήθελαν τους γιατρούς του ΕΣΥ απλά να τροφοδοτούν τα ιδιωτικά διαγνωστικά κέντρα και άλλα επί προμήθεια –είναι και διάβρωση ηθική- κι έχουμε πλέον εξάλειψη και της λίστας αναμονής. Αυτές είναι σημαντικές εξελίξεις και πρέπει να συγχαρούμε το Υπουργείο γι’ αυτήν την κατεύθυνση. Πρέπει όμως να πούμε ότι παράλληλα υπάρχει ένα σοβαρό κενό που έχει να κάνει με την ανυπαρξία ενός ολοκληρωμένου θεσμικού πλαισίου, το οποίο με ενιαίους κανόνες αλλά και με πρακτική εφαρμογή θα μπορούσε να αντιμετωπίσει τις εξής παραμέτρους: Ότι η ιδιωτική υγεία κοστολογεί την ανθρώπινη  ζωή, την τιμολογούν πάρα πολύ ακριβά. Αρκεί να δείτε τι γίνεται με τα τιμολόγια που κόβουν και τα ποσά που ζητούν από τους ασθενείς που είναι καθ’ όλα εκβιαζόμενοι και μόνο οι έχοντες είναι αυτοί που περιθάλπονται.
     Από την άλλη πλευρά συμβαίνει το εξής και θα δώσω ένα παράδειγμα από την περιοχή μου: Πρόσφατα και πολύ σωστά μέσα από έρευνες που έγιναν έχουν διαπιστωθεί προβλήματα στο φαρμακείο του Νοσοκομείου «Αγίου Ανδρέα» στην Πάτρα και κάποιοι παραπέμφθηκαν στη δικαιοσύνη. Η δικαιοσύνη προφυλάκισε μία υπάλληλο και ήδη είναι υπόδικοι προμηθευτές, οι οποίοι εκμαυλίζουν υπαλλήλους, όπως γνωρίζετε. Και εκεί είναι το ζήτημα.
     Ένας από τους δύο, λοιπόν, προμηθευτές που είναι υπόδικοι φέρεται και ως μεγαλομέτοχος ιδιωτικού νοσοκομείου, που αυτήν τη στιγμή ολοκληρώνεται στην Πάτρα και κέντρου αποκατάστασης επιχορηγούμενο από τον ελληνικό λαό και ταυτόχρονα την Ευρωπαϊκή Ένωση. Ληστεύουμε δηλαδή τα δημόσια νοσοκομεία και ανοίγουμε ιδιωτικά.
     Επ’ αυτού πιστεύω, επειδή η περίπτωση αυτή έχει να κάνει με κάτι που δεν έχει προκύψει, ότι πρέπει να στείλετε τους επιθεωρητές υγείας να δουν τι έχουν κάνει αυτοί οι διάφοροι προμηθευτές και με το Πανεπιστημιακό Περιφερειακό Νοσοκομείο του Ρίο, γιατί είναι πολύ σημαντικό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό, όμως, είναι μια αφορμή –ολοκληρώνω τη φράση μου και τελειώνω, κύριε Πρόεδρε- για να δούμε το πόθεν έσχες των συγκεκριμένων κυρίων, που εμφανίζονται ως ιδιοκτήτες ιδιωτικών νοσοκομείων, επιδοτούμενοι μάλιστα. Πρόκειται για ένα σημαντικό θέμα. Εάν δεν υπάρξει άμεση παρέμβαση αντιμετώπισης του φαινομένου, αφού είμαστε η πρώτη χώρα στον κόσμο σε αξονικούς τομογράφους από ιδιωτικά διαγνωστικά, έχοντας ένα παγκόσμιο ρεκόρ ακτινοβολίας εις βάρος των πολιτών από μη αναγκαίες εξετάσεις στις οποίες υποβάλλονται με μοναδικό λόγο το κέρδος, καταλαβαίνετε ότι αυτά τα ιδιωτικά νοσοκομεία θα ληστέψουν ταυτόχρονα και τα ασφαλιστικά ταμεία. Είναι ένας φαύλος κύκλος, που απαιτεί τη μέγιστη δική σας ενεργοποίηση και τη συμπαράσταση όλων μας για να αντιμετωπιστεί.
      ΠΡΟΕΔΡΕΥΩΝ (Κωνσταντίνος Γείτονας): Μακριά φράση επιλέξατε για να τελειώσετε, κύριε συνάδελφε…
      Ο κύριος Υπουργός έχει το λόγο για να δευτερολογήσει.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Όπως είπα και στην πρωτολογία μου, κύριε συνάδελφε, ετέθη ένα μεγάλο θέμα κανόνων λειτουργίας και ελέγχου. Εμείς δίνουμε ιδιαίτερο βάρος στον έλεγχο. 
      Θα εξετάσουμε το θέμα που σχετίζεται με την καταδίκη της υπαλλήλου και όσων μαζί με αυτή δικάστηκαν για το θέμα του «Αγίου Ανδρέα» και το θέμα για τον προμηθευτή, που ίδρυσε, όπως λέτε, την ιδιωτική κλινική, επιχορηγούμενη μάλιστα από το κράτος. Σε συνεργασία με τον κύριο Υπουργό θα διατάξουμε έλεγχο για να εξεταστεί όλη αυτή η περίπτωση, γιατί δεν πρέπει να μένει τίποτα γκρίζο και θολό σε τέτοια θέματα. Ευχαριστούμε που το καταγγέλλετε στη Βουλή και ως εκ τούτου παίρνουμε την αφορμή για να προχωρήσουμε στον έλεγχο.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
      Δεν μπορούμε να πούμε βέβαια ότι τώρα υπάρχει ανυπαρξία νομοθετικού πλαισίου, υπάρχει, όμως, υποχρέωση να φτιάξουμε ένα ενιαίο πλαίσιο κανόνων. 
      Άρα το πόρισμα της Επιτροπής που δεν εξέτασε μόνο τις συνθήκες που υπάρχουν στην Ελλάδα, αλλά τις συνέκρινε με όλες τις συνθήκες που υπάρχουν για αυτόν το χώρο σε όλη την Ευρώπη, κατέληξε σε ουσιαστικές προτάσεις. Όμως, χρειάζεται πολύ μεγαλύτερη επεξεργασία και διάλογος. 
      Ελπίζουμε να θεσπιστεί και αυτό που είπατε, δηλαδή το πόθεν έσχες των ιδιοκτητών, διότι είναι ένα γενικότερο θέμα, που ξεπερνά την τωρινή νομοθεσία.
      Σε κάθε περίπτωση θα υπάρξει αυστηρός έλεγχος. Θα συστήσουμε και στις νομαρχίες να ενεργοποιήσουν το νομικό πλαίσιο, να φτιάξουν τις επιτροπές και να τις στείλουν να ελέγξουν. Ακόμα συζητάμε και θα ολοκληρώσουμε το νομοθετικό πλαίσιο, όπου χρειάζεται.
      Ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 18/6-11-2002 επερώτηση των Βουλευτών της Νέας Δημοκρατίας κυρίων Αθανασίου Γιαννόπουλου, Γεωργίου Κωνσταντόπουλου, Ελευθερίου Παπανικολάου, Ιωάννη Χωματά, Παναγιώτη Μελά, Παναγιώτη Αδρακτά, Απόστολου Ανδρεουλάκου, Γεράσιμου Γιακουμάτου, Πέτρου Μαντούβαλου, Βασιλείου Μιχαλολιάκου, Αθανασίου Μπούρα, Σπυρίδωνος Σπύρου, Πέτρου Τατούλη, Κωνσταντίνου Κιλτίδη και Νικήτα Κακλαμάνη προς τον Υπουργό Υγείας και Πρόνοιας σχετικά με την πολιτική της Κυβέρνησης στο χώρο της υγείας.
      Την επερώτηση θα αναπτύξουν οι κύριοι Αθανάσιος Γιαννόπουλος, Γεώργιος Κωνσταντόπουλος, Ελευθέριος Παπανικολάου, Ιωάννης Χωματάς και Παναγιώτης Μελάς.
      Ο κ. Νικήτας Κακλαμάνης είναι Κοινοβουλευτικός Εκπρόσωπος της Νέας Δημοκρατίας και η κ. Ιωάννα Στεργίου είναι Κοινοβουλευτική Εκπρόσωπος του Συνασπισμού της Αριστεράς και της Προόδου.
      Ο κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, κύριε Υπουργέ, πραγματικά μετ’ εκπλήξεως βλέπουμε ότι με μεγάλη καθυστέρηση συζητείται, έστω και σήμερα η επερώτηση αυτή, που χρονολογείται από το μήνα Νοέμβριο. Το λέω αυτό, διότι το θεματολόγιο της επερώτησης είναι διαχρονικό, αλλά έχουμε και την καθημερινότητα και τα σύγχρονα προβλήματα που θα μας αναγκάσουν να μπούμε και σε αυτήν τη συζήτηση.
      Η επερώτηση αυτή έχει την επικαιρότητά της μετά το χθεσινό Υπουργικό Συμβούλιο, στο οποίο ούτε λίγο ούτε πολύ ο κύριος Πρωθυπουργός κατέληξε να πει ότι μέχρι τον Ιούνιο μπαίνουν προτεραιότητες και στόχοι, ειδικά στα θέματα της υγείας και της παιδείας. Ακούστηκε δε από τον κ. Πρωτόπαπα ότι θα κριθούν όλοι από τους στόχους αυτούς και πιθανόν να υπάρξει και ποινολόγιο εάν δεν εκπληρωθούν οι στόχοι.
      Φοβάμαι ότι δεν θα εκπληρωθούν οι στόχοι αυτοί όσον αφορά στην καθημερινότητα, διότι η πολιτική του Υπουργείου είναι πολύ διαφορετική και απέχει πολύ από την καθημερινότητα των προβλημάτων των Ελλήνων πολιτών. Πιστεύω, όμως, ότι δεν θα σας βρει κάποια ποινή, διότι βλέπω πολύ πιο γρήγορα να φεύγετε.
      Κύριε Υπουργέ, θα πρέπει να καταλάβετε ότι έχετε αυτήν τη στιγμή ένα μεγάλο χρονικό διάστημα στο Υπουργείο. Κληρονομήσατε πραγματικά μία κατάσταση φοβερή σε όλα τα επίπεδα. Κληρονομήσατε μία κατάσταση στο επίπεδο των χρεών. Χρέη που ανήρχοντο σε 350 δισεκατομμύρια εδώ και ενάμιση χρόνο ρυθμίστηκαν, ήδη αυτήν τη στιγμή τρέχουν σε ένα ρυθμό 250 δισεκατομμυρίων. Δεν υπάρχει κανένας έλεγχος και κανείς δεν ελέγχει τίποτε. Ούτε εσείς ούτε οι μηχανισμοί ελέγχου.
      Πρέπει να μαζέψετε όλη αυτήν την οικονομική κατάσταση, διότι σας έχουμε πει πάρα πολλές φορές και λυπάμαι που το λέω αυτό, είναι σαν την παροιμία που λέει «Στου κουφού την πόρτα όσο θέλεις βρόντα» σας μιλάμε και σας λέμε ότι γίνεται μία ρεμούλα στα νοσοκομεία, το διαπιστώνετε και εσείς, μέτρα όμως δεν παίρνετε. Σας είπαμε ότι το κόστος το οποίο υπάρχει αυτήν τη στιγμή από τη διακίνηση των προϊόντων που είναι των αναλωσίμων υλικών σε επίπεδο μικροσημειωμάτων ξεπερνάει όλους τους τακτικούς διαγωνισμούς.
      Μαζέψτε πια αυτούς τους διοικητές, τους υπαλλήλους σας, μαζέψτε τους ΠΕΣΥάρχες. Τι άλλο να σας κάνουμε! Δεν καταλαβαίνετε ότι σε αυτά τα τεράστια χρέη δεν θα μπορέσετε αύριο να αντεπεξέλθετε; Μη μου πείτε ότι έχετε αλληλόχρεες σχέσεις νοσοκομείο, Υπουργείο και τράπεζες για να μπορέσετε να αντεπεξέλθετε από τα κόστη αυτά; Είναι τραγικό το κόστος και θα σας πω το εξής και μακάρι να βγω ψεύτης. 
      Μετά από κάποια χρόνια θα έχει γίνει τόσο το κόστος σε ορισμένα νοσοκομεία που θα χρωστάνε στις τράπεζες έτσι ώστε οι τράπεζες θα αναγκαστούν να πουλάνε νοσοκομεία. Αυτό συνέβη στη Σουηδία. Αντιλαμβάνεστε, λοιπόν, τι έχει να γίνει εδώ όταν τρέχουν οι δαπάνες με ιλιγγιώδη ταχύτητα. 
      Οι διαγωνισμοί ακόμη, κύριε Υπουργέ, δεν έχουν γίνει. Τα ΠΕΣΥ έγιναν για να ολοκληρωθούν οι διαγωνισμοί, για να είναι πιο μοντέρνο το μοντέλο αυτών των διαγωνισμών, έγινε ολόκληρη αναφορά πάνω στο θέμα αυτό και δυστυχώς δεν προχώρησε τίποτε.
      Στα ΠΕΣΥ εκκρεμούν οι διορισμοί. Έγιναν οι προκηρύξεις και πήραν οι ΠΕΣΥάρχες ό,τι καλύτερο στοιχείο υπήρχε από τα νοσοκομεία, οι διοικήσεις των νοσοκομείων έμειναν ορφανές απ΄ ό,τι καλύτερο υπήρχε και δουλειά δεν έγινε. Το μόνο το οποίο κάνουν οι ΠΕΣΥάρχες και ο διοικητές είναι να παίρνουν τα ωραία τους λεφτά και καλά κάνουν και τα παίρνουν, αφού βρήκαν κάποιους και τους τα δίνουν.
      Πείτε μου εσείς, κύριε Υπουργέ, από τη μακρόχρονη εμπειρία σας στο χώρο της υγείας, έργο υπάρχει μέσα σ’ αυτόν τον ενάμιση χρόνο λειτουργίας; Είστε ικανοποιημένος, ευχαριστημένος από όλη αυτήν τη διαγωγή που έχουν επιδείξει; Το μόνο που έκαναν ήταν να πάνε στα πολυτελέστατα γραφεία τους –ελέγξτε τις δαπάνες, σας έχουμε κάνει τόσες ερωτήσεις- και καλά έκαναν, αφού εσείς υπογράφετε τους φακέλους που σας φέρνουν και υπογράφετε μην έχοντας και το χρόνο να ελέγξετε τα πάντα. Αλλά οι «μανδαρίνοι» κάτω που είναι διατηρούν μία τέτοια κατάσταση. Διορίστηκαν διοικητές σε νοσοκομεία και ξόδεψαν σε καινούρια γραφεία επιβαρύνοντας τους λογαριασμούς με ποσά 20 εκατομμυρίων ο κάθε διοικητής. Και δεν τους έχετε ελέγξει αυτούς. Και σ’ αυτούς αύριο μετά από δεκαοκτώ μήνες θα δώσετε εσείς το εύσημο να παραμείνουν άλλα πέντε χρόνια για να πληρώνει ο ελληνικός λαός 2 εκατομμύρια μηνιαίως και όλα τα συμπαρομαρτούντα. 
      Αυτά, κύριε Υπουργέ, τα λέω σε σας, στον καθηγητή πανεπιστημίου, στον Ακαδημαϊκό, τον αθάνατο. Και πραγματικά ομολογώ –και είμαι υποχρεωμένος να το ομολογήσω- ότι έχετε τα λιγότερα ελαττώματα των θνητών. Θα πρέπει όμως να δείτε σοβαρά το θέμα αυτό, διότι τουλάχιστον όλοι μας δεν διακατεχόμεθα από μία στείρα αντιπολιτευτική διάθεση, να λέμε συνεχώς καταστροφολογώντας ότι δεν υπάρχει τίποτε. Και σας τα λέει κάποιος που έχει τριάντα δύο χρόνια μέσα σε ένα νοσοκομείο, είναι τόσα χρόνια στο πανεπιστήμιο και αντιλαμβάνεστε ότι μακράν εμού ο οποιοσδήποτε χαρακτηρισμός. Διότι αν ακούσω χαρακτηρισμό θα είμαι και πιο σκληρός.
      Πάμε στη ΔΕΠΑΝΟΜ. Τι εστί ΔΕΠΑΝΟΜ; Πότε έγινε η ΔΕΠΑΝΟΜ; Ποιοι ήταν οι στόχοι της ΔΕΠΑΝΟΜ; Ο μακαρίτης Δοξιάδης, τα τρία περιφερειακά πανεπιστημιακά νοσοκομεία. 
      Τώρα, λοιπόν, σε κάθε έργο χώνεται σαν μαϊντανός η ΔΕΠΑΝΟΜ, ένας μηχανισμός περίεργος, ανεξέλεγκτος, αδιαφανής. Το 1998 με υπογραφή του τότε Υπουργού συμπατριώτη μου Λάμπρου Παπαδήμα γίνονται οι πρώτες αναπλάσεις ξενοδοχειακής φύσεως στα νοσοκομεία, ΚΑΤ, Κρατικό Αθηνών, Ερυθρός Σταυρός, Ασκληπιείο Βούλας, Ευαγγελισμός.
      Αναγκάστηκα να καταφύγω στον εισαγγελέα και διετάχθη προκαταρκτική εξέταση. Εμφανίστηκε το όλο πόρισμα τότε μπροστά στην ευθύνη Υπουργού και μπήκε στο αρχείο. Ξέρετε γιατί το έκανα αυτό, κύριε Υπουργέ; Διότι παράνομα τα έργα αυτά είχαν χαρακτηριστεί ως ειδικά έργα και δεν ήταν ειδικά έργα. Χαρακτηρίστηκαν όμως έτσι και καλούν κάποιες δικές τους εταιρείες, μοιράζουν όλο το πακέτο που ήταν 7 δισεκατομμύρια και κατ’ αυτόν τον τρόπο όλοι ήταν ευχαριστημένοι. 
      Το ίδιο συμβαίνει αυτή στιγμή με τα Ολυμπιακά έργα που από έξι νοσοκομεία βαφτίστηκαν δεκαέξι νοσοκομεία. Βαφτίστηκαν όλα τα έργα που γίνονται στα νοσοκομεία σε επίπεδο κάποιων αναπλάσεων τμημάτων, νέων κατασκευών κλπ.: Λαϊκό Νοσοκομείο, αιμοδοσία, θέσεις εντατικής, το κρατικό συνδετήριο κλ. και αυτά τα έργα χαρακτηρίστηκαν από τις υπεύθυνες υπηρεσίες ως ειδικά έργα με την ίδια σκοπιμότητα, να μη γίνουν διαγωνισμοί, να γίνει απευθείας ανάθεση, να υπερκοστολογηθούν για να «κονομήσουν» κάποιοι. Αν υπάρχει αντίρρηση πάνω σε αυτό, θα ήθελα να διατυπωθεί σήμερα εδώ. Όποιος  έχει το θάρρος, να το πει. Διότι αυτά δεν είναι ειδικά έργα, αλλά παρανόμως χαρακτηρίστηκαν έτσι. 
      Βεβαίως εσείς δεν ευθύνεστε, κύριε Υπουργέ, διότι υπογράψατε, αλλά πάντοτε όμως η υπογραφή έχει μία μεγάλη βαρύτητα. Και έρχομαι να πω: Αυτές οι υποδομές ήταν ανάγκη να γίνουν; Πολλές ναι, πολλές δεν χρειάζονταν. Ή μάλλον χρειάζονταν,αλλά σε βάθος χρόνου. Υποθηκεύετε αυτήν τη στιγμή τα οικονομικά του Υπουργείου, αλλά και της Εθνικής Οικονομίας, γιατί εμείς θα «πληρώσουμε τη νύφη» για κάποια έργα που γίνονται, Κρατικό Αθηνών, κάτι χωροδικτυώματα έξω δαπάνη εκατομμυρίων, «έξω κούκλα μέσα πανούκλα». Πηγαίνετε στη γενική εφημερία να δείτε την Κυριακή τι συμβαίνει, τι γίνεται στα κρατικά νοσοκομεία. Δεν συγκινείται κανείς. 
      Είμαστε, λοιπόν, υποχρεωμένοι να σας πούμε αυτά τα πράγματα από διάθεση προστασίας του δημοσίου χρήματος και παράλληλα να καταλάβετε ότι πρέπει να τιμωρηθούν κάποιοι οι οποίοι λυμαίνονται το χώρο των νοσοκομείων. Μην ωραιοποιείτε την κατάσταση διότι την παραμορφώνετε στην προσπάθειά σας να ωραιοποιήσετε. 
      Πάμε στο «Αττικό Νοσοκομείο», το βαφτισμένο «Αττικό Πανεπιστημιακό». Εκεί έγινε πλαστογραφία από το προεδρικό διάταγμα στο οποίο δεν ανεφέρετο ως πανεπιστημιακό, παγιδεύτηκε και ο Πρόεδρος της Δημοκρατίας και το υπέγραψε ως πανεπιστημιακό. Είχαμε τον προκάτοχό σας ο οποίος εκρηκτικά παραιτήθη ή απεπέμφη, και γίνεται η μετονομασία σε Αττικό. Έχει μπει μία διελκυστίνδα: πανεπιστημιακοί, γιατροί του ΕΣΥ, ποιος θα πάει, τι θα κάνει. 
      Και ποιος σας είπε ότι αυτήν τη στιγμή πρέπει ο κόσμος να ταλαιπωρείται σε αυτήν την προσπάθεια που κάνετε; Ομολογείστε. Δεν μπορείτε να το λειτουργήσετε διότι δεν έχετε πιστώσεις, διότι δεν χρηματοδοτείτε το σύστημα, διότι δεν θέλετε να το λειτουργήσετε. Βγάζετε τους πανεπιστημιακούς από την αντιπαλότητα με τους γιατρούς του ΕΣΥ.
      Να σας πω και το άλλο; Θέλει γενναία πολιτική απόφαση για να λειτουργήσετε το «Αττικό Νοσοκομείο», όπως θέλει γενναία πολιτική απόφαση να λειτουργήσετε πλήρως το Νοσοκομείο της Αλεξανδρουπόλεως, όπως θέλει γενναία απόφαση να λειτουργήσει το Πανεπιστημιακό Νοσοκομείο της Λάρισας, που είναι πραγματικά στολίδια του ελληνικού χώρου. Αλλά για να κάνετε αυτά τα πράγματα θα πρέπει να αποφασίσετε ότι πρέπει να ελέγξετε κάποιες οικονομικές ρεμούλες που γίνονται και βεβαίως να πάρετε απόφαση ότι πρέπει να χρηματοδοτηθεί ο χώρος της υγείας. 
      Λαϊκό Νοσοκομείο. Κύριε Υπουργέ, δίνεται η ευκαιρία να το σχολιάσω αυτό λόγω του ότι ηγείστε του Υπουργείου Υγείας. Υπήρξατε επί μακρά σειρά ετών πανεπιστημιακός δάσκαλος και το ομολογούμε γιατί οι περισσότεροι είμαστε γιατροί αυτή τη στιγμή και δώσαμε εξετάσεις σε σας. Είμαι υποχρεωμένος να το πω ασχέτως αν κάποιους ενδεχομένως τους ενοχλεί. 
      Αλλά πρέπει να ξέρετε ότι, όταν έλεγαν κάποιοι και ο προκάτοχός σας ότι είναι μοναδικό φαινόμενο στον κόσμο να μην υπάρχει πανεπιστημιακό νοσοκομείο, θα σας πω και εγώ, λοιπόν, ότι είναι μοναδικό φαινόμενο στο κόσμο Υπουργοί Υγείας που πέρασαν και έχουν πανεπιστημιακά νοσοκομεία να μη θέλουν να τα παραλάβουν -και εννοώ τον Υπουργό Παιδείας- και εσείς να τα εκχωρήσετε στον Υπουργό Παιδείας.
      Το Λαϊκό Νοσοκομείο δεν είναι πανεπιστημιακό, διότι απλώς αναφέρεται. Το Λαϊκό Νοσοκομείο είναι πανεπιστημιακό νοσοκομείο από ιδρύσεώς του επί Παναγιώτη Τσαλδάρη, Λογοθετόπουλος, Τσακόπουλος, ήταν ο Υπουργός Υγείας τότε και είναι πανεπιστημιακό προσφάτως με απόφαση του Υπουργικού Συμβουλίου. Να, λοιπόν, που σας δίνεται η ευκαιρία και έχετε ένα πανεπιστημιακό νοσοκομείο. 
      Το δε «Αττικό Νοσοκομείο» θα μπορέσει να λειτουργήσει. Και είπαμε και εμείς και δεχόμαστε να πάμε ως πανεπιστημιακοί σε κάποιες κλινικές. Αλλά πρέπει να πάρετε απόφαση για να το λειτουργήσετε και πρέπει να τελειώσει η ΔΕΠΑΝΟΜ όλες αυτές τις ιστορίες τις οποίες σας κάνει από πλευράς παραλαβής έργου.
      Για να πάμε τώρα, κύριε Υπουργέ, στις εντατικές μονάδες να δούμε τι γίνεται. 
      Ο προκάτοχός σας είχε βάλει ένα στοίχημα ή μάλλον στοίχημα δεν έβαλε γιατί τον είχα προκαλέσει να βάλει το στοίχημα, αλλά παραιτήθη νωρίτερα, είχε πει ότι το Δεκέμβριο του 2000 θα λειτουργήσουν εκατό κρεβάτια. Και σας λέω το εξής: Η Λιβαδειά, από τότε που λειτούργησε ένα ωραιότατο νοσοκομείο, έχει εννέα κρεβάτια εντατικής μονάδος που δεν λειτουργούν. Έχουν περάσει επτά χρόνια και δεν λειτουργεί ούτε ένα κρεβάτι στη Λιβαδειά. 
      Ολόκληρη η Στερεά Ελλάδα με πληθυσμό οκτακόσιες χιλιάδες δεν έχει, όχι ένα κρεβάτι εντατικής, αλλά ένα κρεβάτι αυξημένης φροντίδας. Η Λάρισα που είναι και ο Υφυπουργός εδώ παρών, που είναι ένα στολίδι όπως είπα, το πανεπιστημιακό, με είκοσι τέσσερα κρεβάτια, ζήτημα να λειτουργεί τα οκτώ. Με τι; Με αποσπασμένο προσωπικό από τους διορισμούς που κάνατε στην υποτιθεμένη και φανταστική μονάδα του Νοσοκομείου Λαμίας που πήρατε εκεί κάποιον και από τη Λιβαδειά και δεν λειτουργούν τα κρεβάτια ΜΕΘ. 
      Πάρτε σήμερα το ΕΚΑΒ για να δείτε το χρόνο αναμονής. Εγώ έκανα το πρωί το πείραμα. Είκοσι δύο συμπολίτες μας περιμένουν εναγωνίως ένα κρεβάτι στο δημόσιο τομέα για να σωθούν από την υγειά τους και οικονομικά. Εκεί δεν υπάρχει καμία συγκίνηση. Εάν πάρετε δε όλες τις μονάδες θα δείτε ότι από την ανάπτυξη των κλινών που έχουν, κάποια κρεβάτια, δύο ή τρία, στο Ασκληπιείο Βούλας, στο Κρατικό Αθηνών, στο ΚΑΤ, στον Άγιο Σάββα δεν λειτουργούν, διότι δεν έχουν προσωπικό και μηχανήματα. Να, λοιπόν, αυτήν τη στιγμή πώς πρέπει να πάρετε πρωτοβουλίες. 
      Όσον αφορά τις μονάδες των νεογνών, οι ΜΕΝ που λέμε, σε ποια κατάσταση είναι; Βρίσκονται σε τραγική κατάσταση, σε αθλιότητα και αναγκάζονται οι άνθρωποι να πηγαίνουν σε ιδιωτικές μονάδες, να υποθηκεύουν τα περιουσιακά στοιχεία των παιδιών τους, για να μπορέσουν να σωθούν.
      Αυτή, λοιπόν, είναι η καθημερινότητα, κύριε Υπουργέ, την οποία σας την επέβαλε χθες ο κ. Σημίτης και σας είπε ότι έβαλε μπροστά και ένα ποινολόγιο ότι όλοι θα κριθούν και είναι σαν να έλεγε ότι θα υπάρξει ανασχηματισμός και θα υπάρξει. 
      Πιστεύω, όμως, κύριε Υπουργέ, όπως είπα και στην αρχή ότι δεν θα σας βρει αυτή  η σκληρή πολιτική εκ μέρους του κυρίου Πρωθυπουργού. Και θα σας έλεγα να μας πείτε, πού είναι το θέμα των ΠΕΤ. Η Ευρώπη αυτήν τη στιγμή προχωρεί μπροστά, εμείς δεν μπορούμε να κάνουμε ένα τέτοιο εργαστήριο στο δημόσιο τομέα και θα ξεφυτρώσουν σαν μανιτάρια στον ιδιωτικό τομέα, με δέκα που έχετε δώσει έγκριση.
      Όσον αφορά το Νευροακτινολογικό που δεν υπάρχει…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κύριε Πρόεδρε.
      Στη δευτερολογία μου θα συνεχίσω την ξενάγηση του Υπουργού και των Υφυπουργών για να δείτε την καθημερινότητα και την αθλιότητα που επικρατεί στο χώρο της υγείας. Αφήστε τις ωραιοποιήσεις και ασχοληθείτε σοβαρά με το πρόβλημα του ελληνικού λαού, διότι αυτή η καθημερινότητα πληγώνει καθημερινά τον Έλληνα πολίτη. Να πω και το άλλο; Όλοι έχουμε θρηνήσει θύματα από αυτήν την απελπιστική κατάσταση που βρίσκεται το σύστημα υγείας. Προσωπικά είχα πρόβλημα με την αδελφή μου και δεν έβρισκα κρεβάτι εντατικής θεραπείας στον δημόσιο τομέα και απεβίωσε στον ιδιωτικό τομέα. Αυτή είναι η κατάσταση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Ο κ. Γεώργιος Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, συζητάμε τη σημερινή επερώτησή μας, την ίδια στιγμή που ο Παγκόσμιος Οργανισμός Υγείας δίνει άσχημα στοιχεία. Τα τελευταία του στοιχεία για την κατάσταση που επικρατεί στη χώρα μας στο χώρο της υγείας είναι εξαιρετικά άσχημα. 
      Θα θυμίσω ότι το 44,5% των δαπανών για την υγεία είναι ιδιωτικές, δηλαδή ζεστό χρήμα βγαίνει από τις τσέπες του ελληνικού λαού για να καλύψει δαπάνες υγείας. Και αυτό γιατί οι υπηρεσίες υγείας που υπάρχουν είναι εξαιρετικά ασθενείς στη χώρα μας. 
      Και πώς να μην είναι ασθενείς, κύριε Υπουργέ, όταν ιατρικές πράξεις, ιατρικές επισκέψεις, είναι καθηλωμένες σε επίπεδα 1992. Ενδεικτικά θα σας αναφέρω τα εξής: 
      Η παιδιατρική επίσκεψη κοστολογείται 6,46 ευρώ. Ένας παιδίατρος, ο οποίος σπούδασε ιατρική, που έμεινε στις λίστες αναμονής τέσσερα έως πέντε χρόνια για να αρχίσει ειδικότητα παιδιατρικής, έκανε άλλα τέσσερα χρόνια για να τελειώσει παιδιατρική, βγήκε στα τριάντα πέντε του στο ελεύθερο επάγγελμα με κόπο και ιδρώτα, πληρώνεται 6,46 ευρώ για να πάρει ιστορικό, για να κάνει κλινική εξέταση, για να κάνει αναπτυξιακή εκτίμηση και αν χρειαστεί, για να δώσει θεραπευτική συμβουλή. Είναι αμοιβή αυτή; Είναι αμοιβή τα 1,76 ευρώ για γενική ούρων, τα 2,88 ευρώ για γενική αίματος, τα 5,22 ευρώ για καλλιέργεια ούρων, που ξέρουμε πόσο σημαντική είναι για την πρόληψη μιας σειράς νεφρικών παθήσεων; Είναι αμοιβές αυτές που υπάρχουν σε ανθρώπους που ασκούν μάχιμη ιατρική, πρωτοβάθμια ιατρική πράξη, φροντίδα σε όλη την ελληνική ύπαιθρο; 
      Ξέρετε πολλούς ιατρούς σε Αθήνα και Θεσσαλονίκη οι οποίοι να δέχονται πλέον βιβλιάρια ασφαλισμένων του δημοσίου; Υπάρχει μία πλήρης απαξίωση των βιβλιαρίων. Ή μήπως οδηγείτε πολλούς σε «κομπίνες» να κόβουν δύο και τρία και τέσσερα χαρτάκια ή να επιβαρύνουν τα βιβλιάρια του δημοσίου με εξετάσεις εργαστηριακές που δεν χρειάζονται για να υπάρξουν υπόγειες διαδρομές μεταξύ κλινικών και εργαστηριακών ιατρών; 
      Ποιοι συντηρούν, λοιπόν, την παραοικονομία στην υγεία; Τι συντηρείτε εσείς, ναι ή όχι, κύριε Υπουργέ, με αυτές τις καθηλωμένες ιατρικές αμοιβές από το 1992;
      Όσον αφορά τις μεγάλες περιφερειακές ανισότητες στο χώρο της υγείας, αλήθεια, κύριε Υπουργέ, τι θα κάνετε με αυτές τις δαπάνες; Θα μας λέτε συνέχεια «μπλέξαμε με τα διάφορα νομαρχιακά νοσοκομεία, με τους διάφορους εργολάβους»; Εδώ χρειαζόμαστε την Κυβέρνηση, εδώ χρειαζόμαστε το Υπουργείο Υγείας και Πρόνοιας για να μας ξεμπλέκει όταν μπλέκεται με εργολάβους οι οποίοι δεν τιμούν το έργο τους και την αποστολή τους.
      Το νοσοκομείο της πόλης μου Κατερίνης καρκινοβατεί. Έχει γίνει σαν το γεφύρι της Άρτας. Θα μας ξεμπλέξετε επιτέλους; Στα δύσκολα σας χρειαζόμαστε. Θα μπορέσετε να το κάνετε αυτό; Το ίδιο γίνεται και στην Κέρκυρα και αλλού.
      Λειτουργούν τα ΠΕΣΥ εδώ και δύο χρόνια περίπου. Έχουν αναλάβει οι ΠΕΣΥάρχες εδώ και είκοσι μήνες. Έχει αξιολογηθεί το έργο τους; Έχει γίνει μια αξιολόγηση της ποιότητας και της ποσότητας των παρεχομένων υπηρεσιών; Έχει γίνει στοιχειωδώς ένας υγειονομικός χάρτης να ξέρουμε τι χρειαζόμαστε επιτέλους; Μήπως έχουν καταλήξει σε ολοκληρωμένα επιχειρησιακά σχέδια τα δεκαεπτά ΠΕΣΥ σας; Να μας δώσετε μια λίστα επιτέλους ποια ΠΕΣΥ κατέθεσαν ολοκληρωμένα επιχειρησιακά σχέδια και τι ανάγκες έχουν. Έγινε αξιολόγηση των κέντρων υγείας που έχουν στην περιφέρειά τους; Έγινε αξιολόγηση κλινικών, εργαστηριακών γιατρών και γιατρών ειδικοτήτων; Ξέρουμε πόσους γιατρούς ειδικότητας χρειαζόμαστε και πόσους γενικούς ιατρούς; 
      Το σύστημα πρωτοβάθμιας φροντίδας που θέλετε να παρουσιάσετε θα μπορέσετε να το υλοποιήσετε με χίλιους γενικούς γιατρούς που έχουμε σήμερα; Ξέρετε καλά ότι για να κάνει κάποιος ειδικότητα γενικής ιατρικής, περιμένει πλέον τρία, τέσσερα και πέντε χρόνια. Πού θα πάει αυτή η κατάσταση; 
      Οι ΠΕΣΥάρχες στα ΠΕΣΥ σας δεν σας έχουν πει ακόμη τι χρειαζόμαστε σ’ αυτό τον τόπο. Χρειαζόμαστε υγειονομικό χάρτη για να ξέρουμε τι έχουν αυτά τα κέντρα υγείας, πόσο μας στοιχίζουν, τι προσφέρει ο κάθε γιατρός που υπηρετεί εκεί.
      Θέλουμε ποιότητα, λοιπόν, έλεγχο της ποιότητας των παρεχομένων υπηρεσιών και έλεγχο της αποτελεσματικότητάς τους, που πηγαίνουν οι δημόσιες δαπάνες υγείας, έστω και αυτές οι πολύ χαμηλές. 
      Είμαστε τελευταίοι σε δημόσιες δαπάνες υγείας σε όλη την Ευρωπαϊκή Ένωση, 55,5% μόνο, όταν ο μέσος όρος είναι πάνω από 75%, 80% σε πολλές χώρες της, 71% η χαμηλότερη και 91% η υψηλότερη.
      Κύριε Υπουργέ, νομίζω ότι έχετε κάνει ελάχιστα σαν πολιτική ηγεσία του Υπουργείου Υγείας.
      Και επιτέλους θέλω να μας πείτε: Πόσες μονάδες εντατικής θεραπείας, τις οποίες χρειαζόμαστε, δεδομένου ότι για την επαρχία είναι κυριολεκτικά οξυγόνο ζωής, έχετε εξαγγείλει να δημιουργήσετε ιδιαίτερα σε περιφερειακά νοσοκομεία και πόσες δημιουργήσατε. Πόσες θέσεις προσωπικού ΕΚΑΒ εξαγγείλατε για το 2001-2002 και πόσες υλοποιήσατε. Πόσες μονάδες εντατικής θεραπείας πρόωρων και προβληματικών νεογνών εξαγγείλατε και πόσες υλοποιήσατε. Πόσα νεογνά στο μέλλον θα έχουν ανάγκη τις υπηρεσίες πρόνοιας και τις υπηρεσίες κοινωνικής φροντίδας λόγω αναπηριών, εξαιτίας του ότι δεν έχετε φροντίσει να δημιουργήσετε μονάδες εντατικής θεραπείας στην επαρχία και το κάθε λεπτό που χρειάζεται ένα νεογνό για να πάει από την επαρχία στο κέντρο έχει δυσάρεστες συνέπειες για την ανάπτυξη του. 
      ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Παπανικολάου. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, μελετώντας και προσεγγίζοντας με ιατρική ορολογία την υπάρχουσα κατάσταση στα συστήματα υγείας της Ευρωπαϊκής Ένωσης και άλλων κρατών, διαπιστώνει κανείς ότι στα ΕΣΥ των άλλων κρατών υπάρχει ένα απλό κρυολόγημα, ενώ το ελληνικό ΕΣΥ πάσχει από βαριά πνευμονία και πνέει τα λοίσθια.
      Καθημερινά δημοσιεύματα και εικόνες μέσω της τηλεόρασης αναφέρονται στα υπάρχοντα προβλήματα που δεν τιμούν κανέναν μας και ο ελληνικός λαός μέσω δημοσκοπήσεων για θέματα καθημερινότητας εκφράζει τη δυσαρέσκειά του στην Κυβέρνηση, η οποία αδυνατεί να του παράσχει ακόμα και τις στοιχειώδεις υπηρεσίες υγείας. 
      Πολίτες και λειτουργοί υγείας δηλώνουν απογοητευμένοι από τα προβλήματα που υπάρχουν στα νοσοκομεία και τις δραματικές ελλείψεις σε ειδικότητες του ιατρικού και νοσηλευτικού προσωπικού. 
      Στο σημείο αυτό θα κάνω μία παρένθεση. Σε πρόσφατο συνέδριο ακτινοθεραπευτών στην Κρήτη μίλησαν με τα μελανότερα των χρωμάτων για την υπάρχουσα λίστα στον ευαίσθητο αυτό χώρο. Όλοι συμπάσχουμε και «τραυματιζόμαστε» όταν βλέπουμε αυτούς τους ανθρώπους να μην μπορούν να βρουν μια σειρά σε εύλογο χρονικό διάστημα. 
      Σύμφωνα με το Παγκόσμιο Πρωτόκολλο ακτινοθεραπευτών πρέπει να τακτοποιούνται εντός σαράντα ημερών, ενώ στη δική μας πραγματικότητα χρειάζονται μήνες. Αυτήν τη στιγμή καταγγέλλω ότι στο τελωνείο της Θεσσαλονίκης υπάρχουν δύο γραμμικοί επιταχυντές εκατομμυρίων που έχει πληρώσει ο Έλληνας πολίτης και δεν τίθενται στην υπηρεσία, προκειμένου να βρουν την υγειά τους, τη θεραπεία τους αυτοί οι ευαίσθητοι ασθενείς μας στη βόρεια Ελλάδα. 
      Οι άλλες συνθήκες είναι γνωστές. Τα ράντζα, η παραμονή στα νοσοκομεία, η κατάσταση στους κοινόχρηστους χώρους, οι ώρες αναμονής στα εξωτερικά ιατρεία, η ξενοδοχειακή υποδομή, το επίπεδο επικοινωνίας με το προσωπικό και τόσα άλλα προβλήματα. 
      Έτσι η καθημερινότητα και οι έρευνες διεθνών οργανισμών καταδεικνύουν ότι το ΕΣΥ μας παρά τις μεταρρυθμίσεις και με το ν. 2889/2000 περί ΠΕΣΥ δεν πέτυχε ακόμη. Είναι αναξιόπιστο και ανάξιο των αναγκών και των προσδοκιών των βαρέως φορολογουμένων Ελλήνων. 
      Κατηγορηματική είναι η καταδίκη του ΕΣΥ από την τελευταία έρευνα του ΟΟΣΑ αποκαλύπτει τη γύμνια της δημόσιας υγείας στη χώρα μας. Πάνω από οκτώ στους δέκα Έλληνες δεν είναι ικανοποιημένοι από το ΕΣΥ και η Ελλάδα κατατάσσεται στην τελευταία θέση. 
      Το ευρωβαρόμετρο μας αφήνει μεταξεταστέους. Με άριστα το 10 παίρνουμε βαθμολογία 4,57, ενώ ο μέσος όρος των κρατών μελών της Ευρωπαϊκής Ένωσης είναι 6,37. Η χώρα μας είναι τριτοκοσμική, αφού ερευνητές και διεθνείς οργανισμοί μας καταγγέλλουν ότι δεν τους δίνουμε στοιχεία για να μας αξιολογήσουν σχετικά με τη δημόσια υγεία. Πρόσφατο παράδειγμα αποτελεί το αλαλούμ που δημιουργήθηκε πέρυσι με τους ιούς κοξάκι και γίναμε ρεζίλι διεθνώς. 
      Όμως, παρατηρείται μια μεγάλη κινητικότητα στα άλλα συστήματα υγείας για τη βελτίωση των υπηρεσιών και μεγαλύτερη χρηματοδότηση, παρά το γεγονός ότι έχουν παράδοση και υψηλά στάνταρτς υπηρεσιών υγείας. 
      Πριν από μερικούς μήνες εντυπωσιάστηκα όταν άκουσα ότι ο ίδιος ο Πρωθυπουργός της Αγγλίας, ο κ. Μπλερ, είπε ότι αναλαμβάνω προσωπικά την ευθύνη για να αναβαθμίσω το σύστημα υγείας της Αγγλίας και θα έχω εγώ το κόστος μέχρι τις επόμενες εκλογές αν αποτύχω. 
      Στην Ελλάδα, όμως, κύριε Πρόεδρε, που τέτοια λεβεντιά και υπευθυνότητα από το σύντροφο, κ. Σημίτη; Και ενώ η υγεία «εκτελείται» καθημερινώς από το σπίτι μέχρι και το νοσοκομείο, ο Πρωθυπουργός κλεισμένος στο γυάλινο πύργο του με αρμόδιους, ΠΕΣΥάρχες και διοικητές των νοσοκομείων, καλλιεργεί την αντίληψη «μη θίγετε τα κακώς κείμενα» και τελούν όλοι εν απραξία, ενώ οι ασθενείς μας πεθαίνουν αναξιοπρεπώς στους δρόμους και στους διαδρόμους, γιατί υπάρχουν τεράστιες ελλείψεις ιατρών, νοσηλευτικού προσωπικού και δεν καλύπτονται οι προβλεπόμενες οργανικές θέσεις που προκηρύσσονται. 
      Είναι αστειότητες τα περί οικονομίας που ακούγονται, γιατί εκατοντάδες δισεκατομμύρια αυτήν τη στιγμή λιμνάζουν στα ταμεία της Ευρωπαϊκής Ένωσης και η Κυβέρνηση είναι ανίκανη να τα απορροφήσει, όπως και οι υπηρεσίες του Υπουργείου Υγείας και Πρόνοιας, δεδομένου ότι η απορροφητικότητα είναι 1,75%, ενώ σύμφωνα με στοιχεία της Επιτρόπου κ. Διαμαντοπούλου είναι κάτω από τη μονάδα. 
      Γιατί η λειτουργικότητα των νοσοκομείων Λαρίσης, Αλεξανδρουπόλεως, Παπαγεωεργίου, Θριασίου, Ελευσίνας, Καλαμάτας είναι κάτω από το 50%; Το δε Αττικό δεν λειτουργεί. Αλήθεια τι γίνεται με το νοσοκομείο των εργατών της θαλάσσης, Πεντέλης, δυναμικότητος διακοσίων πενήντα κλινών που είδαμε ότι έχει ρημάξει και λεηλατείται καθημερινά; Δεν θα απολογηθεί κανείς γι’ αυτό; Γιατί από τα τριακόσια κρεβάτια μονάδων εντατικής θεραπείας που χρειαζόμαστε στα νοσοκομεία μας, δεσμευτήκατε ότι θα λειτουργήσουν μέχρι το Δεκέμβριο του 2002 τα εκατό, αλλά, δυστυχώς, δεν λειτούργησε ούτε ένα με τις γνωστές συνέπειες για τους αναξιοπαθούντες συμπατριώτες μας;
      Απογοητευτική είναι η εικόνα στο ΕΚΑΒ Αττικής-Κορίνθου κυρίως, που υποτίθεται ότι πρέπει να είναι το πρότυπο. Από τα εκατόν είκοσι ασθενοφόρα που διαθέτει, τα πενήντα ξεπερνούν την οκταετία και τα σαράντα τη δεκαπενταετία. Η τραγική ειρωνεία και η υποκρισία είναι ότι χθες μέσα σ’ αυτή την Αίθουσα ακούστηκε πρόταση από τη Συμπολίτευση ότι τα ταχί πρέπει να αλλάζονται κάθε οκτώ χρόνια. Άρα τι πρέπει να γίνεται για τα ασθενοφόρα; 
      Γιατί υπάρχει έξαρση λοιμωδών νοσημάτων και καθυστερεί τη λειτουργία των τεσσάρων διασυνοριακών κέντρων υγείας, ενώ είναι γνωστό ότι οι πόροι διατίθενται από την Ευρωπαϊκή Ένωση; Εάν αυτό δεν είναι ανικανότητα τότε τι είναι; Γιατί δεν λειτουργούν είπαν και άλλοι συνάδελφοι, οι νεογνικές μονάδες εντατικής θεραπείας; Σε χθεσινό δημοσίευμα στα Χανιά βγαίνει ο πρόεδρος των γιατρών του ΕΣΥ και καταγγέλλει επίσημα ότι υπάρχουν συμφέροντα και δεν λειτουργούν. Οι περιβόητοι «ράμπο» της ιατρικής τι κάνουν;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ δώστε μου λίγο χρόνο γιατί είναι τόσο σοβαρά αυτά τα θέματα.
      Είσθε υπερήφανος με όλα αυτά που συμβαίνουν στο ΕΣΥ, κύριε Υπουργέ; Πιστεύετε ότι η απραξία και η κυβερνητική προπαγάνδα θα μπορέσουν να διαγράψουν το άγος των τελευταίων ημερών; Πονέσαμε όλοι μας για τις αγρυπνίες και τις ουρές που σχημάτιζαν για να πάρουν φάρμακα σεβάσμια πρόσωπα και απόμαχοι της ζωής που έπρεπε να τυγχάνουν της στοργής και της αγάπης εκ μέρους της πολιτείας και όχι του ξεφτιλισμού και της ταλαιπωρίας. Θυμηθείτε τους ασθενείς στο Ηράκλειο να εξετάζονται στο πεζοδρόμιο και μέσα στο ασθενοφόρο εν μέση οδώ, αφού ήδη είχαν πληρώσει τη μισή σύνταξη του μηνός για να φθάσουν με το σοσιαλιστικό ΠΑΣΟΚ με ιδιωτικό ασθενοφόρο στην κολυμπήθρα του Σιλωάμ. Αυτό είναι αναλγησία του εκσυγχρονιστή Σημίτη και διάλυση του κοινωνικού κράτους. Είσθε επικίνδυνοι για τη δημόσια υγεία και τους Έλληνες ασθενείς.
      Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι, να τηρούμε τους χρόνους για να μην αδικούμε άλλους ομιλητές.
      Ο κ. Χωματάς έχει το λόγο.
      ΙΩΑΝΝΗΣ ΧΩΜΑΤΑΣ: Κύριε Πρόεδρε, επειδή ακριβώς γνωρίζω πόσο αυστηρός είσθε στην τήρηση του χρόνου θα μου επιτρέψετε να αρχίσω ανάποδα λέγοντας τα συμπεράσματά μου, στα οποία θα ήθελα να καταλήξω εάν είχα το χρόνο να αναπτύξω αυτά που θα ήθελα να αναπτύξω σχετικά με την επερώτηση που έχουμε υποβάλει. 
      Η Ελλάδα είναι μια χώρα που ξοδεύει τεράστια ποσά για την υγεία και υγεία δεν προσφέρει. Διαθέτει τους περισσότερους γιατρούς και γιατρούς δεν έχει εκεί που τους χρειάζεται. Διαθέτει νοσοκομεία με άδεια κρεβάτια και οι ασθενείς του ΕΣΥ στοιβάζονται στα ράντσα. Γιατί; Γιατί δυστυχώς το ΕΣΥ δεν κατάφερε μέχρι σήμερα να αποκτήσει χαρακτηριστικά ενός καθολικού συστήματος. Το ΕΣΥ πάσχει από έλλειψη συνέχειας στις εφαρμοζόμενες πολιτικές, λανθασμένο καθορισμό προτεραιοτήτων και διοικητικές αδυναμίες. Ταυτόχρονα η αδυναμία συντονισμού των πόρων και η ανικανότητα της Κυβέρνησης να αντιμετωπίσει κατεστημένα συμφέροντα στο χώρο της υγείας οδηγούν με μαθηματική ακρίβεια και αυτή τη μεταρρύθμιση σε αδιέξοδο.
      Η ανισοτιμία στο σύστημα καταντάει «ρατσιστική». Διαφορετικές ομάδες πληθυσμού απολαμβάνουν διαφορετικής ιατρικής μέριμνας και φροντίδας όπως παραδείγματος χάρη, κύριε Υπουργέ, οι κάτοικοι των ακριτικών νησιών μας. Οι ασθενείς επωμίζονται σημαντικό οικονομικό βάρος όταν πρόκειται να έλθουν σε επαφή με το σύστημα υγείας το οποίο μόνο δημόσιο χαρακτήρα δεν έχει. Επίσης η ταλαιπωρία στους διαδρόμους των νοσοκομείων αναγκάζει τον πολίτη να στραφεί στον ακριβό ιδιωτικό τομέα. 
      Οι εισφορές στο σύστημα υγείας είναι ακριβές. Η ορθολογική κατανομή των πόρων ανύπαρκτη, τα κίνητρα για την καλύτερη απόδοση του προσωπικού ανύπαρκτα. Προβληματική επίσης είναι η οργανωμένη αντιμετώπιση επειγόντων περιστατικών τόσο από πλευράς ΕΚΑΒ όσο και από πλευράς των νοσοκομείων ή των αντιστοίχων ΠΕΣΥ στα οποία ανήκουν. Αυτό οφείλεται στην έλλειψη ιατρικού διοικητικού και κυρίως νοσηλευτικού προσωπικού. Δεν υπάρχει επαρκές και εξειδικευμένο προσωπικό σε θέματα διαχείρισης και διασωλήνωσης των ασθενών. Η έλλειψη μονάδων εντατικής θεραπείας και εξειδικευμένου ιατρικού προσωπικού στην περιφέρεια καθώς και οργανωμένων ειδικών μονάδων οδηγεί σε αυξημένες αεροδιακομιδές.
      Κύριε Υπουργέ, γνωρίζετε πάρα πολύ καλά ότι η Ελλάδα μας διαθέτει υπερπληθώρα θα έλεγα αριθμού γιατρών. 
      Ξεπερνάμε το τριπλάσιο του μέσου όρου της Ευρωπαϊκής Ένωσης. Είμαστε, δηλαδή, περίπου εξήντα χιλιάδες γιατροί. Το πρόβλημα είναι ότι ενώ υπάρχουν τόσοι πολλοί και αντιστοιχούν τέσσερις περίπου γιατροί σε χίλιους κατοίκους, εντούτοις τα περισσότερα νοσοκομεία και στο κέντρο, αλλά και στην περιφέρεια –και κυρίως στην περιφέρεια που μας ενδιαφέρει ιδιαίτερα και προσωπικά εμένα- είναι υποστελεχωμένα. Συνεπεία αυτού του λόγου αντιλαμβάνεστε ότι οι κάτοικοι δεν αισθάνονται ότι έχουν ίση συμμετοχή και ίση συμπεριφορά από πλευράς Κυβέρνησης στα ευαίσθητα θέματα της υγείας, που τους απασχολούν.
      Διαθέτουμε, λοιπόν, εξήντα χιλιάδες γιατρούς και γιατρούς δεν έχουμε εκεί που τους χρειαζόμαστε! Διαθέτουμε πάνω από τριακόσια πενήντα νοσοκομεία με πενήντα δυο-πενήντα πέντε χιλιάδες περίπου θέσεις σε κρεβάτια. Αντιστοιχούν πέντε κρεβάτια σε έναν Έλληνα ασθενή, ενώ ο μέσος όρος της Ευρωπαϊκής Ένωσης είναι επτάμισι περίπου κρεβάτια σε κάθε Ευρωπαίο ασθενή.
      Παρ΄ όλα αυτά, υπάρχει το φαινόμενο που σας είπα, ότι δηλαδή ορισμένοι άρρωστοι στοιβάζονται στα φορεία και στους διαδρόμους σε ορισμένα νοσοκομεία, ενώ άλλα νοσοκομεία παραμένουν κενά. Το θέμα είναι ότι η πληρότητα των νοσοκομείων είναι σημαντικό κριτήριο για τη συνέχιση της λειτουργίας του νοσοκομείου. Όπως, λοιπόν, αντιλαμβάνεστε, όταν έχουμε πληρότητα γύρω στο 60% -ενώ οι Ευρωπαίοι έχουν πληρότητα 80% και άνω- αυτό σημαίνει ότι τα περισσότερα νοσοκομεία μας είναι ακατάλληλα και θα πρέπει να κλείσουν. Γιατί να υπάρχει αυτή η άνιση κατανομή; 
      Επίσης, κύριε Υπουργέ, θα ήθελα να πω και για τον εξοπλισμό, ο οποίος έχει ιδιαίτερη σημασία. Το 84,4% των ακτινολογικών εργαστηρίων ανήκει σε ιδιώτες. Το 74,9% των εργαστηρίων πυρηνικής ιατρικής ανήκει σε ιδιώτες. Επίσης το 80% των μαγνητικών τομογράφων και το 68% των αξονικών τομογράφων ανήκει σε ιδιώτες. Σημειώστε δε ότι όλα αυτά βρίσκονται σε μεγάλα οργανωμένα κέντρα, εκεί που υπάρχει και το ενδιαφέρον, αλλά και το κίνητρο του κόστους και του οικονομικού κέρδους. 
      Αυτά λείπουν παντελώς από την επαρχία! Και, όμως, για την επαρχία το κράτος δεν φρόντισε να κάνει τίποτα, διότι, δυστυχώς, θεωρούμαστε οι παραμελημένοι συγγενείς. Είμαστε, δηλαδή, οι άνθρωποι της δεύτερης και της τρίτης κατηγορίας. Οι ελλείψεις είναι πάμπολλες γενικά σε όλους τους τομείς. Δυστυχώς, όμως, εις ό,τι αφορά τον τομέα υγείας -που πολλές φορές η έλλειψη υποδομών και καταλλήλων μέσων οδηγεί σε απώλειες ανθρωπίνων ζωών- πραγματικά, κύριε Υπουργέ, θεωρώ η κατάσταση -με την πιο επιεική έκφραση- είναι εγκληματική. 
      Δεν είναι δυνατόν οι κάτοικοι των νησιών μας να στερούνται τα πάντα και οι κάτοικοι των κέντρων να έχουν τα περισσότερα, όταν μάλιστα εις τα μεγάλα κέντρα υπάρχει και η δυνατότητα της κάλυψης όλων των αναγκών με την ιδιωτική πρωτοβουλία. 
      Στη δευτερολογία μου θα συνεχίσω, κύριε Πρόεδρε.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Μελάς έχει το λόγο.
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, η κατάσταση που επικρατεί στο χώρο της υγείας, στο χώρο των δημοσίων νοσοκομείων επιεικώς μπορεί να πει κανείς ότι είναι χαώδης, προβληματική, απαράδεκτη και σε ορισμένες περιπτώσεις τριτοκοσμική.
      Σήμερα ο ελληνικός λαός δεν απολαμβάνει υπηρεσίες υγείας ως Ευρωπαίος πολίτης, δεν απολαμβάνει υπηρεσίες υγείας ανάλογες του 21ου αιώνα. Υπήρχε και υπάρχει λειτουργική, διοικητική και οικονομική διάλυση των νοσοκομείων με μεγάλη κατασπατάληση του δημοσίου χρήματος. Υπήρχε και υπάρχει μεγάλη έλλειψη υλικοτεχνικής και ξενοδοχειακής υποδομής και μεγάλη έλλειψη προσωπικού, ιδίως νοσηλευτικού.
      Έτσι, κύριε Υπουργέ, σήμερα την πόρτα των δημοσίων νοσοκομείων διέρχονται μόνο οι οικονομικά αδύναμοι και οι οικονομικοί μετανάστες. Εάν κάποιος έχει ένα μέτριο οικονομικό εισόδημα, πάει στα ιδιωτικά ιατρικά κέντρα. Ο προκάτοχός σας Υπουργός, ο κ. Παπαδόπουλος, είχε κάνει λόγο ακόμα και για πιράνχας στο χώρο των νοσοκομείων επιβεβαιώνοντας τα όσα εμείς διαχρονικά λέγαμε. Και, έφερε ένα νομοσχέδιο, το οποίο ονόμασε «Βελτίωση και εκσυγχρονισμός του Εθνικού Συστήματος Υγείας».
      Κύριε Υπουργέ, θα ήθελα να μου απαντήσετε με ειλικρίνεια στο εξής: Πιστεύετε ότι στους είκοσι μήνες έχει επέλθει κάποια βελτίωση, κάποιος εκσυγχρονισμός, στο ΕΣΥ, ώστε να απολαμβάνει ο ασθενής που προσέρχεται στα δημόσια νοσοκομεία καλύτερη περίθαλψη; Προσωπικά θα έλεγα ότι αυτό δεν συμβαίνει. 
      Το μόνο που έχει προσφέρει αυτή η μεταρρύθμιση, είναι οι παχυλοί μισθοί, οι μισθοί εκατομμυρίων στην κομματική σας νομενκλατούρα, στους ΠΕΣΥάρχες και στους διοικητές που έχετε διορίσει. Αυτούς μάλιστα τους ονομάσατε και μάνατζερ. Τίποτα, όμως, δεν έχουν προσφέρει οι μάνατζερ στη βελτίωση των παρεχομένων υπηρεσιών και στη θεραπεία της «γάγγραινας» της οικονομικής κακοδιαχείρισης, αφού τα χρέη των νοσοκομείων από 30.4.2001 μέχρι 31.8.2002 έχουν ξεπεράσει τα διακόσια ογδόντα δισεκατομμύρια δραχμές, από προμήθειες σε φάρμακα, υγειονομικό υλικό, αντιδραστήρια κλπ. 
      Αυτό γίνεται, κύριε Υπουργέ, διότι συνεχίζεται η προμήθεια υλικών με μικροδαπάνες και με κατάτμηση των προμηθειών αντί να γίνεται με μεγάλους δημόσιους διαγωνισμούς. Έτσι, η σπατάλη στο δημόσιο τομέα συνεχίζεται. Αυτό, κύριε Υπουργέ, πρέπει να το ελέγξετε άμεσα. 
      Τι γίνεται τώρα, κύριε Υπουργέ, με το «Αττικό Νοσοκομείο»; Προ εξαμήνου το εγκαινιάσατε -και ήμουν κι εγώ εκεί ως εκπρόσωπος της Νέας Δημοκρατίας. Εγκαινιάσατε, όμως, τη λειτουργία των εξωτερικών ιατρείων. Έχουν παρέλθει έξι μήνες και νοσηλεία ασθενών δεν γίνεται. Σας ερωτώ, λοιπόν, το εξής: Στους έξι μήνες αυτούς έχετε καταλήξει αν θα μεταφερθούν κλινικές του Κρατικού Νοσοκομείου Νίκαιας ή πανεπιστημιακές κλινικές; Τι γίνεται, λοιπόν, με αυτό το νοσοκομείο; 
      Έρχομαι τώρα επιγραμματικά να σας τονίσω ορισμένα προβλήματα που απασχολούν τα νοσοκομεία του Πειραιά. Θα σας πω ότι το Τμήμα Επειγόντων Περιστατικών του Γενικού Κρατικού Νοσοκομείου Νικαίας βρίσκεται ακόμα στα τσιμέντα. Όμως, το 1998 η «φιέστα» των εγκαινίων για τη θεμελίωσή του έγινε, με την υπόσχεση ότι το Τμήμα θα λειτουργήσει σε τρία χρόνια. 
      Η πραγματικότητα, όμως, είναι ότι εκεί έχει στηθεί ένας χορός εκατομμυρίων - εκατοντάδων εκατομμυρίων- και το έργο βρίσκεται ακόμα στα τσιμέντα. Ακολουθεί και αυτό τη γενική αρχή των έργων της Κυβέρνησης, δηλαδή καθυστέρηση και κατασπατάληση του δημοσίου χρήματος. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Επίσης, έξι θάλαμοι που υπέστησαν βλάβες από το σεισμό της 7ης Σεπτεμβρίου 1999, δυναμικότητας τριάντα πέντε κλινών, εξακολουθούν να παραμένουν κλειστοί προς δόξαν των ράντσων του νοσοκομείου. 
      Ένα άλλο θέμα, κύριε Υπουργέ, που πρέπει να δείτε με ιδιαίτερη προσοχή, είναι το θέμα του σκανδάλου των πλυντηρίων σε αυτό το νοσοκομείο. Έχουν κι εκεί κατασπαταληθεί εκατοντάδες εκατομμύρια. Λένε ότι το θέμα έχει φθάσει στον εισαγγελέα και γίνονται προσπάθειες συγκάλυψής του. Σας λέω, λοιπόν, να το προσέξετε και σας το λέω με ιδιαίτερη εκτίμηση, διότι ήσασταν και πανεπιστημιακός δάσκαλός μου. Μην εκτεθείτε με αυτό το θέμα, γιατί υπάρχει και σύμβουλός σας ο οποίος, πιθανώς, να έχει σχέση με αυτό το σκάνδαλο.
      ΕΜΜΑΝΟΥΗΛ ΣΚΟΥΛΑΚΗΣ: Τι εννοείτε δηλαδή με αυτό;
      ΠΑΝΑΓΙΩΤΗΣ ΜΕΛΑΣ: Εννοώ αυτό που λέω, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Να ξέρατε τι είπατε!
      ΠΑΝΑΓΙΩΤΗΣ ΜΕΛΑΣ: Στο Νοσοκομείο Μεταξά, εδώ και τρία χρόνια πέντε κρεβάτια Μονάδος Αυξημένης Φροντίδας δεν λειτουργούν λόγω έλλειψης υλικοτεχνικής υποδομής. Χρειάζονται εκατόν δέκα εκατομμύρια και προσπαθεί ο διοικητής να τα εξασφαλίσει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μα, δεν μπορείτε να βρείτε εκατόν δέκα εκατομμύρια, για να λειτουργήσουν πέντε κρεβάτια Μ.Ε.Θ. που θα σώσουν ανθρώπινες ζωές; Η Κυβέρνηση κατασπαταλά -και στον τομέα της υγείας και αλλού- δισεκατομμύρια. Εκατόν δέκα εκατομμύρια χρειάζονται, κύριε Υπουργέ. 
      ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Μελά, ολοκληρώστε.
      ΠΑΝΑΓΙΩΤΗΣ ΜΕΛΑΣ: Τελειώνω, κύριε Πρόεδρε. Γι’ αυτό το λόγο, βλέπουμε όλοι -βλέπει και ο ελληνικός λαός- ότι στο χώρο της υγείας δεν υπάρχει καμία βελτίωση. Όσο, λοιπόν, παραμένει αυτή η Κυβέρνηση, το μόνο που θα συμβαίνει είναι ο χώρος της υγείας να νοσεί ακόμα περισσότερο.
      Ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Ο Υπουργός Υγείας και Πρόνοιας, κ. Κωνσταντίνος Στεφανής, έχει το λόγο.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κύριε Πρόεδρε, κύριοι Βουλευτές, πρώτα απ’ όλα θα ήθελα να ευχαριστήσω τον κ. Μελά, διότι δεν με χαρακτήρισε ανάλγητο, άπονο, ασυγκίνητο και όλα αυτά τα σχετικά. 
      ΠΑΝΑΓΙΩΤΗΣ ΜΕΛΑΣ: Και σας εκτιμώ και σας σέβομαι. Υπήρξατε και πανεπιστημιακός δάσκαλός μου. Πολιτική κριτική κάνουμε εδώ. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Άλλο η πολιτική κριτική και άλλο οι χαρακτηρισμοί αυτού του τύπου. 
      Η επίκληση του αλάθητου, κατά κάποιο τρόπο, είναι δικαιολογημένη. Είναι, ίσως, μία ένδειξη αλαζονείας, που δικαιολογείται όμως μέσα σε αυτόν τον πολεμικό αντιπολιτευτισμό. 
      Οι προσωπικοί χαρακτηρισμοί, όμως, αυτού του τύπου του «ανάλγητου», του «αναίσθητου», του «ουδέποτε ενοχλούμενου» κλπ. είναι κάτι άλλο που υπερβαίνει ορισμένα όρια. Δεν νομίζω ότι μόνο μερικοί ή έχουν το προνόμιο να έχουν αυτούς τους ειδικούς υποδοχείς ευαισθησίας και να μη συναισθάνονται τα αρνητικά πράγματα που συμβαίνουν στο χώρο της υγείας.
      Θα ήθελα να πω τώρα κάτι πολύ γενικό. Εγώ ούτε θα ωραιοποιήσω –δεν έχω άλλωστε λόγο να το κάνω αυτό- αλλά θα δηλώσω μόνον ότι ούτε αδρανής είμαι ούτε ασυγκίνητος. 
      Ευχαρίστως θα δεχόμουν ως κριτική όσα αναφέρθηκαν σχετικά με την κατάσταση στο χώρο της υγείας. Θα ήθελα, όμως, να παρατηρήσω ότι πρέπει στην κριτική αυτή να συμπεριλάβετε και ένα άλλο κριτήριο: αυτό της συγκριτικής αξιολόγησης. Όταν ένας άνθρωπος είναι άρρωστος, έχει στιγμιαία βιωματική μνήμη. Βιώνει αυτό που εκείνη τη στιγμή συμβαίνει, διότι δεν έχει καμία δυνατότητα να συγκρίνει τι θα συνέβαινε κάτω από τις ίδιες συνθήκες, αν λόγου χάρη είχε αρρωστήσει πέντε χρόνια πριν. Θα επιθυμούσα, λοιπόν,  σε όλη αυτήν την κριτική και την αξιολόγηση να συμπεριληφθεί και αυτό το στοιχείο. 
      Κύριε Πρόεδρε, θα ήθελα να κάνω κατ΄ αρχήν μερικές γενικές παρατηρήσεις, οι οποίες είναι σχετικές με την επερώτηση, και μετά θα έρθω σε επιμέρους θέματα.
      ΠΡΟΕΔΡΟΣ (Απόστολος Κακλαμάνης): Υπάρχει και ο κανόνας του χρόνου.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κύριε Πρόεδρε, επειδή υπάρχει ο κανόνας του χρόνου, θα προσπαθήσω να είμαι πιο βραχύς. 
      Έρχομαι στο θέμα του χάρτη της υγείας. Έχει επανειλημμένως τονιστεί η αναγκαιότητα του χάρτη της υγείας. Εγώ αναγνωρίζω αυτή την αναγκαιότητα όχι μόνο τώρα, αλλά ανέκαθεν. Θα μπορούσα να σας πω και κάτι επί του προκειμένου. Ο πρώτος χάρτης υγείας, που έγινε, ήταν από εμένα και το συνεργάτη μου τον κ. Μαδιανό  πολλά χρόνια πριν και αφορούσε στον τομέα της ψυχικής υγείας. Φυσικά, αφότου ασχολούμαι με τα θέματα δημόσιας υγείας, πάντα επικαλούμαι την ανάγκη να υπάρχει ένας τέτοιος χάρτης ως βασικός οδηγός διαμόρφωσης πολιτικής στον τομέα της υγείας. 
      Θα ήθελα να πω επί του προκειμένου ότι καταρτίζεται ήδη ένας χάρτης υγείας. Όταν εγώ πήγα στο Υπουργείο, από τα πρώτα πράγματα, που θέλησα να διερευνήσω, είναι αν γίνεται κάτι στον τομέα αυτό. Με ικανοποίηση διαπίστωσα ότι υπήρχε μία ομάδα διοίκησης έργου, που την είχε συγκροτήσει η κ. Σπυράκη, η οποία δούλευε αρκετά εντατικά. Μπορώ να πω επιγραμματικά ότι η πορεία είναι αρκετά ικανοποιητική, ώστε βραχυπρόθεσμα να ολοκληρωθεί ενισχυόμενο με ένα τέτοιο πληροφοριακό σύστημα, που θα μπορούμε να έχουμε μία συνεχή ροή πληροφοριών σε ό,τι έχει σχέση με τις υποδομές, με το ανθρώπινο δυναμικό και με τις λειτουργίες του συστήματος. Θα εισαχθεί και στο Διαδίκτυο, όπου ήδη υπάρχει ο προνοιακός χάρτης και θα συμβληθεί μαζί του. 
      Τέλος, έχω τονίσει επανειλημμένα ότι δεν βρίσκω το λόγο για τον οποίο χρειάζεται μία νομοθετική ρύθμιση, για γίνει ένας χάρτης της υγείας. Το υφιστάμενο πλαίσιο είναι επαρκές και δίνει τη δυνατότητα να καταρτιστεί.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Γιατί δεν τον καταρτίζετε άμεσα;
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Αυτό κάνουμε.
      ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Υπουργέ;
      Κύριε συνάδελφε, σας διέκοψε ο κύριος Υπουργός;
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Να βοηθήσουμε θέλουμε, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Όχι να μην βοηθήσετε, αλλά να αφήσετε τον κύριο Υπουργό να μιλήσει.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Σας είπα ότι ο χάρτης καταρτίζεται.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ. Ο χρόνος είναι αμείλικτος. Έχετε είκοσι πέντε λεπτά και τα πέντε λεπτά έχουν ήδη ξοδευτεί.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα μου δώσετε λίγο χρόνο επιπλέον λόγω διακοπών.
      ΠΡΟΕΔΡΟΣ (Απόστολος Κακλαμάνης): Θα τηρηθεί ο Κανονισμός και για εσάς. Γι’ αυτόν το λόγο παρακαλώ τους έμπειρους συναδέλφους να μη διακόπτουν χωρίς λόγο και χωρίς την άδεια του Προεδρείου.
	Κύριε Υπουργέ, κανονίστε πώς θα αναφερθείτε στον πλήθος των θεμάτων, τα οποία αναπτύχθηκαν από τους κύριους συναδέλφους.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Δεν μπορώ να καλύψω όλο το εύρος των θεμάτων, τα οποία έχουν τεθεί.
      ΠΡΟΕΔΡΟΣ (Απόστολος Κακλαμάνης): Όσο μπορείτε.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα έχω ως οδηγό τα ερωτήματα που υπάρχουν εδώ στην επερώτηση.
      Το θέμα του πληθωρισμού των γιατρών. Δεν είναι βέβαια ακόμα εξήντα χιλιάδες, θα γίνουν εξήντα χιλιάδες αφού αναμένονται και μερικές χιλιάδες τώρα από το εξωτερικό. Τώρα γιατί υπάρχει αυτό το φαινόμενο; Φυσικά δεν είμαι εγώ εκείνος που πρέπει να απολογηθώ γι’ αυτό, τη στιγμή που χρόνια ολόκληρα όταν ήμουν στο πανεπιστήμιο έκανα τις σχετικές επισημάνσεις και έστελνα τα σχετικά έγγραφα να γίνει κάτι πάνω στο θέμα αυτό.
      Εκείνο που μπορώ να πω για τις ιατρικές σχολές, είναι ότι αν δεν υπήρχαν, μάλιστα με συμφωνία της Βουλής οι δυνατότητες μετεγγραφών που αύξαναν τον αριθμό των εισαγομένων, τα πράγματα θα ήταν πολύ καλύτερα, πάντως και έτσι όπως είναι οι απόφοιτοι των ιατρικών σχολών της Ελλάδας είναι αρκετά καταρτισμένοι και αυτό το αποδεικνύει το γεγονός ότι όταν πάνε έξω διαπρέπουν.
      Τώρα ως προς την κατανομή υπάρχει πράγματι πρόβλημα. Το έθιξε ο κ. Χωματάς, παρά το γεγονός –νομίζω ότι πρέπει να το πω αυτό παρενθετικά- ότι ήδη στο Αιγαίο υπάρχουν οκτακόσιοι γιατροί. Βέβαια υπάρχει μεγάλη κινητικότητα. Φεύγουν συχνά οι γιατροί και –η αντικατάσταση δεν είναι εύκολη- για τους λόγους τους οποίους ξέρετε. Και εν πάση περιπτώσει από το 2001 μέχρι το 2002 υπήρχε μια επιπλέον διαφορά διακοσίων γιατρών. Αλλά δεν είναι μόνο των γιατρών το πρόβλημα. Είναι και του άλλου προσωπικού ιδιαίτερα του νοσηλευτικού προσωπικού που οφείλω να ομολογήσω ότι υπάρχουν ελλείψεις σημαντικές. Δεν έχω το χρόνο να αναφέρω γιατί θα το κάνω λίγο αργότερα. Εκείνο το οποίο μπορώ να πω πάνω στο θέμα είναι ότι έχουν γίνει όλες οι προσπάθειες για την απορρόφηση των διαθεσίμων θέσεων που είχαν εγκριθεί το 2002. Ξέρετε ότι όταν αναφερόμαστε σε νοσηλευτικό προσωπικό, πρόκειται για νέες κυρίως κοπέλες με τις συχνές άδειες. Υπάρχουν παράγοντες οι οποίοι δικαιολογούν κατά κάποιο τρόπο την υστέρηση αυτή, θα συμφωνήσω όμως ότι και αυτοί οι παράγοντες αν συνυπολογιστούν δεν είναι επαρκείς για να δικαιολογήσουν τις ελλείψεις. Εν πάσει περιπτώσει γίνεται μια προσπάθεια για να καλυφθούν.
      Σχετικά με την «ωραιοποίηση» των νοσοκομείων. Τα περισσότερα νοσοκομεία της Ελλάδας που υπάρχουν, εκτός από τα καινούρια, όπως ξέρετε, γιατί εδώ ζείτε είναι ηλικίας άνω των είκοσι και εικοσιπέντε χρονών. Είναι η πρώτη φορά που γίνεται κάποια προσπάθεια, να εκσυγχρονιστούν. Να γίνουν μερικές μεταβολές, χωρίς να σημαίνει ότι μετατρέπονται σε καινούρια, όχι μόνο για να ωραιοποιηθούν, αλλά και για να αναβαθμιστεί η λειτουργικότητά τους. Οι παρεμβάσεις που έγιναν νομίζω ότι είναι σημαντικές. 
      Όσον αφορά τα καινούρια νοσοκομεία, θέλω να πω ότι αυτά έχουν προβλήματα σε ορισμένες περιοχές, όπως στην Κέρκυρα, στην Κατερίνη, λόγω ειδικών συνθηκών και αναφέρομαι κυρίως στο γεγονός ότι οι ανάδοχες εταιρείες δήλωσαν ότι είναι ανίκανες να ανταποκριθούν στις υποχρεώσεις τους. ‘Εχουν γίνει όλες οι σχετικές ενέργειες και ελπίζουμε ότι θα γίνει κάτι, ώστε ιδιαίτερα στην Κέρκυρα και στην Κατερίνη …
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Και στη Λαμία το ίδιο, κύριε Υπουργέ.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Και στη Λαμία, κύριε Γιαννόπουλε, δεν αμφιβάλλω.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Αεριτζήδες ήταν αυτοί. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Αναφέρθηκε το «Αττικό Νοσοκομείο» και αναφέρεται πολύ συχνά. Πράγματι, υπήρξε μια καθυστέρηση στην παράδοση, δεν υπάρχει καμία αμφιβολία. Έχει αναγνωριστεί αυτό. Η προθεσμία που έδωσε ο ανάδοχος τελευταία φορά και σε εμένα ήταν τέλη του Νοέμβρη.
      Ούτε αυτή η προθεσμία τηρήθηκε από μέρους του αναδόχου. Τώρα υπάρχει η τελευταία προθεσμία, που είναι η 14η Φεβρουαρίου. Στις 14 Φεβρουαρίου πρέπει ο ανάδοχος να παραδώσει το έργο. Αν δεν το κάνει απλούστατα θα καταγγελθεί η σύμβαση. Φυσικά το νοσοκομείο είναι περίπου έτοιμο, αυτό που λείπει είναι το 0,3% περίπου αλλά πάρα πολύ βασικό για τη λειτουργία του. Ελπίζουμε ότι θα είναι έτοιμο. 
      Από εκεί και πέρα σας διαβεβαιώνω ότι το «Αττικό Νοσοκομείο» θα λειτουργήσει με τον άλφα ή βήτα τρόπο. Έχω δηλώσει επανειλημμένα ότι σωστό θα ήταν και θα ήθελα εδώ κατά κάποιο τρόπο να ζητήσω και τη δική σας συνδρομή, να λειτουργήσει ως πανεπιστημιακό νοσοκομείο. Και πρέπει να λειτουργήσει ως πανεπιστημιακό νοσοκομείο, έτσι ώστε η Αθήνα να μην είναι η μοναδική πρωτεύουσα στην Ευρώπη, ενδεχομένως και σε άλλα μέρη του κόσμου, που να μην έχει ένα πανεπιστημιακό νοσοκομείο. Μπορεί ενδεχομένως να του λείπουν ορισμένα πράγματα για να εκπληρώσει έναν τέτοιο στόχο, αλλά οπωσδήποτε αυτά θα συμπληρωθούν.
      Ελπίζω ότι έχουν δημιουργηθεί όλοι οι όροι και οι προϋποθέσεις ώστε να λειτουργήσει ως πανεπιστημιακό νοσοκομείο. Και πιστεύω ότι θα είναι ένα από τα καλύτερα της χώρας και από πλευράς ποιότητας παροχής υπηρεσιών υγείας στην περίθαλψη, αλλά και στην εκπαίδευση και αργότερα και στην κλινική έρευνα.
      Έρχομαι στο θέμα των χρεών. Ξέρετε πολύ καλά ότι τα χρέη ουσιαστικά δεν είναι χρέη του νοσοκομείου. Το μεγαλύτερο μέρος των χρεών είναι χρέη του Υπουργείου ή του κράτους. 
      Το κράτος έχει αναλάβει ορισμένες υποχρεώσεις. Έχει αναλάβει την υποχρέωση φερ’ ειπείν να νοσηλεύει τους ασφαλισμένους του ΟΓΑ. Και από τον ΟΓΑ μέχρι τώρα δεν εισπράττει. Το κράτος έχει αναλάβει να περιθάλπει ξένους, το κράτος έχει αναλάβει να δίνει δωρεάν το αίμα. Πέρυσι 50 δισεκατομμύρια κόστισε το ένα και 50 δισεκατομμύρια το άλλο.
      Εν πάση περιπτώσει ακόμα και εκεί που υπάρχει μια κατά κάποιο τρόπο πληρωμή των νοσοκομείων από τα ασφαλιστικά ταμεία, αυτή υστερεί όχι μόνο από πλευράς ύψους ανταποδοτικότητας σε σχέση με το κόστος, αλλά υπάρχει και χρονική υστέρηση στην εξόφληση χρεών.
      Τα χρέη φέτος φαίνεται, παρά το μεγάλο τους ύψος, να εξισορροπούνται σε σχέση με τις υποχρεώσεις που έχουν τα ταμεία αναλαμβάνοντας το ίδιο το κράτος την υποχρέωση να δίνει δωρεάν το αίμα, να περιθάλπει τους αδύναμους, τους ξένους, τους λαθρομετανάστες κλπ.
      Έρχομαι στη διαχείριση, στα ΠΕΣΥ και τα νοσοκομεία, που προβάλλεται ως το μεγάλο πρόβλημα.
      Εγώ θα ήθελα να ξέρω ειλικρινά αν η Αξιωματική Αντιπολίτευση αυτά τα ΠΕΣΥ τα θέλει ή δεν τα θέλει. Διότι μέχρι τώρα δεν έχω καταλάβει. Από τη μια μεριά ζητείται η ενίσχυση του προσωπικού και από την άλλη πλευρά λέγεται ότι είναι σπάταλα, ότι ανεβάζουν το κόστος της υγείας, χωρίς να προσφέρουν τίποτα κλπ. 
      Πάνω σε αυτό το θέμα ειλικρινά, χωρίς τις λεγόμενες υποσημειώσεις ή αστερίσκους θα ήθελα να υπάρξει μια σαφής θέση. Αν θα πρέπει να υπάρχουν τα ΠΕΣΥ, αν θα πρέπει να γίνει κάτι άλλο, αν θα πρέπει τα νοσοκομεία να είναι νομικά αυτόνομα πρόσωπα κλπ.
      Θέλουμε να υπάρχει επί του προκειμένου μια σαφής θέση ούτως ώστε να ξέρει κανένας πώς το αντιμετωπίζετε το «πρόβλημα».
      Όσον αφορά εμάς, εμένα που βρίσκομαι αυτό το χρόνο στο Υπουργείο, το είδα το θέμα πάρα πολύ κριτικά και εξακολουθώ να το βλέπω. Αξιολογώντας το όλο σύστημα πιστεύω ότι πρέπει να υπάρχει μία περιφερειακή αποκέντρωση. Απλώς «περιφερειακή» δεν σημαίνει τίποτα. Πρέπει να υπάρχει ουσιαστική αποκέντρωση. Και ότι υπάρχει η περιφερειακή δεν υπάρχει καμία αμφιβολία. Αν υπάρχει και ουσιαστική αποκέντρωση και δεν υπάρχει αποκεντρωμένος συγκεντρωτισμός, αυτό κατά κάποιο να το αξιολογήσουμε. Να αξιολογήσουμε ιδιαίτερα τις σχέσεις των ΠΕ.Σ.Υ. με τα νοσοκομεία και ιδιαίτερα με τα μεγάλα νοσοκομεία.
      Είπατε για τους διοικητές εντός εισαγωγικών. Ε, και εγώ εντός εισαγωγικών θα το έβαζα. Μπορούσε να βρεθεί και κάποιος άλλος όρος. Αλλά τέλος πάντων αυτός υπάρχει για να υποδηλώνει ότι υπάρχει εκεί κάποιος άνθρωπος ο οποίος διαχειρίζεται το νοσοκομείο. Αν υπάρχει μία πιο προσφυής μετάφραση του όρου «μάνατζερ» διευθύνων σύμβουλος π.χ. ή κάτι άλλο δεν έχει σημασία. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι εκεί το πρόβλημα της υγείας. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): ‘Οσον αφορά τώρα τη ΔΕΠΑΝΟΜ. Απαντώ τώρα σε μερικά ερωτήματα τα οποία έχουν τεθεί.
      Η ΔΕΠΑΝΟΜ ιδρύθηκε όπως ιδρύθηκε. Πράγματι έχει αναλάβει το μεγαλύτερο βάρος σχεδιασμού και εκτέλεσης και έργων που έχουν σχέση με το Υπουργείο Υγείας. Νομίζω ότι το έργο το οποίο έχει επιτελέσει μέχρι τώρα, είναι πάρα πολύ σημαντικό. Εν πάση περιπτώσει, επειδή τελευταίως έχουν τεθεί πολλά ερωτήματα σχετικά με την αποτελεσματικότητα αφ’ ενός, αφ’ ετέρου δε με τη διαχειριστική καθαρότητα της δραστηριότητας της ΔΕΠΑΝΟΜ, με δικιά μου εντολή έχει σταλεί στο Υπουργείο Δημοσίων Έργων και Περιβάλλοντος επιστολή και ζητάμε από το Υπουργείο οι επιθεωρητές να διεξαγάγουν ένα συστηματικό έλεγχο πάνω σ’ αυτά τα θέματα.
      Εκείνο που μπορώ να σας πω είναι ότι δεν συμβαίνει αυτό το οποίο είπατε. Υπάρχει το νομικό καθεστώς που περιβάλει τη λειτουργία της ΔΕΠΑΝΟΜ. Είναι τέτοιο που της επιτρέπει να κάνει αυτές τις αναθέσεις. Αλλά εν πάση περιπτώσει ας περιμένουμε και την έκθεση.
      Θα ήθελα δε να πω ότι το Δ.Σ. της ΔΕΠΑΝΟΜ τελευταία, δηλαδή αυτές τις μέρες έχει αλλάξει. Έχει αλλάξει, όχι διότι αποπέμφθηκε κάποιος, αλλά διότι ο Πρόεδρος της ΔΕΠΑΝΟΜ ο κ. Σαράφογλου έχει εκλεγεί δήμαρχος και κατόπιν αυτού παραιτήθηκε με αποτέλεσμα να αλλάξει το συμβούλιο.
      ΝΙΚΗΤΑΣ ΚΑΚΛΑΜΑΝΗΣ: Τοποθετήθηκε πρόεδρος; 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): ‘Εχει τοποθετηθεί πρόεδρος, αλλά ακόμη δεν έχει δημοσιευθεί η σχετική απόφαση. 
      Τέθηκε το θέμα, σε σχέση πάλι με τις δαπάνες, των αλληλόχρεων λογαριασμών. Ακόμα δεν έχει εφαρμοστεί. Εκκρεμεί ακόμη στο Υπουργείο Εθνικής Οικονομίας, διότι υπάρχουν σκέψεις για ορισμένες τροποποιήσεις στο σχέδιο το οποίο εμείς υποβάλαμε. Το ενδεχόμενο να ευρεθεί αύριο το νοσοκομείο στην ιδιοκτησία μιας Τράπεζας δεν το βρίσκω πολύ πιθανό. Αλλά επειδή πολλοί επικαλούνται –και ειπώθηκε εδώ- τα συστήματα που λειτουργούν έξω και τα αντιπαραθέτουν με το ελληνικό σύστημα, το ότι στη Σουηδία το κράτος του Well Fair Society, που το κράτος φροντίζει από το λίκνο μέχρι το φέρετρο, εκεί ο αλληλόχρεος λογαριασμός συνέβαλε στο να δημιουργηθεί η κατάσταση εκείνη που πράγματι κρατικά νοσοκομεία να βρεθούν στην ιδιοκτησία Τραπεζών.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Αυτό το ενδεχόμενο εδώ δεν έχει συμβεί. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Θα συμβεί όμως αυτό, κύριε Υπουργέ. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Είναι ως να ευχολογούμε, έτσι όπως το λέτε, να συμβεί και ελπίζω να μην ευχολογείτε, αλλά να φοβάστε μήπως συμβεί. Εγώ πιστεύω ότι δεν θα συμβεί. Το ότι συνέβη, όμως, και στη Σουηδία το προβαλλόμενο πρότυπο κοινωνικής οργάνωσης είναι χαρακτηριστικό. Όπως χαρακτηριστικό είναι και αυτό που επίσης ειπώθηκε. Ότι ο κ . Μπλερ είπε ότι: «Σε αυτήν τη θητεία μου εγώ θα αναλάβω ένα πράγμα. Ένα θα είναι το αντικείμενό μου στην εσωτερική μου πολιτική και αυτό είναι η υγεία.» Φυσικά δεν το είπε για κανέναν άλλο λόγο -αν τα πράγματα ήταν πάρα πολύ ωραία, αν τα πράγματα πήγαιναν ρολόι- αλλά διότι υπάρχουν μείζονα προβλήματα. 
      Και θα ήθελα να ρωτήσω το εξής: Εάν κάποια μέρα, που είναι ενδεχόμενο,  υπέγραφε το NATIONAL HEALTH SYSTEM της Αγγλίας, το πρότυπο, το βασισμένο στο σχέδιο Μπέβεριτζ, της κάθετης οργάνωσης του υγειονομικού συστήματος, μία προγραμματική συμφωνία να στέλνει αρρώστους στο Πανεπιστημιακό της Αλεξανδρούπολης, τότε τι θα γινόταν; Δηλαδή, τι θα λέγατε; 
      Ένα τέτοιο ενδεχόμενο υπάρχει διότι απλούστατα ψάχνουν να βρουν τρόπους για να στείλουν τους ασθενείς που περιμένουν στη λίστα για δύο χρόνια και πάνω. 
      Όταν, λοιπόν, κρίνουμε τα θέματα της υγείας, πιστεύω ότι πρέπει να τα κρίνουμε και σε σχέση με το χρόνο, αλλά και συγκριτικά με το τι γίνεται αλλού. Δεν θα πρέπει να εξιδανικεύουμε τις καταστάσεις που υπάρχουν αλλού και να καταστροφολογούμε εδώ, αναγνωρίζοντας από την άλλη μεριά ότι υπάρχουν τεράστια προβλήματα. 
      Νομίζω ότι πλησιάζει ο χρόνος και θα ήθελα…
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Εμείς δίνουμε χρόνο. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Εμείς σας δίνουμε χρόνο, κύριε Υπουργέ.
      ΠΡΟΕΔΡΕΥΩΝ (Κωνσταντίνος Βρεττός): Αφήστε τα αυτά σας παρακαλώ. Δεν είστε εσείς το Προεδρείο. Τι δίνετε χρόνο; Έχετε χρόνο για να δώσετε; Σας παρακαλώ. 
      Συνεχίστε και ολοκληρώστε στο χρόνο, κύριε Υπουργέ. 
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας):  Και αυτό το λίγο χρόνο που έχω θα μου το «φάτε».
     Σας έχω ακούσει, κύριε Γιαννόπουλε και εσάς και τον κ. Κακλαμάνη. Ξέρετε, σας γνωρίζω όλους. Ευχαριστώ και για τα καλά λόγια που είπατε στην αρχή. Τα αναστρέψατε στο τέλος. Δεν πειράζει. Είχατε πει ότι μου δίνετε ένα είδος χάριτος, μια περίοδο χάριτος ληξιπρόθεσμης. Πως τώρα έληξε αυτή η περίοδος και ότι από δω και πέρα θα αρχίσουν να κτυπάνε τα τύμπανα. Εγώ χαίρομαι ιδιαίτερα, κι΄ αυτό γιατί πιστεύω ότι έτσι μπορεί να αρχίσει μια περίοδος εποικοδομητικής κριτικής που για το χώρο αυτό είναι αναγκαία. Και είναι αναγκαία σε τέτοιο βαθμό ούτως ώστε να επιζητείται, αν είναι δυνατόν και μία συναίνεση σε μερικά βασικά θέματα, ώστε να μπορούν να γίνουν μερικά πράγματα ουσιαστικά. Αρκεί, όμως, αυτή η κριτική να μην κατολισθαίνει σε προσωπικούς χαρακτηρισμούς που τους ακούσαμε τώρα τελευταία και οι οποίοι κάθε άλλο παρά συνιστούν εποικοδομητική κριτική. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, μισό λεπτό.
     ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, επειδή σας διέκοψαν αρκετές φορές και επειδή και άλλοι συνάδελφοι πήραν κάτι παραπάνω, θα σας δώσω τρία-τέσσερα λεπτά ακόμη για να μην υπάρχουν και παράπονα. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Πάντως να ξέρετε ένα πράγμα σε ό,τι με αφορά προσωπικά. Εγώ δεν θα παγιδευτώ σε τέτοιες προσωπικές αντιπαραθέσεις που περιλαμβάνουν χαρακτηρισμούς. Θα τους αποφύγω. Θα τους αποφύγω όσο μπορώ, μέχρι του σημείου εκείνου που θίγουν τη βασική μου αξιοπρέπεια. Εκεί θα έχω κι εγώ τη δυνατότητα να αντιδράσω. Αυτό θα ήθελα να γίνει φανερό επίσης. 
      Λέμε τι θα γίνει από εδώ και πέρα και γιατί δεν υπάρχει η ικανοποίηση στον ελληνικό λαό για το δημόσιο σύστημα υγείας σε αντιπαράθεση με το ιδιωτικό σύστημα υγείας.
      Εγώ θα συμφωνήσω ότι το ιδιωτικό σύστημα υγείας αυξάνεται και το 45% με 55%, το 44% με 56%. Δεν υπάρχει καμία αμφιβολία. Μόνο θα πρέπει να λάβει κανένας υπόψη του ότι το κράτος είναι πολύ μέσα σε αυτό το 44%. Πληρώνει κατά κάποιο τρόπο το κράτος αυτήν την ιδιωτική επιχείρηση με πολλούς τρόπους και μεταξύ των άλλων και κυρίως σε αυτά τα ιδιωτικά κέντρα τα διαγνωστικά. 
      Και αναφέρθηκαν οι αριθμοί, σχετικά με τους αξονικούς τομογράφους, με τους μαγνητικούς τομογράφους, αναφέρθηκε και το PET το Positron Emission Scanning. Θα σας πω έτσι όπως λειτουργεί το δημόσιο σύστημα που πρέπει να εξισορροπήσει ανάμεσα στην ανάγκη να έχει ορισμένα πράγματα αφ΄ενός, αφ΄ετέρου όμως να εξασφαλίσει με ορισμένες χρονοβόρες διαδικασίες αυτό που λέγεται διαύγεια, είναι πάρα πολύ φανερό ότι θα υστερεί. Και θα υστερεί. Δεν πρόκειται να αλλάξει ριζικά τίποτα ως προς αυτά τα συγκριτικά πλεονεκτήματα του ιδιωτικού τομέα. Δηλαδή αποφασίζει σήμερα ο επιχειρηματίας ο ιδιώτης να πάρει αύριο το PET, όπως αποφάσισε, να φτιάξει και μονάδα παραγωγής ραδιοϊσοτόπων, όπως κάνει στο Λαύριο ή κάπου αλλού. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Στην Ανάβυσσο.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Ναι, στην Ανάβυσσο. Και κάπου αλλού αύριο. Και έχει αυτήν τη δυνατότητα να το κάνει από τη μια μέρα στην άλλη. Το κράτος προκειμένου να αποκτήσει κάτι τέτοιο δεν αρκεί να πάρει μυρωδιά ό,τι το χρειάζεται, και αυτό είναι κάτι, πρέπει να ανιχνεύει τις ανάγκες αλλά θα πρέπει να έχει προγραμματίσει για κάτι τέτοιο μερικά χρόνια πριν, να εξασφαλίσει τις αντίστοιχες πιστώσεις, από εκεί και πέρα α εγκριθούν οι πιστώσεις και μετά να ακολουθήσει μια τέτοια διαδικασία, ούτως ώστε όταν θα πάρει αυτό το ΡΕΤ, το Positron Emission Scanning και θα το πάρει σε μια τιμή 100, ενώ ο ιδιώτης το έχει πάρει σε μια τιμή η οποία είναι ποσοστό αυτού του 100, αυτό ήδη θα είναι παλιό, κατά κάποιο τρόπο θα έχει βγει ένα Super PET. Υπάρχει μια πραγματικότητα. Αυτήν την πραγματικότητα θα πρέπει να την παίρνουμε υπόψη και θα πρέπει η οποιαδήποτε κριτική να γίνεται στα πλαίσια μιας υφιστάμενης πραγματικότητας. Όποιος είναι υπεύθυνος στον τομέα της δημόσιας υγείας, αυτή την πραγματικότητα πρέπει να τη λάβει υπόψη του και πρέπει να φροντίσει να την τροποποιήσει. Για να την τροποποιήσει, όμως, θα πρέπει να έχει και τη συνδρομή όλων. Δεν γίνονται τροποποιήσεις αυτού του τύπου που επιτρέπουν αυτή την υστέρηση έναντι του ιδιωτικού τομέα, να την καλύψει χωρίς να υπάρχει μια ευρύτερη συναίνεση, γενικά.
      Πιστεύω ότι περισσότερο από οποιονδήποτε άλλο τομέα, στον τομέα της υγείας χρειάζεται ιδιαίτερη προσοχή, ιδιαίτερη ευαισθησία. Να μην επιρρίπτουμε αναισθησίες στα άτομα αλλά να αναβαθμίσουμε την ευαισθησία που πρέπει να έχει ολόκληρο το κοινωνικό σύστημα απέναντι στα θέματα αυτά. Αν είναι μάλιστα δυνατόν οι πολιτικοί εκφραστές της κοινωνίας, να συμπίπτουν σε ορισμένες αποφάσεις, οι οποίες ενδεχομένως έχουν και πολιτικό κόστος.
      Στα άλλα ειδικότερα θέματα θα επανέλθω αργότερα. Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Πρόεδρος κ. Κωνσταντίνος Μητσοτάκης.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι: Σήμερα η επερώτηση της Νέας Δημοκρατίας παρουσίασε ανάγλυφο το πρόβλημα της δημόσιας υγείας, την τραγική αποτυχία του κράτους μας στον τομέα αυτό και ήταν πράγματι μια πολύ επιτυχημένη παρουσίαση, η οποία με βρίσκει απολύτως σύμφωνο. 
      Η πρώτη, όμως, παρατήρηση που θέλω εγώ να κάνω είναι ότι στρέφεται εναντίον του παριστάμενου Υπουργού Υγείας και Πρόνοιας, ενώ είναι απολύτως βέβαιο ότι το όλο πολιτικό μας σύστημα, αλλά ιδιαίτερα το μεγάλο πρόβλημα της υγείας είναι πρόβλημα του οποίου η αντιμετώπιση εξαρτάται από το σύνολο της Κυβέρνησης και ιδιαίτερα από τον Πρωθυπουργό. 
      Εγώ έχω προσωπική εκτίμηση και προσωπική συμπάθεια προς τον παριστάμενο κύριο Υπουργό, ο οποίος βέβαια φέρει αμαρτίες στους ώμους του άλλων και απολογείται για πράγματα για τα οποία ο ίδιος καμία απολύτως ευθύνη δεν έχει. Αυτό το τονίζω διότι και με τον προηγούμενο Υπουργό είχε περίπου συμβεί το ίδιο πράγμα. Στον κ. Αλέξανδρο Παπαδόπουλο, προς τον οποίον επίσης είχα και έχω εκτίμηση και ο οποίος είχε πολλές σωστές ιδέες, είχα επισημάνει: «Βάζεις τον πήχυ πολύ ψηλά, ζητείς να πετύχεις αλλαγές για τις οποίες δεν αντέχουν οι δικοί σου ώμοι. Και πρόσεξε γιατί θα πέσεις πάνω στην προσπάθεια αυτή, κάτι το οποίο συνέβη.
      Δυστυχώς, κυρίες και κύριοι συνάδελφοι, το πρόβλημα της υγείας στον τόπο μας είναι το μεγάλο πρόβλημα της παρούσης ώρας -σωστά το είπε ο κύριος Υπουργός- όπως σε όλες τις χώρες της Ευρώπης. Απέτυχε το σύστημα στην Αγγλία και ο σημερινός Πρωθυπουργός έχει θέσει ως πρώτο στόχο να το αντιμετωπίσει. Στην Ελλάδα έχει τραγικά αποτύχει και η παρούσα Κυβέρνηση βρίσκεται σε παντελή αδυναμία να το αντιμετωπίσει διότι έχει ξεκινήσει στραβά και διότι δεν εννοεί από κει και πέρα να κάνει τις αναγκαίες τομές. 
      Εάν με ρωτήσετε που πάσχει το σύστημα της υγείας, θα σας πω ότι πάσχει στο δογματισμό μιας Κυβέρνησης, η οποία ακολουθεί ακόμα ορισμένα ξεπερασμένα πρότυπα –ο νόμος του μακαρίτη του Γεννηματά, ο οποίος εξακολουθεί να ισχύει- σε ό,τι αφορά στην πλήρη και αποκλειστική απασχόληση και σε ό,τι αφορά στη μονιμότητα του προσωπικού. Πάσχει στην έλλειψη χρημάτων διότι η οικονομία μας καταρρέει σήμερα και η Κυβέρνηση δεν το παραδέχεται και πληρώνουν οι επιμέρους τομείς διότι δεν έχουν να διαθέσουν ελάχιστα χρηματικά ποσά, μετρητά. Σε δάνεια είμαστε γαλαντόμοι, δεχόμαστε να επιβαρύνουμε τις μελλοντικές γενιές και την κυβέρνηση της Νέας Δημοκρατίας, αλλά μετρητά δεν έχουμε. Και πάσχει και από τον αφόρητο τον αβάσταχτο λαϊκισμό της, ο οποίος την εμποδίζει να κάνει οτιδήποτε, το οποίο θα δυσαρεστήσει μία περιφέρεια ή μία μικρή ομάδα ανθρώπων.
      Αυτά είναι, κύριε Υπουργέ, τα προβλήματά σας στα οποία εσείς προσωπικά δεν μπορείτε να κάνετε απολύτως τίποτα. 
      Μιλούμε για τον υγειονομικό χάρτη της χώρας. Εγώ σε όλη μου τη ζωή υπήρξα αιρετικός με την έννοια ότι είχα το θάρρος να λέω πράγματα που δεν λένε άλλοι. Στην Ελλάδα, κύριε Υπουργέ, έχουμε πολλά νοσοκομεία, περισσότερα από αυτά που χρειαζόμαστε. Η Κυβέρνηση του κ. Σημίτη έχει το θάρρος να κλείσει νοσοκομεία και να δυσαρεστήσει μια όποια ελληνική περιφέρεια; Είναι αστείο και να το λέμε. Γι’ αυτό δεν γίνεται ο υγειονομικός χάρτης. Ειδάλλως ο υγειονομικός χάρτης ούτε νόμο χρειάζεται –καλά το επισημάνατε- ούτε καμιά ιδιαίτερη προσπάθεια.
      Τη μονιμότητα έχετε το κουράγιο να την αμφισβητήσετε; Την πλήρη και αποκλειστική απασχόληση έχετε το κουράγιο, έχετε τη δυνατότητα εσείς να την καταργήσετε; Πώς είναι δυνατόν να λειτουργήσει σωστά ένα σύστημα όταν δεν υπάρχει αξιοκρατία; 
      Τι έγινε τα τελευταία χρόνια; Έχουμε μια υπέρμετρη αύξηση των ανθρώπων που υπηρετούν στα νοσοκομεία. Αλλά ποιους πήραμε; Πήραμε τους καταλληλότερους; Πήραμε τους φύλακες, τους κηπουρούς, το υπηρετικό προσωπικό, κάναμε κομματικά ρουσφέτια. Στο Νοσοκομείο των Χανίων έχουμε περίπου τριπλάσιο προσωπικό απ’ ότι υπήρχε. Έχουμε ένα καινούριο, πράγματι πολύ καλό νοσοκομείο, στο οποίο και η Νέα Δημοκρατία, αλλά και το ΠΑΣΟΚ και ο Βουλευτής Χανίων, κ. Μαν. Σκουλάκης, ο συνάδελφός μας συνέβαλαν, όμως, το νοσοκομείο είναι απίστευτα χειρότερο και δεν έχει καμία σχέση με το παρελθόν. Γιατί; Γιατί λείπει η διοίκηση, λείπει η πειθαρχία, λείπει η τάξη.
      Μιλούμε για τα έξοδα των νοσοκομείων. Μα, κύριε Υπουργέ, υπάρχει ένας πλήρης τραγέλαφος. Χάρηκα πάρα πολύ, γιατί ο συνάδελφος κ. Κωνσταντόπουλος ο οποίος έκανε μια πάρα πολύ καλή παρουσίαση, είπε κάτι, το οποίο συνήθως δεν λέγεται. Μίλησε για τις ιατρικές αμοιβές που πληρώνει το κράτος και τα νοσήλια τα οποία πληρώνει στις ιδιωτικές κλινικές, ου μην αλλά και στα κρατικά νοσοκομεία. 
      Είναι πλήρης παραφροσύνη, κύριε Υπουργέ. Από το 1992 που έκανα ως Πρωθυπουργός μια γενναία αναπροσαρμογή, δεν έκανε το ΠΑΣΟΚ απολύτως τίποτα. Και αν ζητήσετε εσείς να κάνετε, δεν θα σας το κάνει ο Υπουργός των Οικονομικών και ο Πρωθυπουργός σας, διότι είναι λαϊκιστής και διότι θέλει να παρουσιάζεται ως σοσιαλιστής, δήθεν ότι πληρώνει 10.000 δρχ. στις ιδιωτικές κλινικές, την ημέρα όταν του στοιχίζει το ράντζο στα κρατικά νοσοκομεία 300.000 δρχ. την ημέρα.
      Από το 1964 ασχολούμαι με το θέμα της υγείας με μια τότε πρωτοποριακή ομάδα νέων γιατρών, οι οποίοι ήθελαν να αναμορφώσουν το σύστημα. Όλοι αυτοί ανήκουν βεβαίως στο παρελθόν προ πολλού, έπαψαν και να υπάρχουν, αλλά λέγαμε για την ανάγκη να παταχθεί η σπατάλη που γίνεται με τη διάρκεια παραμονής των ασθενών στα νοσοκομεία. Γίνεται καμία προσπάθεια, κύριε Υπουργέ; Δεν γίνεται! Στην ουσία πηγαίνει κάποιος και κρατά ένα κρεβάτι στο νοσοκομείο ένα μήνα, το οποίο στοιχίζει στο κράτος πολλά εκατομμύρια παλαιών δραχμών, διότι δεν λειτουργεί το σύστημα.
      Κυρίες και κύριοι συνάδελφοι, υπό αυτές τις συνθήκες και δοθέντος ότι δεν υπάρχουν οικονομικά μέσα, ζούμε το απαράδεκτο φαινόμενο τα νοσοκομεία μας να έχουν χρέη. Τα φάρμακα δεν πληρώνονται. Με ειδοποίησε ο φαρμακοποιός –εγώ δεν χρησιμοποιώ πολύ τη δημόσια βοήθεια- ότι από εδώ και πέρα δεν δίνουν φάρμακα, διότι χρωστούν στους φαρμακοποιούς έξι μήνες τα φάρμακα. Δεν έχουν να πληρώσουν. Ένα τρισεκατομμύριο περίπου θα είναι σίγουρα με το τέλος του χρόνου αυτού οι αθροιζόμενες οφειλές των νοσοκομείων. 
      Αυτό το ένα τρισεκατομμύριο δραχμές -το λέω για εσάς, κύριε Υπουργέ, που δεν ασχολείστε με τα οικονομικά- είναι κρυφό έλλειμμα και κρυφό δημόσιο χρέος, διότι φυσικά θα πληρωθεί. Αλλά είναι ανάγκη να φτάνουμε σ΄ αυτό το κατάντημα; Είναι ανάγκη να γίνεται κατ’ αυτόν τον τρόπο η διαχείριση; 
      Έτσι, όμως, γίνεται η διαχείριση και δεν φταίτε εσείς, γιατί ο κ. Χριστοδουλάκης θέλει να πει ότι τα οικονομικά μας πάνε καλά. Εν τω μεταξύ από όλες τις μεριές έχουμε διαρροές και ελλείμματα και πληρώνετε και εσείς το δικό σας μερτικό.
      Ιδιωτικός τομέας: Είναι τραγική ειρωνεία και απίστευτος ξεπεσμός ενός σοσιαλιστικού κράτους, το οποίο υποτίθεται ότι θα κρατικοποιούσε με το Εθνικό Σύστημα Υγείας την υγεία, ότι φτάσαμε σε αυτά τα ποσοστά: 55% με 45%. Ο ιδιωτικός τομέας της υγείας σε ό,τι αφορά στα μεγάλα νοσηλευτικά ιδρύματα ή στις μεγάλες εταιρείες κερδίζει σταθερά έδαφος και έχει σίγουρο σύμμαχο το Εθνικό Σύστημα Υγείας. Αγωνίζεται με όλες τους τις δυνάμεις, με νύχια και με δόντια, να μη χαλάσει, δηλαδή να μη βελτιωθεί το σύστημα.
      Πολεμά με μανία κάθε προσπάθεια που γίνεται να δημιουργηθούν νοσοκομεία, τα οποία είναι κοινωφελούς χαρακτήρος αλλά δεν είναι κρατικά, τα οποία μπορούν αποτελεσματικά να τον ανταγωνιστούν. 
      Υπάρχει ένας νέος τομέας διαπλεκομένων συμφερόντων, κύριε Υπουργέ, -και το ξέρετε εσείς πολύ καλά- στον τομέα της υγείας, ο οποίος πολεμά κάθε προσπάθεια. Εγώ, επειδή τα έζησα και ήμουν και ο δημιουργός, παρακολούθησα τον πόλεμο που έγινε εναντίον του «ΩΝΑΣΕΙΟΥ». Τον γνωρίζετε, κύριε Υπουργέ, τον πόλεμο, ο οποίος είχε σαν τελικό αποτέλεσμα να μη γίνει η δεύτερη πτέρυγα που θα ανακούφιζε το κράτος και φυσικά τον ελληνικό λαό. 
      Παρακολούθησα τον άθλιο πόλεμο που έγινε εναντίον των αδελφών Παπαγεωργίου, που έφεραν οι άνθρωποι τα λεφτά τους από τη Γερμανία για να φτιάξουν ένα νοσοκομείο στη βόρειο Ελλάδα. Παρακολουθώ και σήμερα τον πόλεμο που γίνεται εναντίον του νοσοκομείου «ΕΡΡΙΚΟΣ ΝΤΥΝΑΝ», το οποίο με χαρά βλέπω ότι είναι ένα πάρα πολύ καλό νοσοκομείο, το οποίο λειτουργεί σωστά και το οποίο θα υποστεί και αυτό την ίδια τύχη του «ΩΝΑΣΕΙΟΥ»και του Παπαγεωργίου μέχρι του σημείου ενδεχομένως να παρασύρουν και την ελληνική δικαιοσύνη εις το να συμπράξει –αθέλητα φυσικά- εις αυτήν την προσπάθεια.
      Ε, πού θα πάει αυτή η δουλειά, κύριε Υπουργέ; Πού θα πάει αυτή η δουλειά; Δεν θα πρέπει η Κυβέρνησις κάποτε να αποφασίσει ότι θα ξεκαθαρίσει τις σχέσεις της και θα βοηθήσει αυτά τα νοσοκομεία, αυτού του τύπου τα νοσοκομεία, τα οποία αποτελούν αυτήν την ώρα πρότυπο και τα οποία, χωρίς να επιβαρύνουν σε τίποτα το ελληνικό δημόσιο, δεν ζητούν παρά μόνο ένα πράγμα, να έχουν μια λογική αμοιβή για τις υπηρεσίες τις οποίες προσφέρουν.
      Αυτό το καθεστώς που υπάρχει, κύριε Υπουργέ, με την κοινωνική ασφάλιση και με τα κρατικά νοσοκομεία είναι κωμικό. Το κράτος δεν αναπροσαρμόζει –λέει- τα νοσήλια και τις ιατρικές αμοιβές διότι δεν θέλει να επιβαρύνει τα ταμεία. Εν τω μεταξύ το κράτος πληρώνει τα ελλείμματα των ταμείων κατά άλλον τρόπο. Ας δώσει το κράτος τα λεφτά στα ταμεία και να εξυγιανθεί το κύκλωμα. Δεν κάνει καμία προσπάθεια το ΠΑ.ΣΟ.Κ. ούτε πρόκειται ποτέ να κάνει  για να εξυγιανθεί τίποτα απολύτως σε αυτήν τη χώρα. Θα σαπίζουμε και θα βουλιάζουμε κατ’ αυτόν τον τρόπον, διότι δεν πρόκειται τίποτα το υγιές, το εξυγιαντικό να γίνει. Αυτή είναι η πεποίθησίς μου από ό,τι βλέπω ίσαμε σήμερα και εις τον τομέα της υγείας.
      Εγώ νομίζω, κυρίες και κύριοι συνάδελφοι, ότι το πρόβλημα της υγείας πρέπει αναντιρρήτως –σε αυτό συμφωνώ με τον κύριο Υπουργό- να το δούμε χωρίς φόβο και χωρίς πάθος αλλά να έχουμε το θάρρος να δούμε την αλήθεια, κατά πρόσωπο. 
      Το πρόβλημα των ιατρών βλέπετε από πού ξεκινά. Ποιο είναι το προπατορικό αμάρτημα; Το προπατορικό αμάρτημα είναι ότι ο κ. Σημίτης επιμένει ακόμα και με την Αναθεώρηση του Συντάγματος να μην έχουμε μη κρατικά ανώτατα εκπαιδευτικά ιδρύματα στην Ελλάδα. Πηγαίνουν οι γιατροί και σπουδάζουν. Και όταν μεν σπουδάζουν στα καλά πανεπιστήμια της Δύσης ή στην Αμερική, εντάξει. Όταν, όμως, σπουδάζουν στα πανεπιστήμια των τέως ανατολικών χωρών και μας έρχονται στρατιές, έχετε πρόβλημα. Και έτσι έχουμε το περίεργο φαινόμενο να έχουμε πάρα πολλούς ιατρούς, να έχουμε πάρα πολλές νοσηλευτικές κλίνες και να έχουμε την αθλιέστερη περίθαλψη, να μην έχουμε τη δυνατότητα να στείλουμε ένα γιατρό σε ακριτικές περιοχές και να μαζεύονται όλοι οι γιατροί στην Αθήνα.
      Είναι προβλήματα, τα οποία βασικά οφείλονται στην αιτία, την οποία πρωτύτερα ανέφερα, κύριε Υπουργέ, και γι’ αυτό εσείς αντλείτε εις πίθον Δαναϊδων, κάνετε μία προσπάθεια ευγενική –δεν αμφιβάλλω- και φιλότιμη αλλά δεν νομίζω ότι τίποτα πρόκειται να αλλάξει, κύριες και κύριοι συνάδελφοι, μέχρις ότου έχουμε μία πολιτική αλλαγή. Είναι βέβαιον ότι και εις την πλευρά της υγείας το ΠΑ.ΣΟ.Κ. απέτυχε τραγικά και δεν πρόκειται βέβαια στα ξεψυχίσματά της η Κυβέρνηση του ΠΑ.ΣΟ.Κ. να γίνει καλύτερη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, πενήντα ένα μαθητές και μαθήτριες και τρεις συνοδοί καθηγητές από το Γυμνάσιο Μεσσήνης. Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Έχει ζητήσει το λόγο ο Υφυπουργός Υγείας και Πρόνοιας κ. Νασιώκας. Θα ακολουθήσει ο κ. Κακλαμάνης ως Κοινοβουλευτικός Εκπρόσωπος. Ευκαιρία να απαντήσει και στον κ. Νασιώκα συνολικά. 
      ΝΙΚΗΤΑΣ ΚΑΚΛΑΜΑΝΗΣ: Δεν νομίζω ότι είθισται αυτό πάντως.
      ΠΡΟΕΔΡΕΥΩΝ (Κωνσταντίνος Βρεττός): Στη συνέχεια θα δώσουμε το λόγο στον Κοινοβουλευτικό Εκπρόσωπο του ΠΑΣΟΚ. 
      Ορίστε, κύριε Νασιώκα, έχετε το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, πρέπει να μιλήσει ο Κοινοβουλευτικός Εκπρόσωπος. Εγώ δεν είμαι κοινοβουλευτικός εκπρόσωπος.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Διαδεχόμενος στο Βήμα τον πρώην Πρωθυπουργό κ. Μητσοτάκη, ο οποίος είπε πολλά και σημαντικά πράγματα έκλεισε βέβαια την ομιλία του λέγοντας ότι η πολιτική αλλαγή που ο ίδιος προέβλεψε θα αλλάξει την κατάσταση, ευτυχώς λέω εγώ που δεν θα γίνει αυτή η πολιτική αλλαγή, κύριε Πρόεδρε, γιατί στην υγεία τα πράγματα θα γίνονταν τραγικά με το πρόγραμμα και τις θέσεις της Νέας Δημοκρατίας. 
      Συζητούμε σήμερα μια επερώτηση, η διατύπωση της οποίας είναι ασαφής, νεφελώδης και ομιχλώδης. Και η θέση της Νέας Δημοκρατίας στην υγεία είναι ασαφής. Καλυπτόμενοι οι Βουλευτές της Νέας Δημοκρατίας σ’ αυτήν την ασάφεια και την αοριστία έχουν αποδυθεί σ΄ έναν πόλεμο εντυπώσεων με υπερβολικές εκφράσεις και κυρίως με καταγγελτικό λόγο.
      Εμείς ως υπεύθυνη Κυβέρνηση ουδέποτε ισχυριστήκαμε ότι ο χώρος της υγείας είναι αγγελικά πλασμένος και ούτε είπαμε ότι δεν υπάρχουν  προβλήματα. Υπάρχουν δυσλειτουργίες και υπάρχουν αρρυθμίες. Υπάρχουν ανάγκες, υπάρχουν τεράστια συμφέροντα, το είπε και ο κύριος Πρόεδρος που συγκρούονται καθώς και πολύ μεγάλα οικονομικά μεγέθη. 
      Οι απαιτήσεις του ελληνικού λαού αυξάνονται και δικαίως και όσο η χώρα μας βαδίζει το δρόμο της ανάπτυξης, τόσο είμαστε υποχρεωμένοι αυτές τις προσδοκίες να τις καλύψουμε στο χώρο της υγείας και όπως ξέρετε δεν είναι καθόλου εύκολο. Η Ελλάδα γίνεται μέλος των ισχυρών κρατών του κόσμου.
      Γι’ αυτούς τους λόγους σήμερα μια τόσο μεγάλη προσπάθεια με το νέο αποκεντρωμένο σύστημα γίνεται και στην υγεία, με επαγγελματική διοίκηση, με νέα νοσοκομεία, με νέες κλίνες, με εκατοντάδες προσλήψεις, με αξιολόγηση γιατρών –θα πω δύο πράγματα πάνω σ’ αυτό- γίνονται σημαντικά βήματα βελτίωσης.
       Υπάρχουν καθυστερήσεις, δεν είναι όλα τέλεια. Ούτε μπορεί ένα σύστημα με αγκυλώσεις και κατεστημένες νοοτροπίες να αλλάξει από τη μια μέρα στην άλλη. Αλλά τώρα η μεγάλη προεργασία έχει γίνει και τα πρώτα δείγματα υπάρχουν. Τώρα αρχίζουν να φαίνονται τα αποτελέσματα της μεταρρύθμισης. Γι’ αυτό ίσως οι συνάδελφοι της Νέας Δημοκρατίας φροντίζουν να κτυπήσουν τόσο δυνατά τώρα το θέμα της υγείας, να κτυπήσουν κάθε καινούριο μέτρο, κάθε προσπάθεια, κάθε βήμα. Θέλουν να ακυρώσουν τη μεταρρύθμιση τώρα που αρχίζει να αποδίδει. Ακούμε αντιφατικές θέσεις. Δεν θέλουν τα στελέχη της μείζονος Αντιπολίτευσης ένα πραγματικά δημόσιο σύστημα υγείας; Δεν θέλουν το ΕΣΥ να γίνει ανταγωνιστικό στους ιδιώτες; Δεν θέλουν εξορθολογισμό του συστήματος; Ακούμε αντιφατικές θέσεις. Θα προσπαθήσω να δώσω παραδείγματα στο λίγο χρόνο που έχω. 
      Είπε ο κύριος Πρόεδρος για τη μονιμότητα των γιατρών και ότι πρέπει να αρθεί στο Εθνικό Σύστημα Υγείας. Εάν κατάλαβα καλά, κύριε Πρόεδρε, αυτή ήταν η θέση σας. Σας λέω ότι με τον 2889 οι γιατροί δεν είναι μόνιμοι. Θα κριθούν τρεις φορές. Αξιολογούνται με πενταετή σύμβαση και την τρίτη φορά εφόσον κριθούν τότε θα είναι μόνιμοι. 
      ΝΙΚΗΤΑΣ ΚΑΚΛΑΜΑΝΗΣ: Κάνετε λάθος. Δεν μπαίνουν στο σύστημα, απλά τους μεταθέτετε. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): ‘Οχι, εάν μονιμοποιηθούν με το σύστημα που έχουμε τώρα πρέπει να κριθούν για να πάρουν τη θέση, κύριε Κακλαμάνη. Είναι άλλο θέμα οι μόνιμοι. Μιλάμε για αυτούς που μπαίνουν εκεί. 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, μη διακόπτετε.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας):  Για πρώτη φορά αρχίζει  η αξιολόγηση και αρχίζει από τώρα. Έχουν γίνει τα συμβούλια και αρχίζει η αξιολόγηση των γιατρών. Αυτό είναι πολύ σημαντικό. Γιατί είναι, όμως, αντιφατικές οι θέσεις της Νέας Δημοκρατίας; 
      Και την άρση της μονιμότητας και την αξιολόγηση η Νέα Δημοκρατία την καταψήφισε, κύριε Πρόεδρε, όπως καταψήφισε και κατήγγειλε τα απογευματινά ιατρεία. Λέει μάλιστα στην ερώτηση ότι συνιστούν ιδιωτικοποίηση της δημόσιας υγείας. Πάνω σ’ αυτό θα σας φέρω ένα παράδειγμα. Και συμπίπτει μ’ αυτό που είπε ο κύριος Πρόεδρος για το Νοσοκομείο «ΠΑΠΑΓΕΩΡΓΙΟΥ». Βέβαια ο κύριος Πρόεδρος το είπε με την έννοια της δωρεάς και της έναρξης λειτουργίας. Εγώ λέω για τη συνέχιση της λειτουργίας του και βεβαίως έχουμε και πολύ δουλειά για να το ολοκληρώσουμε. 
      Στο Νοσοκομείο «ΠΑΠΑΓΕΩΡΓΙΟΥ», λοιπόν, στα απογευματινά ιατρεία έγιναν χίλιες αξονικές και μαγνητικές τομογραφίες στο πλαίσιο της απογευματινής λειτουργίας. ‘Ολες αυτές θα πήγαιναν στον ιδιωτικό τομέα. Τώρα, ξέρετε ότι αυτά τα πληρώνουν τα ταμεία, ξαναγυρίζουν μέσα, επενδύονται και λειτουργούν. 
      Είπαν ακόμα  κάποιοι Βουλευτές ότι βουλιάζουν στα χρέη και έτσι το σύστημα απέτυχε, ότι τα ΠΕΣΥ δεν κάνουν τίποτα, ότι οι διοικητές δεν έκαναν τίποτα. Θα τους αξιολογήσουμε όλους. Στους δεκαοκτώ μήνες θα αξιολογήσουμε τους διοικητές και θα τους κρίνουμε πολύ αυστηρά. Αξιολογούμε τώρα και τους ΠΕΣΥάρχες. 
      Θα σας φέρω ένα παράδειγμα. Θα σας φέρω τον απολογισμό ενός μικρού νοσοκομείου, ενός διοικητού σ΄ ένα χρόνο και θα τον καταθέσω στα Πρακτικά.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Έχει θετικό πλεόνασμα –και έχω πολλά τέτοια στοιχεία- περισσότερο από 1, 8, 18.000 ευρώ. Βεβαίως υπάρχουν τα χρέη των ταμείων, αλλά για πρώτη φορά αυτά που έχει να λαμβάνει το νοσοκομείο από τα ταμεία και αυτά που χρωστάει είναι ουσιαστικά ισοσκελισμένα. Ουσιαστικά έχουμε πρωτογενές πλεόνασμα. Υπάρχει πρόβλημα δυσλειτουργίας αλλά έτσι πρέπει να το αντιμετωπίσουμε και να το δούμε.
      Πρέπει να κάνουμε συγκρίσεις μερικές φορές. Και βεβαίως για το ύφος και τους χαρακτηρισμούς που αναφέρθηκαν, μίλησε ο κύριος Υπουργός και δεν έχω να πω τίποτα παραπάνω. 
      Γίνονται μονάδες εντατικής θεραπείας; Επαρκούν οι μονάδες; Βρίσκουμε μονάδες; Βεβαίως έχουμε πρόβλημα μονάδων και κάνουμε μία πολύ μεγάλη προσπάθεια. Έγιναν μέσα στο 2002 εξήντα εννιά νέα κρεβάτια ΜΕΘ και ΜΑΦ; Άκουσα από τις ομιλίες ότι δεν έγινε τίποτα. Έγιναν τα εξής νέα κρεβάτια: είκοσι τέσσερα στον «ΕΥΑΓΓΕΛΙΣΜΟ», ένα στον «ΑΓΙΟ ΣΑΒΒΑ», ένα στο ΚΑΤ, πέντε στο «ΣΙΣΜΑΝΟΓΛΕΙΟ», ένα στο «ΑΣΚΛΗΠΙΕΙΟ», ένα στο «ΘΡΙΑΣΙΟ», δύο στο «ΠΑΠΑΓΕΩΡΓΙΟΥ», πέντε στο «ΠΑΠΑΝΙΚΟΛΑΟΥ», δύο στο «ΓΕΝΝΗΜΑΤΑ», πέντε στις Σέρρες, ένα στη Δράμα, επτά στην Άρτα, τέσσερα στη Λάρισα, τέσσερα στην Κέρκυρα, τέσσερα στην Κόρινθο, δύο στο Πανεπιστημιακό Ηρακλείου, τρία στο Πανεπιστημιακό του Ρίο. Θα γίνουν άλλα εβδομήντα τουλάχιστον τον επόμενο χρόνο; Θα γίνουν. Υπάρχουν πάρα πολλά φτιαγμένα που θα λειτουργήσουν –τουλάχιστον άλλα εβδομήντα- και έτσι θα φτάσουμε…
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Πότε θα λειτουργήσουν;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Σε τρεις μήνες θα λειτουργήσουν τα τέσσερα κρεβάτια στη Λαμία, κύριε Γιαννόπουλε.
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμία διακοπή στα Πρακτικά.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Και ας δούμε και ιστορικά πώς εξελίχθηκαν αυτά τα κρεβάτια.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: …
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Τη δική σας εποχή, κύριε Γιαννόπουλε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γιαννόπουλε!
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το 1989 τα κρεβάτια ήταν εκατόν εξήντα επτά. Το 1993 τα κρεβάτια ήταν εκατόν ογδόντα δύο. Προστέθηκαν δηλαδή δεκαπέντε κλίνες.  Την τετραετία 1993-1997 μπήκαν εκατόν τριάντα έξι καινούριες κλίνες και έφθασαν τις τριακόσιες δεκαοκτώ. Την τετραετία 1997-2001 μπήκαν ογδόντα πέντε κλίνες και έφθασαν τις τετρακόσιες τρεις. Τώρα σ΄ ένα χρόνο μπήκαν εξήντα εννιά κλίνες και θα μπουν και άλλες εβδομήντα μετά. Αυτό τι σημαίνει; Σημαίνει ότι γίνεται προσπάθεια. Και μη μηδενίζουμε κρίνοντας εκ τους ασφαλούς.
      Ας μιλήσουμε για το ΕΚΑΒ. Πραγματικά το ΕΚΑΒ αντιμετωπίζει και προβλήματα. Επεκτείνεται σε όλη την Ελλάδα, εκσυγχρονίζεται. Άρχισε τις αεροδιακομιδές. Ξέρουμε πότε ξεκίνησε. Θέλετε να δούμε τι έγινε την τετραετία 1989-1993; Αγοράστηκαν μόνο είκοσι ασθενοφόρα, πολλά εκ των οποίων ήταν αντικατάσταση παλιών.
      Να πω δύο κουβέντες για τον ιδιωτικό τομέα, γιατί θέλώ να λέω την αλήθεια.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: …
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Πραγματικά τα τιμολόγια του δημοσίου και τα νοσήλια είναι υποτιμημένα, δεν ανατιμήθηκαν από το 1992, όπως είπε ο κ. Μητσοτάκης. Αυτό είναι ένα πρόβλημα.
      Δεύτερον ελπίζουμε ότι σύντομα θα κοστολογήσουμε όλες τις νέες πράξεις και είναι πολλές αυτές που δεν έχουν κοστολογηθεί καθόλου. Συζητάμε με τα άλλα Υπουργεία την ανακοστολόγηση όλων των άλλων πράξεων, γιατί πραγματικά είναι χαμηλές, όπως και εσείς είπατε και ο Υπουργός είπε. Αυτό δεν είναι μόνο δικό μας θέμα, είναι συνολικά της Κυβέρνησης και εμείς προσπαθούμε και το παλεύουμε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ρεαλιστική να είναι.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Θα προσπαθήσουμε, κύριε Πρόεδρε.
      Αλλά ας δούμε πώς πάνε οι ιδιωτικές δαπάνες διαχρονικά και γιατί τώρα προσεγγίζουν το 45%. Το 1989 ήταν 36%. Το 1993 ήταν 42%. Έτρεχαν με ρυθμό αύξησης 4,16% κατ΄ έτος την τετραετία της Νέας Δημοκρατίας. Το 1993-2002 συνεχίζουν την ανοδική πορεία δυστυχώς και ο κύριος Υπουργός ανέπτυξε τους λόγους ανάπτυξης του ιδιωτικού τομέα, αλλά με ρυθμό λιγότερο από 0.7% κατ’ έτος. Βεβαίως δεν είμαστε ικανοποιημένοι. Βεβαίως θέλουμε να γίνει ανταγωνιστικό απολύτως το δημόσιο σύστημα υγείας. Και βεβαίως θέλουμε –το είπε και ο Υπουργός- να είναι τα νοσοκομεία μας σε θέση να προσελκύσουν ασθενείς από άλλα συστήματα υγείας και θα το προσπαθήσουμε. Είμαστε σε τέτοιες διαδικασίες. Αλλά σε κάθε περίπτωση να μη μηδενίζουμε αυτό που προσπαθούμε και που τώρα γίνεται.
      Έχουν γίνει πολλά καινούρια νοσοκομεία και γίνονται και τώρα πολλά. Βεβαίως έχουμε πληθώρα υποδομών περισσοτέρων όσων χρειαζόμαστε.
      Υπάρχουν νόμοι που έχουν τέσσερα και πέντε νοσοκομεία και αυτή η προσπάθεια συνλειτουργίας που προσπαθούμε να επιβάλλουμε αντιμετωπίζει πολλές φορές πολεμική διάθεση, είναι αιτία casus belli για την τοπική κοινωνία. Έχουμε πέντε καινούρια νοσοκομεία που θέλουμε σε αυτό το εξάμηνο να ξεκινήσουμε. Ξεκίνησε ήδη η Αλεξανδρούπολη. Ενισχύουμε την υποδοχή και τις υπηρεσίες στα νοσοκομεία. Ξεκινάμε τα ΤΕΠ σε αυτό το δίμηνο. Προσπαθούμε να αλλάξουμε την εικόνα. Άρχισαν να λειτουργούν τα ΠΕΣΥ, παίρνουν και τους πρώτους υπαλλήλους. Ολοκληρώνονται τα επιχειρησιακά τους σχέδια, ήδη σε δύο ΠΕΣΥ έχουν ολοκληρωθεί και τα άλλα είναι προς κατάθεση. Νομίζω πως η κατάσταση στην υγεία αλλάζει μέρα με την ημέρα και χρειάζεται να συστρατευθούμε όλοι για να πάει καλά. 
      (Στο σημείο αυτό ο Υφυπουργός Υγείας και Πρόνοιας κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κακλαμάνης έχει το λόγο.
      ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κύριε Υπουργέ, επειδή ξεκινήσατε από ένα «εύλογο» παράπονο για χαρακτηρισμούς, πιστεύω ότι θα διαπιστώσετε τη διαφορά πολιτικού ύφους μεταξύ του εαυτού σας και του Υφυπουργού σας κ. Νασιώκα. 
      Ένα δεύτερο είναι ότι εγώ πράγματι δεν συμφωνώ με τους χαρακτηρισμούς. Και αν κάποτε και εγώ υποπίπτω σε αυτό το «αμάρτημα» ή και εσείς ή και άλλοι, μπορεί να είναι σε κάποιες στιγμές έντασης. Είναι εξίσου όμως κακό, κύριε Υπουργέ, οι α-χαρακτηρισμοί, το «α» στερητικό. Σας άκουσα στην πολύ καλή εκπομπή «Πρωταγωνιστές» του κ. Θεοδωράκη να λέτε τη φράση «κάποιος μπορεί να μιλάει για ποντίκια στον «ΕΥΑΓΓΕΛΙΣΜΟ». Γνωρίζετε, όμως, ότι αυτός ο κάποιος είχε όνομα και είναι ο ομιλών. Οφείλατε να με ονομάσατε. Αλλά δεν το κάνατε γιατί αν με ονοματίζατε θα έπρεπε να εξηγήσετε, ότι εγώ δεν είπα κάτι για ποντίκια. Εγώ απλά έδωσα στη δημοσιότητα τις εκθέσεις των επιτροπών νοσοκομειακών λοιμόξεων του «ΕΥΑΓΓΕΛΙΣΜΟΥ», τις οποίες εσείς μου στείλατε, κύριε Υπουργέ. Γιατί ήρθαν μέσω αίτησης κατάθεσης εγγράφων. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Είπα «κάποιοι».
      ΝΙΚΗΤΑΣ ΚΑΚΛΑΜΑΝΗΣ: Ακόμη και το «κάποιοι», έχουν όνομα. Δύο φορές προσφάτως που είχα πρόβλημα υγείας πήγα στον «ΕΥΑΓΓΕΛΙΣΜΟ», γιατί τον θεωρώ τη ναυαρχίδα σε επίπεδο Λεκανοπεδίου των δημοσίων νοσοκομείων. Πήγατε να δείτε αν έλεγαν ψέματα οι υπεύθυνοι; Αν έλεγαν ψέματα, οφείλατε να τους είχατε κάνει ΕΔΕ ως προβοκάτορες του «ΕΥΑΓΓΕΛΙΣΜΟΥ». Αν έλεγαν αλήθεια, επειδή οι προηγούμενοι έχουν φύγει από τις θέσεις τους –από το 1986 αναφέρονταν- οφείλατε να αποπέμψετε τον νυν διοικητή του νοσοκομείου.
      Δεύτερον, σας άκουσα με πολλή προσοχή όπως κάνω σε άτομα που σέβομαι. Έχω την ομιλία σας με ημερομηνίες 16 έως 18 Δεκεμβρίου 1999 που ήσασταν Βουλευτής Επικρατείας σε συνέδριο στο PRESIDENT, με τίτλο «Το νοσοκομείο, νοσηλευτικό ίδρυμα ή πολυδύναμο κέντρο υγείας». Θα σας συνιστούσα να την ξαναδιαβάσετε διότι την επόμενη φορά που θα τα πούμε στη Βουλή θα σας ρωτήσω «Πότε λέτε αλήθεια;» Όταν υπερασπιζόσασταν αυτά που είπατε στην ομιλία σας ή σήμερα με αυτά που λέτε εδώ; 
      Ενδεικτικά αναφέρω –δεν αναφερθήκατε ούτε εσείς ούτε ο κύριος Υφυπουργός στο σημείο 3 της επερώτησης που μιλάει για την πρωτοβάθμια περίθαλψη και φροντίδα, που δεν το είχαμε τονίσει για να μη σας φέρουμε σε δύσκολη θέση επειδή είπατε ότι θα φέρετε κάποιο νομοσχέδιο- μία φράση σας για τους γενικούς-οικογενειακούς γιατρούς. Λέγατε «Μήπως θα έπρεπε να προσαρμοστεί κανείς περισσότερο σε άλλα σχήματα και να εγκαταλείψει αυτό το σχήμα του οικογενειακού γιατρού και να προσαρμόσει την ικανοποίηση των αναγκών στο επίπεδο της πρωτοβάθμιας φροντίδας με άλλα σχήματα μέσα στο οποίο θα μπορούσε να περιληφθεί και αυτό που έλεγα προηγουμένως;» Και αυτό που λέγατε προηγουμένως ήταν στην ουσία ότι δεν χρειάζεται ο οικογενειακός γιατρός. Ίσως και γι’ αυτό δεν έχετε απαντήσει ακόμη στα πολλαπλά υπομνήματα των εκπροσώπων των γενικών γιατρών και δεν ξέρω αν έχετε κάνει και συζήτηση ουσίας μαζί τους.  
      Έρχομαι στα εξής ερωτήματα: Πρώτον υγειονομικός χάρτης. Από το 1996 που βρήκα Πρακτικά της Βουλής η Νέα Δημοκρατία σας ζητάει τον υγειονομικό χάρτη και η απάντηση είναι στερεότυπη όλων των Υπουργών. Ανοίγω μία μικρή παρένθεση για να υπενθυμίσω στο Σώμα ότι από το 1974 μέχρι σήμερα, έχουν περάσει είκοσι ένας Υπουργοί Υγείας. Και από το 1994 μέχρι σήμερα έχουν περάσει επτά, δηλαδή μέσος όρος δεκατέσσερις μήνες ο καθένας. Ξέρετε, και Αϊνστάιν να είναι κανείς, από τη στιγμή που τον αφήνεις δεκατέσσερις μήνες δεν μπορεί να κάνει τίποτε. Επανέρχομαι. Λέτε στερεότυπα ότι φτιάχνεται ο υγειονομικός χάρτης. Και όταν φέραμε εμείς ένα μικρό σχέδιο νόμου ήταν το θεσμικό πλαίσιο πάνω στο οποίο θα στηριχθεί ο υγειονομικός χάρτης. Σας είχα πει σε κατ’ ιδίαν συζήτηση ότι θέλαμε να προλάβουμε να μη συμβεί ό,τι με τους δημάρχους και τους κοινοτάρχες, οι οποίοι για να πάρουν χρήματα από το Υπουργείο έκαναν απογραφή και έγραφαν ό,τι ήθελαν. Πρέπει να υπάρχουν ορισμένοι κανόνες. Πέρασε ενάμισης χρόνος από τότε που μας είπε ο κ. Παπαδόπουλος ότι φτιάχτηκε η Επιτροπή και η οποία εντός εξαμήνου θα έφερνε τον υγειονομικό χάρτη. Ακόμη δεν ήρθε.
      Πληθωρισμός γιατρών: Έχετε δει άλλη αντιπολίτευση για κάτι που είναι αντιδημοφιλές; Συνήθως οι αντιπολιτεύσεις στην Ελλάδα λένε πράγματα λαοφιλή χωρίς να είναι όλα χρήσιμα ή πραγματοποιήσιμα. Εμείς σας λέμε «Προχωρήστε στο θέμα του προγραμματισμού του ιατρικού δυναμικού. Βάλτε numerous claus στις ιατρικές σχολές με παράλληλη πλήρη απαγόρευση των μεταγραφών». Σας λέμε ότι θα στηρίξουμε αυτό το μέτρο το οποίο δεν χρειάζεται καν δαπάνη οικονομική. Έχετε δει πολλές τέτοιες αντιπολιτεύσεις; Θα έπρεπε κανονικά να λέμε «Η κυβέρνηση που θέλει να περιορίσει τη μάθηση κλπ.». Αντί να μας δώσετε συγχαρητήρια το παρακάμπτετε. Ξέρετε πολλές αντιπολιτεύσεις να λένε ότι για τους νέους γιατρούς που θα μπαίνουν στο σύστημα –γιατί όσοι είναι μέσα είναι δημόσιοι υπάλληλοι και έχουν μονιμότητα- να μην υπάρχει μονιμότητα. Τα έλεγαν και Βουλευτές του ΠΑ.ΣΟ.Κ. με πρώτο τον κ. Παπαδέλλη. Το έκανε μερικώς ο κ. Παπαδόπουλος απαντώντας και στον κ. Νασιώκα. Εμείς σας σπρώξαμε να το κάνετε παρ’ όλο που ήταν αντιδημοφιλές και γι’ αυτό καταψηφίσαμε τη διάταξη επειδή δεν ήταν πλήρης.
      Περιμένω στη δευτερολογία σας να μας πείτε αν σκοπεύετε τελικώς να φέρετε κάποιες ρυθμίσεις και προς ποια κατεύθυνση θα είναι.
      Για το ΕΚΑΒ: Θα θέσω ερωτήματα που κάνετε ότι δεν τα ξέρετε. Παραδείγματος χάρη για το δεύτερο ελικόπτερο του ΕΚΑΒ που έπεσε –το γνωρίζω καλά όπως και ηγεσία του Υπουργείου και η αρμόδια Υφυπουργός- η ασφαλιστική εταιρεία σάς έδωσε αμέσως τα λεφτά της αποζημίωσης. Γιατί δεν αγοράσατε αμέσως νέο παρά έχουν περάσει τόσοι μήνες; 
      Δεύτερον μέσα στα πλαίσια του 2004 έπρεπε ήδη να είχατε αγοράσει άλλα δύο ελικόπτερα. Πού βρίσκεται η διαδικασία; Ξεκίνησε ο διαγωνισμός; Θα τα πάρετε; Στην Επιτροπή Έρευνας και Τεχνολογίας της Βουλής στην οποία είχαν έρθει οι εκπρόσωποι του ΕΚΑΒ ξέρετε τι μας είπαν ο εκπρόσωπος των εργαζομένων, η εκπρόσωπος των γιατρών και ο Πρόεδρος της ΠΟΕΔΗΝ, που ούτε πολιτικά ούτε ιδεολογικά ανήκουν στη Νέα Δημοκρατία;
    Μας είπαν ότι το ΕΚΑΒ οδεύει προς πλήρη ιδιωτικοποίηση σε ό,τι αφορά τις αεροδιακομηδές. Και όταν τους ζήτησα διευκρίνιση όσον αφορά την πηγή τους για αυτά που μου έλεγαν, μου είπαν –πάρτε τα πρακτικά να τα διαβάσετε- ότι τους το είπε ο νυν Πρόεδρος του ΕΚΑΒ ο κ. Ρέσος, Και σήμερα δεν μας λέτε τίποτα επ’ αυτού. 
      Πείτε μας τι γίνεται με τα δύο αεροπλάνα ασθενοφόρα. Μέσα σ΄ αυτή την Αίθουσα πριν ενάμιση χρόνο, όταν ρώτησα τον κ. Παπαδόπουλο, πώς είναι δυνατόν η επιτροπή αξιολόγησης με άριστα το 100 να τους βαθμολογεί με 101, και όταν ήρθαν στην Ελλάδα, στο Ελληνικό, η επιτροπή παραλαβής να τα χαρακτηρίζει ακατάλληλα, του είπα ότι ή η μία επιτροπή ή η άλλη επιτροπή λέει ψέματα. Το είπα κομψά. Δεν ήθελα να πω αυτό που είχα στο μυαλό μου. Εκείνος, όμως, το κατάλαβε –είναι στα Πρακτικά της Βουλής- και μου είπε ότι είχα δίκιο και ότι την επόμενη μέρα θα διάταζε ένορκη διοικητική εξέταση για να διαπιστώσει και ο ίδιος τι είχε γίνει με αυτήν την ιστορία. Πέρασε ενάμισης χρόνος και όσο είδατε εσείς διοικητική εξέταση και πόρισμα, άλλο τόσο το είδαμε και εμείς. Πείτε μας, λοιπόν, τι γίνεται. 
      Άκουσα για τα νέα αυτοκίνητα όσον αφορά το 2004. Πέραν του γεγονότος ότι αργήσατε πολύ και ακόμα και αν προχωρήσει πολύ γρήγορα ο διαγωνισμός, δεν είναι σίγουρο αν θα προλάβουμε να τα πάρουμε, πείτε μου πώς θα στελεχωθούν και με ποια εκπαίδευση. 
      Πήρα επίσημη απάντηση από το Υπουργείο σας ότι το θέμα των εθελοντών, όσον αφορά την ιατρική υπηρεσία, δεν το χειρίζεται το Υπουργείο σας. Απευθύνθηκα στην «Αθήνα 2004» και ενώ θα έπρεπε στις 31 Δεκεμβρίου 2002 να έχει τελειώσει η αξιολόγηση των εθελοντών για το 2004 και να έχει αρχίσει η εκπαίδευσή τους, συμπεριλαμβανομένης και μιας ξένης γλώσσας -δεδομένου ότι ο νοσηλευτής πρέπει να ξέρει τα βασικά μιας ξένης γλώσσας, όταν θα χρειαστεί να περιθάλψει έναν Εγγλέζο, ένα Γάλλο ή ένα Γερμανό- ακόμη δεν έχει γίνει τίποτα.  
      Επίσης μέχρι στιγμής και παρά το γεγονός ότι είστε επτά μήνες Υπουργός, δεν έχετε φέρει ακόμα στη Βουλή σχέδιο νόμου, για τη δημόσια υγεία. Και μπορεί να μην έχετε απόλυτα προσωπική ευθύνη, αλλά η κυβερνητική πολιτική έχει συνέχεια, κύριε Υπουργέ. Και βεβαίως σας αγαπούμε και σας σεβόμαστε ως δάσκαλό μας και καθηγητή, αλλά τώρα εδώ είστε ο Υπουργός της Κυβέρνησης του κ. Σημίτη και εμείς είμαστε η Αξιωματική Αντιπολίτευση. Άρα με την έννοια ότι η κυβερνητική πολιτική έχει συνέχεια, έχετε και εσείς ευθύνη. 
      Πείτε μας σήμερα στη Βουλή, πότε επιτέλους –αυτό που λέτε συνεχώς στις συνεντεύξεις σας- θα φέρετε σ’ αυτό το Σώμα το σχέδιο νόμου για τη δημόσια υγεία. Πείτε μας, θα έρθει το Φεβρουάριο, το Μάρτιο ή δε θα έρθει ποτέ. Είστε επτά μήνες Υπουργός, έχετε δώσει τρεις συνεντεύξεις και σε κάθε μία από αυτές δηλώνετε ότι θα φέρετε σχέδιο νόμου, για τη δημόσια υγεία. Ενημερώστε, επιτέλους, τη Βουλή πότε θα το φέρετε. Να ξέρουμε και εμείς τι γίνεται. Μάλιστα, ξέρετε ότι είναι απολύτως απαραίτητο όσον αφορά το θέμα των Ολυμπιακών Αγώνων. 
      Όσον αφορά τα ΠΕΣΥ, θα έπρεπε ήδη να έχετε προχωρήσει στην αξιολόγηση των προέδρων των ΠΕΣΥ και αυτήν την αξιολόγηση θα έπρεπε να την έχετε κάνει πολλαπλώς και για πολύ σημαντικά πράγματα, όπως εγώ σήμερα σας ρώταγα για το Γ΄ Κοινοτικό Πλαίσιο Στήριξης. Βέβαια όταν θα είναι έτοιμα τα πρακτικά εκείνου του πάνελ που έλαβε χώρα στο Πνευματικό Κέντρο της Αθήνας, θα τα στείλω στον αγαπητό συνάδελφο, κ. Νασιώκα, για να τα διαβάσει και να θυμηθεί τι είπε ο ίδιος για το Γ΄ Κοινοτικό Πλαίσιο Στήριξης.
      Ωστόσο όλα αυτά δεν χρειάζεται να τα πει η Αντιπολίτευση. Πριν μία εβδομάδα, η κ. Διαμαντοπούλου στην Επιτροπή Ευρωπαϊκών και Κοινωνικών Υποθέσεων, όταν τη ρώτησα για τα κονδύλια για την ψυχική υγεία, μου απάντησε ότι η απορροφητικότητα είναι μόλις 2% και ότι σας κατέστησε σαφές και με τα λόγια αυτό που σας γράφει και στην επιστολή της, δηλαδή, ότι αν δεν απορροφήσετε αυτά που πρέπει μέχρι τον Ιούνιο, θα αναγκαστεί να πάρει πίσω τα κονδύλια, γιατί θα χαθούν οι πόροι.  
      Χθες, νομίζω ότι πήγατε –δεν ξέρω αν πήγατε εσείς ή κάποιος άλλος από το Υπουργείο- στο Ψυχιατρείο. Σας είπαν ότι από τα δέκα περίπτερα που εγκαινίασε η κ. Σπυράκη εδώ και ενάμιση χρόνο, λειτουργούν τα πέντε, διότι από τα εξακόσια άτομα που είχατε εγκρίνει για πρόσληψη πήγαν στη θέση τους μόνο τα τριακόσια και ότι τα άλλα τριακόσια κάπου χάθηκαν και ότι οι άλλες θέσεις δεν ξέρουμε πού βρίσκονται; Σας είπαν ότι οι ξενώνες που έχουν ενοικιαστεί με λεφτά του Β΄ Κοινοτικού Πλαισίου Στήριξης είναι άδειοι και ότι δεν έχει γίνει αποασυλοποίηση, γιατί δεν είχατε προσωπικό να τους στελεχώσετε, ώστε να φύγουν οι ασθενείς που μπορούσαν να φύγουν από το Ψυχιατρείο και να πάνε στους ξενώνες; Πληρώνετε το ενοίκιο και οι ξενώνες είναι άδειοι, διότι οι ΠΕΣΥάρχες σας δεν είναι ικανοί να απορροφήσουν τίποτα. 
      Ο κ. Πάχτας δηλώνει ότι απορροφήθηκε –εδώ έχω τη δήλωσή του από την ιστοσελίδα του Υπουργείου- το 74% των κονδυλίων για την υγεία. Το Υπουργείο σας δηλώνει ότι απορροφήθηκε το 8%. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ, δώστε μου δύο λεπτά από τη δευτερολογία μου. 
      Βεβαίως, η πραγματικότητα είναι η απάντηση που έδωσε η κ. Διαμαντοπούλου σε ερώτηση Βουλευτών της Νέας Δημοκρατίας, δηλαδή ότι έχει απορροφηθεί μόλις το 1,5%. Παρουσίασε κανένας Πρόεδρος του ΠΕΣΥ επιχειρησιακά προγράμματα; Μόνο ένας και αυτό αφορούσε την κοινωνία της πληροφορίας. 
      Και έρχομαι στην κοινωνία της πληροφορίας. Τι γίνεται εκεί, κύριε Υπουργέ; Τελικά θα αποφασίσουν ποιοι θα διαχειρισθούν τα λεφτά; Γιατί περί αυτού πρόκειται τώρα και δεν έχει προχωρήσει τίποτα. Το μεν Υπουργείο λέει ότι πρέπει να γίνει κεντρικά, οι Πρόεδροι των ΠΕΣΥ λένε «εμείς θέλουμε», οι διοικητές των νοσοκομείων λένε «είσαστε γελασμένοι αν νομίζετε ότι θα τα χρησιμοποιήσετε μόνοι σας τα λεφτά του ΠΕΣΥ», «εγώ θέλω ο καθένας για το νοσοκομείο» και έχει γίνει ο φαύλος κύκλος. Σας τα έχω πει αυτά. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και ο καυγάς γιατί;
      ΝΙΚΗΤΑΣ ΚΑΚΛΑΜΑΝΗΣ: Λυπάμαι που είμαι υποχρεωμένος να τα πω και δημόσια. Θα χαθούν πόροι και το ξέρετε αυτό. 
      Διαβάστε τα Πρακτικά της συνάντησης του κ. Σοφιανού με την γενική διευθύντρια της Ευρωπαϊκής Ένωσης. Έχει πολύ ενδιαφέρον να τα διαβάσετε για το ίδιο θέμα στη συζήτηση που έγινε που γίναμε σχεδόν ρεζίλι στα μάτια της γενικής διευθύντριας της Ευρωπαϊκής Ένωσης για το Γ΄ Κοινοτικό Πλαίσιο Στήριξης. 
      Και έρχεσθε και ρωτάτε εμάς σαν να είσθε εσείς αντιπολίτευση από τώρα και εμείς κυβέρνηση από τώρα περί των ΠΕΣΥ. Θα σας στείλω το πρόγραμμα της Νέας Δημοκρατίας του 1990. Αλλά όχι αυτά τα ΠΕΣΥ. Πάρτε τα Πρακτικά της Βουλής να διαβάσετε τι είπαμε για τα ΠΕΣΥ. Σας έφερα ως παράδειγμα ότι είναι σαν να λέμε ότι για την εθνική οδό Αθηνών-Θεσσαλονίκης την ευθύνη δεν την έχει το ΥΠΕΧΩΔΕ, αλλά την έχουν οι επιμέρους νομαρχίες που περνάει το κομμάτι του δρόμου. Σας είπα ότι αυτό είναι λάθος. Η εθνική οδός είναι ευθύνη του ΥΠΕΧΩΔΕ και οι παράπλευροι δρόμοι που κατεβαίνουν στην εθνική οδό και περνούν από τους νομούς, είναι ευθύνη των νομών. Και μου είπατε «κατάλαβα το σκεπτικό». 
      Βεβαίως σας είπαμε ότι δεν θέλουμε δεκαεπτά. Κρίνουμε ότι είναι πολλοί. Και εν πάση περιπτώσει, έχουμε πέσει και σε άλλο τώρα. Επειδή ο κ. Παπαδόπουλος τους ονόμασε δεκαεπτά μικρούς υπουργούς, αυτοί το πήραν στα σοβαρά και το πίστεψαν. Και αντί να απευθύνονται στο υπουργείο, απευθύνονται στον ελληνικό λαό. Νομίζουν ότι είναι υπουργοί, ότι έχουν εκλεγεί από το λαό. Αυτό είναι το τραγικότερο. Δηλαδή δεν είναι ότι αγνοούν όλους τους άλλους, αλλά αγνοούν και το Υπουργείο εκεί που δεν θα έπρεπε να το αγνοούν. Βέβαια οι σοβαρότεροι εξ αυτών ήδη παραιτήθηκαν, κύριοι συνάδελφοι. Τρεις ΠΕΣΥάρχες έχουν παραιτηθεί από τους δεκαεπτά. Αυτή είναι η πραγματικότητα. Για ποια πράγματα, λοιπόν, μας εγκαλείτε;
      Εγώ βέβαια χάρηκα και ίσως να μην χρειαζόταν να πάρω και το λόγο γιατί στην ουσία συμφωνήσατε με όλες τις επισημάνσεις μας, σχεδόν τις προσυπογράψατε. Και αυτό μεν μπορεί να σας τιμά ως άτομο, αλλά συμφωνώ με τον επίτιμο Πρόεδρο τον κ. Μητσοτάκη ότι δεν σας τιμά ως Κυβέρνηση.
      Βεβαίως στη δευτερολογία μου θα επανέλθω για ορισμένα άλλα θέματα που δεν πρόλαβα να πω και να απαντήσω και να σας πω και τη θέση μας. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, κυρίες και κύριοι συνάδελφοι, συζητούμε ένα από τα πιο σημαντικά θέματα της κοινωνικής μας οργάνωσης και ασφαλώς από τα σημαντικότερα για τον άνθρωπο: την υγεία και ειδικότερα για τη δημόσια υγεία. Κρίνω δε ότι σε τέτοιου είδους θέματα, ο φανατισμός όταν περισσεύει, δεν κάνει καλό, γιατί δεν οδηγεί σε χρήσιμα συμπεράσματα και τελικά σε μια κοινή προσπάθεια βελτιώσεως των πραγμάτων.
      Ασφαλώς η δημόσια υγεία και η οργάνωσή της αντιμετωπίζει πολλά προβλήματα. Έχουν θεραπευτεί με διαρκείς προσπάθειες από το παρελθόν μέχρι σήμερα ορισμένα προβλήματα, αλλά υπάρχουν και άλλα που καλούμαστε να αντιμετωπίσουμε. Δεν χρειάζεται, όμως, επαναλαμβάνω, η ακραία τοποθέτηση και ο φανατισμός, γιατί αυτό βλάπτει. Θεωρώ φανατισμό το να ισχυρίζεται κανείς ότι τίποτα απολύτως δεν συμβαίνει στο χώρο της δημόσιας υγείας, ότι τα πάντα έχουν ισοπεδωθεί. 
      Η εικόνα αυτή δημιουργεί πικρία και απογοήτευση στον Έλληνα πολίτη ο οποίος αισθάνεται ότι στον τόπο του τίποτα το θετικό δεν συμβαίνει. 
      Επίσης, πρέπει να επισημάνω –και το έχω επισημάνει πάρα πολλές φορές από αυτό το Βήμα- ότι στην πολιτική οδηγείσαι σε ασφαλέστερα συμπεράσματα, όταν χρησιμοποιείς και συγκριτικές προσεγγίσεις, όταν μπορείς και συγκρίνεις. 
      Επισημαίνω ακόμη ότι η επερώτηση των συναδέλφων της Νέας Δημοκρατίας έχει πάρα πολλές αντιφάσεις. Ας ξεκινήσω από την υπάρχουσα κατάσταση και την προσπάθεια βελτιώσεως της.
      Θα αναφέρω ελάχιστα παραδείγματα. Με απόφαση του Υπουργού Υγείας και Πρόνοιας επιτροπή συνέταξε πόρισμα και ανατέθηκε στο Οικονομικό Πανεπιστήμιο να συντάξει μια μελέτη για τον αποτελεσματικότερο τρόπο λειτουργίας του Κέντρου Κλασματοποίησης Πλάσματος στους Θρακομακεδόνες. 
      Αυτό σε λίγο θα είναι έτοιμο. Δεν είναι έργο μεγάλης δαπάνης, είναι μόλις της τάξης των 4.000.000.000 δισεκατομμυρίων δραχμών. Όταν, λοιπόν, το Κέντρο Κλασματοποίησης Πλάσματος θα λειτουργήσει στην περιοχή των Θρακομακεδόνων –και αυτό θα γίνει πάρα πολύ σύντομα- η χώρα είναι πιθανό –δεν λέω ότι είναι βέβαιο- για πρώτη φορά μετά από πολλά χρόνια να είναι αυτάρκης στα παράγωγα πλάσματος.
      ΝΙΚΗΤΑΣ ΚΑΚΛΑΜΑΝΗΣ: Όταν θα λειτουργήσει ή όταν θα εγκαινιαστεί;
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Καθυστέρησε πολύ το Κέντρο Παραγώγων Πλάσματος και τα συμβάμματα ήταν πολλά εκ της μη λειτουργίας αυτού. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Γιαννόπουλε, έχετε μια τάση να επεμβαίνετε κι εσείς και άλλοι συνάδελφοί σας στη ροή του λόγου των συναδέλφων του ΠΑΣΟΚ, όταν μάλιστα εσείς αυτό δεν το υφίστασθε. Υποθέτω ότι μάλλον αποτελεί παραδοχή ότι ο λόγος των άλλων είναι πιο ενδιαφέρων από τον δικό σας.
      (Θόρυβος στην Αίθουσα)
      ΠΡΟΕΔΡΕΥΩΝ (Παναγιώτης Σγουρίδης): Κύριε Γιαννόπουλε, σας παρακαλώ. Σας ακούσαμε με θρησκευτική ευλάβεια. Αφήστε και τους άλλους να πουν τις απόψεις τους. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Γιαννόπουλε, σας θεωρώ ευφυή άνθρωπο, για να κατανοήσετε τι σας λέω. 
      Αυτό είναι κάτι που νομίζω ότι κανείς δεν πρέπει να το υποτιμήσει. Κανένας, επίσης, δεν πρέπει να υποτιμήσει τη λειτουργία των απογευματινών ιατρειών. Ομολογώ ότι αισθάνθηκα έκπληξη, όταν διάβασα στο κείμενο της επερώτησης των συναδέλφων της Νέας Δημοκρατίας, την κατηγορία  ότι η ίδρυση των απογευματινών ιατρείων αύξησε την ανισότητα της πρόσβασης των πολιτών προς τη δημόσια υγεία. 
      Εκπλήσσομαι για δυο πολύ απλούς λόγους. Πρώτον τα απογευματινά ιατρεία είναι ένας εξαιρετικά νεότευκτος θεσμός και θα χρειαστεί να περάσει κάποιος χρόνος –εγώ θα έλεγα παραπάνω από ένα έτος- για να αξιολογηθεί. Δεύτερον ήδη από τα μέχρι στιγμής στοιχεία -που εγώ τουλάχιστον έχω στη διάθεσή μου- περίπου διακόσιες χιλιάδες πολίτες πέρασαν από τα ιατρεία, επισκέφθηκαν το γιατρό της προτίμησής τους, έκαναν εργαστηριακές εξετάσεις μέσα στα δημόσια νοσοκομεία και προφανώς  πλήρωσαν λιγότερο απ’ ό,τι θα πλήρωναν αν έκαναν επίσκεψη σ’ ένα γιατρό στο ιδιωτικό του ιατρείο. Αυτό νομίζω ότι το γνωρίζετε.
      ΝΙΚΗΤΑΣ ΚΑΚΛΑΜΑΝΗΣ: Πλήρωσαν πολύ περισσότερα!
      ΧΑΡΑΛΑΜΠΟΣ ΚΑΣΤΑΝΙΔΗΣ: Λιγότερα, σαφώς!
      Φοβάμαι, πραγματικά, ότι το να συνάγονται τέτοια συμπεράσματα για ένα θεσμό, ο οποίος λειτουργεί ελάχιστο χρόνο, είναι πολύ επικίνδυνο.
      Μίλησα για ορισμένες αντιφάσεις. Θα σας δώσω πάλι μόνο ένα παράδειγμα, κύριοι συνάδελφοι της Νέας Δημοκρατίας. Ο κ. Κακλαμάνης, ο Κοινοβουλευτικός Εκπρόσωπος, έχει ασφαλώς την ειλικρίνεια να καλεί την Κυβέρνηση να λάβει ένα αντιδημοφιλές μέτρο, όπως η μείωση του παραγομένου ανθρωπίνου δυναμικού στον τομέα της ιατρικής.
      Όμως, θα προσέξατε ότι λίγο πριν ο επίτιμος Πρόεδρος της Νέας Δημοκρατίας εγκάλεσε την Κυβέρνηση του ΠΑΣΟΚ, γιατί δεν προχώρησε στην ίδρυση επιπλέον ιδιωτικών πανεπιστημίων, προκειμένου –κι αυτό ήταν το επιχείρημά του- να μην υπάρχει αιμορραγία φοιτητών στο εξωτερικό.
      Πρώτον πρέπει να γνωρίζετε, κυρίες και κύριοι συνάδελφοι, ότι το θέμα των μετεγγραφών από τις «ύποπτες» ποιοτικά ιατρικές σχολές της Ανατολικής Ευρώπης έχει ήδη οριοθετηθεί, γιατί με ψηφισθείσα από το ΠΑΣΟΚ διάταξη, απαγορεύονται οι μετεγγραφές από πανεπιστήμια του εξωτερικού μετά το 2004, αν ενθυμούμαι σωστά την ημερομηνία.
      Η Νέα Δημοκρατία, λοιπόν, ως πολιτικό κόμμα ζητεί την επέκταση του πανεπιστημιακού δικτύου και στον ιδιωτικό τομέα. Υποθέτω ότι τα ιδιωτικά πανεπιστήμια, μεταξύ άλλων πολιτών, θα παράγουν και ανθρώπινο δυναμικό που έχει σχέση με το χώρο της ιατρικής. Δεν μπορώ να υποθέσω ότι το αίτημα της Νέας Δημοκρατίας συνδέεται με την ίδρυση ιδιωτικών πανεπιστημίων μόνο για ορισμένους επιστημονικούς τομείς.
      Άρα την ίδια ώρα δυο διαφορετικές γραμμές συγκρούονται στο εσωτερικό της αξιωματικής αντιπολίτευσης. Με αυτόν τον τρόπο ακυρώνεται το περιλαμβανόμενο στην επερώτηση επιχείρημα ότι θα οφείλαμε να μειώσουμε τον αριθμό των εισαγομένων ή των εξερχομένων από τα ελληνικά πανεπιστήμια.
      Εγώ, κύριε Κακλαμάνη, πρέπει να σας πω ότι μάλλον συμφωνώ με τη δική σας προσέγγιση του πράγματος και όχι με τον κ. Μητσοτάκη, ότι δηλαδή θα ήταν καλό για ορισμένους ιδιαίτερα επιβαρημένους κλάδους –όπως είναι οι γιατροί, οι δικηγόροι, οι μηχανικοί- να υπάρξει απόφαση της ελληνικής πολιτείας για την κατάργηση του υπερπληθωρισμού επαγγελματιών στους τομείς αυτούς.
      Γνωρίζετε, βεβαίως, ότι αυτό θα προκαλούσε μία μικρή κοινωνική επανάσταση στον τόπο μας, διότι το σύνολο των ελληνικών οικογενειών θέλει το αγόρι ή το κορίτσι της οικογένειας οπωσδήποτε να έχει τίτλο από την τριτοβάθμια εκπαίδευση, έστω και αν δεν το χρησιμοποιήσει αργότερα λόγω της ανεργίας.
      Μια τόσο σημαντική απόφαση  πρέπει να στηρίζεται στην ομόθυμη αποδοχή της από το σύνολο των ελληνικών πολιτικών κομμάτων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Δώστε μου και εμένα ένα λεπτό, κύριε Πρόεδρε.
      Όπως θα διαπιστώσατε, αγαπητέ συνάδελφε, δεν υπάρχει συμφωνία ούτε στο εσωτερικό του κόμματός σας. 
      ΝΙΚΗΤΑΣ ΚΑΚΛΑΜΑΝΗΣ: Όχι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καμία συμφωνία δεν υπάρχει.
      ΝΙΚΗΤΑΣ ΚΑΚΛΑΜΑΝΗΣ: Καμία.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καμία συμφωνία δεν υπάρχει, όταν ακούω τον κ. Μητσοτάκη και διαβάζω τις προγραμματικές διατυπώσεις σε κατά καιρούς εξαγγελθέντα προγράμματα της Αξιωματικής Αντιπολίτευσης.
      Κύριε Πρόεδρε, θα κλείσω με την υπογράμμιση αυτών που αναγκαιούν, διότι δεν πρέπει να παροράται  ότι χρειάζονται πολλά ακόμα να γίνουν στον τομέα της δημόσιας υγείας. Θα συμφωνήσω με τον επίτιμο Πρόεδρο της Νέας Δημοκρατίας ότι ιδιωτικά συμφέροντα αντιμάχονται τη δημόσια υγεία. Η παρατήρησή μου είναι ότι αυτά τα ιδιωτικά συμφέροντα, έχουν σε πολλές περιπτώσεις μία εμφανή συνάρθρωση με κρίσιμους κρατικούς επιτελικούς φορείς.
      Δύο άξονες είναι εκείνοι, που θα μπορούσα να επισημάνω ως προτεραιότητα για την αναδιοργάνωση του συστήματος δημόσιας υγείας, εκ των οποίων ο πρώτος είναι η διαχείριση των πόρων για την υγεία. Δεν μιλώ για εξεύρεση νέων πόρων, γιατί οι πόροι που διατίθενται για την δημόσια υγεία είναι αρκετοί. Απλώς, χρειάζεται να εξυγιανθεί πλήρως η διαχείρισή τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, λέγοντας κάτι ακόμα.
      Υπάρχει μία θαυμάσια μελέτη -προ πενταετίας, αν θυμάμαι καλά- που έγινε με ευθύνη της Ιατρικής Σχολής του Πανεπιστημίου Αθηνών, η οποία λέει πάρα πολύ καλά πώς θα μπορούσαμε να αξιοποιήσουμε με διαφορετικό τρόπο τις ελαστικές δαπάνες που ανέρχονται περίπου στο 30% των συνολικών δαπανών για τα νοσοκομεία της χώρας, γιατί εκεί γίνεται μεγάλη κατασπατάληση πόρων.
      Ο δεύτερος άξονας είναι η ταχεία οργάνωση ενός αξιόπιστου και αποτελεσματικού συστήματος πρωτοβάθμιας υγείας, προκειμένου να μην «βομβαρδίζεται» η δεύτερου και τρίτου βαθμού παρεχόμενη υγεία. Έτσι τα νοσοκομεία θα μπορέσουν να παράσχουν καλύτερη ποιότητα υπηρεσιών..
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Η κ. Στεργίου έχει το λόγο.
      Ορίστε, κυρία Στεργίου, έχετε το λόγο για οκτώ λεπτά.
      ΙΩΑΝΝΑ ΣΤΕΡΓΙΟΥ: Αν κάποιος παρακολουθούσε τις ομιλίες τώρα προς το τέλος, νομίζω ότι θα έβγαζε το συμπέρασμα πως το πρόβλημα της υγείας υπάρχει, επειδή έχουμε πολλούς γιατρούς. Έχουμε πάρα πολλούς γιατρούς και γι’ αυτό το λόγο δεν πάει καλά η υγεία. 
      Μία άλλη διαπίστωση που μπορεί να υπάρξει είναι ότι η Κυβέρνηση που υπάρχει σήμερα ανέλαβε μόλις τώρα και προγραμματίζει να κάνει –ενός, τριών, πέντε, δέκα μηνών- κάποια πράγματα.
      Μα, είστε πολλά χρόνια Κυβέρνηση και είναι απαράδεκτο το γεγονός ότι τόσα χρόνια δεν έχουν λυθεί πάρα πολλά ζητήματα, τα οποία όχι μόνο χρονίζουν, αλλά επιδεινώνονται ακόμα περισσότερο.
      Όσον αφορά στην ύπαρξη πολλών γιατρών ή πολύ προσωπικού, γιατί δεν λειτουργούν τα καινούρια νοσοκομεία που φτιάχνετε; Αφού έχετε περίσσεια προσωπικού, γιατί δεν τα στελεχώνετε, ώστε να λειτουργήσουν; Το «ΘΡΙΑΣΕΙΟ» έκανε δέκα χρόνια να λειτουργήσει. Εδώ και ένα ή δύο χρόνια –δεν έχω αυτήν τη στιγμή διαθέσιμο το στοιχείο- έχει εφημερίες. Δεν είχε καν εφημερίες, δεν είχε καν γιατρούς, δεν λειτουργούσαν όλα τα τμήματα. 
      Το ερώτημά μου, λοιπόν, είναι το εξής: Αφού έχουμε περίσσεια προσωπικού, γιατί δεν λειτουργούν τα νοσοκομεία;
      Πιστεύουμε, λοιπόν, ότι το πρόβλημα της υγείας είναι σημαντικό. Το βασικότερο πρόβλημα αυτού είναι η συρρίκνωση του δημόσιου τομέα που γίνεται προς όφελος του μεγάλου ιδιωτικού τομέα και αυτό δεν γίνεται τυχαία.
Πιστεύουμε ότι είναι επιταγή στα πλαίσια μίας κάθετης φιλελευθεροποίησης γενικά του συστήματος, ώστε να αφήνουμε μεγαλύτερο χώρο στον ιδιωτικό τομέα. 
      Το 46%, που λέμε ότι είναι οι δαπάνες στον ιδιωτικό τομέα, είναι το υψηλότερο που υπάρχει στην Ευρωπαϊκή Ένωση. Αποδεικνύουμε ότι υπάρχει συρρίκνωση ολοένα και περισσότερο με στοιχεία, τα οποία τα ξέρετε και εσείς και εγώ απλά θα τα επαναλάβω.
      Αγαπητοί συνάδελφοι, το δημόσιο μαιευτήριο αποτελεί σχεδόν παρελθόν για τη χώρα. Από το 1975 έως σήμερα τα μαιευτικά κρεβάτια έχουν υποτριπλασιαστεί και ανάλογα έχουν αυξηθεί τα κρεβάτια του ιδιωτικού τομέα με εκείνα τα υπερσύγχρονα μαιευτήρια, τα οποία είναι ουσιαστικά ξενοδοχεία πολυτελείας.
      Σήμερα στα δημόσια μαιευτήρια έχουμε μόνο πεντακόσια κρεβάτια. Έχουν μειωθεί κατά το ένα τρίτο από το 1974. Αυτό το  πράγμα δεν είναι πρόοδος, αλλά οπισθοδρόμηση. 
      Όλες οι μαιευτικές κλινικές των γενικών νοσοκομείων έχουν κλείσει. Το «ΑΛΕΞΑΝΔΡΑ» μείωσε ακόμα περισσότερο τον αριθμό των κρεβατιών, που είχε το τελευταίο διάστημα.
      Το ύψος της περσινής χρηματοδότησης, που δώσατε για την υγεία –που σημειωτέον είναι η χαμηλότερη για την Ευρωπαϊκή Ένωση και σαν ισοδύναμες ομάδες, αλλά και σαν ποσοστό επί του ΑΕΠ- όχι μόνο δεν αναβάθμισε, αλλά υποβάθμισε περισσότερο τις δαπάνες για τις υπηρεσίες της υγείας. 
      Είχαμε μείωση των ανθρωπίνων πόρων συνολικά και όχι αύξηση, όπως ισχυριστήκατε. Έχουμε υποβάθμιση λόγω μειωμένων εφημεριών και αδυναμία στελέχωσης των νέων μονάδων. Αναφέρομαι στις μονάδες εντατικής θεραπείας. Αναφερθήκατε προηγουμένως στις καινούριες, αλλά δεν νομίζουμε ότι επαρκούν. Δεν αρκεί μόνο να τις φτιάξετε, αλλά πρέπει και να τις στελεχώσετε. 
      Έχουμε αδυναμία λειτουργίας των έτοιμων νοσοκομείων της Αλεξανδρούπολης, της Λάρισας, του Χαϊδαρίου, όπως είπατε και εσείς.
      Έχετε αδυναμία στελέχωσης και λειτουργίας των Κέντρων Υγείας σε κέντρα αστικού τύπου, που θεωρούμε ότι είναι απαραίτητα. 
      Πιστεύουμε ότι υπάρχει μια σκόπιμη –αν θέλετε- τεχνική απαξίωσης του δημόσιου τομέα της υγείας με μειώσεις των παροχών, των δαπανών που δίνουμε για την υγεία και σιγά-σιγά έχουμε μία πλήρη παραχώρηση στο ιδιωτικό κεφάλαιο, κρατώντας τα νοσοκομεία μόνο για πτωχοκομεία. Έτσι, έχουν καταλήξει τα νοσοκομεία. 
      Από την έρευνα που διεξήγαγε πέρυσι η Εθνική Σχολή Δημόσιας Υγείας με τη συνεργασία του Παγκόσμιου Οργανισμού Υγείας προκύπτει ότι κάθε νοικοκυριό ξοδεύει 1500 έως 2000 ευρώ το χρόνο κατά μέσο όρο από τα καθαρά έσοδά του για την κάλυψη αναγκών υγείας. Έτσι δικαιολογείται και το 46% των δαπανών υγείας που έχουμε στις ιδιωτικές μονάδες. 
      Είμαστε η χώρα με τη μεγαλύτερη βρεφική θνησιμότητα στην Ευρωπαϊκή Ένωση. Αντιμετωπίζουμε με αδιαφορία τα εγκαταλελειμμένα παιδιά και τα παιδιά με σπάνιες νόσους. 
      Ποια είναι, λοιπόν, η πολιτική που έχετε ως Υπουργείο, ως κράτος για να αντιμετωπίσετε αυτά τα προβλήματα και ποια μέτρα έχετε στο πρόγραμμά σας για τη βρεφική θνησιμότητα, που υπάρχει στη χώρα μας και ιδιαίτερα για την ακριτική Θράκη, όπου εκεί δείχνουν τα στοιχεία ότι  υπάρχει το μεγαλύτερο πρόβλημα; 
      Στην ίδια έρευνα καταγράφεται ότι λόγω αιφνίδιου σοβαρού ιατρικού προβλήματος το 2,5% των νοικοκυριών της χώρας μαθηματικά χρεοκοπεί. Αυτό σημαίνει ότι αυτοί οι άνθρωποι ουσιαστικά χάνουν όλη τους την περιουσία, για να αντιμετωπίσουν τα προβλήματα υγείας. 
      Σε ένα συνέδριο στην Κρήτη ο διευθυντής της Παθολογικής Κλινικής του Πανεπιστημίου Ηρακλείου λέει ότι, για να πάρει κανείς σειρά στις λίστες αναμονής των καρκινοπαθών, περιμένει πέντε μήνες στην αναμονή. Φυσικά πηγαίνουν στις ιδιωτικές κλινικές, στα ιδιωτικά νοσηλευτήρια, με αποτέλεσμα να επιβαρύνονται οικονομικά καθώς για κάθε ακτινοθεραπευτικό κύκλο απαιτούνται κατά μέσο όρο 2 εκατομμύρια δραχμές. Θέλουν 2 εκατομμύρια δραχμές, για να κάνουν τις εξετάσεις και τις θεραπείες τους. Καταλαβαίνετε ότι είναι πάρα πολύ μεγάλο αυτό το ποσό για ανθρώπους που δεν έχουν εισοδήματα.
      Πριν από δύο μέρες ψηφίσαμε το νομοσχέδιο για την κοινωνική φροντίδα. Εκεί δε είχαμε την ευκαιρία να πούμε πολλά πράγματα, αλλά και σ’ αυτήν τη συζήτηση φάνηκε αυτή ακριβώς η προσπάθεια που γίνεται. Αφυδάτωση του δημόσιου τομέα της πρόνοιας και της φροντίδας. Ανοίγουμε και από εκεί το παράθυρο για τον ιδιωτικό τομέα.
      Δεν μας είπατε τίποτα για τις ιδιωτικές κλινικές και δεν ακούστηκε εδώ. Υπάρχει ένα απαράδεκτο καθεστώς. Δεν έχετε πάρει μέτρα για να εφαρμοστούν οι κανονισμοί. Επτά χρόνια κάνετε παρατάσεις. Κάθε τόσο παράταση λειτουργίας και εξακολουθεί να υπάρχει αυτό το απαράδεκτο καθεστώς. Με το νόμο που ψηφίσαμε αυτήν την εβδομάδα δώσαμε άλλη μια παράταση. Νομίζω ότι αυτό είναι ένα ζήτημα το οποίο δεν αποτελεί θέμα οικονομικό ή δεν έχει το Υπουργείο τη δυνατότητα να το κάνει.
      Εδώ την προηγούμενη εβδομάδα ήρθαν στο φως αυτά που έγιναν στο μαιευτήριο Τσαγγάρη στη Λαμία. Κατήγγειλε ο κόσμος εκεί ότι δεν υπάρχουν μαίες. Έχετε κάνει ποτέ έλεγχο; Εφαρμόζονται οι κανονισμοί; Υπάρχουν κανονισμοί λειτουργίας αυτών των ιδιωτικών κλινικών; Και τελικά, τι μέτρα θα πάρετε για να λύσετε αυτό το πρόβλημα;
      Όσον αφορά τα ΠΕΣΥ, είπαμε πολλά και δεν θέλω να επαναλάβω. Θέλω μόνο να πω ένα στοιχείο που αφορά στις επισκέψεις στα απογευματινά ιατρεία. Είναι μόνο το 0,3% -διακόσιες χιλιάδες επισκέψεις μέχρι τώρα που έχουν γίνει- του συνόλου των εβδομήντα εκατομμυρίων πράξεων που διενεργούνται κάθε χρόνο. Ουσιαστικά είναι κάτι το οποίο δεν απέδωσε. Νομίζω ότι σωστά το είχαμε καταψηφίσει τότε. 
      Τέλος, το μεγάλο ζητούμενο για την υγεία –και νομίζω ότι μόνο έτσι θα μπορέσουμε να το αντιμετωπίσουμε- είναι ένα αξιόπιστο σύστημα πρωτοβάθμιας φροντίδας και πρόληψης για όλη τη χώρα, για να προλαμβάνουμε και να μη θεραπεύουμε. Χρειάζεται, λοιπόν, να λειτουργήσουν τα κέντρα υγείας αστικού τύπου, χρειάζεται να καθιερωθεί ο θεσμός του οικογενειακού γιατρού, χρειάζεται να εφαρμοστεί σύστημα αγωγής υγείας, για να μπορέσουμε τελικά έτσι να πούμε ότι κάτι γίνεται σ’ αυτήν τη χώρα. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των ΄Εργων Τέχνης από τη Συλλογή της Βουλής των Ελλήνων, εξήντα εννέα μαθητές και τέσσερις συνοδοί - καθηγητές από το Γ΄ Λύκειο Πύργου Ηλείας.
      Η Βουλή τούς καλωσορίζει.
      (Χειροκροτήματα από όλες τις πτέρυγες)
      Σήμερα έχουμε κοινοβουλευτικό έλεγχο και στην Αίθουσα βρίσκονται μόνο οι Βουλευτές που ερωτούν και οι Υπουργοί οι οποίοι απαντούν.
      Ο κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, πραγματικά υπήρξε μια προσπάθεια ιδιαίτερα εκ μέρους του κυρίου Υπουργού να ωραιοποιήσει, παραποιώντας την όλη κατάσταση.
      Θα έλεγα, κύριε Υπουργέ, ότι ψυχιατρικά στον πρόλογό σας είδατε ακριβώς το θέμα το οποίο θίγουμε και υπάρχει στο χώρο της υγείας, λέγοντας ότι ο κάθε ασθενής τη δεδομένη στιγμή που νοσεί αποτελεί μια βιωματική στιγμιαία οντότητα. Συμφωνούμε, δεν διαφωνούμε. Ούτε έχει τη δυνατότητα αυτός να πει πως θα ήταν προ πενταετίας ή πώς θα ήταν μετά από μια δεκαετία. 
      Εμείς, όμως, όλοι όπως και εσείς, έχετε τη δυνατότητα και έχουμε τη δυνατότητα να κρίνουμε πώς ήταν τα πράγματα προ πενταετίας, για να μην πάμε πιο παλιά και πώς είναι τώρα. Διαπιστώνουμε, λοιπόν, μετά μεγάλης θλίψεως ότι οι μεταβολές που έχουν γίνει είναι ελάχιστες και θα σας πω γιατί. Είπατε επί παραδείγματι για τα οικονομικά θέματα, ότι ξέρετε δεν μπορεί να γίνει,  ο δημόσιος τομέας έχει αυτά και αυτά τα προβλήματα κλπ. Δεν θέλω περιπτωσιολογικά να σας πω, αλλά απλώς και μόνο το αίμα που δίνουν οι αιμοδοσίες στα ιδιωτικά θεραπευτήρια για τις εγχειρήσεις –και πολύ καλά κάνουν- κοστίζει στο δημόσιο τομέα σε μια μελέτη που έχω κάνει εγώ, γύρω στα 12 δισεκατομμύρια. Αυτά, λοιπόν, τα στερείται ο δημόσιος τομέας, ενώ υπάρχει μια κερδοφορία συγκεκριμένη. Εκεί τι μέτρα παίρνετε; Θα μου πείτε βέβαια ότι εσείς προ μηνών αναλάβατε, άρα βρήκατε όλη αυτήν την ιστορία και όχι μόνον αυτά. 
      Τώρα, επειδή κάνατε ένα σχόλιο προσωπικό σε μια ανοικτή επιστολή που σας είχα κάνει –και δεν θα ήθελα να προσωποποιήσω το θέμα, αλλά δοθείσης αφορμής εν τη Ολομελεία- όσον αφορά το θέμα του μορατόριουμ που υπήρξε μεταξύ μας και της επίθεσης με τυμπανοκρουσίες εναντίον σας, θέλω να σας πω ότι δεν έχω καμία τέτοια πρόθεση. 
      Έγινε ένα σχόλιο για το σκεύασμα τύπου περμορφίνης. Εγώ δεν είμαι ειδικός. Έκανα απλώς και μόνο μια αναφορά τη στιγμή που δεν υπάρχουν οι υποδομές στα νοσοκομεία και δεν δυνατόν να υποδεχτούν το όλο σύστημα. Εκεί ασχολήθηκα. Δεν έκανα καμία κριτική. Αλλά θα ρώταγα εσάς, που είστε ο Καθηγητής Ψυχιατρικής και εξετάστηκα σε εσάς, γιατί δε λειτουργεί τόσα χρόνια η ψυχιατρική κλινική στο Νοσοκομείο της Λαμίας; 
      Να, λοιπόν, ένα πρόβλημα το οποίο θα δημιουργούσε προϋποθέσεις, ώστε να μην έχουν αυτήν τη συμφόρηση τα ψυχιατρικά νοσηλευτικά καταστήματα εδώ στην πρωτεύουσα.
      Είπατε και για τα ΜΕΘ, και για την τομογραφία ποζιτρονίων και για το νευροακτινολογικό ότι είναι δύσκαμπτος ο δημόσιος τομέας. Συμφωνούμε. Ελέγξατε, όμως, γιατί οι δημόσιες υπηρεσίες, γιατί οι υπηρεσίες σας και οι καρεκλοκένταυροι, όπως τους έχω πει πολλές φορές, δημιουργούν αυτές τις αναστολές; Μήπως κατ’ αυτόν τον τρόπο θέλουν να προηγηθούν οι του ιδιωτικού τομέα και πρωτοποριακά να λειτουργήσουν αρμέγοντας έτσι το δημόσιο κορβανά; Νευροακτινολογικό, εμβολισμοί κλπ. στις διάφορες αγγειοπλασίες γίνονται μόνο στα ιδιωτικά κέντρα. Δεν γίνονται στο δημόσιο τομέα και δεν έχει αυτό αναπτυχθεί. Έχει ευθύνη γι’ αυτό και το πανεπιστήμιο και το Υπουργείο Παιδείας και το Υπουργείο Υγείας. 
      Εκεί γιατί υπάρχει το έλλειμμα αυτό; Και μη μου πείτε για χρήματα, θα μπορούσαν να είχαν προγραμματισθεί πολύ καλά τα χρήματα, να είχαν δοθεί οι πιστώσεις και να έχουμε προχωρήσει. 
      Απλούστατα, κύριε Υπουργέ, όπως είπε και ο επίτιμος πρόεδρος έχετε κληρονομήσει μια βαριά κληρονομιά. Δεν την αντέχετε, ούτε εσείς αλλά ούτε και οι Υφυπουργοί που κατά καιρούς περνούν από το Υπουργείο. Ελέγξτε όλους αυτούς που εμπλέκονται μέσα στη διαχείριση της Αριστοτέλους. Θα δείτε όλα αυτά τα «φιντάνια». Γι’ αυτό ξεφύτρωσαν σαν σούπερ μάρκετ τα διαγνωστικά κέντρα, γι’ αυτό θα δείτε να ανθεί ο ιδιωτικός τομέας, γι’ αυτό θα δείτε το «ΛΑΪΚΟ» Νοσοκομείο να μην έχει ούτε ψηφιακό αγγειογράφο. Έχουμε ένα δανεικό του ΙΚΑ. Μαγνήτης δεν υπάρχει. Και όσον αφορά τον αξονικό τομογράφο, ευτυχώς, που υπήρχε μία σεβασμία κυρία ονόματι Καρατζά –που τη μνημονεύω πάντοτε- που  έκανε δωρεά και υπολειτουργεί. Και ομιλώ για το «ΛΑΪΚΟ» Νοσοκομείο. Στο Νοσοκομείο «ΣΩΤΗΡΙΑ», κύριε Νασιώκα, ο αξονικός τομογράφος ο οποίος προήλθε από την εκποίηση του ακινήτου Κωσταρά, εκεί που κτίζεται η «Βωβούπολις», ακόμα να λειτουργήσει. Επρόκειτο για 700 εκατομμύρια και εσείς μετατρέψατε και στρεβλώσατε τη βούληση του διαθέτη. 
      Όσον αφορά τα ράντζα η εικόνα που παρουσιάζεται στα μεγάλα νοσοκομεία, το ξέρετε και εσείς, κύριε Υπουργέ, το έχετε ζήσει, θυμίζει Βομβάη. Το «ΛΑΪΚΟ» Νοσοκομείο, ο «ΕΥΑΓΓΕΛΙΣΜΟΣ», ο «ΕΡΥΘΡΟΣ ΣΤΑΥΡΟΣ» παρουσιάζουν αυτήν την εικόνα. Γιατί να συμβαίνουν αυτά; Είναι γνωστό ότι υπάρχει η εσωτερική υγειονομική μετανάστευση, ότι δεν υπάρχουν αποκεντρωμένες υγειονομικές υπηρεσίες υγείας. Υπάρχει διοικητικό μοντέλο που στοιχίζει πανάκριβα στον Έλληνα, στοιχίζει 35 με 40 δισεκατομμύρια και να μην πούμε ότι αυτό θα προσφέρει κάτι. Κοντεύουμε τα δύο χρόνια λειτουργίας του και δεν έχει προσφέρει απολύτως τίποτα.
      Τα νοσοκομεία που είναι υπό κατασκευήν, όπως στην Κέρκυρα, την Κατερίνη, στις Σέρρες, στην Άρτα κλπ., δεν έχουν τελειώσει και παρουσιάζουν τεράστια προβλήματα. Είναι οι αεριτζήδες αυτοί που πήραν τις εργολαβίες με τις γνωστές μεθοδεύσεις, με τα χρηματιστήρια και τώρα έχουν καταγγελθεί οι συμβάσεις, με αποτέλεσμα το ελληνικό δημόσιο να ξαναπληρώσει πάλι στο ποσοστό που έχουν εγκαταλείψει τις εργολαβίες. Ήταν οι αγαπητοί της Χαριλάου Τρικούπη, κύριε Νασιώκα, και το ξέρετε πολύ καλά αυτό.
      Όσον αφορά το θέμα της διοίκησης των νοσοκομείων, τα σύγχρονα νοσοκομεία δεν είναι τα πολύκλινα. Είναι τα μικρά νοσοκομεία των τριακοσίων πενήντα κλινών, που θέλουν, όμως, μονάδες, εργαστήρια, εξωτερικά ιατρεία. Όταν έχετε για παράδειγμα έναν ασθενή και περιμένει για ένα βαριούχο υποκλυσμό δέκα μέρες μέσα στο νοσοκομείο, αντιλαμβάνεστε τι κόστος υπάρχει και πόσο οι ασφαλιστικοί οργανισμοί βυθίζονται οικονομικά. Αυτά τα λέω, διότι έτσι έχει δημιουργηθεί μία απαξίωση της υγείας στο δημόσιο τομέα, για την οποία απαξίωση στο δημόσιο τομέα δεν ευθύνεται η Αντιπολίτευση. Έχετε βαρυτάτη ευθύνη είκοσι ετών υγειονομικής διαχείρισης της χώρας, κύριε Υπουργέ. Διότι θα δείτε ότι πάρα πολλοί καλοί συνάδελφοι διαφόρων διαγνωστικών αντικειμένων επικαίρων και πολύ εξειδικευμένων έχουν εγκαταλείψει το δημόσιο τομέα, έχουν πάει στον ιδιωτικό τομέα και σας πληροφορώ ότι αύριο θα υπάρξει επίθεση του ιδιωτικού τομέα προς το δημόσιο σε επίπεδο λεηλασίας στελεχιακού δυναμικού, ιδιαίτερα σε συναδέλφους, που είναι διευθυντές νοσοκομείων και έχουν ήδη στοιχειοθετήσει συνταξιοδοτικό δικαίωμα.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
      Η αντικατάσταση ενός τέτοιου συναδέλφου που έχει δαπανήσει χρόνο, ώρες, νύχτες μέσα στο νοσοκομείο για να φθάσει ακριβώς σ’ αυτήν την αρτιότητα, δεν γίνεται με μεταγραφές. Δεν είναι ποδοσφαιριστής ο χειρουργός ή ο κλινικός γιατρός. Δεν μπορούμε να τον πάρουμε ούτε από το Μοντεβίδεο ούτε από τη Μαδαγασκάρη. Αυτούς πώς θα τους αντικαταστήσετε; Πώς θα αντικαταστήσετε τους χειρουργούς σπονδυλικής στήλης  που πήγαν  στον ιδιωτικό τομέα και δεν υπάρχουν αυτή τη στιγμή; Πώς θα αντικαταστήσετε τόσους συναδέλφους της άκρας χειρός; Πώς θα αντικαταστήσετε συναδέλφους οι οποίοι έφυγαν από το δημόσιο τομέα και πήγαν στα ιδιωτικά θεραπευτήρια, «ΕΡΡΙΚΟΣ ΝΤΥΝΑΝ» κλπ.; Εμείς έχουμε τέσσερις διευθυντές που έφυγαν από το «ΛΑΪΚΟ» Νοσοκομείο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό κύριε Πρόεδρε, αν είναι δυνατόν, στη μεγαλοθυμία σας!
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ. Είχατε αρκετό χρόνο. Ολοκληρώστε όμως.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Αναφορικά τώρα με τα καρδιοχειρουργικά περιστατικά, γιατί ήσασταν και πρόεδρος του «ΩΝΑΣΕΙΟΥ» Καρδιοχειρουργικού Κέντρου. Εκεί υπάρχουν τέσσερα κρεβάτια τα οποία είναι, λέει, για τους ενδεείς Έλληνες τα οποία διαχειρίζονται κατά μυστικότητα και δεν μπαίνει κανένας. Πρέπει να πεθάνει πρώτα για να μπει αυτός ο φτωχός ή πρέπει να πληρώσει περί τα δύο εκατομμύρια στην αναβάθμιση δήθεν της θέσης για να μπορέσει να χειρουργηθεί. Προσέφερε το «ΩΝΑΣΕΙΟ». Ουδείς αμφιβάλλει γι’ αυτό. Κανείς δεν πάει στο εξωτερικό ή μη μόνο ορισμένων ακραίων καρδιοχειρουργικών περιπτώσεων. Και λέμε ναι. Αλλά, για πείτε μας, τι γίνεται στον «ΕΥΑΓΓΕΛΙΣΜΟ». Ένα καρδιοχειρουργικό τραπέζι για να αντιμετωπίσει τα περιστατικά. Το «ΝΙΜΙΤΣ» έκλεισε. Το «ΙΠΠΟΚΡΑΤΕΙΟ» λειτουργεί και αυτό με τις όχι τόσο καλές συνθήκες. Να, λοιπόν, που υπάρχουν τόσα πολλά προβλήματα.
      Και θα τελειώσω, κύριε Πρόεδρε, διότι δεν θέλω να σας στενοχωρήσω, επειδή βλέπω …
      ΠΡΟΕΔΡΕΥΩΝ (Κωνσταντίνος Γείτονας): Κύριε Γιαννόπουλε, δεν με στεναχωρείτε. Υπάρχει όμως Κανονισμός. Θέλετε να σας αφήσω να διηγηθείτε όλα τα περιστατικά της υγείας από καταβολής κόσμου; Ολοκληρώνετε κάποτε. Έχετε υπερβεί το χρόνο κατά πολύ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ:  Κύριε Πρόεδρε, από την ευλάβεια που τρέφω στο πρόσωπό σας και την αλληλοεκτίμηση…
      ΠΡΟΕΔΡΕΥΩΝ (Κωνσταντίνος Γείτονας): Την ίδια εκτίμηση έχω και εγώ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: … δεν αναφέρθηκα στη θητεία της Υπουργίας σας. Πήγα από τη θητεία του κ. Παπαδόπουλου και μετά. 
      ΠΡΟΕΔΡΕΥΩΝ (Κωνσταντίνος Γείτονας): Δεν έχω κανένα πρόβλημα. Αν θέλετε, κατά τον Κανονισμό, αν αναφερθείτε στη δική μου θητεία, μπορώ να κατέβω  στα έδρανα και να πάρω το λόγο -μόνο να βρω κάποιον αντιπρόεδρο- και να σας απαντήσω. Ξέρετε ότι το δικαιούμαι από τον Κανονισμό. Αλλά δεν είναι εκεί το θέμα. Παρακαλώ ολοκληρώστε διότι θέλουν να μιλήσουν και οι άλλοι συνάδελφοί σας.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Το είπα αυτό, κύριε Πρόεδρε, για να εκτονώσουμε λίγο την ατμόσφαιρα.
      Κύριε Υπουργέ, πιστεύω ότι είσθε ο μοναδικός λόγω των ιδιαιτέρων ικανοτήτων και ιδιοτήτων που φέρετε, αλλά και εμείς όλοι συνδράμουμε και μπορούμε να βοηθήσουμε. Και λέμε ναι, να σας βοηθήσουμε στο έργο σας και σας και την Κυβέρνηση. Αλλά δεν μας ακούτε σε τίποτα. Όλο λέτε ότι δεν έχουμε επιχειρήματα, δεν έχουμε προτάσεις και δεν κάνουμε τίποτα. Δείτε και τις δικές μας ταπεινές προτάσεις και ελάτε να συμφωνήσουμε σε ένα μίνιμουμ τουλάχιστον στο χώρο της υγείας. 
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, εγώ θα αξιοποιήσω την παρουσία σας στο Προεδρείο της Βουλής σήμερα για να σας υπενθυμίσω ότι το Νοσοκομείο Κατερίνης το οποίο εσείς θεμελιώσατε ακόμη δεν έχει τελειώσει το κτίριο. Και θα ζητήσω την προσωπική σας παρέμβαση γιατί πραγματικά με το Υπουργείο Υγείας και Πρόνοιας έχουμε μπλέξει και με τον εργολάβο φυσικά.
      Κύριε Υπουργέ, δεν είναι μόνο το ύψος των ιατρικών πράξεων και επισκέψεων που αναφέρθηκα, αλλά είναι και πότε αυτοί οι ιδιώτες, οι ελευθεροεπαγγελματίες γιατροί παίρνουν τα χρήματά τους. Και ξέρετε πάρα πολύ καλά ότι εάν φταίνε ίσως τα προεδρικά διατάγματα για τις αμοιβές, τι γίνεται επιτέλους και τι θα γίνει με το πότε θα πάρουν τα χρήματά τους. Μετά από πέντε-έξι μήνες; Και τι θα γίνει επίσης και με τις νέες συμβάσεις με τον οργανισμό περίθαλψης ασφαλισμένων του δημόσιου τομέα οι οποίοι όροι είναι απαράδεκτοι. Έχουν ξεσηκωθεί οι γιατροί. Στην περιοχή μου έχουν ανασταλεί οι συμβάσεις των ελευθεροεπαγγελματιών γιατρών με το δημόσιο  και ιδιαιτέρως των παιδιάτρων. Και καταλαβαίνετε  τι κινδύνους εγκυμονούν τέτοιου είδους αναστολές συμβάσεων. 
      Θέλω επίσης, κύριε Υπουργέ, να δείτε το θέμα με τις εντατικές μονάδες θεραπείας. Ξέρετε πολύ καλά ότι δημιουργείτε μονάδες, αλλά υπάρχει έλλειψη προσφοράς. Γιατροί πλέον δεν πάνε στις μονάδες εντατικής θεραπείας. Σκεφθείτε να δώσετε κίνητρα σε νέους συναδέλφους οι οποίοι θέλουν να γίνουν εντατικολόγοι και θέλουν να δουλέψουν σε μονάδες εντατικής. Δεν μπορούν να έχουν τις ίδιες αμοιβές -σκεφθείτε κάτι επιτέλους- γιατροί εργαστηριακών ειδικοτήτων, γιατροί που δουλεύουν σε κέντρα υγείας -εντός εισαγωγικών- μία ή δύο ώρες εβδομαδιαίως, με τους γιατρούς οι οποίοι πραγματικά χύνουν αίμα. Ο ιδρώτας δεν είναι τίποτα.
      Ξέρετε πολύ καλά, είστε μάχιμος γιατρός χρόνια, τι σημαίνει γιατρός και τι σημαίνει νοσηλευτής σε μονάδα εντατικής θεραπείας και ακόμη πιο άσχημα τα πράγματα, σε μονάδα εντατικής θεραπείας νεογνών. Εκεί τα πράγματα είναι εξαιρετικά άσχημα και πρέπει να σκεφτείτε γενναία μέτρα, γενναία κίνητρα για να στελεχωθούν αυτές οι μονάδες. Δεν είναι μόνο να τις δημιουργήσετε. Και πρέπει όλες οι πτέρυγες της Βουλής να συμφωνήσουμε επιτέλους και γι αυτά τα κίνητρα και αυτά τα μέτρα τα οποία θα δώσουμε ίσως για να στελεχωθούν αυτές οι μονάδες και με γιατρούς οι οποίοι θα έρθουν αν είναι ανάγκη γιατί δεν έχουμε εντατικολόγους πολλούς εδώ, από το εξωτερικό. Τι να τους κάνουμε που έχουμε πενήντα πέντε χιλιάδες γιατρούς, να δούμε τι γιατρούς έχουμε, την ποιότητα των γιατρών, και πώς θα στελεχώσουμε αυτές τις μονάδες.
      Για την πρωτοβάθμια φροντίδα περιμένουμε ακόμη και θέλουμε να μας απαντήσετε για το νομοσχέδιο της πρωτοβάθμιας φροντίδας, εάν θα έρθει, πότε θα έρθει, συγκεκριμένα πράγματα και για τις σχέσεις με τα ασφαλιστικά ταμεία ιδιαίτερα το ΙΚΑ, ΟΓΑ, ΤΕΒΕ. Αποσυμφορήστε επιτέλους τα νοσοκομεία μας, κύριε Υπουργέ, από την πρωτοβάθμια φροντίδα. Δεν είναι δυνατόν τα εξωτερικά ιατρεία να κατακλύζονται από ασθενείς οι οποίοι κάλλιστα θα μπορούσαν να εξυπηρετηθούν από γιατρούς του ΙΚΑ, του ΤΕΒΕ και των άλλων ασφαλιστικών ταμείων. Ας αποφασίσουμε επιτέλους να πάρουμε και εκεί γενναία μέτρα ώστε οι ασθενείς να πηγαίνουν εκεί που πρέπει να πάνε, δηλαδή, στους γιατρούς των ταμείων τους.
      Για τις καρδιοχειρουργικές επεμβάσεις θέλω να ακούσω πότε θα λειτουργήσουν επιτέλους. Γιατί δεν λειτουργεί το καρδιοχειρουργικό του Ηρακλείου Κρήτης, ενώ θα έπρεπε να λειτουργεί. Και όχι μόνον εκεί φυσικά. Και τι θα γίνει με την αναβάθμιση των υπηρεσιών από τους ασθενείς; Είναι ζητήματα στα οποία περιμένουμε απαντήσεις. Είναι στρεβλώσεις του Υπουργείου σας, και κάποτε πρέπει και το Υπουργείο να αφήσει αυτές τις αγκυλώσεις και να τις ξεχάσει. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπανικολάου έχει το λόγο.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε ο κύριος Υπουργός απαντώντας μάλλον εμμέσως πλην σαφώς ανεφέρθη στη λέξη «ανάλγητη» και «ανίκανη». 
      Όταν χρησιμοποιώ ορισμένες λέξεις, κύριε Υπουργέ, είμαι γνώστης του επιθέτου αυτού που δίνω και είναι ειλικρινείς αυτοί οι χαρακτηρισμοί. Και θέλω να σας θυμίσω ότι βαρύτερους χαρακτηρισμούς έχουν αναφέρει σύντροφοί σας και μέσα και έξω από αυτήν την Αίθουσα. 
      Να θυμίσω τον κ. Πάγκαλο πως έχει πει «παράλυτη Κυβέρνηση»; Να θυμίσω τον κ. Κατσανέβα τον Οκτώβριο εδώ μέσα σ’ αυτήν την Αίθουσα, που είπε ότι «ντρέπεται να κυβερνιέται ο τόπος από μια τέτοια Κυβέρνηση»; Σας παρακαλώ πολύ να διαβάσετε στα Πρακτικά την πρωτολογία μου και θα δικαιολογήσετε αυτούς τους χαρακτηρισμούς. Επιγραμματικώς θα ήθελα πάλι να σας θυμίσω ορισμένα γεγονότα και να σας ευαισθητοποιήσω. Όταν υπάρχουν αυτές οι ουρές, οι ατέλειωτες γερόντων σεβάσμιων από τις πέντε το πρωί να περιμένουν, όταν στην Κρήτη συμβαίνει το γεγονός που πέρασε από όλα τα ΜΜΕ και έχουμε γίνει ρεζίλι διεθνώς, να εξετάζουν στα πεζοδρόμια και μέσα στο ασθενοφόρο αυτούς τους ανθρώπους που πλήρωσαν –επί ΠΑΣΟΚ, παρακαλώ σοσιαλιστικού- ιδιωτικό ασθενοφόρο για να έρθουν από τα χωριά τους, τη μισή σύνταξη που παίρνουν αυτοί οι γέροντες, αυτό μήπως θέλετε εσείς λόγω ειδικότητας να το εκλάβουμε κατά το shopping therapy, ως θεραπεία που χρειάζεται να κάνουν; Γιατί κάτι τέτοιο, όπως γράφηκε στα ΜΜΕ, είχατε υπαινιχθεί σε κάτι δηλώσεις σας. Έτσι θα το θεωρήσουμε; 
      Όταν σας είπα και δεν πήρα μια απάντηση αυτήν τη στιγμή, δύο γραμμικοί επιταχυντές βρίσκονται στις αποθήκες της Θεσσαλονίκης και στο ογκολογικό συνέδριο ακούσαμε ότι υπάρχουν ουρές μηνών, όπως επεσήμανε και η κ. Στεργίου, που είναι επικίνδυνο γι’ αυτούς τους ασθενείς οι οποίοι τόσα προβλήματα έχουν και οι οικογένειές τους, δεν θα πούμε ότι υπάρχει αναλγησία, όταν λέει το επίσημο πρωτόκολλο της ακτινοβολίας ότι πρέπει να γίνονται μέσα σε σαράντα ημέρες; 
      Πρέπει να σας ευλογήσω και να πω ότι είστε άγιοι και άξιοι; 
      Πρέπει κάποτε να μάθουμε και στην κριτική και την επιχειρηματολογία να την αντιμετωπίζουμε και να την αντικρούουμε με επιχειρήματα, εάν βέβαια έχουμε. Όταν την ίδια στιγμή τα ελλείμματα μηνιαίως από επτάμισι δισεκατομμύρια πάνε στα δεκαοκτώ φέτος με τους περίφημους ΠΕΣΥάρχες σας, αυτό δεν είναι έλλειμμα χρηστής διοικήσεως που πρέπει να το ελέγξετε; 
      Όταν λέμε ότι τα οικονομικά στον ευαίσθητο χώρο της υγείας έχουν γίνει πίθος των Δαναΐδων,  αυτό το πράγμα δεν συνιστά αναλγησία όταν δεν στέλνετε τους ράμπο για τους οποίους θεσπίζαμε πριν από ενάμιση χρόνο;
      Έρχομαι, κύριε Υπουργέ, στην εμφάνισή σας με τον κύριο Πρωθυπουργό τις παραμονές εκλογών στην Καλαμάτα που ήρθατε και στο νοσοκομείο που έγινε και με δική σας βοήθεια αλλά και με τους Ελληνοαμερικανούς, Ελληνοκαναδούς αλλά και από εμάς όταν ήμασταν Κυβέρνηση. 
      Μιλήσατε και υποσχεθήκατε –μάλιστα ο ίδιος ο κύριος Πρωθυπουργός- ότι θα γίνει μονάδα εντατικής θεραπείας στην Καλαμάτα και άλλες ειδικότητες και μάλιστα στα πλαίσια της πληροφορικής που ξέρουμε ότι εκεί η απορροφητικότητα είναι χειρότερη απ’ ότι είναι στην υγεία, είναι μηδαμινή. Εσείς βέβαια μιλήσατε για επανάσταση στο χώρο της υγείας. Την άλλη μέρα ο ΠΕΣΥάρχης σας ο κ. Βουδούρης «αδειάζει» τον ίδιο τον Πρωθυπουργό και λέει «δεν γίνεται μονάδα εντατικής θεραπείας στην Καλαμάτα, αλλά στην Τρίπολη γιατί είναι το κέντρο».
      Επομένως, δεν μπορείτε να κατηγορείτε εμάς –όπως μας κατηγόρησε ο κύριος Υφυπουργός- ότι δεν συνεννοούμεθα. Πρώτα συνεννοηθείτε εσείς σαν Υπουργοί, Υφυπουργοί και ΠΕΣΥάρχες, οι μικροί Υπουργοί, όπως τους χαρακτηρίσατε, να ενημερώνετε –όπως και ο ίδιος ο Υπουργός- σωστά τον ελληνικό λαό, γιατί δίκαια αποκτάμε το χαρακτηρισμό της ξύλινης γλώσσας όταν υποσχόμεθα και δεν εφαρμόζουμε.
      Προχθές πάλι έγινε –και ήταν ο κ. Σοφιανός, ο γραμματέας, εκεί- στην Τρίπολη ο απολογισμός του προγραμματισμού. Ο κ. Σοφιανός προσφυέστατα «άδειασε» μερικούς ΠΕΣΥάρχες ότι δεν του στέλνουν πληροφορίες και θέματα που πρέπει να γίνουν για να καλύψουν τις υγειονομικές ανάγκες των περιφερειακών νοσοκομείων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κατά τα άλλα δώσατε πρωτοσέλιδα «Η υγεία πάει καλά» στον τοπικό Τύπο. Δεν πάει καθόλου καλά η υγεία. Νοσεί και πρέπει να…
      ΠΡΟΕΔΡΕΥΩΝ (Κωνσταντίνος Γείτονας): Κύριε Παπανικολάου, είναι ώρα να κλείσετε.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ:  Γι’ αυτό χρησιμοποιήθηκε το παράδειγμα του Πρωθυπουργού της Αγγλίας όπου ο ίδιος ο κ. Μπλερ αναλαμβάνει τις ευθύνες, με προσωπικό του πολιτικό κόστος και λέει «αν δεν γίνει κάτι, θα είναι δικό μου το κόστος, προσωπικό». Αυτό επικαλέστηκα και είπα και εγώ στην πρωτολογία μου ότι δεν υπάρχει η ανάλογη ευαισθησία από τον Πρωθυπουργό μας ο οποίος μαζί με όλους εσάς βρίσκεται σε γυάλινο  πύργο και αδιαφορείτε για τα θέματα υγείας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χωματάς έχει το λόγο.
      ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε.
      Κύριε Υπουργέ, άκουσα τα όσα είπατε με μεγάλη προσοχή, αλλά και τα όσα επίσης ο κ. Νασιώκας είπε. Διαπίστωσα ότι υπάρχει ένα παράπονο από πλευράς Υπουργείου ότι δεν αναγνωρίζουμε αυτά τα οποία κάνετε.
      Κύριε Νασιώκα, εδώ σας εγκαλούμε γι’ αυτά τα οποία έπρεπε να κάνετε και δεν έχετε κάνει. 
      Βρέθηκε στα χέρια μου –ίσως ήταν Υπουργός Υγείας ο Προεδρεύων σήμερα, ο κ. Γείτονας, ομολογώ ότι δεν θυμάμαι πολύ καλά- το τι είχα πει στα Πρακτικά τότε της Βουλής για τη «χρυσή αλυσίδα» που σώζει ανθρώπινες ζωές. Και παρακαλούσα τον Υπουργό αυτούς τους κρίκους της «χρυσής αλυσίδας» να τους διαφυλάξει και να τους υποστηρίξει. 
      Ποιοι ήταν αυτοί οι χρυσοί κρίκοι; Σας διαβάζω: Στελέχωση και σύγχρονος εξοπλισμός του ΕΚΑΒ σε όλη την επικράτεια. Εξασφάλιση άμεσης προσπέλασης στον τόπο του ατυχήματος για παροχή πρώτων βοηθειών. Εξασφάλιση ασφαλούς και γρήγορης μεταφοράς στο πλησιέστερο και άρτια εξοπλισμένο νοσοκομείο. Άμεση εφαρμογή του ιπτάμενου ΕΚΑΒ, επείγουσες αερομεταφορές, ημέρα και νύχτα. Αυτοκινούμενες υγειονομικές μονάδες σε διαρκή περιοδεία στα νησιά και στους εθνικούς δρόμους. Αύξηση των κλινών των μονάδων εντατικής θεραπείας σε όλα τα νοσοκομεία ανάλογα της πληθυσμιακής κατανομής. Στελέχωση αγροτικών ιατρείων με γιατρούς ειδικότητος γενικής ιατρικής και των κέντρων υγείας με γιατρούς ειδικοτήτων. Σύστημα τηλεϊατρικής σε όλα τα κέντρα υγείας. Επανασχεδιασμός και διαμόρφωση των χώρων των νοσοκομείων για τα επείγοντα περιστατικά τα οποία πραγματικά χρειάζονται μία ειδική μέριμνα και φροντίδα.
      Σας λέω, λοιπόν, το εξής: εάν όλα αυτά είχαν υλοποιηθεί τότε που έπρεπε να υλοποιηθούν και είχαν εφαρμοστεί και μάλιστα σωστά, δεν θα είχαμε κανένα λόγο σήμερα, κύριε Υπουργέ, να ερχόμαστε να σας παραπονούμεθα ότι από το τάδε νησί μάς τηλεφώνησαν, διότι δεν έγινε αυτή η αερομεταφορά, να μεσολαβήσουμε στον έναν Υπουργό, να μεσολαβήσουμε στον άλλο. Δεν θα υπήρχε ανάγκη πράγματι να τηλεφωνούμε πότε στο ΕΚΑΒ, πότε στον Υπουργό, πότε σε άλλο παράγοντα για να φροντίσει να εξασφαλιστεί ένα κρεβάτι μιας μονάδας εντατικής θεραπείας για κάποιον άρρωστο για τον οποίο υπάρχει ενδεχομένως και προσωπικό ενδιαφέρον.
      Εάν τα είχατε κάνει, λοιπόν, όλα αυτά, κύριε Υπουργέ, δεν θα παραπονούμεθα.
      Και να πω και κάτι άλλο; Λέμε για τους γιατρούς ειδικότητος γενικής ιατρικής και ότι πρέπει να στελεχώσουν τα αγροτικά ιατρεία. Το ξέρετε ότι σήμερα ο χρόνος για τη λήψη ειδικότητας γιατρού ειδικότητος γενικής ιατρικής είναι από τρία έως επτά χρόνια και ότι έχουμε ανάγκη από επτά χιλιάδες αγροτικούς γιατρούς; Αυτά γιατί δεν υλοποιούνται; Εάν τα είχατε υλοποιήσει, δεν θα υπήρχε λόγος να συζητάμε. Εάν υπήρχε στελέχωση νοσοκομείων, αγροτικών ιατρείων και κέντρων υγείας στις περιφέρειες στο βαθμό που θα έπρεπε, με τα στελέχη που θα έπρεπε και με τον εξοπλισμό που θα έπρεπε, δεν θα υπήρχε ανάγκη το 70% με 80% των ασθενών των νησιών μας να έρχονται στην Αθήνα.
Έχουμε το Νοσοκομείο της Ρόδου, το οποίο είναι σύγχρονο, άρτια εξοπλισμένο. Έχουμε τρεις νευροχειρουργούς, οι οποίοι κάθονται γιατί δεν έχουν εργαλεία να χειρουργήσουν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Να πω και κάτι άλλο; Υπήρχε μία δωρεά στο Δήμο Καλύμνου ενός σύγχρονου πλωτού μέσου για μεταφορά ασθενών με όλα τα μέσα, αναπνευστήρες, παροχή οξυγόνου και χίλια δυο άλλα πράγματα. Και έκαναν τριάμισι χρόνια –ακόμη δεν έχει τελειώσει η διαδικασία- για να εγκριθεί, παρακαλώ, η πλοήγηση και η χρησιμοποίηση αυτού του πλωτού μέσου. 
      Και από την άλλη μεριά ίσως γνωρίζει ο κύριος Υπουργός, διότι πρόσφατα έκανα μια δεύτερη ερώτηση για το θέμα του θαλάμου αποσυμπίεσης στην Κάλυμνο επίσης για τους σφουγγαράδες. Εδώ και τέσσερα χρόνια εκκρεμεί αυτή η ιστορία. Μια να διορθωθεί το μηχάνημα αυτό της αποσυμπίεσης, μια να αγοραστεί καινούριο. Εδώ και τέσσερα χρόνια, λοιπόν, έχουν γίνει ορισμένα δυσάρεστα συμβάντα. Δύο άρρωστοι έχουν καταλήξει παράλυτοι. Να γιατί διαμαρτυρόμεθα. Αν αυτά τα είχατε προλάβει και τα είχατε κάνει, δεν θα υπήρχε λόγος. 
      Σήμερα γίνονται, κύριε Υπουργέ, πάνω από διακόσιες αερομεταφορές από τη Ρόδο που διαθέτει ένα σύγχρονο περιφερειακό νοσοκομείο.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ, κύριε Χωματά.
      ΙΩΑΝΝΗΣ ΧΩΜΑΤΑΣ: Άλλες εκατό από τη Νάξο, άλλες εκατόν τρεις από τη Σαντορίνη. Μα αν τα νοσοκομεία αυτά ήταν σωστά στελεχωμένα, δεν θα υπήρχε ο λόγος να έρχονται εδώ διότι θα τα αντιμετώπιζαν εκεί. Αν υπήρχε σύστημα τηλεϊατρικής, δεν θα γίνονταν άσκοπες αερομεταφορές. Αν υπήρχαν γιατροί ειδικοτήτων στα κέντρα υγείας με εμπειρία και γιατροί ειδικότητος γενικής ιατρικής στα αγροτικά ιατρεία, ο περιορισμός αυτός θα ήταν επί του ασφαλούς πολύ περιορισμένος. Θα γινόταν πολύ μικρότερος αριθμός αεροδιακομιδών απ’ ό,τι γίνεται σήμερα.
      Καταλάβετέ το αυτό και αρχίστε τις φροντίδες σας και τις ενέργειές σας από την περιφέρεια, εκεί που υπάρχει μεγάλο πρόβλημα. Αυτό είναι το λάθος σας.
      ΠΡΟΕΔΡΕΥΩΝ (Κωνσταντίνος Γείτονας): Τι να κάνω κύριοι συνάδελφοι; Να διακόψω τον κ. Χωματά τώρα; Δεν το θέλω;
      ΙΩΑΝΝΗΣ ΧΩΜΑΤΑΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Δυσκολεύομαι να σας αφαιρέσω το λόγο. Θα με φτάσετε σ’ αυτό το σημείο;
      ΙΩΑΝΝΗΣ ΧΩΜΑΤΑΣ: Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ε, μα πώς.
      ΙΩΑΝΝΗΣ ΧΩΜΑΤΑΣ: Ο κάθε Υπουργός πρέπει να αρχίζει τις προσπάθειές του από την περιφέρεια και από τα νησιά, εκεί που υπάρχει ανάγκη.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Χωματά, αν μου επιτρέπετε, είσαστε μία μεγάλη οικογένεια των γιατρών σήμερα εδώ οι συμμετέχοντες στη συζήτηση, αλλά η συζήτηση δεν είναι οικογενειακή υπόθεση. Διεξάγεται με βάση τον Κανονισμό.
	Ο κ. Μελάς έχει το λόγο.
	ΠΑΝΑΓΙΩΤΗΣ ΜΕΛΑΣ: Κύριε Πρόεδρε, πρέπει να πω προς τον κ. Στεφανή ότι η όποια κριτική του γίνεται, του γίνεται διότι είναι Υπουργός Υγείας και Πρόνοιας και δεν του γίνεται κριτική ως καθηγητή Στεφανή.
	Πρέπει να πω εδώ ότι για την κατάσταση που υπάρχει σήμερα στο χώρο της υγείας δεν φέρει μεγάλη ευθύνη ο κ. Στεφανής. Μικρή ευθύνη φέρει διότι μικρό χρονικό διάστημα έχει ως Υπουργός. Και πιστεύω απόλυτα και θα συμφωνήσει μαζί μου, ότι, δεν φταίει γι’ αυτό το χάος. Για το χάος αυτό φταίνε οι προηγούμενοι Υπουργοί, φταίνε γενικά οι κυβερνήσεις του ΠΑΣΟΚ που κυβερνούν είκοσι χρόνια και δεν προσφέρουν υπηρεσίες υγείας σήμερα που να τις απολαμβάνει ο άρρωστος που διέρχεται την πόρτα των δημοσίων νοσοκομείων.
	Χάρηκα, κύριε Υπουργέ, που είπατε ότι το Αττικό Νοσοκομείο θα λειτουργήσει. Και μάλιστα αφήσατε να εννοηθεί ότι θα λειτουργήσει ως πανεπιστημιακό νοσοκομείο. Πρέπει να λειτουργήσει το ταχύτερο. Και το λέω διότι θα αποσυμφορήσει τα άλλα νοσοκομεία της Αττικής, της Αθήνας και του Πειραιά, θα εξυπηρετήσει τη Δυτική Περιφέρεια της Αττικής και θα αποσυμφορήσει και τα Νοσοκομεία του Πειραιά, το «ΤΖΑΝΕΙΟ» και το «ΚΡΑΤΙΚΟ». Και μάλιστα θα σας έλεγα, αν λειτουργήσει ολοκληρωτικά, να μπει ως τρίτη ημέρα εφημερίας με τα Νοσοκομεία του Πειραιά διότι τώρα κάθε τρίτη μέρα ο πειραϊκός λαός ταλαιπωρείται με το να πηγαίνει σε ημέρα εφημερίας στο «ΘΡΙΑΣΙΟ» ή στο Νοσοκομείο της Βούλας και αντιλαμβανόμαστε όλοι οι γιατροί πόσο επικίνδυνη είναι η καθυστέρηση της μεταφοράς του άρρωστου και μάλιστα σε ώρα κυκλοφοριακής συμφόρησης.
	Κύριε Υπουργέ, τα χρέη του νοσοκομείου πρέπει να τα δείτε με ιδιαίτερη προσοχή διότι και οι ΠΕΣΥάρχες και οι διοικητές δεν κάνουν αυτό που πρέπει και αυτό που εκ του νόμου ορίζεται.
Οι προμήθειες με μικροδαπάνες και με κατατμήσεις προμηθειών συνεχίζονται και εκεί έχουμε σπατάλη χρημάτων. Γιατί δεν γίνονται με μεγάλους δημόσιους διαγωνισμούς; Εάν γίνουν μ’ αυτόν τον τρόπο, θα μπορεί η σπατάλη του χρήματος να ελαττωθεί. 
      Σας ανέφερα τα προβλήματα των Νοσοκομείων του Πειραιά, γιατί στο κάτω-κάτω αυτό το σκοπό έχουν οι επερωτήσεις που γίνονται στη Βουλή, δηλαδή να αναδεικνύουν προβλήματα, διότι μπορεί και να μην τα γνωρίζετε. Κάποιος θα πρέπει να σας ενημερώσει για τα πολλαπλά προβλήματα που υπάρχουν στο χώρο των νοσοκομείων. 
      Σας τα λέμε, λοιπόν, διότι υπάρχουν όντως σοβαρά προβλήματα, τα οποία μπορεί να φτάνουν και στο σημείο του σκανδάλου. Λέω τη λέξη «μπορεί», και να φτάνουν στο σημείο του σκανδάλου. Εκεί πρέπει να επέμβαιτε, διότι αλίμονο εάν αφήνουμε να συζητά τόσο έντονα η κοινωνία ένα θέμα και το Υπουργείο να αδιαφορεί. 
      Δείτε το θέμα του Τμήματος Επειγόντων Περιστατικών του Νοσοκομείου Νικαίας που καθυστερεί τόσα χρόνια. Δείτε τόσα άλλα θέματα που υπάρχουν στη λειτουργία των νοσοκομείων. 
      Είπε ο κ. Νασιώκας ότι εγκαινιάστηκαν νέες μονάδες εντατικής θεραπείας. Χαίρομαι που το ακούω, και πρέπει να εγκαινιάζονται, μιας και γνωρίζουμε πολύ καλά ότι οι μονάδες εντατικής θεραπείας σώζουν ανθρώπινες ζωές ή τουλάχιστον τους οικονομικά αδύναμους τους προφυλάσσουν από το να δώσουν εκατομμύρια σε μεγάλα ιδιωτικά ιατρικά κέντρα που έχουν μονάδες εντατικής θεραπείας. 
      Όμως, δεν μπορείτε να δώσετε 110 εκατομμύρια δραχμές για να λειτουργήσουν τα πέντε κρεβάτια στον έτοιμο χώρο που υπάρχει εδώ και πέντε χρόνια στο Νοσοκομείο «ΜΕΤΑΞΑ»; Εκατόν δέκα εκατομμύρια χρειάζονται! Δεν χρειάζονται πολλά. Σας λέω υπεύθυνα και το καταθέτω ότι ο διοικητής με τον οποίο συζήτησα, αγωνίζεται γι’ αυτά τα 110 εκατομμύρια δραχμές. Το Υπουργείο δεν μπορεί να επέμβει να εξευρεθούν, ώστε να λειτουργήσουν αυτά τα πέντε κρεβάτια και να εξυπηρετηθεί ο κόσμος του Πειραιά; 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για δέκα λεπτά. 
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κύριε Πρόεδρε, τι μπορώ να κάνω μέσα σε δέκα λεπτά; Και κατάλογο να είχα με όλες τις ερωτήσεις, δεν θα προλάβαινα.  
     ΝΙΚΗΤΑΣ ΚΑΚΛΑΜΑΝΗΣ: Σας χρειάζονται δύο λεπτά για να συμφωνήσετε με τις προτάσεις μας. 
     ΠΡΟΕΔΡΕΥΩΝ (Κωνσταντίνος Γείτονας): Υπήρξε ανοχή από το Προεδρείο και για τους συναδέλφους, επομένως θα υπάρξει και για σας. Θα σας δώσω το λόγο για δώδεκα λεπτά για να έχετε άνεση. 
     Ορίστε, κύριε Υπουργέ. 
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα ήθελα να αρχίσω και πάλι με την έκφραση μιας δυσαρέσκειας. Αυτή απευθύνεται όχι στους παρόντες συναδέλφους, αλλά στον κ. Παπανικολάου που έφυγε, ο οποίος είπε ότι θα επαναλάβει το χαρακτηρισμό. Θα έλεγα και πάλι ότι κανένας δεν έχει το μονοπώλιο της ευαισθησίας, κανένας δεν είναι ευαίσθητος, ενώ οι άλλοι είναι ανάλγητοι. Αυτήν τη λέξη δεν θα τη χρησιμοποιούσα. 
     Εκείνο, όμως, που μου έκανε εντύπωση και θα ήθελα να το καταθέσω, είναι ότι υπήρξε και μια υπέρβαση ευπρέπειας, διότι αυτά που κυκλοφόρησαν και μου αποδόθηκαν ως Υπουργό Υγείας που δεν έχω καμία σχέση ούτε με το ΙΚΑ του Ηρακλείου, που γιατροί του εξέταζαν τον άρρωστο στο δρόμο, ούτε με τις ουρές του ΙΚΑ, και στα οποία ούτε αναφέρθηκα ποτέ, ούτε χρησιμοποίησα οποιαδήποτε λέξη από τις αναγραφείσες «ο ίδιος φαίνεται να υιοθετεί αυτήν την κατασκευή και πάνω σ’ αυτήν εποικοδομώντας της δίνει και μια νομιμότητα». Ειλικρινά σας το λέω, δεν το περίμενα αυτό. 
     Προχωρώ στις βασικές ερωτήσεις, σε όσες τουλάχιστον μπορώ να απαντήσω. Λέχτηκε κάτι για το «ΩΝΑΣΕΙΟ» στο οποίο ήμουν Πρόεδρος. Ο κ. Μητσοτάκης, αντίθετα με ό,τι ειπώθηκε, είπε ότι αυτά τα ιδρύματα πρέπει να ενισχυθούν, αναφέροντας το «ΩΝΑΣΕΙΟ» ως χαρακτηριστικό παράδειγμα.
      Δεν ξέρω ποια είναι η θέση, να ενισχυθούν ή να μην ενισχυθούν;
      ΝΙΚΗΤΑΣ ΚΑΚΛΑΜΑΝΗΣ: Το ίδιο είπε και ο κ. Γιαννόπουλος. Σας επεσήμανε κάποιες δυσλειτουργίες.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Εντάξει. Καλύτερα που συμφωνούμε, να ξέρουμε ότι όλοι συμφωνούν. Εν πάση περιπτώσει και αυτά τα ιδρύματα -ως γνωστόν- χρηματοδοτούνται από το κράτος. Δεν είναι το κράτος αμέτοχο στην επιβίωση αυτών των ιδρυμάτων.
      Τα απογευματινά ιατρεία θεσμοποιήθηκαν για να εξυπηρετήσουν ένα στόχο, δηλαδή την ολοήμερη λειτουργία των νοσοκομείων. Αυτός είναι ο βασικός στόχος. Το αν πέτυχαν αυτόν το στόχο ή όχι θα εξαρτηθεί από το εάν πράγματι έχουν εξυπηρετήσει και έχουν επιτύχει αυτό το στόχο, δηλαδή πράγματι τα νοσοκομεία να έχουν ολοήμερη λειτουργία ανεξάρτητα από τις εισπρακτικές τους δυνατότητες. 
      Δεν θα μείνουμε στους αριθμούς. Αυτούς τους αριθμούς θα τους παίρνουμε και θα τους αξιοποιούμε ώστε να αξιολογήσουμε και τα ποιοτικά τους χαρακτηριστικά και τότε με βάση αυτά να τα συσχετίσουμε αναφέροντάς τα στο γενικότερο δημόσιο και κοινωνικό συμφέρον. Ελπίζω ότι ο απολογισμός αυτός θα είναι θετικός.
      Το θέμα της θητείας των γιατρών είναι ένα άλλο θέμα, το οποίο εγείρει κάποια διάσταση που βλέπω να υπάρχει ανάμεσα στους εκπροσώπους της Νέας Δημοκρατίας εδώ αφ’ ενός και αφ’ ετέρου στο συνδικαλιστικό κίνημα των γιατρών της Νέας Δημοκρατίας που με επιμονή ζητάει τη μονιμοποίηση μετά από μία θητεία. Απλώς το επισημαίνω.
      Στο θέμα των Νοσοκομείων Κατερίνης, Κέρκυρας νομίζω ότι επέστη η στιγμή, αφού γίνει κάποιος έλεγχος με τη νέα διοίκηση της ΔΕΠΑΝΟΜ και μέσα σε μία λογική προθεσμία, να λήξει αυτό το θέμα έστω και αν μας κοστίσει.  Διότι ξέρετε πάρα πολύ καλά πόσο κοστίζει η καταγγελία μιας σύμβασης. Δεν κοστίζει μόνο σε χρήμα κρατικό, όλων μας. Κοστίζει σε μακροχρόνιες αναβολές στην ολοκλήρωση των έργων. Αλλά εν πάση περιπτώσει ακριβώς για να μην επισείεται η δαμόκλειος σπάθη της ολοκλήρωσης αυτών των έργων, κάτι ενδεχομένως θα πρέπει να κάνουμε προς αυτήν την κατεύθυνση.
      Ειπώθηκε κάτι για το μέσο όρο νοσηλείας. Ξέρετε ότι έχει μειωθεί. Δεν θέλω να ωραιοποιήσω την κατάσταση αλλά έχει μειωθεί δραστικά στα περισσότερα νοσοκομεία. Ξέρετε επίσης ότι βασικά ο μακρός μέσος χρόνος νοσηλείας ισχύει για μερικά μεγάλα νοσοκομεία κυρίως της πρωτεύουσας και της Θεσσαλονίκης. Ξέρετε, το είπατε άλλωστε, ότι υπάρχει σχετικά μειωμένη κάλυψη κλινών σε άλλα νοσοκομεία. Αναφερθήκατε στο νοσοκομείο της Ρόδου, στο Νοσοκομείο των Χανίων κ.ά. 
      Είμαστε η χώρα–καλώς ή κακώς-  και αυτό θα ήθελα να το τονίσω που από πλευράς ανάπτυξης νέων νοσοκομειακών δομών νομίζω ότι τα τελευταία χρόνια μπορεί να έχουμε τα πρωτεία στον κόσμο. Το αν και πόσο είναι και αποδοτικά σε λειτουργία, αυτό είναι ένα άλλο θέμα. Από πλευράς τουλάχιστον ανάπτυξης νοσοκομειακών δομών αυτού του τύπου, νομίζω ότι έχουμε τα πρωτεία. Θα μπορούσα να πω το ίδιο και από πλευράς ρυθμού προσλήψεων και στελέχωσης σε προσωπικό σε σχέση με το παρελθόν, παρά το γεγονός ότι δεν είναι δυνατόν κάθε νομαρχιακό νοσοκομείο να έχει άμεσα ανεπτυγμένες όλες τις μονάδες.
      Είπατε για τους τρεις νευροχειρουργούς στη Ρόδο. Ωραία και το καλοκαίρι να έχουν και τα εργαλεία και να τα χρησιμοποιούν. Αλλά θα έλεγα, τους χειμερινούς μήνες να τα χρησιμοποιούν τα εργαλεία γιατί; Ενδεχόμενα για κάποια περίπτωση που μάλλον δεν θα χρειαστεί να τη στείλουν στην Αθήνα ή για κάποιο τροχαίο ατύχημα, με υποσκληρίδιο αιμάτωμα; 
      Θέλω να πω ότι τα πράγματα είναι πολύ δύσκολα εξισορροπηθούν . Από τη μια μεριά χρειάζονται οι ειδικοί και από την άλλη περισσεύουν.
      Όσον αφορά την πρωτοβάθμια φροντίδα, γιατί πολλοί ανυπομονούν και βλέπω και άλλους που εποπτεύουν την Αίθουσα …
      ΝΙΚΗΤΑΣ ΚΑΚΛΑΜΑΝΗΣ: Πότε θα τους φωνάξετε να συζητήσετε; Δεν θα σας αφήσουμε να φύγετε από την Αίθουσα, αν δεν μας απαντήσετε..
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Τι θα κάνετε; Θα με κλειδώσετε; 
      ΠΡΟΕΔΡΕΥΩΝ (Κωνσταντίνος Γείτονας): Εγώ κατάλαβα, κύριε Κακλαμάνη, ότι με καταργήσατε. Την Αίθουσα μόνο ο Πρόεδρος μπορεί να την κλείσει... 
      ΝΙΚΗΤΑΣ ΚΑΚΛΑΜΑΝΗΣ: Συγγνώμη κύριε Πρόεδρε, αλλά ξέρω ότι είσθε συμπαθών της ιατρικής, γι’ αυτό. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, συνεχίστε. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα τους φωνάξω. Θα φωνάξω και τον κ. Μποδοσάκη να το συζητήσουμε. 
      Εν πάση περιπτώσει εμείς προσεγγίζουμε προσεκτικά αυτό το θέμα. Είπαμε ότι θα παρουσιάσουμε ένα νομοσχέδιο  το οποίο ουσιαστικά θα προσεγγίζει αυτό που έχει εκπονήσει, έχει καταθέσει στη Βουλή και έχει γίνει νόμος ο Πρόεδρος ο κ. Γείτονας. 
      Όσον αφορά το νομοσχέδιο της δημόσιας υγείας, θα ξανατονίσω την αναγκαιότητά του. Είναι αναγκαίο να έχουμε ένα  σύγχρονο σύστημα δημόσιας υγείας. Και αυτό θα έρθει πολύ σύντομα. Και όταν λέω πολύ σύντομα εννοώ τους προσεχείς μήνες. Σας διαβεβαιώνω γι’ αυτό γιατί βρίσκεται σχεδόν στο τελευταίο στάδιο της επεξεργασίας του. 
      Το θέμα που τέθηκε εάν και κατά πόσο η πλήρης και αποκλειστική απασχόληση μπορεί να αποτελεί ένα μέτρο θετικό για τη δημόσια περίθαλψη ή αντιθέτως συμβάλλει στο να έχουμε εκροή ανθρώπων προς τον ιδιωτικό τομέα είναι ένα ερώτημα που δεν ξέρω εάν η Νέα Δημοκρατία ως κόμμα έχει πάρει μια σαφή θέση. Δεν το γνωρίζω αυτό ούτως ώστε να μπορώ να κάνω την οποιαδήποτε παρατήρηση πάνω σ’ αυτό το θέμα.
      Θα ήθελα να αναφερθώ τώρα στα επιμέρους ζητήματα που έχουν τεθεί. 
      Για το θέμα των ελικοπτέρων έχουμε σχεδόν καταλήξει στην άποψη, στην εκτίμηση ότι θα πρέπει αυτές τις οικονομικές δυνατότητες που έχουμε όχι να τις παραχωρήσουμε στην ιδιωτική πρωτοβουλία, αλλά να τις διαθέσουμε για την αγορά υπηρεσιών. Βρισκόμαστε σε επαφή με την Ολυμπιακή Αεροπλοΐα με το ενδεχόμενο να αναλάβει αυτές τις υπηρεσίες. Δεν έχουμε καταλήξει αλλά προσανατολιζόμαστε προς αυτήν την κατεύθυνση.
      Όσον αφορά τις απορροφήσεις. Έχει συζητηθεί τόσες πολλές φορές το θέμα αυτό, εκείνο όμως που θα μπορούσα να πω, σε σας, κύριε Κακλαμάνη, που επιμείνατε ιδιαίτερα σ’ αυτό είναι ότι βεβαίως υπάρχει χαμηλή απορροφητικότητα στο σύνολο. Οι χαμηλότερες απορροφήσεις σημειώνονται στο τομέα της ψυχικής υγείας. 
      Περί τίνος πρόκειται; Πρόκειται περί εκατοντάδων μικρών έργων. Δεν είναι ένα μεγάλο έργο, δεν είναι ο Αχελώος, δεν είναι η Εγνατία Οδός αλλά είναι μικρά μικρά έργα τα οποία είναι άυλα, ως επί το πλείστον έργα παροχής υπηρεσιών που προϋποθέτουν σύσταση θέσεων στα νοσοκομεία.
      Ειπώθηκε από τον κ. Γιαννόπουλο αν σε ένα νοσοκομείο, της Λαμίας μου φαίνεται, θα μπορούσε να γίνει ψυχιατρική κλινική. Βεβαίως θα θέλαμε σε κάθε γενικό νοσοκομείο…
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Υπάρχει αλλά δεν λειτουργεί.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Χρειάζεται μια διαδικασία χρονοβόρα. Από εκεί και πέρα υπεισέρχονται όλες οι διαδικασίες του ΑΣΕΠ και όπως αντιλαμβάνεστε είναι πολύ δύσκολο να απορροφηθούν αυτοί οι πόροι. Παρά ταύτα σας διαβεβαιώνω ότι αν πάμε με τους ρυθμούς που πάμε τώρα τον τελευταίο καιρό, δεν θα χάσουμε χρήματα από το Γ΄ Κοινοτικό Πλαίσιο Στήριξης. Εγώ σας αναφέρω απλώς πώς έχουν τα πράγματα τον τελευταίο καιρό. Δεν αυξάνεται σε τρομακτικό ποσοστό η απορροφητικότητα, αλλά τουλάχιστον φαίνονται οι ρυθμοί ανάπτυξης της απορροφητικότητας και στον τομέα της ψυχιατρικής υγείας. Επισημαίνω όμως τις δυσκολίες που υπάρχουν. Δυσκολίες οι οποίες σε κάποιο βαθμό είναι ανυπέρβλητες. 
      Ως προς τις ΜΕΘ, δεν είπαμε ότι αυτές οι εξήντα εννιά κλίνες είναι αδρανείς κλίνες. Είναι λειτουργικές, διότι το σύνολο των κλινών των ΜΕΘ είναι περισσότερες από εκατόν σαράντα. Είναι αυτές που λειτουργούν.
      Αν μου επιτρέψει ο κύριος Πρόεδρος μπορώ να απαντήσω στον κ. Μελά για το θέμα της Νίκαιας.
      ΠΡΟΕΔΡΕΥΩΝ (Κωνσταντίνος Γείτονας): Θα σας δώσω ένα λεπτό ακόμη. Έχετε όμως και την τριτολογία σας για να συμπληρώσετε ό,τι θέλετε.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Τα σχετικά χρήματα έχουν εξασφαλιστεί από το Υπουργείο. Οι διαδικασίες ως γνωστό γίνονται από τη νομαρχία και ειδικά από τη νομαρχία του Πειραιά. Έχει εγερθεί ένα θέμα ηθικό κατά κάποιο τρόπο. Η καθυστέρηση οφείλεται, σύμφωνα με τις πληροφορίες τουλάχιστον που έχω, σε μία τεχνική διχογνωμία ως προς την ασφάλεια των γύρω κτιρίων. Και θεωρείται ότι ορθώς επιλέχτηκε αυτή η λύση που επιλέχτηκε. Αυτές είναι οι πληροφορίες που έχω στο προκείμενο θέμα.
      Όσον αφορά το θέμα της πληροφορικής, με τα δύο λεπτά που μου έδωσε ο κύριος Πρόεδρος, δεν νομίζω ότι μπορώ απαντήσω…
      ΠΡΟΕΔΡΕΥΩΝ (Κωνσταντίνος Γείτονας): Σας έδωσα πολύ περισσότερα. Ολοκληρώστε τώρα και στην τριτολογία σας θα συμπληρώσετε τα υπόλοιπα.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Δεν θα αρκούσαν ούτε τα δέκα λεπτά για να ανταποκριθώ στο ελάχιστο στο τεράστιο αυτό θέμα που λέγεται πληροφορική όχι στα νοσοκομεία και στον τομέα της υγείας, αλλά πληροφορική στο δημόσιο γενικότερα. Εν πάση περιπτώσει θα το επιχειρήσω στην τριτολογία μου.
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής, εβδομήντα μαθητές και μαθήτριες και δύο συνοδοί - καθηγητές από το 7ο Λύκειο Τρικάλων. 
      Η Βουλή τούς καλωσορίζει.
      (Χειροκροτήματα)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ: Ξεκινώ και σας υπενθυμίζω για να γραφτεί στα Πρακτικά και να μπορώ να σας πιέζω –αν και θα το υλοποιήσετε- ότι την επόμενη εβδομάδα θα καλέσετε το προεδρείο της Ελεγείας και θα συζητήσετε.
      Δεύτερον, εγώ ως τέως μαθητής σας, δεν νομιμοποιούμαι ηθικά να σας δώσω συμβουλές. Όμως ως εκπρόσωπος της Αντιπολίτευσης στον Υπουργό κ. Κώστα Στεφανή, νομιμοποιούμαι να κάνω μία πολιτική παραίνεση, «συμβουλή». Όσο υπάρχει ακόμα καιρός, πάρτε το πολιτικό Φραγγέλιον και προσέξτε δύο πράγματα: ΓΚΠΣ και προετοιμασία για το 2004. Σας επισημαίνω μόνο τον κίνδυνο να αμαυρωθεί όχι η προσωπική σας, αλλά η ακαδημαϊκή σας υστεροφημία. Σας τα είχα πει κατ’ ιδίαν, αλλά και δημόσια στη Βουλή παρά τους πίνακες που έχω μέσω του κοινοβουλευτικού ελέγχου και που αμφιβάλλω αν ανταποκρίνονται στην πραγματικότητα. 
      Επειδή γνωρίζω την ευαισθησία σας και για να δείτε ότι δεν σας υπονομεύουμε, το ΥΠΕΘΩ είχε εγκρίνει στα χαρτιά τουλάχιστον τρεισήμισι χιλιάδες προσλήψεις για το Φεβρουάριο του 2002 στο χώρο της υγείας.  Ο σχεδιασμός ήταν να επιταχυνθούν οι διαδικασίες ώστε όλοι αυτοί που ήταν κατά κύριο λόγο νοσηλευτές και παραϊατρικό προσωπικό, να είναι στις θέσεις τους. Γνωρίζετε καλά ότι τουλάχιστον μέχρι τις γιορτές –δεν ξέρω αν άλλαξε κάτι από τότε- δεν είχε προκηρυχθεί ο διαγωνισμός στο ΑΣΕΠ. Οι άσπονδοι φίλοι σας στην Κυβέρνηση και στο κόμμα σας, σας καταλογίζουν 100% την ευθύνη. Δεν υιοθετώ την άποψη, αλλά σας μεταφέρω μία πληροφόρηση έγκυρη. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Εσείς έχετε περισσότερες επαφές. 
      ΝΙΚΗΤΑΣ ΚΑΚΛΑΜΑΝΗΣ: Έχετε ευαισθησία –το επισημαίνετε διά της υπογραφής σας- και σας παρακαλώ να ενώσουμε τη φωνή μας ως Αντιπολίτευση και επιτέλους ο ΟΚΑΝΑ να ξυπνήσει. Έχω στα χέρια μου το έγγραφο που στείλατε στον ΟΚΑΝΑ με ημερομηνία 30.12.2002. Ήξερα το πρόβλημα εδώ και δύο χρόνια, αλλά δεν είχα μιλήσει γιατί είναι ιδιαιτέρως ευαίσθητο, σχετικά με την περιεκτικότητα διαλύματος μεθαδόνης και τους τρόπους διανομής και παρασκευής. Τους βάζετε καταληκτική ημερομηνία να τα αλλάξουν. Επιτέλους, ας ξυπνήσουν! Δεν μπαίνω σε περισσότερες λεπτομέρειες. Ας αρχίσει να δουλεύει.
      Τρίτον, χαίρομαι που είδα ότι ΠΑΣΟΚ και Νέα Δημοκρατία –αυτή είναι η θέληση του ελληνικού λαού, εκπροσωπούν το 85% με βάση τις τελευταίες εκλογές- συμφωνούν ότι πρέπει να ληφθούν άμεσα μέτρα για τον υπερπληθωρισμό των γιατρών. Ο πραγματικά φίλος μου και συνάδελφος Κοινοβουλευτικός Εκπρόσωπος του ΠΑΣΟΚ., κ. Καστανίδης, δεν έδειξε καμία αντίφαση. Άλλο τα ιδιωτικά πανεπιστήμια –είναι γνωστή η θέση μας- αλλά και αυτά θα έμπαιναν στο πλαίσιο του κλειστού αριθμού φοιτητών. Δεν ξέρω αν συμφωνείτε στην Κυβέρνηση. Έμαθα για τη συνάντηση με τους προέδρους των Ιατρικών Σχολών ή των πρυτάνεων. Ξέρω ότι συμφωνήσατε ότι υπάρχει αναγκαιότητα. Μάθατε όμως τι τους είπε ο συναρμόδιος ή ο κατ’ εξοχήν αρμόδιος Υπουργός κ. Ευθυμίου, τον οποίο επισκέφθηκαν μετά από σας; Δεν θέλησε να ακούσει κουβέντα. Επιτέλους συντονιστείτε στην Κυβέρνηση γι’ αυτό το κυρίως θέμα, τη στιγμή που έχετε τη συναίνεση τουλάχιστον της Αξιωματικής Αντιπολίτευσης.
      Απογευματινά ιατρεία: Εντέχνως και εσείς και ο κ. Καστανίδης μου φάγατε μία λέξη που λέει ο νόμος «απογευματινά ιδιωτικά ιατρεία στα νοσοκομεία». Άλλο τα απογευματινά ιατρεία που εντάσσονται στο πλαίσιο της ολοήμερης λειτουργίας και έχουν εφαρμοσθεί στο εξωτερικό και η Νέα Δημοκρατία είναι υπέρ –θα το δείτε και γύρω στο Μάρτιο όπου θα βγει ανανεωμένο πρόγραμμα για την υγεία- και άλλο το απογευματινό ιδιωτικό ιατρείο στο οποίο πληρώνει ο ασθενής, υπάρχει ανισότητα μεταξύ των εχόντων και μη εχόντων και πλήρης βέβαια καταστρατήγηση «του ελεύθερου ανταγωνισμού» μεταξύ των ιδιωτών γιατρών και των άλλων συναδέλφων τους στα νοσοκομεία.
Σε αυτά είμαστε κατηγορηματικά αντίθετοι. Δεν θα ήθελα τώρα να πω για τους οικονομικούς ισολογισμούς. Κανένα νοσοκομείο δεν έβγαλε οικονομικό ισολογισμό . 
      Ακόμα και στο Νοσοκομείο της Λάρισας, για το οποίο είδα ένα μεγάλο δημοσίευμα στα «ΝΕΑ» στο οποίο ανέφερε ότι έχουν τόσα εκατομμύρια κέρδος, όταν ζήτησα τα στοιχεία είχαν προϋπολογίσει τα υποτιθέμενα λεφτά που θα τους έδιναν τα ασφαλιστικά ταμεία. Ωστόσο, είναι γνωστό ότι παραδείγματος χάριν ο ΟΓΑ δεν θα πληρώσει ποτέ. Βεβαίως δεν είχαν υπολογίσει μέσα τα έξοδα των αναλωσίμων υλικών του νοσοκομείου. Όταν συνυπολογιστούν και αυτά, δεν ξέρω ποιος θα είναι ο τελικός ισολογισμός, ακόμη και ο οικονομικός. 
      Αυτό βέβαια δεν σημαίνει ότι όταν παίρνεις ένα μέτρο για την υγεία, πρέπει οπωσδήποτε και σε όλα τα μέτρα, να έχεις κατά νου τη λέξη κέρδος. Όχι, βέβαια. Αυτό όμως δεν σημαίνει ότι αυτό το στοιχείο θα πρέπει να λείπει τελείως, διότι τότε καταρρέει το σύστημα οικονομικά. Δυστυχώς, τίποτα δεν υπάρχει δωρεάν σ’ αυτόν τον κόσμο. Πρέπει να λαμβάνεται υπόψη και  η οικονομική παράμετρος. 
      Σε ό,τι αφορά τις δαπάνες –και με αυτό θα κλείσω- πρέπει να σας πω ότι η απάντηση που μου δώσατε για το ΕΚΑΒ, με ανησύχησε, κύριε Υπουργέ. Θα ήθελα πριν καταλήξετε –εμείς σας το κάνουμε σαν πρόταση- να συζητήσετε αυτό το θέμα και με τα κόμματα της Αντιπολίτευσης, διότι μπορεί εσείς να έχετε στοιχεία και πληροφόρηση τα οποία εμείς δεν τα έχουμε και ίσως να σας αδικούμε. 
      Ωστόσο, έτσι όπως το άκουσα με ανησύχησε, δεδομένου ότι ο κ. Βερελής ετοιμάζεται να πουλήσει και την Ολυμπιακή Αεροπλοΐα. Και εσείς τώρα κάνετε κουβέντα με την Ολυμπιακή Αεροπλοΐα, η οποία σήμερα έχει αυτό το καθεστώς που έχει. Ίσως αυτό να ήταν μία λύση, την οποία δεν απορρίπτω a priori, αλλά δεν ξέρω αύριο τι ιδιοκτησιακό καθεστώς θα έχει η Ολυμπιακή Αεροπλοϊα. Μπορεί να έχει περάσει στον ιδιώτη, οπότε τότε κληρονομεί και τις αεροδιακομιδές. Επαναλαμβάνω ότι δεν γνωρίζω το θέμα. Πιθανώς να έχετε στοιχεία με τα οποία να μας πείσετε ότι κινείστε προς τη σωστή κατεύθυνση. Όμως, αυτήν τη στιγμή έτσι όπως το άκουσα, δεν συμφωνώ και ανησυχώ πάρα πολύ. 
      Τελειώνω με τις δαπάνες στα νοσοκομεία. Σας είχα πει και το ξαναλέω και δημόσια. Κάντε απλά πράγματα. Ενεργοποιείστε τις υπηρεσίες του Υπουργείου σας. Μάλιστα, στο σημείο αυτό θα αναφέρω ότι χαίρομαι που ακούω ότι θα πάρετε στοιχεία από το νομοσχέδιο του κ. Γείτονα για την πρωτοβάθμια. Αυτό το νομοσχέδιο είχε μερικά στοιχεία με τα οποία εμείς συμφωνούμε, γιατί είναι σωστά. Μάλιστα, αν είχαν εφαρμοστεί ίσως να μη χρειαζόταν νέα ρύθμιση. 
      Εδώ ανοίγω μία παρένθεση και τελειώνω, κύριε Γείτονα, για να μη σας φέρνω σε δύσκολη θέση. Το Υπουργείο Υγείας έχει και αξιόλογους ανθρώπους, διότι κατά καιρούς μέσα σ’ αυτήν την Αίθουσα -από προηγουμένους που κάθονται στη δική σας καρέκλα- είχαν ακουστεί εκφράσεις πλήρους απαξίωσης των ανθρώπων του Υπουργείου Υγείας. Υπάρχουν και κακοί, υπάρχουν και τεμπέληδες, αλλά υπάρχουν και καλοί υπάλληλοι στο Υπουργείο Υγείας. Καλοί και σαν χαρακτήρες, αλλά και σαν μυαλά, με μεγάλη εμπειρία. Αναθέστε τους λοιπόν να κάνουν ουσιαστικούς ελέγχους, αρκεί να ξέρουν ότι έχουν την πολιτική σας κάλυψη, προκειμένου να τους πάνε μέχρι τέλους. Σας είχα πει συγκεκριμένα παραδείγματα τα οποία δεν θέλω να τα επαναλάβω μέσα στη Βουλή. Μπορούν να τους φέρουν εις πέρας. Είτε αυτό το νέο Σώμα των Ελεγκτών είτε ακόμα και στελέχη του Υπουργείου. Τότε θα δείτε ποιος θα κλάψει και ποιος θα γελάσει. Δεν εννοώ πολιτικά, αλλά απ’ αυτούς που συντηρούν αυτό το σύστημα. 
      Θα πω το απλό κλασσικό παράδειγμα: Ότι μία σύριγγα που το τάδε ιδιωτικό νοσοκομείο –τα νούμερα είναι ενδεικτικά- την αγοράζει πέντε δραχμές, ένα δημόσιο νοσοκομείο την αγοράζει δεκαπέντε. Ε, κάτι πάει στραβά, κύριε Υπουργέ. Ενδεχομένως να φταίμε και οι γιατροί που δουλεύουμε στα νοσοκομεία και οι διοικητικοί των νοσοκομείων και οι υπάλληλοι, οι γραφειοκράτες του Υπουργείου Εμπορίου, αλλά πρόκειται για απλά πράγματα. Δεν χρειάζονται νόμοι. Να δείτε πως περιορίζονται τα χρέη, πέραν της αντικειμενικής πράγματι επισήμανσης ότι ένα μεγάλο κομμάτι, το μεγαλύτερο ίσως, είναι χρέη των ασφαλιστικών ταμείων. Αλλά αυτός ο φαύλος κύκλος πρέπει κάποτε να σταματήσει. Αυτή είναι η πραγματικότητα. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός για να τριτολογήσει.
      Κύριε Υπουργέ, έχετε πέντε λεπτά να τριτολογήσετε. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας):  Θα κάνω μία παρατήρηση όσον αφορά το τελευταίο που αναφέρατε για το τι θα γίνει. Τι θα γίνει; Έτσι όπως προβλέπετε τα πράγματα, σημαίνει ότι θα τα κλείσουμε. Θα πρέπει, αναγνωρίζοντας μία πραγματικότητα, τα θέματα αυτά να τα προσεγγίσουμε με όσο το δυνατόν μεγαλύτερη λεπτότητα. 
      Υπάρχει το Σώμα των Ελεγκτών Επιθεωρητών, το οποίο αναφέρατε. Ξέρετε την αντίδραση που άρχισε να δημιουργείται από τους συναδέλφους γιατρούς στη Θεσσαλονίκη, οι οποίοι απειλούν με απεργία, διότι πήγαν οι Επιθεωρητές Ελεγκτές να ελέγξουν κατά κάποιο τρόπο τι γίνεται στα νοσοκομεία; 
      ΝΙΚΗΤΑΣ ΚΑΚΛΑΜΑΝΗΣ: Θα σας καλύψουμε πολιτικά. Δεν μας ενδιαφέρει αυτό. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Εντάξει, απλώς το επισημαίνω. 
      	Εν πάση περιπτώσει, να έρθω στα προηγούμενα. Πρώτα-πρώτα για τις θέσεις. Το 2002 από τις τρείς χιλιάδες θέσεις οι εννιακόσιες έχουν προκηρυχθεί και τοποθετηθεί ήδη. Εδώ να σας αναφέρω και το ΦΕΚ. 
      ΝΙΚΗΤΑΣ ΚΑΚΛΑΜΑΝΗΣ: Το διάβασα, το είδα.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Τότε γιατί είπατε ότι δεν έγινε καμιά; 
      ΝΙΚΗΤΑΣ ΚΑΚΛΑΜΑΝΗΣ: Είπε ο προκάτοχός σας ότι είχαν τοποθετηθεί τρεισήμισι χιλιάδες.  
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Ο προκάτοχός μου προφανώς αναφερόταν για την προηγούμενη σειρά. Εγώ σας λέω γι’ αυτήν τη σειρά. Αν σας πω  για την προηγούμενη, δεν φθάνει ο χρόνος.
     ΠΡΟΕΔΡΕΥΩΝ (Κωνσταντίνος Γείτονας): Μην έχετε άγχος, κύριε Υπουργέ. Αν χρειαστείτε ένα-δύο λεπτά θα τα έχετε. Αλλά πρέπει να κλείσει η συνεδρίαση.
    ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Για το 2002 λοιπόν, σας λέω ότι ήδη έχουν προσληφθεί χίλιοι περίπου. Συνεπώς δεν είναι έτσι και οι συνάδελφοί μου Υπουργοί του ΠΑΣΟΚ αν τα λένε και κατά κάποιο τρόπο εσείς έχετε τη δυνατότητα να τα ακούτε από αυτούς, διότι εγώ δεν έχω αυτήν τη δυνατότητα και καλά κάνετε που μου το λέτε ώστε αν συναντήσω κάποιον από αυτούς να διαψεύσω αυτά τα οποία λένε.
      Αναφερθήκατε επίσης στο θέμα του Γ΄ Κοινοτικού Πλαισίου Στήριξης. Έχω την πεποίθηση ότι αυτές οι χαμηλές απορροφήσεις δεν ανταποκρίνονται στην πραγματικότητα. Θα το ξαναελέγξω. Πιστεύω ότι τα στοιχεία που έχω είναι ακριβή. Εκείνο το οποίο πιστεύω όμως ακράδαντα είναι ότι οι ρυθμοί απορρόφησης θα επιταχυνθούν.
    ‘Οσον αφορά τα απογευματινά ιατρεία, παρέλειψα πράγματι το «ιδιωτικά». ΄Ηθελα απλώς να ρωτήσω. Βλέπετε, ρωτάτε και ανταπαντώ πολλές φορές με ερωτήσεις: Η Νέα Δημοκρατία δεν τα θέλει τα απογευματινά ιδιωτικά ιατρεία; 
      ΝΙΚΗΤΑΣ ΚΑΚΛΑΜΑΝΗΣ: Ιδιωτικά όχι. Έχουμε τοποθετηθεί ξεκάθαρα.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Εντάξει, να το ξέρω. Και αυτά θα τα αντικαταστήσετε με κάποιο άλλο σύστημα. 
    Εκείνο που θα ήθελα εν τέλει να πω είναι ότι ωραιοποίηση της κατάστασης στην υγεία από εμένα τουλάχιστον δεν θα πάρετε. Από την άλλη όμως μεριά το έχω ξαναπεί ότι έχω ένα χρέος. Όχι μόνο από τη θέση του Υπουργού που δίνει μια πρόσθετη εγκυρότητα σ’ αυτό που θα πω, αλλά και αν δεν ήμουν σ’ αυτήν εδώ τη θέση έχω ένα χρέος να αναγνωρίσω ότι έχουν γίνει σημαντικά βήματα στο χώρο της υγείας. Ενδεχομένως οι ανάγκες που προκύπτουν να είναι μεγαλύτερες από τις δυνατότητες που έχει το σύστημα να ανταποκριθεί σ’ αυτές. Ένα από τα πολλά είναι η τεχνολογική εξέλιξη και η ανάγκη ανανέωσης του τεχνολογικού εξοπλισμού.
    Δεν θέλω να αναφερθώ στο ένα εκατομμύριο πρόσθετο πληθυσμό περίπου που έχει κατά κάποιο τρόπο επιβαρύνει μη συνεισφέροντας και πάρα πολλά στο σύστημα, γιατί ενδεχομένως μπορεί να παρεξηγηθώ στο σημείο αυτό. Αναφέρομαι στο τι συνεπάγεται ο τεχνολογικός εξοπλισμός. Αυτός θεωρείται ως υπ’ αριθμόν ένα παράγοντας ο οποίος επιβαρύνει το κόστος της υγείας στις ΗΠΑ. στην Αγγλία και στις άλλες μεγάλες χώρες. Δεν είναι μόνο η αξία του μηχανήματος. Είναι το κόστος της πρόσληψης και της εκπαίδευσης εξειδικευμένου προσωπικού που δεν υπάρχει και προκειμένου να το αγοράσεις κοστίζει ακριβά. Ξέρετε ποιος είναι ο πιο ακριβοπληρωμένος άνθρωπος στο αγγλικό σύστημα;
      Το είχε το Economist πριν από μερικές εβδομάδες. Ήταν ο επικεφαλής της πληροφορικής του συστήματος υγείας, ο οποίος έπαιρνε περίπου διπλάσιο μισθό από ό,τι έπαιρνε ο πρωθυπουργός της Αγγλίας. Και ήταν η μοναδική εξαίρεση. 
      Πρέπει, δηλαδή, να αντιμετωπίζουμε μια πραγματικότητα, όπως αυτή εξελίσσεται. Ό,τι λέμε σχετικά με τη δυνατότητα αποδοτικότητας του συστήματος, πρέπει οπωσδήποτε να το συνδέουμε με μερικούς άλλους παράγοντες. Αναφέρω μεταξύ άλλων αυτόν τον παράγοντα. Είναι πάρα πολύ σημαντικός. Και έρχομαι στο ΠΕΤ. Το ΠΕΤ δεν περιλαμβάνει μόνο το κόστος του μηχανήματος, και των ραδιοϊσοτόπων, αλλά  και το τεράστιο κόστος του προσωπικού –του πολύ εξειδικευμένου προσωπικού- το οποίο πρέπει να το χειριστεί.
      Επειδή μιλάμε για επιβάρυνση των ασφαλιστικών ταμείων, για σκεφθείτε τι θα γίνει τώρα με τα ΠΕΤ, που από το πρωί έως το βράδυ, ή ενδεχομένως από το βράδυ έως το πρωί, θα δουλεύουν και θα το ζητάνε όχι οι γιατροί για τους γνωστούς λόγους, αλλά θα το ζητάνε οι ίδιοι οι άρρωστοι, οι οποίοι δεν θα θεωρούν επαρκή τη διάγνωση, εάν συγχρόνως δεν την έχουν ολοκληρώσει με ένα ΠΕΤ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Αυτοί, λοιπόν, είναι μερικοί από τους παράγοντες που πρέπει να ληφθούν υπόψη και να συνεκτιμηθούν μαζί με όλους τους άλλους, όταν αξιολογούμε την αποδοτικότητα του συστήματος.
      Εν πάση περιπτώσει, εγώ σας ευχαριστώ πάρα πολύ γι’ αυτήν τη γόνιμη συζήτηση που είχαμε.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 18/6-11-2002 επερώτησης Βουλευτών της Νέας Δημοκρατίας προς τον Υπουργό Υγείας και Πρόνοιας, σχετικά με την πολιτική της Κυβέρνησης στο χώρο της υγείας.
      Κύριοι συνάδελφοι, έχουν διανεμηθεί τα Πρακτικά της Τετάρτης 8 Ιανουαρίου 2003, της Πέμπτης 9 Ιανουαρίου 2003 και της Δευτέρας 13 Ιανουαρίου 2003 και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας):  Συνεπώς τα Πρακτικά της Τετάρτης 8 Ιανουαρίου 2003, της Πέμπτης 9 Ιανουαρίου 2003 και της Δευτέρας 13 Ιανουαρίου 2003  επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 15.20΄, λύεται η συνεδρίαση για τη Δευτέρα 27 Ιανουαρίου 2003 και ώρα 18.00΄, με αντικείμενο εργασιών του Σώματος: κοινοβουλευτικό έλεγχο α) συζήτηση επικαίρων ερωτήσεων και β) συζήτηση επερώτησης, σχετικώς με την πολιτική της Κυβέρνησης στο χώρο της Δικαιοσύνης σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 24-1-03		ΣΕΛ. -4-

