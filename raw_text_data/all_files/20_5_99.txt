Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΛ'

Πέμπτη 20 Μαΐου 1999

 

 

Αθήνα, σήμερα στις 20 Μαΐου 1999, ημέρα Πέμπτη και ώρα 10.09' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Αλέξανδρο Χρυσανθακόπουλο, Βουλευτή Αχαϊας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η κ. Ευαγγελία Σωτηροπούλου κάτοικος Α.Περιστερίου Αττικής, ζητεί τη διευθέτηση της εργασιακής σχέσης της στο Ολυμπιακό Αθλητικό Κέντρο Αθήνας Σπύρος Λούης. 

2) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Λεωνιδίου Αρκαδίας ζητεί την οικονομική ενίσχυση για τη διαπλάτυνση του δρόμου Κιβερίου - 'Αστρους - Λεωνιδίου στα όρια του Νομού Λακωνίας. 

3) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία οι Αγωνιστές Εθνικής Αντίστασης των Δήμων Σόχου και Αρεθούσας Νομού θεσ/νίκης ζητούν την ικανοποίηση των συνταξιοδοτικών αιτημάτων τους. 

4) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το RODOS BAY HOTEL στη Ρόδο ζητεί τη συνέχιση της λειτουργίας του. 

5) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία οι γονείς των μαθητών της Γ' Λυκείου Θεσ/νίκης προτείνουν τρόπο διεξαγωγής των πανελληνίων εξετάσεων εισαγωγής στα ΑΕΙ και ΤΕΙ. 

6) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ με αναφορά της ζητεί διευκρινήσεις για το ζήτημα της ΑΚΕ 208/98. 

7) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ με αναφορά της ζητεί τη διευθέτηση του εργασιακού καθεστώτος του μαθηματικού κ. Ι.Δακτυλίδη που ανήκει στο προσωπικό της Δ/νσης Β'θμιας Εκπαίδευσης Ανατολικής Αττικής. 

8) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η 'Ενωση Εργατοτεχνιτών και Υπαλλήλων Εργοστασίου ΕΛΛΕΝΙΤ Θεσ/νίκης ζητεί να συνεχισθεί η λειτουργία της ΕΛΛΕΝΙΤ στη Θεσ/νίκη. 

9) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Αγροτικός Συνεταιρισμός Παραγωγής Εκλεκτών Καπνών Ολύμπου ζητεί την καταβολή των αποζημιώσεων στους πληγέντες από παγετό καλλιεργητές οπωροφόρων στην περιοχή του Ολύμπου. 

10) Ο Βουλευτής Αθηνών κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Πανελλήνια Ομοσπονδία Ενώσεων Υπαλλήλων Πυροσβεστικού Σώματος ζητεί την ικανοποίηση οικονομικών, ασφαλιστικών της αιτημάτων. 

11) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Αστική Οικοπεδοποιητική Εταιρεία " Ο ΜΕΓΑΣ ΑΛΕΞΑΝΔΡΟΣ" ζητεί τον αποχαρακτηρισμό των οικοπεδικών της εκτάσεων στην Κοινότητα Πόρων του Νομού Πιερίας. 

12) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Αστική Οικοπεδοποιητική Εταιρεία " Ο ΜΕΓΑΣ ΑΛΕΞΑΝΔΡΟΣ" ζητεί τον αποχαρακτηρισμό των οικοπεδικών της εκτάσεων στην Κοινότητα Πόρων του Νομού Πιερίας. 

13) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας σχετικά με την εκμίσθωση παραλιακών οικοπέδων στο Μαυροβούνι Γυθείου. 

14) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Αριστοτέλειο Πανεπιστήμιο Θεσ/νίκης Σχολή Επιστημών Υγείας Τμήμα Ιατρικής υποβάλλει προτάσεις για τη λειτουργία των Ιατρικών τμημάτων των πανεπιστημίων. 

15) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι επιτυχόντες στον πανελλήνιο γραπτό διαγωνισμό του ΑΣΕΠ το Φεβρουάριο του 1998 ζητούν την απορρόφησή τους στο Δημόσιο. 

16) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Εργατοϋπαλλήλων Ελληνικών Πετρελαίων ΑΕ ζητεί τη συνέχιση λειτουργίας των χημικών μονάδων παραγωγής κατόπιν έκδοσης σχετικής απόφασης της ΕΛΠΕ ΑΕ. 

17) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία οι Πολιτιστικοί Σύλλογοι Καμαρακίου, Γωνιών Μαλεβυζίου, Δαμάστας Ηρακλείου ζητούν χρηματοδότηση για την κάλυψη των λειτουργικών αναγκών τους. 

18) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Εργατοτεχνιτών και Υπαλλήλων της ΒΑΛΚΑΝ ΕΞΠΟΡΤ ΑΕ "Η Πρόοδος" ζητεί να ληφθούν μέτρα για τη συνέχιση της λειτουργίας του εργοστασίου της ΒΑΛΚΑΝ. 

19) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Αγροτικός Σύλλογος Πτελεού "Η Δήμητρα" ζητεί την καταπολέμηση του δάκου της ελιάς με αεροψεκασμούς στην περιοχή Πτελεού Μαγνησίας. 

20) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Εξωραϊστικός και Εκπολιτιστικός Σύλλογος Κοντοκαλίου Κέρκυρας υποβάλλει πρόταση σχετικά με την αποπεράτωση της εθνικής οδού Κέρκυρας Παλαιοκαστρίτσας. 

21) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Ενιαίος Σύλλογος Εργαζομένων Ψ.Ν.Α. ζητεί την πρόσληψη μόνιμου προσωπικού. 

22) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Αριδαίας Νομού Πέλλας ζητεί την επαναλειτουργία των εφημεριών των οδοντιατρείων του Κέντρου Υγείας Αριδαίας του Νομού Πέλλας. 

23) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το 'Ιδρυμα Κοινωνικών Ασφαλίσεων στην Κέρκυρα ζητεί να τοποθετηθούν τρεις παρασκευάστριες στο μικροβιολογικό εργαστήριο της Μονάδας του. 

24) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Διοικούσα Επιτροπή του Παραρτήματος της ΕΛ.Ε.Π.Α.Π. Βόλου ζητεί την ίδρυση και λειτουργία Ειδικού Σχολείου - Νηπιαγωγείου της ΕΛ.Ε.Π.Α.Π. 

25) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Αδελφότητα Αγίας Παρασκευής ζητεί την ανάκληση της απόφασης κατάργησης του στρατιωτικού φυλακίου στην Αγία Παρασκευή (Κεράσοβο) Κονίτσης. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 9272/20-4-99 ερώτηση δόθηκε με το υπ' αριθμ. 218/3-5-99 έγγραφο από τον Υπουργό Εξωτερικών η ακόλουθη απάντηση: 

Σε απάντηση της ερώτησης 9272 από 20.4.99 του Βουλευτή κ. Ευτ. Κοντομάρη, σας γνωρίζουμε τα εξής: 

'Οπως είναι γνωστό, ο Αναπληρωτής Υπουργός Εξωτερικών Κ. Γ. Κρανιδιώτης, κάλεσε στις 16.4.99 τον Πρέσβη των ΗΠΑ κ. Burns να δώσει εξηγήσεις και διευκρινίσεις ως προς το "Εκτελεστικό Διάταγμα" (Executive Order) του Αμερικανού Προέδρου. Παράλληλα η Πρεσβεία μας στην Ουάσιγκτων έκανε παρέμβαση για τον ίδιο λόγο στον Υποδιευθυντή της αρμόδιας πολιτικής Δ/νσης του State Depart ment, καθώς και προς αρμόδιους του Πενταγώνου. Από όλες τις πλευρές ελήφθη η διαβεβαίωση ότι το προεδρικό αυτό διάταγμα είναι καθαρά μία τυπικού χαρακτήρα πράξη που αφορά την αμερικανική εσωτερική έννομη τάξη και δεν παράγει διεθνείς έννομες συνέπειες. Εντάσσεται σε μία συνηθισμένη πρακτική που εφαρμόζεται σε ανάλογες περιπτώσεις και έχει ως σκοπό να προειδοποιεί τους τρίτους οι οποίοι δεν συμμετέχουν στις επιχειρήσεις, ότι μία συγκεκριμένη περιοχή είναι επικίνδυνη και άρα εάν υποστούν κάποια ζημιά δεν μπορούν να εγείρουν στην συνέχεια αξίωση για αποζημίωση, ενώ παράλληλα καθορίζει την φορολογική απαλλαγή των ανδρών των αμερικανικών ενόπλων δυνάμεων στην περιοχή βορείως του 39ου παράλληλου. Δεν έχει καμία σχέση, ούτε επιφέρει οποιαδήποτε αλλαγή της προηγούμενης νομικής κατάστασης, μέσω του χαρακτηρισμού της περιοχής ως "ζώνης εχθροπραξιών", όσον αφορά τη ναυσιπλοϊα, τους ναύλους, τις ναυτασφάλειες κλπ. 

Το State Department πρόκειται, εξάλλου, να προβεί εντός των ημερών σε σχετική, διευκρινιστικής φύσης, ανακοίνωση. 

Ο Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

2. Στην με αριθμό 9272/20-4-99 ερώτηση δόθηκε με το υπ' αριθμ. 341/6-5-99 έγγραφο από τον Υπουργό Ανάπτυξης η ακόλουθη απάντηση: 

"Σε απάντηση της ερώτησης 9272/20.4.99, η οποία κατατέθηκε στη Βουλή των Ελλήνων από το Βουλευτή κ. Ε. Κοντομάρη αναφορικά με την οδηγία του Αμερικανού Προέδρου και τα θέματα που ανακύπτουν σας γνωρίζουμε τα εξής: 

Το διάταγμα του Προέδρου των Η.Π.Α "οριοθετεί" τους χερσαίους Θαλάσσιου και εναέριους χώρους, εντός των οποίων οι υπηρετούντες αμερικανοί στρατιωτικοί έχουν ειδική φορολογική μεταχείριση. Είναι φανερό για τον οποιοδήποτε αναγνώστη, ότι οι σκοποί του διατάγματος αυτού είναι πρακτικοί, αφορούν εσωτερικό θέμα των Η.Π.Α. και ο ρόλος του διατάγματος είναι τυπικός. Εν τούτοις προκειμένου να προληφθούν τυχόν παρερμηνείες και αδικαιολόγητη ανησυχία των υποψηφίων επισκεπτών των βόρεια του 39ου παράλληλου τουριστικών προορισμών της χώρας, το ΥΠΕΞ, δια του αναπληρωτή Υπουργού κ. Κρανιδιώτη, έκανε επείγουσα παρέμβαση προς τον πρεσβευτή των Η.Π.Α. στην Αθήνα. Το ΥΠΕΞ, προς το οποίο επίσης απευθύνεται η επίκαιρη ερώτηση, θα απαντήσει λεπτομερέστερα ως προς το διάβημα. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

3. Στην με αριθμό 9279/20-4-99 ερώτηση δόθηκε με το υπ' αριθμ. 501/7-5-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 9279/20-4-1999, που κατέθεσε ο Βουλευτής κ. Ν. Αλευράς, σας γνωρίζουμε ότι το ενδιαφέρον της Κυβέρνησης, για την πρόληψη και καταστολή της εγκληματικότητας σε όλες τις περιοχές της χώρας, είναι έντονο και συνεχές και εκδηλώνεται με συγκεκριμένα μέτρα και στόχο την παγίωση του αισθήματος ασφαλείας και την αναβάθμιση της ποιότητας ζωής των πολιτών. 

Για την επίτευξη των στόχων αυτών, αποφασίσαμε τη λήψη πρόσθετων μέτρων, που βρίσκονται ήδη στο στάδιο της υλοποίησης και συγκεκριμένα ξεκίνησε η εφαρμογή προγράμματος αστυνόμευσης του κέντρου των Αθηνών και ιδιαίτερα των περιοχών που παρουσιάζουν αυξημένη εγκληματικότητα, με τη διάθεση ενισχυμένων πεζών και εποχούμενων περιπολιών και ενίσχυση των μπλόκων σε εναλλασσόμενα σημεία. Το μέτρο αυτό επεκτείνεται και στις υπόλοιπες περιοχές του λεκανοπεδίου, αλλά και ολόκληρης της χώρας, μετά τη λεπτομερή καταγραφή της εγκληματικότητας σε κάθε περιοχή και την ολοκλήρωση του σχεδιασμού αστυνόμευσης της επικράτειας. 

Επίσης, στα πλαίσια της ανάπτυξης της συνεργασίας μας με την Τοπική Αυτοδιοίκηση στην πρόληψη της εγκληματικότητας και την αποτελεσματικότερη αντιμετώπισή της, τόσο στα αστικά κέντρα, όσο και στην ύπαιθρο, εκτός των άλλων μέτρων, θεσμοθετήσαμε πρόσφατα το Συμβούλιο Πρόληψης της Εγκληματικότητας, το οποίο θα λειτουργεί σε κάθε Δήμο ή Κοινότητα άνω των 3.000 κατοίκων, με έργο την κατάρτιση σχετικών προγραμμάτων και την ενημέρωση και ευαισθητοποίηση της κοινής γνώμης. 

Προς την ίδια κατεύθυνση, από το Υπουργείο μας πραγματοποιείται μελέτη για την αναδιάρθρωση των αστυνομικών Υπηρεσιών, η οποία θα συνοδευτεί και με ανακατανομή των αστυνομικών δυνάμεων και μέσων, με στόχο τη βελτίωση του οργανωτικού σχήματος αυτών και την ορθολογικότερη χωροταξική τους κατανομή, μετά και τις μεταβολές που επήλθαν στη διοικητική διαίρεση της χώρας με το ν. 2539/1997, ώστε να εναρμονισθούν με τα νέα δεδομένα και να καταστούν δυναμικότερες και λειτουργικότερες. 

Πέραν αυτών, το Υπουργείο μας, προκειμένου, αφ' ενός μεν να αντιμετωπίσει αποτελεσματικότερα το φαινόμενο της παράνομης εισόδου αλλοδαπών, στους οποίους οφείλεται σε μεγάλο ποσοστό η αύξηση της εγκληματικότητας και αφ' ετέρου να αποδοθούν οι υπηρετούντες σήμερα σε ανάλογες Υπηρεσίες αστυνομικοί στη μάχη για την πρόληψη και καταστολή της εγκληματικότητας, προέβη στην ίδρυση Ειδικών Υπηρεσιών Συνοριακής Φύλαξης. 

Τέλος, στις αρμόδιες, για την αστυνόμευση της αναφερόμενης περιοχής, Υπηρεσίες μας δόθηκαν πρόσθετες εντολές και οδηγίες για τη λήψη εντονότερων μέτρων, ώστε να βελτιωθεί η αστυνόμευση και να ενισχυθεί το αίσθημα ασφαλείας των κατοίκων. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

4. Στην με αριθμό 9323/20-4-99 ερώτηση δόθηκε με το υπ' αριθμ. 219/3-5-99 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της ερώτησης 9323 από 20.4.99 του Βουλευτή κ. Δ. Ντούσκα και σ' ό,τι μας αφορά, σας γνωρίζουμε τα εξής: 

Η Κυβέρνηση παρακολουθεί με προσοχή το θέμα των ενδεχόμενων περιβαλλοντικών επιπτώσεων από τις επιχειρήσεις του ΝΑΤΟ στη Γιουκοσλαβία. 

Οι αρμόδιες υπηρεσίες έχουν προληπτικά κινητοποιηθεί και βρίσκονται σε ετοιμότητα και σε συνεχή επαφή τόσο μεταξύ τους, όσο και με την επιστημονική κοινότητα, για την αντιμετώπιση οποιουδήποτε κινδύνου, αλλά και για το ενδεχόμενο διεθνούς κινητοποίησης. 

'Οπως πάντως μας ενημερώνουν τα αρμόδια ερευνητικά κέντρα και ειδικότερα ο "Δημόκριτος", από τον οποίο έχουμε ζητήσει να εξετάζει αδιαλείπτως το θέμα της ραδιενέργειας, οι μετρήσεις που έχουν διενεργηθεί μέχρι σήμερα σε όλη την ελληνική επικράτεια είναι φυσιολογικές και δεν προκύπτει κάτι ασυνήθιστο. 

Η ελληνική πλευρά βρίσκεται, επίσης, σε επαφή με την γιουκοσλαβική, από την οποία ζητεί λεπτομερή, κατά το δυνατόν, ενημέρωση για τους στόχους, οι οποίοι πλήττονται και που μπορεί να αποτελέσουν πηγές περιβαλλοντικής μόλυνσης, πράγμα που θα επιτρέψει μία ακριβέστερη επιστημονική αντίληψη της κατάστασης. 

'Οσον αφορά τις πρωτοβουλίες που θα μπορούσαν να ληφθούν σε διεθνές επίπεδο, ειδικά ως προς την οικολογική διάσταση του προβλήματος, εξετάζονται οι δυνατότητες και η διάσταση αυτή υπογραμμίζεται προς όλες τις κατευθύνσεις, μέσα στα πλαίσια των πολιτικών πρωτοβουλιών της ελληνικής πλευράς για μία ειρηνική διευθέτηση του ζητήματος του Κοσσυφοπεδίου. 

Με βάση αυτά τα δεδομένα, πρέπει να επισημανθεί ότι η δημιουργία κλίματος υπερβολικής ανησυχίας ως προς τις περιβαλλοντικές επιπτώσεις στην Ελλάδα, μπορεί να λειτουργήσει αρνητικά, βλάπτοντας τα εθνικά συμφέροντα της χώρας μας. 

Ο Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

5. Στην με αριθμό 9329/20-4-99 ερώτηση δόθηκε με το υπ' αριθμ. 207/6-5-99 έγγραφο από τον Υφυπουργό Eξωτερικών η ακόλουθη απάντηση: 

"Απαντώντας στην ερώτηση 9329/20-4-99 της Βουλευτού κ. Π. Φουντουκίδου, θα ήθελα να σας γνωρίσω ότι η Γενική Γραμματεία Αποδήμου Ελληνισμού (ΓΓΑΕ) εκπονεί μια σειρά πολυδιάστατων και μακρόπνοων προγραμμάτων για τους Απόδημους 'Ελληνες, που στοχεύουν στη διατήρηση της εθνικής και πολιτιστικής τους ταυτότητας και στη στήριξή τους στις χώρες όπου ζουν. 

Η ΓΓΑΕ στο πλαίσιο της πολιτικής για τη στήριξη των εδρών Νεοελληνικών Σπουδών συνεργάζεται με τα κατεξοχήν αρμόδια Υπουργεία Εθνικής Παιδείας και Πολιτισμού και ανταποκρίνεται στο μέτρο των δυνατοτήτων της στα σχετικά αιτήματα. 

Πάντως, βασική προϋπόθεση για την ίδρυση έδρας είναι η εκ των προτέρων εξασφάλιση των αναγκαίων κονδυλίων για την κάλυψη των λειτουργικών δαπανών της. 

'Ηδη η ΓΓΑΕ εξετάζει από κοινού με το Υπουργείο Πολιτισμού αίτημα για τη χρηματοδότηση της ίδρυσης και λειτουργίας τρίτης έδρας Νεοελληνικών Σπουδών στο Πανεπιστήμιο της Τορόντο. 

Τέλος, επισημαίνουμε ότι ήδη έχουμε αποστείλει την ερώτηση στο Υπουργείο Πολιτισμού, το οποίο και θα παράσχει περισσότερα στοιχεία επί του θέματος. 

Ο Υφυπουργός 

Γ. ΝΙΩΤΗΣ" 

6. Στην με αριθμό 9331/20-4-99 ερώτηση δόθηκε με το υπ' αριθμ. 206/6-5-99 έγγραφο από τον Υφυπουργό Εξωτερικών η ακόλουθη απάντηση: 

"Απαντώντας στην ερώτηση 9331/20-4-99 της Βουλευτού κ. Π. Φουντουκίδου, θα ήθελα να σας γνωρίσω ότι η Γενική Γραμματεία Απόδημου Ελληνισμού (ΓΓΑΕ) στηρίζει καθημερινά τον Ελληνισμό της Διασποράς και τις 3.500 οργανώσεις των ομογενών μας. Μελετά τα αιτήματά του και καταβάλλει κάθε προσπάθεια, στο μέτρο των δυνατοτήτων της, να βρίσκονται λύσεις στα θέματα που τους απασχολούν. 'Ενας μεγάλος αριθμός αιτημάτων αφορά στην αποστολή βιβλίων λογοτεχνικού και ιστορικού περιεχομένου. ΗΓΓΑΕ ανταποκρίνεται στηρίζοντας κυρίως τις βιβλιοθήκες των Τμημάτων Νεοελληνικών Σπουδών. 

Ως προς τα αιτήματα για τις παραδοσιακές στολές, η ΓΓΑΕ τα καταγράφει και αποστέλλει ως δείγματα συνήθως 2 στολές (γυναικεία και ανδρική), λόγω του υψηλού κόστους, και στη συνέχεια οι αποδέκτες προβαίνουν με βάση τα δείγματα στη ραφή άλλων στολών. 

Ο Υφυπουργός 

ΓΡΗΓΟΡΗΣ ΝΙΩΤΗΣ" 

7. Στην με αριθμό 9333/20-4-99 ερώτηση δόθηκε με το υπ' αριθμ. 931/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9333/20-4-99 που κατέθεσε η Βουλευτής κ. Π. Φουντουκίδου, σας πληροφορούμε τα εξής: 

Ουδεμία καθυστέρηση υπήρξε στις πληρωμές των δικαιούχων της πρόωρης Συνταξιοδότησης των Αγροτών, κατά το έτος 1999. 

Συγκεκριμένα οι πληρωμές των δικαιούχων (σύμφωνα με τα σχετικά έγγραφα της ΑΤΕ) κατά το τελευταίο τρίμηνο έγιναν στις 15 Φεβρουαρίου, 12 Μαρτίου και 15 Απριλίου. 

Ο Υπουργός 

Γ. ΑΝΩΜΕΡΙΤΗΣ" 

8. Στην με αριθμό 9335/20-4-99 ερώτηση δόθηκε με το υπ'αριθμ. 932/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9335/20-4-99 που κατέθεσε η Βουλευτής κ. Π. Φουντουκίδου για τα θέματα της αρμοδιότητάς μας, σας πληροφορούμε τα εξής: 

Στα πλαίσια της πρόσφατα εξαγγελθείσας ρύθμισης αγροτικών χρεών οι υπηρεσίες της ΑΤΕ εξέδωσαν ήδη σχετική εγκύκλιο (Ε.Δ. 55/99) όπου καθορίζονται οι όροι και προϋποθέσεις της ρύθμισης αυτής. 

Με βάση τα δεδομένα αυτά ρυθμίζονται όλες οι ληξιπρόθεσμες μέχρι 31.12.96 οφειλές των κατά κύριο επάγγελμα αγροτών, που υφίσταντο ανεξόφλητες κατά την 1.1.99. 

Κατ' εξαίρεση για τους χοιροτρόφους, τους βαμβακοπαραγωγούς του Ν. Καρδίτσας και τους ροδακινοπαραγωγούς των Ν. Ημαθίας, Πέλλας και Πιερίας ρυθμίζονται και οι ληξιπρόθεσμες οφειλές έτους 1997 που υφίσταντο ανεξόφλητες κατά την 1.1.99. 

Στη ρύθμιση όμως αυτή όπως και σε κάθε γενικό πλαίσιο ρύθμισης αγροτικών χρεών δεν συμπεριλαμβάνονται οφειλές πιστούχων που έχουν ήδη τύχει ευνοϊκότερων ρυθμίσεων ή και φέρουν την εγγύηση του Ελληνικού Δημοσίου. 

Ευνοϊκότερες ρυθμίσεις θεωρούνται εκείνες που με απόφαση της Πολιτείας προβλέπεται κάλυψη μέρους ή και του συνόλου των τόκων από το Δημόσιο, ρύθμιση με χαμηλότερα επιτόκια, ρυθμίσεις πληγέντων (πλημμυροπαθών-πυροπαθών) κλπ. 

Δηλαδή προκειμένου να κριθεί εάν μια ρύθμιση είναι ευνοϊκότερη κάποιας παλαιότερης θα πρέπει να ληφθεί υπόψη η χρονική στιγμή που κάθε μια έχει υλοποιηθεί και οι ωφέλειες που έχει αποκομίσει ο πιστούχος. 

Τέλος θα πρέπει να επισημανθεί ότι η δυνατότητα ρύθμισης των μέχρι 31-12-98 ληξιπρόθεσμων οφειλών τους με απαλλαγή μόνον από τόκους ποινής παρέχεται σε εκείνους τους αγρότες οι οποίοι για αντικειμενικούς λόγους αδυνατούν να αντεπεξέλθουν στις υποχρεώσεις τους όπως παγίως ισχύει στην Τράπεζα στα πλαίσια της 1620/89 ΠΔ/ΤΕ. 

Ο Υπουργός 

Γ. ΑΝΩΜΕΡΙΤΗΣ" 

9. Στις με αριθμό 9339/20-4-99, 9340/20-4-99 και 9341/20-4-99 ερωτήσεις δόθηκε με το υπ'αριθμ. 44/7-5-99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση των ερωτήσεων 9339/20-4-99, 9340/20-4-99 και 9341/20-4-99 που κατέθεσε ο Βουλευτής κ. Μ. ΑΚΗΦΟΓΛΟΥ, σας γνωρίζουμε ότι τα θέματα αδειών παραμονής των αλλοδαπών υπηκόων αντιμετωπίζονται από το Υπουργείο μας πάντοτε σύμφωνα με την υφιστάμενη νομοθεσία και για την εξέταση των σχετικών αιτημάτων ακολουθείται η προβλεπόμενη διαδικασία. 

Στα πλαίσια αυτά εξετάσθηκαν από τις αρμόδιες Υπηρεσίες μας και τα αιτήματα των αναφερομένων στις Ερωτήσεις αλλοδαπών και ήδη εγκρίθηκε η χορήγηση άδειας παραμονής στους INCΕ CΕΝGΙΖ και KUGUKΟGLU IDRIS, ενώ στον ΥΙLDΙΖ ALΙ χορηγήθηκε η άδεια αυτή. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

10. Στην με αριθμό 9350/21-4-99 ερώτηση δόθηκε με το υπ'αριθμ. 191/3-5-99 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της 9350/21-4-99 ερώτησης του Βουλευτή Γιάννη Επ. Γιαννάκη, σας ενημερώνουμε ότι η παραπάνω ερώτηση διαβιβάστηκε με το με αριθμό 1041688/190/Α0013 έγγραφό μας στην Δ/νση Επιθεώρησης Υπηρεσιών της Γενικής Δ/νσης Οικονομικής Επιθεώρησης του Υπουργείου Οικονομικών, προκειμένου να ορισθεί αρμόδιος Επιθεωρητής ο οποίος θα ερευνήσει το θέμα λόγω του πραγματικού χαρακτήρα του. Μετά την κοινοποίηση του πορίσματος από τον αρμόδιο Επιθεωρητή θα σας ενημερώσουμε σχετικά. 

Ο Υφυπουργός 

Γ. ΔΡΥΣ" 

11. Στην με αριθμό 9351/21-4-99 ερώτηση δόθηκε με το υπ' αριθμ. 119/5-5-99 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 9351/21-4-99 ερώτηση που κατέθεσε στη Βουλή ο Βουλευτής κ. Γιάννης Γιαννάκης, σας γνωρίζουμε ότι η εν λόγω ερώτηση έχει διαβιβασθεί με το με αριθμό 1043401/119/80013/3-5-1999 έγγραφο της Διεύθυνσης Φορολογίας Κεφαλαίου στη Γενική Διεύθυνση Οικονομικής Επιθεώρησης, προκειμένου να εξετασθεί από αρμόδιο Επιθεωρητή και να σας ενημερώσουμε σχετικά. 

Ο Υφυπουργός 

Γ. ΔΡΥΣ" 

12. Στην με αριθμό 9355/21-4-99 ερώτηση δόθηκε με το υπ' αριθμ. 952/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9355/21-4-99 που κατέθεσε ο Βουλευτής κ. Β. Πάππας για τα θέματα της αρμοδιότητάς μας, σας πληροφορούμε τα εξής: 

Το Υπουργείο Γεωργίας, με το με αριθμό 1379/11-8-98 έγγραφό του, ζήτησε από τις Νομαρχιακές Αυτοδιοικήσεις της χώρας να προβούν δια των Δ/νσεων Αγροτικής Ανάπτυξης σε εξατομίκευση των ζημιών που προκλήθηκαν σε γεωργοκτηνοτροφικές εκμεταλλεύσεις από πυρκαγιές κατά το έτος 1998. 

Με την με αριθμό 341/98 απόφαση των Υπουργών Γεωργίας και Οικονομικών (που έχει ήδη αποσταλεί στις Ν.Α. της χώρας για υλοποίηση), εγκρίθηκε η χορήγηση οικονομικών ενισχύσεων στους αγρότες της χώρας, που γεωργοκτηνοτροφικές τους εκμετααλλεύσεις ζημιώθηκαν από τις αναφερόμενες πυρκαγιές. 

Η καταβολή των προβλεπομένων οικονομικών ενισχύσεων θα γίνει το πέρας των εργασιών της εξατομίκευσης των ζημιών και τη σύνταξη από την αρμόδια Δ/νση Αγροτικής Ανάπτυξης των σχετικών καταστάσεων πληρωμής των δικαιούχων. 

Επίσης έχουν ληφθεί όλα τα απαραίτητα μέτρα για την προστασία της φυσικής αναγέννησης του πευκοδάσους στην Κασσάνδρα Χαλκιδικής και όπου χρειαστεί η αρμόδια Δασική Υπηρεσία θα προβεί σε τεχνητές αναδασώσεις για τη δημιουργία του νέου δάσους. 

Ο Υπουργός 

Γ. ΑΝΩΜΕΡΙΤΗΣ" 

13. Στην με αριθμό 9359/21-4-99 ερώτηση δόθηκε με το υπ' αριθμ. 954/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9359/21-4-99, που κατέθεσε ο Βουλευτής κ. Ν. Κατσαρός, για τα θέματα της αρμοδιότητάς μας, σας πληροφορούμε τα εξής: 

Στα πλαίσια της πρόσφατα εξαγγελθείσας ρύθμισης αγροτικών χρεών υπηρεσίες της ΑΤΕ εξέδωσαν ήδη σχετική εγκύκλιο (Ε.Δ. 55/99) όπου καθορίζονται οι όροι και προϋποθέσεις της ρύθμισης αυτής. 

Με βάση τα δεδομένα αυτά ρυθμίζονται όλες οι ληξιπρόθεσμες μέχρι 31/12/96 οφειλές των κατά κύριο επάγγελμα αγροτών, που υφίσταντο ανεξόφλητες κατά την 1/1/99. 

Κατ' εξαίρεση για τους χοιροτρόφους, τους βαμβακοπαραγωγούς του Ν. Καρδίτσας και τους ροδακινοπαραγωγούς των Ν. Ημαθίας, Πέλλας και Πιερίας ρυθμίζονται και οι ληξιπρόθεσμες οφειλές έτους 1997 που υφίσταντο ανεξόφλητες κατά την 1/1/99. 

Στη ρύθμιση όμως αυτή όπως και σε κάθε γενικό πλαίσιο ρύθμισης αγροτικών χρεών δεν συμπεριλαμβάνονται οφειλές πιστούχων που έχουν τύχει ευνοϊκότερων ρυθμίσεων ή και φέρους την εγγύηση του Ελληνικού Δημοσίου. 

Ευνοϊκότερες ρυθμίσεις θεωρούνται εκείνες που με απόφαση της Πολιτείας προβλέπεται κάλυψη μέρους ή και του συνόλου των τόκων από το Δημόσιο, ρύθμιση με χαμηλότερα επιτόκια, ρύθμισεις πληγέντων (πλημμυροπαθών - πυροπαθών) κ.λπ. 

Προκειμένου να ενταχθούν στο εν λόγω πλαίσιο ρύθμισης όσο το δυνατόν περισσότεροι πιστούχοι η προθεσμία υποβολής αίτησης λήγει την 30/6/99. 

'Ηδη στα Καταστήματα Τυρνάβου, Φιλιππούπολης και Φαρσάλων έχει υποβληθεί μεγάλος αριθμός αιτημάτων των ενδιαφερομένων και αναμένεται να υποβληθούν περισσότερα, αφού η λήξη της σχετικής προθεσμίας είναι μετά από 2 μήνες. 

Ο Υπουργός 

Γ. ΑΝΩΜΕΡΙΤΗΣ" 

14. Στην με αριθμό 9378/21-4-99 ερώτηση δόθηκε με το υπ' αριθμ. 957/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9378/21-4-99, που κατέθεσαν οι Βουλευτές κύριοι Α. Κανταρτζής και Β. Μπούτας, σας πληροφορούμε τα εξής: 

Οι αποζημιώσεις για τις ζημιές που προξενήθηκαν από παγετό τον Μάρτιο του 1998 σε διάφορες καλλιέργειες (δένδρα, κηπευτικά, κλπ.) του νομού Τρικάλων, του νομού Τρικάλων, υπολογίζονται ότι ανέρχονται στα 350-400 εκατ. Δραχμές. 'Εχει ήδη καταβληθεί ένα μέρος των αποζημιώσεων αυτών ύψους 25 εκατ. δρχ. και από τον Οργανισμό ΕΛΓΑ καταβάλλεται κάθε δυνατή προσπάθεια ώστε και οι υπόλοιπες αποζημιώσεις, μεταξύ των οποίων είναι και οι οφειλόμενες προς τους παραγωγούς των αναφερόμενων κοινοτήτων Σωτήρα, Ράξας, Κεφαλόβρυσου κλπ. να καταβληθούν στους δικαιούχους το συντομότερο δυνατόν. 

'Οσον αφορά τα ποσοστά κάλυψης των ζημιών επισημαίνουμε ότι ο Οργανισμός Ελληνικών Γεωργικών Ασφαλίσεων καλύπτει ασφαλιστικά το σύνολο των καλλιεργειών της Χώρας, για το σύνολο σχεδόν των φυσικών κινδύνων, με υψηλά ποσοστά κάλυψης, σε αντίθεση με τη διεθνή πρακτική, όπου ασφαλίζονται ορισμένες μόνο καλλιέργειες για ορισμένα ζημιογόνα αίτια. 'Οσον αφορά την κάλυψη των ζημιών από μηδενική βάση είναι πέρα από τα όρια κάθε ασφαλιστικής πρακτικής, σύμφωνα με την οποία σε κάθε ζημιά συμμετέχει υποχρεωτικά και ο ασφαλισμένος. 

Ο Υπουργός 

Γ. ΑΝΩΜΕΡΙΤΗΣ" 

15. Στην με αριθμό 9381/21-4-99 ερώτηση δόθηκε με το υπ' αριθμ. 211/3-5-99 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της ερώτησης 9381/21.4.99 του Βουλευτή κ. Απ. Αδρεουλάκου, σας γνωρίζουμε τα εξής: 

1. Κατά το 1998 ουδεμία πρόσθετη οικονομική επιβάρυνση προέκυψε για τη χώρα μας, πέρα από την προβλεπόμενη συνεισφορά της στον εγκεκριμένο προϋπολογισμό του ΝΑΤΟ. 

Η συνεισφορά αυτή ανέρχεται σε 0,38% του συνολικού προϋπολογισμού της Βορειο-Ατλαντικής Συμμαχίας και η χώρα μας, με βάση το ποσοστό αυτό, κατατάσσεται τρίτη από το τέλος σε βαθμίδα συνεισφοράς, πριν από το Λουξεμβούργο και την Ισλανδία. 

2. Η κρίση στο Κοσσυφοπέδιο δεν επηρεάζει την οικονομική συμμετοχή της χώρας μας στα έξοδα του ΝΑΤΟ. Το κόστος των επιχειρήσεων αυτών επιβαρύνει κατευθείαν και αποκλειστικά τα κράτη που συμμετέχουν σε αυτές. Σύμφωνα με τις αποφάσεις της Συμμαχίας, κάθε χώρα επιβαρύνεται με το κόστος των εθνικών δυνάμεων και μέσων που διαθέτει στην επιχείρηση. 

Ο Υπουργός 

Γ. ΠΑΠΑΝΔΡΕΟΥ" 

16. Στην με αριθμό 9383/21-4-99 ερώτηση δόθηκε με το υπ' αριθμ. 958/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9383/21.4.99, που κατέθεσε ο Βουλευτής κ. Σ. Δήμας, σας πληροφορούμε τα εξής: 

Οι αποζημιώσεις για τις ζημιές που προξενήθηκαν στις δενδροκαλλιέργειες του Ν. Ημαθίας από τους παγετούς του Μαρτίου του 1998 έχουν κατά το μεγαλύτερο μέρος τους καταβληθεί στους δικαιούχους παραγωγούς. 

Συγκεκριμένα, μέχρι σήμερα έχουν καταβληθεί στους καλλιεργητές του Ν. Ημαθίας αποζημιώσεις ύψους 8,5 δισ. δρχ. δηλαδή το 85% και υπολείπονται 1,5 δισ. περίπου, ποσό για το οποίο από τον Οργανισμό ΕΛΓΑ καταβάλλεται κάθε δυνατή προσπάθεια ώστε να αποσταλεί στους δικαιούχους του Νομού το συντομότερο δυνατό. 

Ο Υπουργός 

Γ. ΑΝΩΜΕΡΙΤΗΣ" 

17. Στην με αριθμό 9389/21-4-99 ερώτηση δόθηκε με το υπ' αριθμ. 959/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9389/21-4-99 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής: 

Οι ζημιές που προκλήθηκαν στην παραγωγή ηλίανθου από βροχοπτώσεις - πλημμύρε τους μήνες Νοέμβριο και Δεκέμβριο 1998, δεν είναι σοβαρές σε επίπεδο νομού (μόνο 100 στρέμματα) και κατά συνέπεια, δεν είναι δυνατό να ληφθούν μέτρα από το Υπουργείο Γεωργίας. 

Ο Υπουργός 

Γ. ΑΝΩΜΕΡΙΤΗΣ" 

18. Στην με αριθμό 9390/21-4-99 ερώτηση δόθηκε με το υπ' αριθμ. 960/5-5-99 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 9390/21-4-99 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής: 

Σύμφωνα με τον Κανονισμό Ασφάλισης της Φυτικής Παραγωγής οι καλλιέργειες αραβοσίτου καλύπτονται ασφαλισιτκά με τις 15 Νοεμβρίου εκάστου έτους. 

Κατά συνέπεια πέραν της ημερομηνίας αυτής η απώλεια της παραγωγής από οποιοδήποτε ζημιογόνο αίτιο ή απώλεια της παραγωγής, λόγω αδυναμίας συγκομιδής της εξαιτίας αντίξοων καιρικών συνθηκών, δεν καλύπτεται ασφαλιστικά και δεν αποζημιώνεται από τον Οργανισμό ΕΛΓΑ. 

'Οσον αφορά τις ζημιές που προξενήθηκαν σε καλλιέργειες αραβοσίτου ορισμένων Δήμων και Κοινοτήτων του Νομού 'Εβρου, κυρίως από πλημμύρες πριν από τις 15 Νοεμβρίου, αυτές εκτιμήθηκαν από τον Οργανισμό ΕΛΓΑ και θα αποζημιωθούν σύμφωνα με τα προβλεπόμενα από τον Κανονισμό Ασφάλισης της Φυτικής Παραγωγής. 

Το Υπουργείο Γεωργίας με το με αριθμό 384/10-3-99 έγγραφό του ζήτησε από ορισμένες Νομαρχιακές Αυτοδιοικήσεις, μεταξύ των οποίων και του 'Εβρου, να προβούν δια των Δ/νσεων Αγροτικής Ανάπτυξης σε εξατομίκευση των ζημιών που προκλήθηκαν στην παραγωγή βάμβακος, αραβοσίτου κ.τ.λ. από βροχοπτώσεις - πλημμύρες και ανεμοθύελλα κατά τους μήνες Νοέμβριο και Δεκέμβριο 1998 και οι οποίες δεν καλύπτονται ασφαλιστικά από τον ΕΛΓΑ. 

Επίσης έχει προωθήσει σχέδιο κοινής διϋπουργικής απόφασης (Υπουργών Γεωργίας και Οικονομικών) για έγκριση από την Ε.Ε., στο οποίο προβλέπονται μέτρα υπέρ των σοβαρά ζημιωθέντων παραγωγών. 

Ο Υπουργός 

Γ. ΑΝΩΜΕΡΙΤΗΣ" 

19. Στην με αριθμό 9396/21-4-99 ερώτηση δόθηκε με το υπ' αριθμ. 354/6-5-99 έγγραφο από τον Υπουργό Ανάπτυξης η ακόλουθη απάντηση: 

"Σε απάντηση της ερώτησης 9396/21-4-99 η οποία κατατέθηκε στη Βουλή των Ελλήνων από το Βουλευτή κ. Σ. Σπύρου αναφορικά με την οδηγία του Αμερικανού Προέδρου και τα θέματα που ανακύπτουν σας γνωρίζουμε τα εξής: 

1. Το διάταγμα του Προέδρου των Η.Π.Α. "οριοθετεί" τους χερσαίους θαλάσσιους και εναέριους χώρους, εντός των οποίων οι υπηρετούντες αμερικανοί στρατιωτικοί έχουν ειδική φορολογική μεταχείριση. Είναι φανερό για τον οποιοδήποτε αναγνώστη, ότι οι σκοποί του διατάγματος είναι πρακτικοί, αφορούν εσωτερικό θέμα των Η.Π.Α. και ο ρόλος του διατάγματος είναι τυπικός. Εν τούτοις, προκειμένου να προληφθούν τυχόν παρερμηνείες και αδικαιολόγητη ανησυχία των υποψηφίων επισκεπτών των βόρεια του 39ου παράλληλου τουριστικών προορισμών της χώρας, το ΥΠΕΞ, δια του αναπληρωτή Υπουργού κ. Κρανιδιώτη, έκανε επείγουσα παρέμβαση προς τον πρεσβευτή των Η.Π.Α. στην Αθήνα. Το ΥΠΕΞ, προς το οποίο επίσης απευθύνεται η Επίκαιρη Ερώτηση, θα απαντήσει, ως προς τις σχετικές ενέργειες της αμερικανικής πρεσβείας. 

2. Το ΥΠΑΝ και ο ΕΟΤ παρακολουθούν σε καθημερινή βάση τις εξελίξεις και έχω ήδη ετοιμάσει εξειδικευμένες ενέργειες διαφήμισης και δημοσίων σχέσεων. Προς το παρόν, και με βάση τα στοιχεία που καθημερινά συλλέγουμε από τα γραφεία του ΕΟΤ στο εξωτερικό, τα μηνύματα για την πορεία της τουριστικής περιόδου του 1999 εξακολουθούν να παραμένουν ενθαρρυντικά, οι περισσότερες δε αγορές μας εμφανίζουν αυξητικές τάσεις. Είναι γεγονός, ότι ορισμένες αγορές, λόγω των ειδικών χαρακτηριστικών τους, σε περιόδους κρίσεων εμφανίζουν πτώση στο σύνολο της κίνησής τους προς όλους τους προορισμούς. Χαρακτηριστική τέτοια αγορά είναι αυτή των Η.Π.Α., η οποία εμφανίζει τη στιγμή αυτή 50% πτώση κρατήσεων προς το εξωτερικό γενικότερα. Οι Αμερικανοί τουρίστες επανεξετάζουν τη στάση τους απέναντι στην Ευρώπη συνολικά ως τουριστικό προορισμό, αποτελούν όμως μόνο (στοιχεία ΕΣΥΕ 1997) το 2,27% των συνολικών αφίξεων στη χώρα μας, ενώ οι οδικά διακινούμενοι που είναι το δεύτερο προβληματικό σημείο, το 12,47%. Αυτό σημαίνει, ότι θα υπάρξουν επιπτώσεις, περιορισμένης όμως έκτασης, που εντοπίζονται σε λίγους προορισμούς αλλά και σε επί μέρους "τμήματα" της ελληνικής τουριστικής προσφοράς (όπως π.χ. οι κρουαζιέρες, που έχουν "εξάρτηση" από την αμερικάνικη αγορά και οδικός τουρισμός από τις χώρες του VESEGRAD. 

Ως προς τον οδικό τουρισμό που έρχεται στη χώρα μας μέσω Βουλγαρίας από τις χώρες VISEGRAD οργανώνουμε ένα σύστημα επιδότησης των οδικών μεταφορών προσώπων, με επιδότηση των μεταφορέων ή με επιδότηση πτήσεων τσάρτερς που θα υποκαταστήσουν οδικές μεταφορές. Ακόμη, έχω ζητήσει από το Υπουργείο Μεταφορών και επικοινωνιών και από το Υπουργείο Εθνικής Οικονομίας και Οικονομικών να ανασταλεί η είσπραξη του ειδικού τέλους χρήσης αεροδρομίων ή κάποιο ανάλογο μέτρο για τις χώρες αυτές και για τα αεροδρόμια της Κέρκυρας, της Θεσσαλονίκης, της Καβάλας και της Αλεξανδρούπολης. Δηλαδή για τα αεροδρόμια των περιοχών που έχουν ιδιαίτερο πρόβλημα. 'Ομως οι κύριες τουριστικές αγορές μας (Γερμανία, Αυστρία, Ολλανδία, Βέλγιο, Γαλλία, Ην. Βασίλειο, Σκανδιναβία κλπ) εμφανίζουν μία αξιοσημείωτη αντοχή στην κρίση και θετικώ πορεία κρατήσεων για τη χώρα μας και που υπό τις παρούσες τουλάχιστον συνθήκες, εξακολουΘούν να δικαιολογούν την πρόβλεψη για αύξηση των συνολικών αφίξεων κατά το 1999, και βέβαια. σε λίγο θα ξεκινήσει μία ειδική επικοινωνιακή εκστρατεία διεθνώς, που προβάλλει αυτήν την εικόνα της ασφάλειας της χώρας, που είναι ένας παράγοντας ειρήνης και σταθερότητας για την περιοχή, αλλά και ένας τόπος εξαιρετικά ασφαλής για τους τουρίστες. 

3. 'Εχοντας, λοιπόν, υπόψη μας την πραγματική κατάσταση πρέπει να είμαστε πολύ προσεκτικοί και πολύ ακριβείς στην περιγραφή των διαστάσεων του προβλήματος, διότι πολύ συχνά δημιουργούμε, με υπυερβολές που βλέπουν το φως σε ορισμένα μέσα ενημέρωσης, ένα κλίμα δυσανάλογα βαρύ. Αυτό εξάγεται και επανεισάγεται στη χώρα μας, δημιουργώντας την εντύπωση ότι έχει καταρρεύσει όλο το οικοδόμημα της τουριστικής μας οικονομίας. Δεν είναι έτσι. Ο κορμός του ελληνικού τουρισμού υπάρχει, πηγαίνει πάρα πολύ καλά, τα προβλήματα είναι εντοπισμένα εκεί που ανέφερα στην πρώτη τοποθέτησή μου. 

'Οπως είπα, έχουμε λάβει όλα τα μέτρα, αλλά τα μέτρα αυτά αφορούν αντιμετώπιση της συγκεκριμένης κρίσης και όχι γενικότερα τα προβλήματα που αντιμετώπιζε η τουριστική οικονομία, τα οποία δεν είναι δυνατό να ληφθούν δια μιας, συλλήβδην, με αφορμή το πρόβλημα που υπάρχει με τον πόλεμα στην Γιουγκοσλαβία. 

Τέλος, σας γνωρίζουμε ότι βρισκόμαστε σε διαρκή συνεργασία με την Τοπική Αυτοδιοίκηση και με τοπικές Ενώσεις Ξενοδόχων, ώστε την κατάλληλη από κάθε άποψη στιγμή, θα θέσουμε σε εφαρμογή τα ενδεικνυόμενα μέτρα προς άρση των τυχόν δυσμενών συνεπειών. Εξυπακούεται ότι το εύρος και το είδος των παρεμβάσεων θα εξαρτηθεί από τις ιδιαιτερότητες των επιπτώσεων σε κάθε προορισμό. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

20. Στην με αριθμό 9395/21.5.99 ερώτηση δόθηκε με το υπ'αριθμ. 220/3.5.99 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της ερώτησης 9395/21.4.99 του Βουλευτή κ. Σπ. Σπύρου, σας γνωρίζουμε τα εξής: 

1. Η συμμετοχή της Ελλάδας στο ΝΑΤΟ δίνει σ'αυτήν δικαιώματα, αλλά συνεπάγεται και υποχρεώσεις. Η χρήση των αεροδρομίων της χώρας από στρατιωτικά αεροσκάφη του ΝΑΤΟ, αποτελεί απόρροια των υποχρεώσεων αυτών, γίνεται μόνο κατ' εξαίρεση και για πτήσεις που έχουν ανθρωπιστικό χαρακτήρα. 

Η στάση μας στο πλαίσιο του ΝΑΤΟ καθορίζεται από την επιδίωξή μας να κατοχυρώσουμε τα δικά μας συμφέροντα, τις δικές μας επιδιώξεις και να αποφύγουμε ενδεχόμενες συνέπειες για τα εθνικά μας συμφέροντα. 'Εχουμε επανειλημμένα εκφράσει τις επιφυλάξεις μας για την κλιμάκωση των στρατιωτικών επιχειρήσεων. Επιδιώκουμε την ειρήνη, την πολιτική λύση του προβλήματος, τον σεβασμό στην ανθρώπινη ζωή και προπαντός την αποκτάσταση της σταθερότητας στην περιοχή και μια ομαλή εξέλιξη που εξασφαλίζει ανάπτυξη και πρόοδο. 

2. 'Οπως είναι γνωστό, ο Αναπληρωτής Υπουργός Εξωτερικών κ. Γ. Κρανιδιώτης, κάλεσε στις 16.4.99 τον Πρέσβη των ΗΠΑ κ.Burns να δώσει εξηγήσεις και διευκρινίσεις ως προς το "Εκτελεστικό Διάταγμα" (Executive Order) του Αμερικανού Προέδρου. Παράλληλα η Πρεσβεία μας στην Ουάσιγκτων έκανε παρέμβαση για τον ίδιο λόγο στον Υποδιευθυντή της αρμόδιας πολιτικής Δ/νσης του State Depart ment, καθώς και προς αρμόδιους του Πενταγώνου. Απ' όλες τις πλευρές ελήφθη η διαβεβαίωση ότι το προεδρικό αυτό διάταγμα είναι καθρά μία τυπικούο χαρακτήρα πράξη που αφορά την αμερικανική εσωτερική έννομη τάξη και δεν παράγει διεθνείς έννομες συνέπειες. Εντάσσεται σε μία συνηθισμένη πρακτική που εφαρμόζεται σε ανάλογες περιπτώσεις και έχει ως σκοπό να προειδοποιεί τους τρίτους οι οποίοι δεν συμμετέχουν στις επιχειρήσεις, ότι μία συγκεκριμένη περιοχή είναι επικίνδυνη και άρα εάν υποστούν κάποια ζημιά δεν μπορούν να εγείρουν στην συνέχεια αξίωση για αποζημίωση, ενώ παράλληλα καθορίζει την φορολογική απαλλαγή των ανδρών των αμερικανικών ενόπλων δυνάμεων στην περιοχή βορείως του 39ου παράλληλου. Δεν έχει καμία σχέση, ούτε επιφέρει οποιαδήποτε αλλαγή της προηγούμενης νομικής κατάστασης, μέσω του χρακτηρισμού της περιοχής ως "ζώνης εχθροπραξιών", όσον αφορά τη ναυσιπλοία, τους ναύλους, τις ναυτασφάλειες κ.λπ. 

Το State Department πρόκειται, εξάλλου, να προβεί εντός των ημερών σε σχετική, διευκρινιστικής φύσης, ανακοίνωση. 

Ο Υπουργός 

ΓΕΩΡΓΙΟΣ Α. ΠΑΠΑΝΔΡΕΟΥ" 

21. Στην με αριθμό 9558/23.4.99 ερώτηση δόθηκε με το υπ'αριθμ. 553/7.5.99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην με αριθμό 9558/23.4.99 ερώτηση που κατατέθηκε στη Βουλή από το Βουλευτή κ. Νικόλαο Κατσαρό και αφορά την αγορά ή τη διάθεση ενός ασθενοφόρου αυτοκινήτου στο Κέντρο Υγείας Αγιάς του Ν. Λάρισας σας πληροφορούμε τα εξής; 

1. 'Ηδη έχει δοθεί έγκριση από το Υπουργείο γαι την προμήθεια ενός (1) ασθενοφόρου αυτοκινήτου για το Κέντρο Υγείας Αγιάς προϋπολογισμού ύψους 21.000.000 δρχ. 

2. Ο διαγωνισμός για την προμήθεια του εν λόγω ασθενοφόρου, έγινε στις 19.4.99 από το Υπ. Ανάπτυξης και βρίσκεται στο στάδιο αξιολόγησης των προσφορών. 

Ο Υπουργός 

Λ. ΠΑΠΑΔΗΜΑΣ"). 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή ν'ανακοινώσω στο Σώμα το δελτίο επικαίρων ερωτήσεων της Παρασκευής 21 Μαϊου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 και 3 Καν. Βουλής) 

1. Η με αριθμό 1080/18.5.99 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τους Υπουργούς Εθνικής Οικονομίας, Εργασίας και Κοινωνικών Ασφαλίσεων, σχετικά με την καθυστέρηση δημοσιοποίησης των στοιχείων της Εθνικής Στατιστικής Υπηρεσίας Ελλάδος, για την ανεργία και την απασχόληση του 1998. 

2. Η με αριθμό 1089/19.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Γεωργίας, σχετικά με τη ρύθμιση των αγροτικών χρεών. 

3. Η με αριθμό 1086/19.5.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Γεωργίας, σχετικά με την κατοχύρωση έκτασης στην περιοχή Αστέρια Γλυφάδος ως δασικής. 

4. Η με αριθμό 1085/19.5.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη, προς τον Υπουργό Εθνικής Παιδείας και Θρησκευμάτων, σχετικά με τις προαγωγικές και απολυτήριες εξετάσεις στα Λύκεια κλπ. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 και 3 Καν. Βουλής) 

1. Η με αριθμό 1081/18.5.99 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικά με την αντιμετώπιση του προβλήματος, αλλαγής του συστήματος περιτοναϊκής κάθαρσης των νεφροπαθών ασθενών, στο 'Ιδρυμα Κοινωνικών Ασφαλίσεων. 

2. Η με αριθμό 1090/19.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Εργασίας και Κοινωνικών Ασφαλίσεων, Εξωτερικών, σχετικά με την επίλυση προβλημάτων που αντιμετωπίζουν οι επαναπατρισθέντες πολιτικοί πρόσφυγες. 

3. Η με αριθμό 1083/19.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση και λειτουργία Λατομείου στη θέση "Στρογγύλι" του Δήμου Μαρκόπουλου." 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 1063/13.5.99 Επίκαιρη Ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Χρυσανθακόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Μεταφορών και Επικοινωνιών, Οικονομικών, σχετικά με την κατάργηση του άρθρου 2 του ν.2465/97 για τις προϋποθέσεις ταξινόμησης στη χώρα μας, μεταχειρισμένων επαγγελματικών φορτηγών αυτοκινήτων κλπ. 

Η επίκαιρη ερώτηση έχει ως εξής: 

"Με τις από 22.1.98 και 16.3.99 αιτιολογημένες γνώμες της, η επιτροπή της Ευρωπαϊκής 'Ενωσης διαπίστωσε τον ευθέως αντικοινοτικό χαρακτήρα των περιορισμών που θέτει η Ελλάδα με το άρθρο 2 του ν. 2465/97 για την ταξινόμηση στη χώρα μας επαγγελματικών αυτοκινήτων που έχουν παραχθεί και κυκλοφορήσει νομίμως προγενέστερα σε άλλες χώρες της Ευρωπαϊκής 'Ενωσης και κάλεσε τη χώρα μας εντός δύο μηνών από της λήψεώς τους να συμμορφωθεί και να καταργήσει τις ανωτέρω διατάξεις. 

Επειδή οι διατάξεις αυτές εκρίθηκαν -κατά το κοινοτικό υπερισχύον δίκαιο- άκυρες και ανίσχυρες, υπό την έννοια ότι δεν μπορούν να αντιταχθούν ως προς τους ιδιώτες ενώ και η προθεσμία που είχε τάξει η Κομμισιόν για την προσαρμογή της χώρας μας έχει εκπνεύσει προ πολλού από 22.3.98 για την από 22.1.98 αιτιολογημένη γνώμη και για τη δεύτερη απομένουν μερικές μέρες (εκπνέει την 16.5.99) 

Επειδή το θέμα των προϋποθέσεων της ταξινόμησης των εν λόγω κατηγοριών μεταχειρισμένων επαγγελματικών αυτοκινήτων ρυθμίστηκε εξαντλητικά προσφάτως με το φορολογικό νόμο 2682/99 (άρθρο 4) και με την ΚΥΑ που δημοσιεύτηκε στο υπ' αριθμ. β-338/8.4.99 τεύχος ΦΕΚ. 

Επειδή η παράλληλη εξακολούθηση της ισχύος του άρθρου 2 του ν. 2465/97 του περιορισμού της εξαετίας και ειδικά της αντιφατικής παραγράφου του 8 περί χορηγήσεως προθεσμίας δύο ετών από της εισαγωγής τους για την ταξινόμηση έχει προκαλέσει ήδη από 27.2.99 τεράστια προβλήματα δυσλειτουργίας στην αγορά αφού εκατοντάδες φορτηγά αδυνατούν να ταξινομηθούν λόγω της παρελεύσεως της διετίας από της εισαγωγής τους. 

Επειδή οι ζημιούμενοι επαγγελματίες ετοιμάζονται να εγείρουν αποζημιωτικές αξιώσεις πολλών εκατοντάδων εκατομμυρίων κατά του ελληνικού δημοσίου οι οποίες είναι προφανές ότι θα ευδοκιμήσουν. 

Ερωτώνται οι αρμόδιοι Υπουργοί: 

1. Γιατί δεν έχουν προβεί ακόμη στην πλήρη κατάργηση του άρθου 2, του ν. 2465/97 και αφήνουν να εκτίθεται και να διασύρεται η Ελλάδα στο ευρωπαϊκό δικαστήριο από την ευρωπαϊκή επιτροπή; 

2. Πότε θα ληφθούν τα σχετικά νομοθετικά μέτρα και τι θα περιλαμβάνουν ώστε να λήξει οριστικά αφ' ενός μεν η δυσλειτουργία στην σχετική αγορά (που υπάρχει ήδη από το 1992 με τον ν. 2052/92) αφ' ετέρου δε η διαμάχη με την επιτροπή της Ευρωπαϊκής 'Ενωσης". 

Αυτή δεν είναι επίκαιρη ερώτηση και θα έπρεπε να την έχετε συντομεύσει. 

Ο κύριος Υπουργός έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Ο αγαπητός συνάδελφος, θέτει ένα θέμα το οποίο χρήζει αντιμετώπισης. Οι διατάξεις του άρθρου 2 του ν. 2465/97 με το οποίο αντικαταστάθηκαν οι αντίστοιχες διατάξεις του ν. 2052/92 ορίζουν δύο βασικές προϋποθέσεις για τη χορήγηση πρώτης άδειας κυκλοφορίας σε μεταχειρισμένα βαριά πετρελαιοκίνητα λεωφορεία και φορτηγά. 

Η πρώτη και βασική προϋπόθεση είναι η ηλικία τους. Δεν πρέπει να υπερβαίνει την εξαετία. Δεύτερη προϋπόθεση είναι ότι η χορήγηση άδειας κυκλοφορίας, η ταξινόμησή τους, πρέπει να γίνει σε δύο χρόνια από την ημέρα της έκδοσης του πιστοποιητικού ταξινόμησης από το τελωνείο. Για τα οχήματα των μεταβατικών διατάξεων, δηλαδή οχήματα που είχαν εφοδιαστεί με πιστοποιητικό ταξινόμησης μέχρι 26.2.1997, ημερομηνία που δημοσιεύτηκε ο ν. 2465, ορίζεται ότι πρέπει να ταξινομηθούν εντός δύο ετών από την ανωτέρω ημερομηνία, δηλαδή μέχρι 26.2.1999. 

Θέλω να ενημερώσω τον αγαπητό συνάδελφο για τα εξής: Πρώτον, όσον αφορά το Υπουργείο Μεταφορών και την αρμοδιότητά του στο πολυνομοσχέδιο που τώρα καταρτίζει -πιστεύω ότι μέσα στον επόμενο μήνα θα κατατεθεί στη Βουλή- υπάρχει διάταξη που καταργεί τη δεύτερη προϋπόθεση, δηλαδή, τη διετία. 

'Οσον αφορά το θέμα της εξαετίας, επειδή αφορά ζητήματα περιβάλλοντος επισπεύδον Υπουργείο είναι το ΥΠΕΧΩΔΕ. 'Ομως, και από την πλευρά του ΥΠΕΧΩΔΕ κινείται μια διαδικασία να βρεθεί μία κοινή φόρμουλα με τα Υπουργεία Μεταφορών και Οικονομικών για να αντιμετωπισθεί το θέμα στην ουσία τώρα και νομοθετικά. 

Τέλος, πρέπει να αναφέρω ότι ήδη έχουν κληθεί εκπρόσωποι των συναρμόδιων Υπουργείων σε επιτροπή που θα δει το θέμα και θα το αντιμετωπίσει. Το Υπουργείο μας σ' αυτό το θέμα δεν έχει καμία αντίρρηση να καταργηθεί και η εξαετία. Πιστεύω, λοιπόν, ότι στο προσεχές μέλλον ένα θέμα που τόσο καιρό "σερνόταν" θα βρει τη λύση του. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Χρυσανθακόπουλος έχει το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Υπουργέ, πρέπει να παραδεχθώ ότι η κατεύθυνση των σκέψεών σας είναι σωστή. Απομένει να υλοποιηθούν αυτοί οι στόχοι. Πράγματι ο περιορισμός της διετίας δεν έχει κανένα νόημα μετά τη νομοθετική ρύθμιση του ν. 2682/99. Πράγματι αυτό θα ανακουφίσει το συγκεκριμένο κλάδο. 

Στο άλλο σκέλος για την εξαετία, θα παρακαλούσα πολύ, επειδή το θέμα ευαισθησίας για το περιβάλλον αφορά όλους μας και θα πρέπει να υπάρξουν σαφέστατα μέτρα -να υπάρξουν, δηλαδή, συγκεκριμένοι τεχνολογικοί όροι, βάσει των οποίων θα προχωρεί η εισαγωγή όλων των ειδών αυτοκινήτων στη χώρα μας, μεταχειρισμένων ή μη- να το δούμε κι αυτό, γιατί μπορεί να έλθει ένα παλιάς τεχνολογίας αυτοκίνητο, το οποίο δεν είναι μεταχειρισμένο, αλλά δεν θα ανταποκρίνεται στους όρους που θέλουμε και δεν θα αφορά οπωσδήποτε επαγγελματικό αυτοκίνητο. 

Θα παρακαλούσα να προσέξουμε και αυτό το σκέλος, για να υπάρχει μία ισότιμη μεταχείριση. 

Σε ό,τι αφορά τώρα το ζήτημα της εξαετίας, από τη στιγμή που λέτε ότι τείνει να καταργηθεί, εκείνο το οποίο θα χρειαστεί, θα είναι ακριβώς να προσδιοριστούν τα τεχνικά χαρακτηριστικά των αυτοκινήτων, που δεν θα επιβαρύνουν τη χώρα μας, ώστε να υπόκεινται μέσα από το διεθνή έλεγχο σε πρόστιμα κλπ. 

Υπάρχει και το σκέλος το οποίο αφορά την Κομισιόν, την Ευρωπαϊκή Επιτροπή, σε σχέση με τους κανόνες εμπορίας και με την προσαρμογή μας στο κοινοτικό δίκαιο. Θα παρακαλούσα και αυτό να το εξετάσετε με ιδιαίτερη προσοχή, γιατί αν εγερθούν αιτήσεις αποζημιώσεων, γιατί ακριβώς παραβιάζεται το Κοινοτικό Δίκαιο, πιθανότατα η ελληνική πολιτεία να σηκώσει ένα δυσβάστακτο βάρος στη συνέχεια, σαν συνέπεια μιας τέτοιας αντιδικίας. 

Εγώ ευελπιστώ ότι όλες οι πλευρές θα δείξουν κατανόηση και δεν θα οδηγηθούμε σε μια τέτοια σύγκρουση και ότι μέσα από το διάλογο με τους επαγγελματικούς φορείς θα βρεθεί η χρυσή τομή που και το περιβάλλον θα προστατεύει και η ισονομία και η ευνομία θα ισχύει. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, νομίζω ότι δεν έχετε να πείτε κάτι στη δευτερολογία σας. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Μια κουβέντα μόνο. 

Θέλω να πω στον αγαπητό κύριο συνάδελφο, ότι είμαστε σε εντατική κατεύθυνση και ότι τους επόμενους μήνες πιστεύω ότι θα ολοκληρωθεί η διαδικασία και θα έχει βρεθεί η λύση. 
ΠΡΟΕΔΡΕΥΩΝ (Παναγιώτης Σγουρίδης): Είναι μία επίκαιρη ερώτηση, στην οποία συμφωνούν όλες οι πλευρές. 

Θα ήθελα να παρακαλέσω το Σώμα να προηγηθεί η πρώτη επίκαιρη ερώτηση δευτέρου κύκλου που απευθύνεται επίσης και στον Υπουργό Μεταφορών και Επικοινωνιών κ. Σαλαγιάννη, ο οποίος έχει δουλειά και θα πρέπει να φύγει. 

Συμφωνεί το Σώμα; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα συμφώνησε. 

Η υπ'αριθμόν 1062/13.5.99 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τον Υπουργό Μεταφορών και Επικοινωνιών, σχετικά με την ένταξη της Λιβαδειάς στο σχεδιασμό του προαστικού σιδηροδρόμου. 

Η επίκαιρη ερώτηση του κ. Αποστολίδη είναι η ακόλουθη: 

"Ο σχεδιασμός για τον περιαστικό σιδηρόδρομο θα λύσει ασφαλώς πολλά προβλήματα στο λεκανοπέδιο Αττικής και στους γύρω νομούς (Βοιωτίας, Εύβοιας, Κορινθίας). Για το Νομό Βοιωτίας, ο αρχικός σχεδιασμός περιλάμβανε και τις δύο μεγάλες πόλεις Θήβα-Λιβαδειά. 

Ξαφνικά η πρωτεύουσα του νομού, τελείως αδικαιολόγητα, βρέθηκε με το ένα πόδι μέσα και με το άλλο έξω από το σχεδιασμό του περιαστικού σιδηρόδρομου. Οι φορείς και ο επαγγελματικός κόσμος αντιδρούν δικαιολογημένα. 

Παίρνοντας υπόψη τις ανάγκες της πρωτεύουσας του νομού, τη γεωγραφική τους θέση κοντά στους Δελφούς, Αράχωβα, Παρνασσό και 'Οσιο Λουκά είναι αδιανόητο να μη φθάσει η προαστική γραμμή στη Λιβαδειά. 

Ερωτάται ο κύριος Υπουργός: 

-Τι άμεσα μέτρα προτίθεται να πάρει για την ένταξη και της Λιβαδειάς στο σχεδιασμό του προαστικού σιδηροδρόμου". 

Ο κ. Σαλαγιάννης έχει το λόγο για τρία λεπτά να πρωτολογήσει. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, το θέμα του προαστικού σιδηροδρόμου, ο οποίος μαζί με τα υπόλοιπα μέσα σταθερής τροχιάς, το μετρό και το τραμ, θα αποτελέσει τη σπονδυλική στήλη του συστήματος μεταφορών στην περιοχή της πρωτεύουσας, είναι ένα θέμα που δεν αφορά μόνον εξυπηρέτηση του κοινού, αλλά είναι και ένα εργαλείο συστηματικότητας της οργάνωσης του χώρου γύρω από την πρωτεύουσα. 

Είναι από τα σημαντικότερα θέματα που νομίζουμε ότι μπορεί να διευκολύνουν την ανάπτυξη, αλλά και τη λειτουργία των πολιτών σε αυτό το δυσβάσταχτο χώρο σε πάρα πολλούς τομείς. 

Ο Ο.Σ.Ε. στα πλαίσια του επιχειρησιακού του προγράμματος προτείνει τη δημιουργία φορέα ανάπτυξης και λειτουργίας του προαστικού σιδηροδρομικού δικτύου Αττικής. 

Αυτήν τη στιγμή πρέπει να ενημερώσω τον αγαπητό κύριο συνάδελφο ότι βρισκόμαστε στην εξής φάση. Ο Ο.Σ.Ε. είναι στη διαδικασία επιλογής φορέα ανάπτυξης και λειτουργίας του συστήματος αυτού, ζητά δηλαδή το φορέα εκείνον, ο οποίος και θα χρηματοδοτήσει και θα ολοκληρώσει τις μελέτες και θα κατασκευάσει, αλλά και σε ένα μεγάλο βαθμό θα λειτουργήσει το σύστημα αυτό. 

Πρέπει επίσης να πω στον αγαπητό κύριο συνάδελφο ότι στην όλη αυτή οργάνωση του προγράμματος, όπως ξέρει πάρα πολύ καλά από κουβέντες που έχουν γίνει επανειλημμένως και με τον ίδιο -ο ίδιος ο αγαπητός κύριος συνάδελφος έχει επανειλημμένα ασχοληθεί με το θέμα και με τον Υπουργό κ. Μαντέλη και μαζί μου- τα τεχνικά και οικονομικά στοιχεία δημιουργούν κατ' αρχήν περιορισμούς στο τι θα περιλαμβάνουμε στην wρώτη φάση και στη δεύτερη φάση. Να πω όμως στον αγαπητό κύριο συνάδελφο ότι η πολιτική μας απόφαση είναι να προχωρήσουμε το όλο σύστημα και μέχρι το κέντρο του νομού μέχρι τη Λιβαδειά. 

Επομένως είναι μια θετική προσέγγιση και πιστεύουμε ότι θα την ολοκληρώσουμε σχεδιασμένα τους επόμενους μήνες. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστολίδης έχει το λόγο για δύο λεπτά για να αναπτύξει την ερώτησή του. 

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Θέλω ειλικρινά να επισημάνω τη θετική προσέγγιση του θέματος από μέρους του κυρίου Υφυπουργού και να τονίσω τρία, κατά την άποψή μου, ιδιαίτερα σημαντικά στοιχεία και στη σύλληψη και στην εκτέλεση αυτού του πολύ μεγάλου έργου που πιστεύω ότι και το λεκανοπέδιο της Αττικής θα αποσυμφορήσει και στην έννοια της λογικής της αποκέντρωσης και των ουσιαστικών υποδομών ανάπτυξης θα συμβάλει ουσιαστικά. 

Επιμένω για τη Βοιωτία, όχι απλά γιατί είναι η ιδιαιτέρα πατρίδα μας αλλά γιατί θα πρέπει να ληφθεί υπόψη ότι αυτήν τη στιγμή ο χώρος της Βοιωτίας έχει περίπου το 35% της βιομηχανίας πανελλαδικά και οι τάσεις είναι αυξητικές. Πιστεύω ότι θα είναι ο πρώτος βιομηχανικός πόλος μέσα στα επόμενα χρόνια και καταλαβαίνετε τι μεγάλη συμβολή θα υπάρξει με το θέμα της μεταφοράς και στην ανάπτυξη της περιοχής. 

Το δεύτερο σημαντικό στοιχείο είναι ότι η Λιβαδειά βρίσκεται δίπλα σε μεγάλα πολιτιστικά και τουριστικά κέντρα. Αυτή τη στιγμή οι χιλιαδες εκατοντάδες επισκέπτες των Δελφών αλλά και του τουριστικού χώρου του Παρνασσού και του Οσίου Λουκά που είναι δίπλα στη Λιβαδειά θα διευκολυνθούν τα μέγιστα με την περιαστική γραμμή του σιδηρόδρομου διότι και το κόστος θα είναι χαμηλό. Αυτό πραγματικά θα τονώσει την πόλη της Λιβαδειάς η οποία αυτήν τη στιγμή αν και πρωτεύουσα του νομού -θεωρείται η πόλη των υπηρεσιών- έχει τεράστια ανάγκη από τέτοιου είδους τόνωση. 

Και είδα τα χαμόγελα προηγουμένως του Υπουργού Τύπου κ. Ρέππα και του Υφυπουργού Γεωργίας κ. Βρεττού οι οποίοι με το δικό τους τρόπο έχουν συμβάλει για τη περιοχή και δράττομαι της ευκαιρίας να πω ότι η πρόταση του Υφυπουργού Γεωργίας για να μπεί στο Γ' Κοινοτικό Πλαίσιο Στήριξης ο χώρος του Κωπαϊδικού πεδίου με τριάντα έξι δισεκατομμύρια (36.000.000.000) δραχμές μαζί και με το σιδηρόδρομο θα συμβάλουν πολύ στην ανάπτυξη αυτού του νομού ! 

Και βέβαια χαμογελάει ο κύριος Υπουργός Τύπου ο οποίος θα συμβάλει τα μέγιστα για να διαφημισθούν οι παραγωγικές και πολιτιστικές δυνατότητες της περιοχής, διότι ο Παρνασσός, αγαπητέ κύριε Ρέππα, και οι Δελφοί έχουν ανάγκη και από διαφήμιση. Και για την εικόνα της Ελλάδας μας, που κάνετε αυτήν τη μεγάλη εκστρατεία για να αλλάξει, δεν φθάνει μονάχα το μουσειακό της χαρακτηριστικό της αρχαίας Ελλάδας αλλά θα πρέπει να δείξουμε και τις τεράστιες πλουτοπαραγωγικές δυνατότητες της σημερινής Ελλάδας. Και αυτή η περιοχή όπως όλη η Ελλάδα έχει τέτοιες δυνατότητες. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Η καλύτερη διαφήμιση είσθε εσείς! 

ΛΟΥΚΑΣ ΑΠΟΣΤΟΛΙΔΗΣ(Γ' Αντιπρόεδρος της Βουλής): Ευχαριστώ, κύριε Πρόεδρε, και για την ανοχή σας. 

ΠΡΟΕΔΡΕΥΩΝ (Παναγιώτης Σγουρίδης): Δεν έχετε να προσθέσετε, όπως βλέπω, κάτι κύριε Σαλαγιάννη, γι' αυτό θα πω εγώ κάτι για εσάς. Κάντε τον περιαστικό σιδηρόδρομο για να έρχεται γρήγορα στις αλλαγές του στην 'Εδρα ο κ. Αποστολίδης! 

Επίσης, κύριε Αποστολίδη, όταν βρίσκομαι έναν παππά, δεν θάβουμε πέντε-δέκα! Βρήκατε τώρα τους Υφυπουργούς και την ευκαιρία και αναπτύξατε το θέμα από κάθε πλευρά. Πάντως νομίζω ότι είναι θετικό έργο και πρέπει να γίνει. 

Η πέμπτη επίκαιρη ερώτηση πρώτου κύκλου με αριθμό 1065/14.5.1999 του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Τύπου και Μέσων Μαζικής Ενημέρωσης σχετικά με την ενίσχυση του περιφερειακού Τύπου διαγράφεται λόγω κωλύματος του Βουλευτή. 

Επίσης διαγράφεται η τρίτη με αριθμό 1073/17.5.1999 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδος κ. Δημητρίου Β. Κωστόπουλου προς τον Υπουργό Εξωτερικών σχετικά με τη στάση της Ελλάδος στο σχέδιο της γερμανικής προεδρίας "Σύμφωνο Σταθερότητος για τη Νοτιοανατολική Ευρώπη" λόγω κωλύματος του Βουλευτή. 

Επίσης διαγράφεται η τέταρτη επίκαιρη ερώτηση δεύτερου κύκλου, η με αριθμό 1071/17.5.99 της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις περιβαλλοντικές επιπτώσεις στη βόρεια Ελλάδα από τον πόλεμο στη Γιουγκοσλαβία, λόγω κωλύματος του κυρίου Υπουργού. 

Επανερχόμεθα στις επίκαιρες ερωτήσεις πρώτου κύκλου. 

Δεύτερη είναι η με αριθμό 1058/12.5.99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με την αποζημίωση των δενδροκαλλιεργητών του Νομού Πέλλας, για τις ζημιές που υπέστησαν από χαλαζόπτωση. 

Η επίκαιρη ερώτηση του κ. Καρασμάνη εν περιλήψει είναι η ακόλουθη: 

"'Αλλο ένα δεινό πλήγμα υπέστησαν οι παραγωγοί της Δυτικής Αλμωπίας στο νομό μας (Μεγαπλάτανος, Πιπεριά, Μοναστηράκι, Σωσάνδρα κλπ.), από την πρωτοφανή σε έκταση, αλλά και μέγεθος χαλαζόπτωση στις 24.4.99, που σάρωσε κυριολεκτικά όλες τις δενδροκαλλιέργειες και ειδικότερα τα κεράσια, πρώιμα και όψιμα, τα ροδάκινα, τα δαμάσκηνα και τα βερίκοκα. 

Η νέα αυτή θεομηνία απειλεί να αποτελέσει τη χαριστική βολή για τους καλλιεργητές της περιοχής, που ακριβώς πριν ένα χρόνο είχαν πληγεί από ανάλογης έκτασης συμφορά από τους ανοιξιάτικους παγετούς του 1998. Και αντί μετά από αυτήν την καταστροφή να έχουν την οφειλόμενη αρωγή της πολιτείας, εμπαίχθηκαν απροκάλυπτα από την ηγεσία του Υπουργείου Γεωργίας και τον ΕΛΓΑ, που επιδόθηκαν σε ένα όργιο αλχημειών και τεχνασμάτων, για να μειώσουν στα χαρτιά την πραγματική έκταση των τεράστιων ζημιών και να δώσουν τις γνωστές αποζημιώσεις-κοροϊδία. 

Ερωτάται ο κύριος Υπουργός: 

1) Είναι σε θέση ο ΕΛΓΑ να ανταποκριθεί στη στοιχειώδη υποχρέωσή του αποζημίωσης απέναντι στους πληγέντες; Είναι αληθές ότι σήμερα για να πληρώσει -ό,τι αποφασίζει να πληρώσει- καταφεύγει σε προκαταβολές από το Υπουργείο Οικονομικών, έναντι των εισφορών που προσδοκά να εισπράξει μελλοντικά, επιδεινώνοντας έτσι τα οικονομικά του και επιταχύνοντας τη χρεοκοπία του; Πότε θα εκτιμηθούν οι ζημιές της τελευταίας θεομηνίας; Και το σημαντικότερο, θα γίνουν τουλάχιστον αυτήν τη φορά πραγματικές αξιολογήσεις και εξατομικεύσεις των ζημιών; Και πότε προβλέπεται να έχουν αποζημιωθεί οι πληγέντες; 

2) Σε ποιο στάδιο βρίσκονται αυτήν τη στιγμή οι διαδικασίες πληρωμής των πληγέντων από τον περσινό παγετό και ειδικότερα αυτοί που προχώρησαν σε ενστάσεις, δεδομένου ότι το μεγαλύτερο ποσοστό αυτών των παραγωγών δεν έχουν εισπράξει το σύνολο των αποζημιώσεων; Τι έχει απογίνει το περιβόητο σύστημα αντιχαλαζικής προστασίας, που πολλές φορές στο παρελθόν, από τις τότε ηγεσίες του Υπουργείου έχει εξαγγελθεί και διαφημιστεί ως ο αποτελεσματικότερος τρόπος προστασίας των ευαίσθητων στις θεομηνίες περιοχών;". 

Ο Υφυπουργός Γεωργίας κ. Βρεττός έχει το λόγο για τρία λεπτά, για να πρωτολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Απαντώντας στον αξιότιμο συνάδελφο κ. Καρασμάνη, θέλω να πω τα εξής: Για τις ζημιές που προξενήθηκαν από τη χαλαζόπτωση στις 24.4.99 σε ροδάκινα, δαμάσκηνα, κεράσια, βερίκοκα, αμπέλια κλπ. στην περιοχή της δυτικής Αλμωπίας του Νομού Πέλλας, η υπηρεσία του ΕΛΓΑ επιλήφθηκε αμέσως, διενεργώντας τις απαραίτητες επισημάνσεις και ήδη από τις 30.4.99, δηλαδή πριν από την ολοκλήρωση της διαδικασίας υποβολής των δηλώσεων, άρχισαν οι εκτιμήσεις, που υπολογίζεται ότι θα ολοκληρωθούν μέσα σε σύντομο χρονικό διάστημα. 

Σχετικά με τα αναφερόμενα περί εμπαιγμών και αλχημειών, θεωρώ, κύριε Πρόεδρε, ότι αυτά σε καμία περίπτωση δεν ανταποκρίνονται στην πραγματικότητα, δεδομένου ότι μέχρι σήμερα η αντιμετώπιση γενικά των ζημιών εκ μέρους του οργανισμού υπήρξε αντικειμενική και δίκαιη, πράγμα το οποίο έχει εκφραστεί πολλές φορές κατά το παρελθόν, τόσο από τους παραγωγούς, όσο και από τους φορείς που τους εκπροσωπούν. 

Θα πρέπει επίσης να σημειωθεί ότι ειδικά για το Νομό Πέλλας το ύψος των αποζημιώσεων, που καταβλήθηκαν από τον οργανισμό μας στα έτη '95, '97 και '98, ανέρχεται στα σαράντα πέντε δισεκατομμύρια (45.000.000.000) δραχμές, ποσό που αντιπροσωπεύει το 25% του συνόλου των αποζημιώσεων, που καταβλήθηκαν σ' ολόκληρην τη χώρα. Κατά συνέπεια, πρόκειται περί αποζημιώσεων αρκετών δεκάδων δισεκατομμυρίων δραχμών, που σε καμιά περίπτωση δεν μπορούν να χαρακτηριστούν ως ψίχουλα ή εμπαιγμός. 

'Οσον αφορά τις ενστάσεις, που υποβλήθηκαν για τις ζημιές του '98 και τα λάθη που μπορεί, όπως είναι φυσικό, να έγιναν σε ορισμένες περιπτώσεις, σας γνωρίζουμε ότι όπου αυτά κατά την επανεκτίμηση διαπιστώθηκαν, έχουν διορθωθεί. 'Ηδη για τα πορίσματα των επανεκτιμήσεων έχουν προχωρήσει οι απαραίτητες δικαδικασίες και γίνεται προσπάθεια, ώστε οι αποζημιώσεις και των περιπτώσεων αυτών να καταβληθούν στους δικαιούχους το συντομότερο δυνατόν. 

Επίσης, σχετικά με την προώθηση καταβολής των αποζημιώσεων για τις ζημιές από τον παγετό του Μαρτίου του '98 σας γνωρίζουμε, κύριε συνάδελφε, ότι μέχρι σήμερα για το Νομό Πέλλας έχουν καταβληθεί αποζημιώσεις οκτώ δισεκατομμυρίων οκτακοσίων είκοσι εννιά εκατομμυρίων (8.829.000.000) δραχμών που αντιστοιχούν στο 90% του συνόλου των αποζημιώσεων που ανέρχονται στα εννιά δισεκατομμύρια εφτακόσια σαράντα τέσσερα εκατομμύρια (9.744.000.000) δραχμές. Για τα υπόλοιπα εννιακόσια σαράντα πέντε εκατομμύρια (945.000.000) δραχμές που ακόμα δεν έχουν καταβληθεί στους παραγωγούς ορισμένων κοινοτήτων του νομού, γίνεται προσπάθεια από τον οργανισμό ώστε οι αποζημιώσεις αυτές να καταβληθούν πολύ σύντομα στους δικαιούχους. 

Σχετικά με την προστασία των καλλιεργειών από το χαλάζι την τρέχουσα περίοδο 1999, άρχισε ήδη να λειτουργεί το πρόγραμμα καταστολής χαλαζιού με εναέρια μέσα στην περιοχή της κεντρικής Μακεδονίας και συγκεκριμένα στους Νομούς Ημαθίας, Πέλλας και μέρους του Νομού Πιερίας, καλύπτοντας μια έκταση περίπου δυόμισι εκατομμυρίων στρεμμάτων. 

Σε ό,τι αφορά τις κοινότητες της δυτικής Αλμωπίας που πρόσφατα στις 24/4/99 επλήγησαν από χαλαζόπτωση, σας γνωρίζουμε ότι αυτές βρίσκονται εκτός των ορίων της προστατευόμενης περιοχής στα πλαίσια εφαρμογής του προγράμματος προστασίας των καλλιεργειών με εναέρια μέσα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, ενώ το 1999 προοιωνίζονταν μια καλή χρονιά από πλευράς παραγωγής και θα υπήρχε πρόβλημα στη διάθεση των προϊόντων γιατί ο κανονισμός που ξεκίνησε από την 1/1/97 είναι καταστροφικός για τους δενδροκαλλιεργητές, η φύση άρχισε να παίζει τα παιχνίδια της. 

'Εχουν ακαρπία, έχουν καρπόπτωση εξ αιτίας των αλλεπάλληλων αλλαγών των θερμοκρασιών, προχθές είχαμε την ανεμοθύελλα, στις 24 Απριλίου είχαμε τη χαλαζόπτωση η οποία ήταν πρωτοφανής σε μέγεθος και σε έκταση, ήταν η χαριστική βολή για το εισόδημα των παραγωγών. Εδώ υπάρχει μια μεγάλη ευθύνη διότι το Υπουργείο Γεωργίας δεν ξεκίνησε την αντιχαλαζική προστασία όπως κάθε χρόνο από τις 15 Απριλίου, αλλά την ξεκίνησε από τις 15 Μαίου. Υπάρχει μια ολιγωρία και μια πολύ μεγάλη ευθύνη του Υπουργείου Γεωργίας εξ αιτίας αυτού του γεγονότος. 

Ξέρετε πολύ καλά, κύριε Υπουργέ, ότι παίζετε με την αγωνία και την απόγνωση αυτών των παραγωγών γιατί τα χρήματα που καθυστερείτε να καταβάλετε στους παραγωγούς, είναι η μοναδική ελπίδα να επιβιώσουν οι ίδιοι και οι οικογένειές τους, να μπορέσουν να ανταποκριθούν στα δυσβάσταχτα χρέη πουέχουν προς την ΑΤΕ αλλά και συγχρόνως να προγραμματίσουν τις φετινές καλλιέργειες. Ο λόγος είναι γνωστός, το ταμείο είναι αρνητικό. Δεν μας έχετε πει σε ποιο στάδιο βρίσκεται. Ξέρετε πάρα πολύ καλά ότι παίρνετε προκαταβολές από το Υπουργείο Οικονομικών σε δέσμευση των μελλοντικών εισφορών που πρόκειται να εισπράξει ο ΕΛΓΑ. Ακόμα περισσότερο, λοιπόν, κάνετε το ταμείο αυτό αρνητικό. 

Είναι απ'την άλλη πλευρά οι αγρότες θύματα της αντιπληθωριστικής πολιτικής σας αφού προσπαθείτε να μειώσετε τις δαπάνες, όταν ξέρετε ότι οι τοπικές κοινωνίες συντηρούνται απ'αυτά τα χρήματα. 

Υπάρχει αυτήν τη στιγμή σημαντικός αριθμός παραγωγών που δεν έχουν πληρωθεί από τις πρώτες εκτιμήσεις, πέραν του γεγονότος ότι υπάρχουν παραγωγοί που θα περιμένουν για πολύ καιρό και ένας Θεός ξέρει πότε θα πάρουν τα χρήματά τους. Εννοώ αυτούς οι οποίοι έχουν υποβάλει ενστάσεις. 

Πέστε μας, κύριε Υπουργέ, εάν αυτά τα είκοσι δισεκατομμύρια (20.000.000.000) δραχμές που υποσχέθηκε ο κύριος Πρωθυπουργός επιτέλους θα δοθούν. Κρατάτε σε οικονομική ομηρία δυστυχώς μια μεγάλη τάξη των δενδροκαλλιεργητών. Καταλάβετέ το επιτέλους. Πέρασαν μαύρα Χριστούγεννα, πέρασαν μαύρο Πάσχα και απ'ό,τι φαίνεται θα περάσουν και μετά τις 13 Ιουνίου τα ίδια. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, νομίζω σας έδωσα μια εικόνα για το πού βρίσκονται οι πληρωμές. Σας είπα ότι το 90% έχει καταβληθεί και υπολείπεται ένα ποσοστό 10%. Αυτή είναι η πραγματικότητα. 

Σε ό,τι αφορά τον ΕΛΓΑ, τα τελευταία δύο χρόνια δεν έχει ευχέρεια πληρωμών. Πράγματι γίνονται αυτά που λέτε, παίρνουμε από το Υπουργείο Οικονομικών χρήματα, για να μπορέσουμε να πληρώσουμε. Αυτό οφείλεται κυρίως στις ζημιές που έχουν υποστεί οι παραγωγοί στους Νομούς Πέλλας και Ημαθίας. Βεβαίως δεν μέμφομαι τους παραγωγούς που έχουν υποστεί τις ζημιές, αλλά αυτό είναι ένα αντικειμενικό στοιχείο που δεν μπορούμε να το αγνοήσουμε. Πριν δεν είχαμε σε τόση μεγάλη έκταση ζημιές. Πρέπει να ξέρετε ότι αντιμετωπίζουμε τα προβλήματα της Πέλλας και της Ημαθίας με μεγάλη συνέπεια, σοβαρότητα και βεβαίως με οικονομικές δυσκολίες. 

Πάντως, έχουμε κατορθώσει να ανταπεξέλουμε στο 90% των πληρωμών, έχουμε επίσης ένα πρόγραμμα για γρήγορη αποζημίωση και των υπολοίπων παραγωγών. Αυτά είχα να πω, κύριε Πρόεδρε, και ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Μας παρακάλεσε, επίσης, ο κ. Βρεττός, να συζητηθεί η τέταρτη επίκαιρη ερώτηση γιατί έχει μία δουλειά στο Υπουργείο. 

Τέταρτη, λοιπόν, επίκαιρη ερώτηση είναι η με αριθμό 1070/17.5.99 της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Γεωργίας, σχετικά με τα προβλήματα στις εξαγωγές αγροτικών προϊόντων λόγω του πολέμου στη Γιουγκοσλαβία. 

Η επίκαιρη ερώτηση της κ. Λουλέ σε περίληψη έχει ως εξής: 

"Η συνεχιζόμενη και εντεινόμενη πολεμική επιχείρηση του ΝΑΤΟ στη Γιουγκοσλαβία, πέρα από τις φονικές απώλειες που αποδεκατίζουν τον άμαχο πληθυσμό, δημιουργούν και παράπλευρες ζημιές και προβλήματα. 

Οι ελληνικές εξαγωγές νωπών αγροτικών προϊόντων εν όψει της νέας εμπορικής περιόδου για τα οπωροκηπευτικά προς τη Γιουγκοσλαβία δεν πρόκειται να πραγματοποιηθούν. 

Θεωρείται επίσης δεδομένο, ότι η μεταφορά αγροτικών προϊόντων από τις Συνεταιριστικές Οργανώσεις αλλά και από ιδιώτες προς τις άλλες χώρες της Ευρώπης λόγω των καταστροφών δεν θα γίνονται γρήγορα και φθηνά. Η χρήση βλημάτων με ουράνιο, το φωτοχημικό νέφος που δημιουργήθηκε από τους βομβαρδισμούς χημικών εργοστασίων, μόλυναν το περιβάλλον της Γιουγκοσλαβίας και των γειτονικών χωρών. Τα αγροτικά μας προϊόντα μπορεί να θεωρηθούν ακατάλληλα. 

Ερωτάται ο κύριος Υπουργός 

Τι άμεσα μέτρα θα λάβει προκειμένου να αντιμετωπισθούν οι συνέπειες του πολέμου στις εξαγωγές νωπών αγροτικών προϊόντων από την Ελλάδα". 

Ο κύριος Υφυπουργός έχει το λόγο για τρία λεπτά να πρωτολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Πράγματι ο πόλεμος έχει δημιουργήσει προβλήματα στις εξαγωγές μας, ιδιαίτερα σε εκείνες που περνούν μέσα από τις χώρες της τέως Γιουγκοσλαβίας και τη Βουλγαρία. 

Το Υπουργείο Γεωργίας έχει προχωρήσει σε δυο ειδών δραστηριότητες. Η πρώτη αφορά το εσωτερικό και η δεύτερη το εξωτερικό. 

Ξεκινώντας από το εσωτερικό, έχουμε συζητήσει με το Υπουργείο Συγκοινωνιών να διευκολύνουμε τις συγκοινωνίες μέσω της μόνης οδού η οποία μας απομένει πλέον από Πάτρα-Ηγουμενίτσα μέσω των οποίων πρέπει να διέρχονται εύκολα τα ψυγεία που κατευθύνονται προς την Ανατολική και τη Δυτική Ευρώπη. Μάλιστα, έχουμε ζητήσει να αυξηθούν και οι άδειες διέλευσης από την Αυστρία, η οποία είναι αυστηρή για περιβαλλοντολογικούς λόγους. 

Επίσης, ζητούμε από το Υπουργείο Συγκοινωνιών, που είμαστε σε επαφή με αυτό, να έχουμε μια διευκόλυνση από πλευράς ψυγείων, να δώσουμε δηλαδή άδειες σε ψυγεία από ανατολικές χώρες, διότι λόγω της μικρής δυναμικότητας, πιθανότατα να μη μας φθάσουν στην περίοδο του καλοκαιριού. 

Προς το εξωτερικό έχει τεθεί το θέμα από τον Υπουργό Γεωργίας, στο Συμβούλιο Υπουργών ότι, δηλαδή, η Ελλάδα έχει προβλήματα από τον πόλεμο και ότι αυτά τα προβλήματα θα πρέπει σε ένα βαθμό να "αποζημιωθούν". Βάζω τη λέξη αποζημιωθούν σε εισαγωγικά, διότι η αποζημίωση σημαίνει πολλά πράγματα. 

'Ενα απ' αυτά είναι εκείνο το οποίο αφορά την επαναλειτουργία του κανονισμού 3438/92, που λέει ότι όταν δημιουργούνται τέτοιες καταστάσεις και όταν επιβάλλεται να περάσουν τα αυτοκίνητά μας μέσω Ηγουμενίτσας και Πάτρας, τότε δίνεται ειδική ενίσχυση για τις μεταφορές. Αυτό είναι το πρώτο, το οποίο μάλιστα ετέθη από πολύ νωρίς στην Ευρωπαϊκή 'Ενωση. 

'Οπως σωστά επισημαίνεται, υπάρχουν προβλήματα με τις εξαγωγές. Κατ'αρχήν, χάσαμε τις εξαγωγές στη Σερβία για εφέτος. Αυτό είναι δεδομένο. Επίσης, στις γειτονικές χώρες οι εξαγωγές μας υπήρξαν προβληματικές, είναι μειωμένες. Επίσης, απώλεσαν οι 'Ελληνες επιχειρηματίες και οι παραγωγοί χρήματα, τα οποία θα εισέπρατταν από Γιουγκοσλάβους και δεν τους δόθηκαν. Συνεπώς υπάρχει ένα πλέγμα υποχρεώσεων στις οποίες δεν μπόρεσαν να ανταποκριθούν οι γείτονες μας. Αυτό εδώ είναι ένα θέμα. 

Το Υπουργείο Γεωργίας, όπως σας είπα και προηγουμένως, έχει θέσει το θέμα στη Ευρωπαϊκή 'Ενωση και είναι σε εξέλιξη, διότι ο πόλεμος δυστυχώς δεν έχει τελειώσει ακόμη. Ελπίζουμε να τελειώσει γρήγορα. Αλλά και γρήγορα να τελειώσει, πάλι το θέμα των συνεπειών θα είναι στο προσκήνιο τουλάχιστον μέχρι το τέλος του χρόνου. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η κ. Λουλέ έχει το λόγο για δυο λεπτά να αναπτύξει την ερώτησή της. 

ΑΝΔΡΙΑΝΗ ΛΟΥΛΕ: Ευχαριστώ, κύριε Πρόεδρε. 

Κύριε Υπουργέ, πριν είκοσι μέρες ο κ. Αποστόλου είχε θέσει το θέμα των προβλημάτων στις εξαγωγές των αγροτικών προϊόντων λόγων των πολεμικών επιχειρήσεων του ΝΑΤΟ στη Γιουγκοσλαβία. Οι απαντήσεις που είχατε δώσει τότε ήταν ασαφείς γιατί δεν είχατε ακόμη στοιχεία σαν Υπουργείο για την έκταση των ζημιών που έχουν προκύψει στην ελληνική γεωργία. Αλλά απ'ό,τι βλέπω όμως και σήμερα δεν υπάρχει κάποια οριστική απάντηση για το θέμα αυτό. Οι βομβαρδισμοί όμως συνεχίζονται και το πρόβλημα έχει γίνει πιο μεγάλο και περίπλοκο αν σκεφθεί κανείς και τις δυσμενείς επιπτώσεις των βομβαρδισμών στο περιβάλλον της ευρύτερης περιοχής των Βαλκανίων. 

Τα πρώτα δυσοίωνα μηνύματα μας ήλθαν από τη Γερμανία όπου φορτίο σπαραγγιών από την Καβάλα υπέστησαν έλεγχο υπολειμμάτων και κρίθηκαν ακατάλληλα, αφού τουλάχιστον όπως υποστηρίζουν οι γερμανικές αρχές περιείχαν κατάλοιπα επικίνδυνων ουσιών. Και πώς να μην περιέχουν αφού πέφτουν βόμβες με ουράνιο; 

Τα οπωροκηπευτικά μας αναμένεται να αντιμετωπίσουν παρόμοιες καταστάσεις και σ'αυτό συνηγορούν και οι οικολογικές οργανώσεις, πανεπιστήμια και υγιειονομικές αρχές με τις μετρήσεις τους. 

Θα πρέπει επίσης να θεωρηθεί βέβαιο ότι οι ανταγωνιστές μας, οι Ιταλοί, οι Τούρκοι και οι Ισπανοί θα προσπαθήσουν να εκμεταλλευθούν αυτήν τη δυσμενή συγκυρία και να προωθήσουν τα δικά τους προϊόντα στη θέση των δικών μας που θα έχουν και τη ρετσινιά και θα είναι και ακριβότερα βέβαια λόγω του αυξημένου κόστους μεταφοράς τους στις αγορές της Ευρώπης. 

Γι'αυτό, κύριε Υπουργέ, εγώ τουλάχιστον γίνομαι μάρτυρας καθημερινά στην περιοχή της Θεσσαλίας όλου αυτού του προβληματισμού και της ανησυχίας των συνεταιριστικών οργανώσεων και των παραγωγών για την τύχη της σοδειάς τους και του εισοδήματός τους. Και ενώ εσείς σαν Κυβέρνηση προσπαθείτε για άλλη μία φορά να τα βρείτε με αριθμούς και στοιχεία, οι αγρότες μας έχουν ήδη καταγράψει στις τσέπες τους τις επιπτώσεις της κρίσης. Οι εξελίξεις δεν μας περιμένουν και πρέπει άμεσα να βρεθούν μέτρα για να καλύψουν τις απώλειες των αγροτών που για άλλη μία φορά γίνονται θύματα τυχοδιωκτικών πολιτικών. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Κατ'αρχήν θα ήθελα να πω ότι αφού ο πόλεμος συνεχίζεται και οι εκτιμήσεις συνεχίζονται. Συνεπώς δεν είμαστε έτοιμοι να σας δώσουμε μια σαφή εικόνα διότι εδώ τα πράγματα είναι σε εξέλιξη. Αυτό είναι το πρώτο. 

Δεύτερο -λυπάμαι που θα πρέπει να είμαι λίγο σκληρός σε μια αγαπητή συνάδελφο- για δήθεν προβλήματα με τα ελληνικά σπαράγγια. Δεν αληθεύει και το αποδείξαμε ότι δεν αληθεύει. Τα σπαράγγια μας είναι σε πολύ καλή κατάσταση, είναι αποδεκτά από τον κόσμο, κανένα φορτίο δεν έχει γυρίσει πίσω. Από τη Γαλλία προήλθε ένα πρόβλημα από κάποια οργάνωση η οποία υποστηρίζει τα γαλλικά σπαράγγια που τελικά ζήτησε συγγνώμη υποστηρίζοντας ότι παραποιήθηκαν οι ανακοινώσεις της. 

Δεν υπάρχει κανένα πρόβλημα και λυπάμαι πολύ κυρία συνάδελφε που επαναφέρετε εδώ μέσα σ' αυτήν την Αίθουσα τέτοια θέματα. 

ΑΝΔΡΙΑΝΗ ΛΟΥΛΕ: Είπα Γερμανία. 'Οχι Γαλλία. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν υπάρχει κανένα πρόβλημα όχι μόνο για τα σπαράγγια, αλλά για κανένα προϊόν. Και μάλιστα έχουμε κάνει του κόσμου τις συνεντεύξεις Τύπου, του κόσμου τις ανακοινώσεις και θα παρακαλέσω πάρα πολύ -γιατί είμαστε υπεύθυνα πρόσωπα και είστε υπεύθυνο πρόσωπο- όταν εδώ λέτε τέτοια πράγματα να είστε προσεκτική. Ο κόσμος αφουγκράζεται και θεωρεί ότι κάτι δεν πάει καλά. Και δεν είναι αυτό. 'Εχουμε επιπτώσεις πλέον στα προϊόντα μας όταν ακούγονται τέτοια πράγματα μέσα στην ελληνική Βουλή. Παρακαλώ πάρα πολύ να είμαστε προσεκτικοί όταν κάνουμε τέτοιες δηλώσεις και τέτοιες ανακοινώσεις μέσα στην Αίθουσα. Κανένα πρόβλημα δεν υπάρχει για κανένα προϊόν, τίποτε δεν μας γύρισε πίσω. 'Ολα πάνε καλά για τα ελληνικά προϊόντα και αυτό να σας μείνει. 'Ολοι οι έλεγχοι έχουν γίνει και το ελληνικό έδαφος τα νερά και ο αέρας είναι σε πολύ καλή κατάσταση. Δεν έχουμε καμία μόλυνση στην περιοχή μας. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 1072/17-5-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Δικαιοσύνης σχετικά με τις δικαστικές διώξεις των κατοίκων της Ολυμπιάδας Χαλκιδικής, από τις κινητοποιήσεις κατά της εγκατάστασης της πολυεθνικής "ΤVX GOLD" στην περιοχή τους. 

Η επίκαιρη ερώτηση του κ. Κόρακα έχει ως εξής: 

"Το σύνολο σχεδόν των κατοίκων της Ολυμπιάδας Χαλκιδικής, αφού για πολλούς μήνες υπέστησαν τον αποκλεισμό, την απομόνωση και την ταλαιπωρία που τους υπέβαλαν τεράστιες δυνάμεις καταστολής, που είχαν κηρύξει σε "κατάσταση πολιορκίας" την περιοχή τους, τώρα σύρονται κατά κύματα στα δικαστήρια σαν παραβάτες του κοινού Ποινικού Δικαίου μόνο και μόνο γιατί αντέδρασαν αγωνιστικά στην εγκατάσταση της πολυεθνικής "ΤVX GOLD" στην περιοχή τους, στο ξεπούλημα και στην οικολογική καταστροφή του τόπου μας. 

Ογδόντα περίπου δικογραφίες για πάνω από 160 κατηγορούμενους είναι η "δαμόκλειος σπάθη" που απειλεί να συντρίψει και να εξοντώσει οικονομικά και ηθικά το σύνολο των οικογενειών της Ολυμπιάδας. 

'Ηδη ο χορός των καταδικαστικών αποφάσεων έχει αρχίσει. Μέχρι τώρα έχουν γίνει 9 δίκες και ο μεν κ. Μήτσου πρώην κοινοτάρχης και νυν πρόεδρος του Τοπικού Συμβουλίου Ολυμπιάδος έχει καταδικαστεί συνολικά σε 126 μήνες (δηλ. 10,5 χρόνια φυλακή), ενώ άλλοι 20 κατηγορούμενοι μεταξύ των οποίων και τέσσερις πρώην κοινοτάρχες της περιοχής σε 316 μήνες (δηλαδή 26 χρόνια φυλακή και 4 μήνες). 

Είναι φανερό ότι η συνέχιση των δικών και των καταδικαστικών αποφάσεων θα δημιουργήσει εκρηκτικές καταστάσεις με ανυπολόγιστες συνέπειες στη ζωή μιας ολόκληρης κοινωνίας. 

Ερωτάται ο κύριος Υπουργός αν προτίθεται η Κυβέρνηση να πάρει νομοθετικά ή άλλα μέτρα προκειμένου να σταματήσουν αμέσως οι άδικες δικαστικές διώξεις των κατοίκων που διεξήγαγαν έναν δίκαιο αγώνα." 

Ο Υπουργός Δικαιοσύνης, κ. Γιαννόπουλος έχει το λόγο για τρία λεπτά να πρωτολογήσει. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, από αναφορές των εισαγγελικών και αστυνομικών αρχών προκύπτει ότι στην περιοχή Ολυμπιάδος και ειδικότερα στο δρόμο που οδηγεί στα λατομεία, παρεμποδίστηκε η λειτουργία της κοινόχρηστης εγκατάστασης που εξυπηρετεί τη συγκοινωνία, χρησιμοποιήθηκε σωματική βία και απειλές και εξαναγκάστηκαν πολλοί κάτοικοι να μην περάσουν απ'αυτήν τη διασταύρωση. Οι υποθέσεις αυτές πήραν το δρόμο της ποινικής διαδικασίας, διότι αποτελούν αδικήματα της παρακώλυσης συγκοινωνιών. 

Βεβαίως βλέπω εδώ ποινές πολύ μεγάλες, όμως κάθε κράτος, κύριε Πρόεδρε, έχει Σύνταγμα και νόμους ακριβώς για τη λειτουργία του. Ποιους κανόνες θεωρεί δίκαιους και ποιους άδικους τους προσδιορίζει στη νομοθεσία του. Εδώ είχαμε μία κατάληψη βίαιη και άσκηση βίας εναντίον όλων των περαστικών. Τα ζήσαμε εκείνην την εποχή. 

Βεβαίως η άποψη του ερωτώντος είναι ότι πρόκειται για διεκδικητικούς αγώνες είτε των αγροτών είτε των κατοίκων. Σύμφωνοι, όχι όμως με κατάληψη, όχι με άσκηση βίας, πράγματα τα οποία δεν θάλπονται υπό του δικαίου ή μάλλον κολάζονται υπό του δικαίου. Δεν είναι όμως ακόμη ώριμα τα πράγματα να κουβεντιάσουμε γι' αυτά τα ζητήματα. 

Βεβαίως οι ποινές, απ' ό,τι βλέπω, για έναν πρόεδρο είναι πολύ αυστηρές και σκληρές. Υπάρχουν και εφετεία, υπάρχουν και άρειοι πάγοι. Αν διεξέλθουν όλα τα στάδια της δικαιοδοσίας ή της δικονομικής πρακτικής, θα τα ξαναδούμε. Επί του παρόντος όμως δεν έχω να πω τίποτε άλλο παρά μόνο να συστήσω να τηρούνται οι νόμοι του κράτους. 

Οι καταλήψεις οδών και οδοστρωμάτων, δρόμων, γραφείων, λιμένων, καταστημάτων κλπ. είναι πράξεις παράνομες. Εγώ ουδέποτε έθαλψα τέτοιες πράξεις και ουδέποτε χρησιμοποίησα τέτοια μέσα και ως δικηγόρος όπου με κάλεσαν σε χιλιάδες δίκες να υπερασπιστώ κατηγορουμένους. Πρέπει κάποτε να σταματήσει αυτό το θέμα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο για δύο λεπτά. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, πρόκειται για ένα εξαιρετικά σοβαρό θέμα. 

Θα ήθελα κατ' αρχήν να αναφερθώ στο συγκεκριμένο ζήτημα που θέτουμε. Ο κύριος Υπουργός είναι νομικός, εγώ δεν είμαι. Είναι προϊστάμενος στο Υπουργείο Δικαιοσύνης, εγώ είμαι Βουλευτής απλός. Ωστόσο όμως θα πρέπει να έχει υπόψη του, ότι υπάρχει μια βασική αρχή του δικαίου που είναι αυτή της σύγκρουσης των καθηκόντων και είναι αλήθεια ότι τα υπέρτατα καθήκοντα των κατοίκων εκείνην τη στιγμή, μπροστά στη ζημιά που πήγαινε να γίνει, ήταν να υπερασπιστούν το χώρο, το περιβάλλον, τον τόπο τους, την αναπνοή τους, κύριε Υπουργέ. Να υπερασπιστούν την ίδια τη ζωή τους, τη γη των πατέρων τους, να υπερασπιστούν μία περιοχή που είναι ιδιαίτερα πλούσια από αρχαιολογικής πλευράς και ιδιαίτερα σημαντικού φυσικού κάλλους, που προστατεύεται και από τη νομοθεσία της Ευρωπαϊκής 'Ενωσης. 

Κατά συνέπεια εδώ τα καθήκοντά τους ήταν πολύ μεγαλύτερα και υπέρτερα των όσων κατηγορούνται, όπως για παρακώλυση συγκοινωνίας κλπ. 'Εχουμε βαρύτατες καταδίκες εδώ, όπως αναγνωρίσατε. Για ποιο λόγο; Ακριβώς γιατί δεν δέχονται να επέλθει αυτό το σκάνδαλο, δεν δέχονται να επέλθει αυτή η καταστροφή στο περιβάλλον, στην κοινωνική και οικονομική ζωή τους. 

'Εχετε υπόψη σας, κύριε Υπουργέ, ότι τριακόσιες δεκατέσσερις χιλιάδες στρέμματα μιας τόσο σημαντικής περιοχής ξεπουλήθηκαν για έντεκα δισεκατομμύρια, δηλαδή, τριάντα πέντε χιλιάδες το στρέμμα; Για ποιο λόγο; 

Και η ίδια η καναδική "TVX GOLD" αυτήν τη στιγμή πάει να πουλήσει το μισό από αυτό, με υπερδεκαπλάσιο κόστος. Απολύουν εργαζόμενους, τους θέτουν σε διαθεσιμότητα, τι είναι αυτό το πράγμα; 

'Ερχονται τώρα οι κάτοικοι και αντί να τους βραβεύσουμε, αντί να τους επαινέσουμε, αντί πραγματικά να τους ενθαρύνουμε για την ευαισθησία τους για το περιβάλλον, τους καταδικάζουμε. Τι είναι αυτοί οι δικαστές; Ποιοι είναι αυτοί οι εισαγγελείς που βάζουν πάνω και από το Σύνταγμα τη δική τους εμπάθεια και την κυβερνητική σκοπιμότητα; Γιατί το Σύνταγμα πριν από όλα, κύριε Υπουργέ, υπερασπίζεται αυτά τα υπέρτατα αγαθά. Την πατρίδα. Την πατρίδα υπερασπιζόντουσαν αυτοί οι άνθρωποι. 

Επίσης εδώ φαίνεται, όλη η υποκρισία και το ψεύτικο ενδιαφέρον για το περιβάλλον. Το έχω καταγγείλει και στο Συμβούλιο της Ευρώπης, κύριε Υπουργέ. Κάθε φορά που στην Ελλάδα ξεσηκώνονται κάποιοι, για να υπερασπιστούν το περιβάλλον, δέχονται καταιγισμό πυρών. Κηρύξατε την περιοχή αυτή σε κατάσταση έκτακτης ανάγκης. Για ποιο λόγο και εναντίον ποιων εγκληματιών, αυτών που υπερασπίζονται τον τόπο τους; Ποια είναι η ευαισθησία από την πλευρά της Κυβέρνησης; Φυσικά θα μου πείτε, πολλά ζητάω. Αλλά εν πάση περιπτώσει, εμείς επιμένουμε, το καταγγέλλουμε και σας ζητάμε να πάρετε μέτρα. 

Εδώ στις 5 Φεβρουαρίου, όταν ο συνάδελφος Βουλευτής μας, κ. Παναγιώτου, σας έθεσε πάλι το θέμα, είπατε ότι όταν θα συζητηθεί η τροπολογία για τις δίκες κατά των αγροτών, θα το συζητούσατε και θα συμπεριλαμβανόντουσαν ενδεχομένως και αυτές οι περιπτώσεις. Δεν έγινε κάτι τέτοιο, γι' αυτό παρακαλούμε και ζητάμε να προχωρήσετε άμεσα προς αυτήν την κατεύθυνση. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κόρακα. 

ΣΤΡΑΤΗΣ ΚΟΡΑΚΑΣ: 'Αμα μας λέτε... 

ΠΡΟΕΔΡΕΥΩΝ (Παναγιώτης Σγουρίδης): Ολοκλήρωσατε, κύριε Κόρακα, σας παρακαλώ. 

ΣΤΡΑΤΗΣ ΚΟΡΑΚΑΣ: Και επίσης... 

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, σας παρακαλώ! Επειδή, δηλαδή, δείξαμε κάποια ανοχή... 

ΣΤΡΑΤΗΣ ΚΟΡΑΚΑΣ: Τελείωσα, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Τι τελειώσατε, κύριε Κόρακα; Εσείς την ανοχή, την εκλαμβάνετε, ως αδυναμία. Αν είναι δυνατόν! Προς Θεού, δηλαδή. 

Ορίστε, κύριε Γιαννόπουλε, έχετε το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Καταρχήν, δεν έδωσα καμία υπόσχεση. Ο κ. Παναγιώτου έθεσε τότε το θέμα, του είπα, δεν το ξέρω, θα το δούμε και τώρα έρχεται εδώ ορμαθός εγγράφων από την εισαγγελία. Δεν θέλω να οξύνω τη συζήτηση, ούτε να πω αυτά τα οποία θέλω να πω ότι εκεί κατελήφθη μία περιοχή, όπως μου γράφει. 'Ηταν μια σύμβαση του κράτους με μια ξένη εταιρεία για την εξόρυξη χρυσού. Αποκλείστηκε η περιοχή επί δύο και τρεις μήνες. 'Εγιναν επεισόδια, έγιναν πάρα πολλές πράξεις βίας κλπ., τα δικαστήρια λειτούργησαν ύστερα από μηνύσεις και υπάρχουν αυτές οι καταδίκες. Δεν είναι ώριμη η συζήτηση και δεν είναι ώριμες και οι συνθήκες ακόμη, για να σκεφτεί κανείς τι μπορεί να κάνει τουλάχιστον από πλευράς μου, γιατί υπάρχουν και απόψεις ιδιαιτέρως σκληρές, όσον αφορά την αντιμετώπιση αυτών των πραγμάτων. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δευτέρου κύκλου. 

Δεύτερη είναι η με αριθμό 1054/12.5.1999 επίκαιρη ερώτηση του Βουλευτή της Νέας Δημοκρατίας κ. Βασίλειου Πάππα, προς τους Υπουργούς Εσωτερικών, Δημόσιας Διοίκησης και Αποκέντρωσης, Γεωργίας, Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων 'Εργων, σχετικά με την αλλαγή του ιδιοκτησιακού καθεστώτος των Πανεπιστημιακών Δασών στο όρος Χολομώντα. 

Η επίκαιρη ερώτηση του κ. Πάππα είναι η εξής: 

"Είναι γνωστό ότι, μέρος των δημοσίων δασών του όρους Χολομώντα Χαλκιδικής, περιοχή πρώην κοινοτήτων Ταξιάρχη και Βραστάμων (τώρα Δ.Δ. Δήμου Πολυγύρου) συνολικής έκτασης τριάντα χιλιάδων στρεμμάτων, παραχωρήθηκε το 1934 στο Πανεπιστήμιο Θεσσαλονίκης για τις εκπαιδευτικές ανάγκες της Δασολογικής Σχολής του (ν.8320/10/17.10.1934 και άρθρο 42/ν.δ. 88/69). 

Επίσης με το ν. 1881/1951 ιδρύθηκε το Ταμείο Διοικήσεως Πανεπιστημιακών Δασών, υπαγόμενο εις τον έλεγχο και την εποπτεία του Πανεπιστημίου Θεσσαλονίκης. 

Κατά δήλωση του Υφυπουργού Παιδείας κ. Ιωάννη Ανθόπουλου που είδε το φως της δημοσιότητας το ως άνω ΝΠΔΔ μετατρέπεται σε ΝΠΙΔ, στα πλαίσια της γενικής πολιτικής της Κυβέρνησης, για μεταφορά αρμοδιοτήτων και συγχωνεύσεις οργανισμών. 

Ερωτώνται οι κύριοι Υπουργοί: 

1. Εάν αλλάξει το ιδιοκτησιακό καθεστώς των πανεπιστημιακών δασών από δημόσια σε ιδιωτικά και 

2. Κατά πόσο η ως άνω μετατροπή διασφαλίζει α) τα δικαιώματα των ΟΤΑ και των κατοίκων της περιοχής (καυσοξύλευση, βοσκή, δασικοί συνεταιρισμοί κλπ.), β) τα δικαιώματα των υπαλλήλων των αντιστοίχων δασαρχείων (μονιμότητα, ασφάλιση δημοσίου κλπ.) και γ) την προστασία του πλησιέστερου στη Θεσσαλονίκη δάσους, απείρου κάλλους, όπως αυτό του Χολομώντα." 

Ο Υφυπουργός Eθνικής Παιδείας και Θρησκευμάτων κ. Ιωάννης Ανθόπουλος έχει το λόγο, για τρία λεπτά, για να πρωτολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κατ' αρχήν θα ήθελα να αποκαταστήσω την αλήθεια. Στο σκεπτικό της επίκαιρης ερώτησης του συναδέλφου εμπεριέχεται η εξής πληροφορία: 'Οτι εγώ, κατά δηλωσή μου, είπα ότι το ως άνω νομικό πρόσωπο δημοσίου δικαίου, προφανώς αναφέρεται ο κύριος συνάδελφος σε ένα εκ των δύο νομικών προσώπων δημοσίου δικαίου, μετατρέπεται σε νομικό πρόσωπο ιδιωτικού δικαίου. Κάτι τέτοιο δεν το είπα, διότι θυμάμαι ότι απάντησα ένα χρόνο πριν, σε παρόμοια επίκαιρη ερώτηση για την τύχη της ενοποίησης των δύο αυτών προσώπων δημοσίου δικαίου εις ένα. Και αυτό χάριν της εξυγίανσης και του εξορθολογισμού στα νομικά πρόσωπα του δημόσιου χώρου. Να μην υπάρχουν, δηλαδή, δύο τέτοια νομικά πρόσωπα διοίκησης και διαχείρισης, σχεδόν του αυτού πράγματος, δηλαδή είτε του αγροκτήματος του Πανεπιστημίου Θεσσαλονίκης είτε του συγκεκριμένου, δηλαδή της συγκεκριμένης δασικής περιοχής στον Χολομώντα κοντά στον Ταξιάρχη. Διαβεβαιώνω για μια ακόμη φορά ότι το σχετικό προεδρικό διάταγμα που δεν έχει προωθηθεί ακόμη, γιατί υπάρχει ένα θέμα τακτοποίησης του εργασιακού καθεστώτος των υπαλλήλων του ενός και του άλλου νομικού προσώπου δημοσίου δικαίου, είναι προς τακτοποίηση από το Υπουργείο Εσωτερικών, αλλά διαβεβαιώνω και πάλι, ότι δεν αλλάζει η φύση του νομικού προσώπου που θα προκύψει απ' αυτήν την ενοποίηση, θα παραμείνει δημοσίου δικαίου, χωρίς καμία συνέπεια και για το ό,τι συνέβαινε μέχρι τώρα, όσον αφορά τα δικαιώματα της Τοπικής Αυτοδιοίκησης, αλλά και των κατοίκων των χωριών της περιοχής που ξυλεύονται αυτά τα δάση και προφανώς δεν αλλάζει σε τίποτε το εργασιακό καθεστώς των υπαλλήλων αυτών των νομικών προσώπων δημοσίου δικαίου. 

Συγκεκριμένα -και τελειώνω, κύριε Πρόεδρε- είχα αναφέρει και αναφέρω και τώρα, ποιο ήταν και το περιεχόμενο του μοναδικού άρθρου του προεδρικού αυτού διατάγματος. "Από τη δημοσίευση του παρόντος προεδρικού διατάγματος -λέει κατά λέξη- συγχωνεύονται πρώτον το Ταμείο Διοίκησης και Διαχείρισης Πανεπιστημιακών Δασών και δεύτερον, το Ταμείο Διοίκησης και Διαχείρισης Αγροκτήματος Πανεπιστημίου Θεσσαλονίκης σε ενιαίο νομικό πρόσωπο δημοσίου δικαίου με την επωνυμία Ταμείο Διαχείρισης Πανεπιστημιακών Δασών και Αγροκτήματος Πανεπιστημίου Θεσσαλονίκης". 

Δεν συντρέχει επομένως, κύριε συνάδελφε, κανένας λόγος ανησυχίας περί των όσων αναφέρετε στην επίκαιρη ερώτησή σας. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πάππας έχει το λόγο. 

ΒΑΣΙΛΕΙΟΣ ΠΑΠΠΑΣ: Κύριε Υπουργέ, έχω την υποχρέωση να μεταφέρω την έντονη ανησυχία των κατοίκων της περιοχής γιατί με τυχόν μετατροπή του ιδιοκτησιακού καθεστώτος από δημόσιο σε ιδιωτικό, χάνονται στην κυριολεξία τα δικαιώματα των Ο.Τ.Α. και των κατοίκων της περιοχής, σε ό,τι αφορά την εκμετάλλευση, τη βοσκή και την απασχόληση. 

Συγκεκριμένα: 

Πρώτον, η εκμετάλλευση των δασών που ανήκουν στο δημόσιο και τα νομικά πρόσωπα δημόσιου τομέα γίνεται με το π.δ. 126/86 στο οποίο προβλέπεται και η κάλυψη των ατομικών αναγκών των κατοίκων της περιοχής σε καυσόξυλα και σε χρήσιμη ξυλεία για ανέγερση ή επισκευή οικιών, αποθηκών και λοιπών εγκαταστάσεων. 

Το δικαίωμα της βοσκής στα δημόσια δάση το έχουν οι δήμοι και οι κοινότητες, όπου σύμφωνα με το ν.δ. 86/69 όλοι οι κάτοικοι βόσκουν τα ίδια αυτών, μικρά ή μεγάλα, ζώα. 

Δεύτερον, με τις διατάξεις του π.δ. 126/86 η εμπορία των παραγομένων δασικών προϊόντων από δημόσια δάση και αυτά των νομικών προσώπων δημόσιου τομέα, γίνεται από τους τοπικούς δασικούς συνεταιρισμούς και μόνον όταν δεν υπάρχουν τέτοιοι, μπορούν να έρχονται υλοτόμοι από άλλες περιοχές. Σε περίπτωση που ο ιδιοκτήτης είναι νομικό πρόσωπο ιδιωτικού δικαίου, δεν εμπίπτει στις διατάξεις αυτές και κανείς δεν μπορεί να τον εμποδίσει να φέρει δασεργάτες από οπουδήποτε αλλού. 

Θα υπάρξει, λοιπόν, πρόβλημα στην απασχόληση του τοπικού δασεργατικού δυναμικού με αυτονόητες κοινωνικές επιπτώσεις, αλλά και στη δασοπροστασία, γιατί είναι γνωστή η προσφορά των δασόβιων πληθυσμών, στην αυτόκλητη φύλαξη των δασών. 

Στο Δασαρχείο της Διοίκησης Πανεπιστημιακού Δάσους Ταξιάρχη Χαλκιδικής υπηρετούν σήμερα ένας ΠΕ Δασολόγος-Δασάρχης, δύο ΤΕ Δασοπόνοι, ένας ΔΕ Διοικητικής-Λογιστικός, προβλέπονται δε δύο ΔΕ Δασοφύλακες και ένας ΔΕ οδηγός. 

'Ολοι οι ανωτέρω είναι μόνιμοι υπάλληλοι του Υπουργείου Εθνικής Παιδείας και Θρησκευμάτων. Η μονιμότητα των υπαλλήλων αυτών αίρεται αυτομάτως με τη μετατροπή του Ταμείου Δασών της Δασολογικής Σχολής του Πανεπιστημίου Θεσσαλονίκης σε νομικό πρόσωπο ιδιωτικού δικαίου. 

Θίγονται, λοιπόν, άμεσα οι υπάλληλοι αυτοί και συγχρόνως παύουν να υφίστανται οι οργανικές τους θέσεις. Ο δε ιδιοκτήτης δύναται ανά πάσα στιγμή με στενά οικονομικά κριτήρια και μόνο αυτά, να μην προσλαμβάνει υπαλλήλους σε βάρος της διαχείρισης και προστασίας του δάσους. 

Η μετάθεση, η απόσπαση, ακόμα και η απόλυση των υπαλλήλων θα εξαρτάται από τις επιλογές του ιδιοκτήτη του δάσους και όχι από τις διατάξεις του υπαλληλικού κώδικα. 

Οι διατάξεις για ασφάλιση και συνταξιοδότηση των υπαλλήλων του υπαλληλικού κώδικα θα παύσουν να ισχύσουν για τους υπαλλήλους αυτούς. 

Τέλος, ο νόμος 1845/89 ορίζει υπεύθυνο το δημόσιο για την προστασία όλων των δασών της χώρας, δημοσίων και μη. 

Οι πιστώσεις όμως που διατίθενται για την ανάπτυξη και προστασία των δασών αφορούν μόνο τα δημόσια. Τα μη δημόσια δάση επιδοτούνται από πιστώσεις της μη δημόσιας δασοπονίας, οι οποίες είναι από λίγες μέχρι ανύπαρκτες. 

Επίσης, ο νόμος αυτός δεν υποχρεώνει τον ιδιοκτήτη του μη δημόσιου δάσους να προσλαμβάνει δασικό και διοικητικό προσωπικό με αυτονόητη αρνητική επίπτωση στη δασοπροστασία. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να επαναλάβω στον αγαπητό συνάδελφο να διαβεβαιώσει τους κατοίκους της περιοχής ότι δεν υπάρχει πρόθεση αλλαγής της νομικής φύσης των νομικών προσώπων που θα παραμείνουν στο δημόσιο δίκαιο και μετά τη συγχώνεσή τους. 

Δεύτερον, να μην υπάρχει καμία ανησυχία περί αλλαγής του ιδιοκτησιακού καθεστώτος των δασών. Τα πανεπιστημιακά δάση με νόμο και σχετικό προεδρικό διάταγμα που στηρίχθηκε σε νόμο του 1934 παραχωρήθηκαν από το ελληνικό δημόσιο μόνο κατά χρήση και νομή στα πανεπιστήμια. Δεν παραχωρήθηκαν κατά κυριότητα. Επομένως, η κυριότητα είναι και θα είναι του ελληνικού δημοσίου. 

Θα ήθελα όμως, νομικά, να ενημερώσω το συνάδελφο ότι ακόμα και σε περίπτωση που το από τη συγχώνευση μέλλον να προέλθει νομικό πρόσωπο θα ήταν ιδιωτικού δικαίου, πάλι δεν θα άλλαζε το ιδιοκτησιακό καθεστώς των δασών τα οποία ανήκουν στην κυριότητα του δημοσίου. Αλλά τέτοιος φόβος δεν πρέπει να υπάρχει, διότι δεν υπάρχει ανάλογη πολιτική βούληση και δεν θα αλλάξει σε τίποτα το καθεστώς. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο συνάδελφος κ. Γεώργιος Καλαντζής, Βουλευτής Καβάλας ζητεί ολιγοήμερη άδεια απουσίας στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 

Κύριοι συνάδελφοι, από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", παρακολουθούν τη συνεδρίασή μας εξήντα έξι μαθητές και δύο δάσκαλοι από το 4ο Δημοτικό Σχολείο Τοσίτσειο Εκάλης. 

Η Βουλή τους καλωσορίζει. 

(Χειροκροτήματα) 

Θα ήθελα να ενημερώσω τα παιδιά ότι αυτήν τη στιγμή έχουμε Κοινοβουλευτικό 'Ελεγχο και στην Αίθουσα βρίσκονται μόνο οι Βουλευτές που ερωτούν και οι Υπουργοί που απαντούν. 

Πέμπτη είναι η με αριθμό 1060/12.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, σχετικά με τη ρύθμιση χρεών της Δημοτικής Επιχείρησης 'Υδρευσης Καστοριάς. 

Η επίκαιρη ερώτηση έχει ως εξής: 

Η Δημοτική Επιχείρηση 'Υδρευσης και Αποχέτευσης Καστοριάς έχει να επιδείξει σημαντικότατο έργο, τόσο στην προστασία του περιβάλλοντος, όσο και στην παροχή υπηρεσιών προς του δημότες. 

Ωστόσο, λόγω ενός παλαιού δανείου με υψηλό επιτόκιο,για την κατασκευή έργων υποδομής, αλλά και των χαμηλών εσόδων από τα τέλη ύδρευσης και αποχέτευσης, η Δημοτική Επιχείρηση έχει περιέλθει σε οικονομικό αδιέξοδο. 

Το πρόβλημα έχει τεθεί στον Πρωθυπουργό, ο οποίος υποσχέθηκε, ότι μέχρι τέλους του 1997 θα έδινε λύση, απαλλάσσοντας την επιχείρηση από το δάνειο. 'Ομως αν και έχει παρέλθει περίπου μια διετία, η πρωθυπουργική υπόσχεση δεν υλοποιήθηκε. 

Ερωτώνται οι κύριοι Υπουργοί 

Εάν και πότε θα προχωρήσουν στην υλοποίηση της πρωθυπουργικής εξαγγελίας, σχετικά με τη ρύθμιση των χρεών της Δημοτικής Επιχείρησης 'Υδρευσης και Αποχέτευσης Καστοριάς. 

Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πράγματι, κύριοι συνάδελφοι, η Δημοτική Επιχείρηση 'Υδρευσης-Αποχέτευσης Καστοριάς έχει κάνει πολύ σημαντικό εκεί έργο. Βέβαια προκειμένου να υλοποιήσει ένα μεγάλο τμήμα αυτού του έργου προσέφυγε σε δανεισμό κυρίως από το Ταμείο Παρακαταθηκών και Δανείων και λόγω των υψηλών επιτοκίων των δανείων αυτών σήμερα υπάρχουν οφειλές οι οποίες είναι σε σημαντικό ύψος. 

Πρέπει να σας ενημερώσω ότι όταν πράγματι το 1997 ο Πρωθυπουργός είχε επισκεφθεί την Καστοριά και του ετέθη το ζήτημα ενδιαφέρθηκε και το ενδιαφέρον αυτό είχε συγκεκριμένα αποτελέσματα. Το 1997 από το πρόγραμμα δημοσίων επενδύσεων υπήρξε μία έκτακτη επιχορήγηση, της ΔΕΥΑ Καστοριάς με διακόσια σαράντα εκατομμύρια (240.000.000) δραχμές και με την τακτική διαδικασία επιχορηγήθηκε με άλλα ογδόντα οκτώ εκατομμύρια (88.000.000) δραχμές. 

Η ετήσια δόση των δανείων που οφείλει η ΔΕΥΑ Καστοριάς είναι διακόσια εκατομμύρια (200.000.000) δραχμές. 

Κατά συνέπεια, λοιπόν, με έκτακτες χρηματοδοτήσεις από το 1997 -και το 1998 πήρε επίσης διακόσια εκατομμύρια (200.000.000) δραχμές συν εξήντα εκατομμύρια (60.000.000) δραχμές ως τακτική επιχορήγηση- μπορεί και πληρώνει χωρίς κανένα πρόβλημα τις οφειλές της προς το Ταμείο Παρακαταθηκών και Δανείων. 

Με την ευκαιρία αυτή θέλω να σας δηλώσω ότι το πρόβλημα αντιμετωπίζεται πλέον ριζικά και καθοριστικά μέσα από το πλαίσιο αντιμετώπισης των υποχρεώσεων που έχουν οι δήμοι και το οποίο εξήγγειλε η Υπουργός κ. Παπανδρέου στο Συνέδριο της ΚΕΔΚΕ. Είναι ένα ολοκληρωμένο πλαίσιο μέσα από το οποίο αναλαμβάνει πλέον το κράτος να απαλλάξει τους δήμους από τις υποχρεώσεις. Στη συγκεκριμένη περίπτωση είναι επιχείρηση, αλλά πρέπει να σας πω ότι έχει εγγυηθεί ο Δήμος για τα δάνεια και του γίνεται η παρακράτηση των τακτικών επιχορηγήσεων. Γι' αυτό, λοιπόν, συμπεριλαμβάνεται σε αυτήν τη ρύθμιση που έχουμε εξαγγείλει και η ΔΕΥΑ Καστοριάς, όπως και οι υπόλοιπες ΔΕΥΑ που είχαν πάρει δάνεια προκειμένου να εκτελέσουν τέτοια έργα, για να απαλλαγούν από ένα σημαντικότατο μέρος των οικονομικών τους υποχρεώσεων και να μπορέσουν να λειτουργήσουν απρόσκοπτα. Ευχαριστώ κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, έμεινα με την επίκαιρη ερώτησή μου στη ΔΕΥΑ Καστοριάς, όχι επειδή και οι άλλοι δήμοι ή οι δημοτικές τους επιχειρήσεις δεν έχουν προβλήματα. Το θέμα είναι, ότι μέσα από ένα ολοκληρωμένο πλαίσιο που εξήγγειλε η κυρία Υπουργός, δεν λύνεται το θέμα της Καστοριάς. Θέλει μια ειδική παρέμβαση για τους εξής λόγους. Ο Δήμος Καστοριάς όπου το ανθρώπινο δυναμικό του ησχολείτο ως γνωστό με τη γουνοποιία έχει βαθιά κρίση στο επάγγελμα. Εδώ και κάποια χρόνια δεν υπάρχει εισόδημα. Και κατά συνέπεια έχει εγκαταλειφθεί η περιοχή απο τους κατοίκους της. Αποτέλεσμα είναι ότι σήμερα από τα ανταποδοτικά τέλη τα οποία, ενώ είναι υψηλότατα, δεν ανταποκρίνονται στις βασικές υποχρεώσεις του δανείου. Αν μάλιστα αναλογισθείτε ότι υπάρχουν ληξιπρόθεσμα δάνεια κάθε χρονιά της τάξεως των διακοσίων πενήντα εκατομμυρίων (250.000.000) δραχμών, συν κάποια άλλα εξήντα πέντε εκατομμύρια (65.000.000) δραχμές, καταλαβαίνετε ότι δεν μπορεί να ανταποκριθεί με αυτές τις παρεμβάσεις. 'Ετσι συνεχίζει και σήμερα το Ταμείο Παρακαταθηκών και Δανείων -γι' αυτό έκανα και την ερώτησή μου- να παρακρατεί όσα έσοδα βγαίνουν για το δήμο για άλλες υποχρεώσεις, προκειμένου να πάνε στα ληξιπρόθεσμα των δανείων. 

Χρειάζεται, κύριε Υπουργέ, μια ειδική παρέμβαση για την Καστοριά. Γνωρίζετε το πρόβλημά της. Αυτός ο νομός εγκαταλείπεται καθημερινά. Υπάρχει έντονη εσωτερική και εξωτερική μετανάστευση. Σαν Υπουργείο έχετε τα στοιχεία. Και καταλαβαίνετε πόσο μεγάλο είναι το πρόβλημα. Πρέπει να υλοποιήσετε αυτήν καθ' εαυτή τη δέσμευση του Πρωθυπουργού το 1997, ο οποίος όταν του αναλύθηκε το πρόβλημα από το δήμαρχο, είπε ότι εντός του έτους θα το είχε λύσει με άμεση παρέμβαση. Το εάν τώρα παίρνει κάποια χρήματα, όπως παίρνουν, και άλλοι δήμοι, το γεγονός αυτό δεν λύνει το πρόβλημα της Καστοριάς. Πρέπει να κατανοήσετε ότι χρειάζεται μια ειδική, επαναλαμβάνω, παρέμβαση και μην το εντάσσετε στα πλαίσια με το τι γίνεται με την υπόλοιπη αυτοδιοίκηση, γιατί γνωρίζετε εξάλλου τι γίνεται με την υπόλοιπη αυτοδιοίκηση. Και εμείς επισκεπτόμαστε και άλλους δήμους που έχουν επίσης έντονα προβλήματα από τη στιγμή που ακόμα και για τους καποδιστριακούς δήμους, στους οποίους είχατε υποσχεθεί ότι θα δώσετε έκτακτες ενισχύσεις, δεν τους δώσατε μία, παρά παίρνουν μόνο τα έσοδα που παίρνανε όλες οι κοινότητες μαζί, με αποτέλεσμα να βρεθούν όλοι αυτοί οι καποδιστριακοί δήμοι σε μια κατάσταση που δεν μπορούν να πληρώσουν, ούτε τους μισθούς για τους γραμματείς τους. 

ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός Δημόσιας Διοίκησης και Αποκέντρωσης κ. Φλωρίδης για να δευτερολογήσει. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Ηθελα να υπενθυμίσω στον κ. Ρόκο -ή μάλλον να τον ενημερώσω, γιατί προφανώς δεν έχει ενημερωθεί- ότι το Υπουργείο Εσωτερικών έχει ολοκληρώσει και εξήγγειλε ένα ολοκληρωμένο πλαίσιο έκτακτης οικονομικής παρέμβασης, προκειμένου να αντιμετωπιστούν όλες οι οικονομικές επιβαρύνσεις των δήμων όλης της χώρας, με αφορμή κυρίως τους δήμους του προγράμματος "ΚΑΠΟΔΙΣΤΡΙΑΣ", για τους οποίους το πλαίσιο αυτό περιλαμβάνει πλήρη απαλλαγή για τους μικρούς, έως σημαντικότατη απαλλαγή για τους υπόλοιπους των οικονομικών τους υποχρεώσεων προς οιονδήποτε. Την εξαγγείλαμε πριν μία εβδομάδα. Σας λέω ότι αυτή θα αρχίσει άμεσα να εφαρμόζεται. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος τη Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Η Καστοριά συμπεριλαμβάνεται σαφέστατα, και σας το λέω υπεύθυνα αυτό, στις υπό ρύθμιση περιπτώσεις. Και μάλιστα θα είναι αυτή που θα απαλλαγεί από ένα σημαντικότατο μέρος αυτών των οφειλών, που έχει προς το Παρακαταθηκών, έτσι ώστε να μπορέσει να λειτουργήσει απρόσκοπτα. Δεν υπάρχει κανένα πρόβλημα πλέον με τη ρύθμιση αυτήν, που κάνουμε. Η ρύθμιση αυτή έχει γενικό χαρακτήρα, αλλά αφορά κυρίως εκείνους, οι οποίοι έχουν σημαντικότατα οικονομικά προβλήματα. Η ΔΕΥΑ Καστοριάς, δηλαδή ο Δήμος Καστοριάς, εν τέλει, είναι σ' αυτές τις περιπτώσεις, που θα αντιμετωπιστούν με έναν τρόπο, που θα απαλλαγούν από σημαντικότατο μέρος, που θα ξεπερνά το 60% ή το 70% των υποχρεώσεων. Με αυτό, νομίζω, ότι αντιμετωπίζουμε το πρόβλημα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί των επικαίρων ερωτήσεων. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα ψηφίσουμε κατ' αρχήν στο σύνολο το σχέδιο νόμου του Υπουργείου Πολιτισμού: "Ερασιτεχνικός και επαγγελματικός αθλητισμός και άλλες διατάξεις". 

Θα ολοκληρώσουμε τη συζήτηση επί του νομοσχεδίου του Υπουργείου Δικαιοσύνης, τις τροπολογίες. 'Εχουμε και δύο συμβάσεις, μία του Υπουργείου Εθνικής 'Αμυνας και μία άλλη του Υπουργείου Εσωτερικών, Δημόσιας Διοίκησης και Αποκέντρωσης. 

Να ψηφίσουμε κατ' αρχήν στο σύνολο το σχέδιο νόμου: "Ερασιτεχνικός και επαγγελματικός αθλητισμός και άλλες διατάξεις". 

Κύριε Φούρα, θέλετε το λόγο; 

ΑΝΔΡΕΑΣ ΦΟΥΡΑΣ: Ναι, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Εάν υπάρχουν κάποιες φραστικές διορθώσεις, χωρίς να αλλάζει ασφαλώς το περιεχόμενο του νομοσχεδίου, να ακουστούν και να περάσουμε στην ψήφισή του νομοσχεδίου στο σύνολο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, έχουμε ενημερώσει τους εισηγητές των κομμάτων και έχουν συμφωνήσει. 

ΠΡΟΕΔΡΕΥΩΝ (Λουκάς Αποστολίδης): Ωραία. Ολοκληρώνοντας, να καταθέσετε στα Πρακτικά τις αναδιατυπώσεις σας. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στο άρθρο 12 παράγραφος 3, στην πρώτη παραπομπή, μετά τη λέξη "μέλος", τίθεται η λέξη "της". 

Στη δεύτερη παραπομπή, μετά τη λέξη "μέλος", πάλι τίθεται η λέξη "της". 

Στο άρθρο 34, στην παράγραφο 4, μετά τη λέξη "αγωνίσματα", τίθεται η φράση: "ατομικών αθλημάτων ή σε ομαδικά αθλήματα". Είναι νομοτεχνικό. 

Στην παράγραφο 13 του άρθρου 34, μετά τη λέξη "ομοσπονδίες", τίθεται η φράση "ή σε παγκόσμιους σχολικούς αγώνες". 

Στην περίπτωση ι', περ. η', αντί του αριθμού "3η" τίθεται ο αριθμός "6η". 'Ηταν μία παρατήρηση της κ. Μπενάκη και του κ. Ορφανού, που την είχα αποδεχθεί και δυστυχώς δεν πέρασε. Είχε γίνει αποδεκτή κατά τη συζήτηση και την ψήφιση στα άρθρα. 

Στο άρθρο 37, στην παράγραφο 2 στίχος 7, μετά τη λέξη "Ε.Ο.Ε." τίθεται η φράση: "και της Διεθνούς Ολυμπιακής Ακαδημίας (Δ.Ο.Α.)". 

Στο άρθρο 54, στην παράγραφο 3, στίχος 3, μετά τη λέξη "Αθλητισμό", τίθεται η φράση "και ιδιαίτερα παλαίμαχοι διεθνείς αθλητές". Το είχα κάνει αποδεκτό, ήταν πρόταση του συναδέλφου Δημαρά και δεν είχε καταγραφεί. 

Στο άρθρο 89, στην παράγραφο 1, στη δεύτερη παραπομπή, αντί της φράσης "Υπουργική απόφαση", τίθεται η φράση "κοινή απόφαση του Υπουργού Εργασίας και Κοινωνικών Ασφαλίσεων και του αρμόδιου για τον αθλητισμό Υπουργού". 

Η παράγραφος 2 διαγράφεται, γιατί είχε ψηφιστεί ότι η ασφάλιση πηγαίνει στο ΙΚΑ και όχι στις ιδιωτικές ασφαλιστικές και από λάθος παρέμενε η παράγραφος 2. 

Η παράγραφος 3 αναριθμείται σε παράγραφο 2. 

Στο άρθρο 134 έχουμε αναριθμήσεις παραγράφων. 

Οι παρ. 4,5,6,7,8 και 9 αναριθμούνται σε παρ. 5,6,7,8,9 και 10 αντίστοιχα. 

Στο άρθρο 136, μετά τη λέξη "προβλέπουν", τίθεται η φράση "οικονομικές ή άλλες". 

Στο άρθρο 138 έχουμε αναρίθμηση. Αναριθμείται σε άρθρο 139. 

Το άρθρο 139 μεταφέρεται ως παράγραφος 11 του άρθρου 134. 

'Αρθρο 140:

Το άρθρο 140 μεταφέρεται ως παράγραφος 4 του άρθρου 134. 

Στο στίχο 1 διαγράφεται η φράση "Η παράγραφος 1 του άρθρου" και τίθεται η φράση: "Το άρθρο 4". 

Στο τελευταίο εδάφιο μετά τη λέξη "διαχειριστής", τίθεται η φράση "των εσόδων". 

'Αρθρο 141:

Το άρθρο αναριθμείται σε άρθρο 138. 

'Αρθρο 142:

Το άρθρο 142 αναριθμείται σε άρθρο 140. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, σας παρακαλώ να καταθέσετε τις αναδιατυπώσεις που κάνατε και να περάσουν στα Πρακτικά. 

(Στο σημείο αυτό ο Υφυπουργός Πολιτισμού κ. Ανδρέας Φούρας καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής: 

"'Αρθρο 12

. Στην παρ. 3: 

- στην 1η παραπομπή μετά τη λέξη "μέλος", τίθεται η λέξη : "της" 

- στην 2η παραπομπή μετά τη λέξη "μέλος", τίθεται η λέξη : "της,' 

'Αρθρο 34

. Στην παρ. 4, μετά τη λέξη "αγωνίσματα", τίθεται η φράση: "ατομικών αθλημάτων ή σε ομαδικά αθλήματα" 

. Στην παρ. 13: 

- περ. i, περ. α', μετά τη λέξη "ομοσπονδίες, τίθεται η φράση: 

"ή σε παγκόσμιους σχολικούς αγώνες" 

- περ. i, περ. η', αντί του αριθμού "3η", τίθεται ο αριθμός:"6η" 

'Αρθρο 37 

. Στην παρ. 2, στίχος 7, μετά τη λέξη "Ε.Ο.Ε.", τίθεται η φράση: 

"και της Διεθνούς Ολυμπιακής Ακαδημίας (Δ.Ο.Α.)" 

'Αρθρο 54 

. Στην παρ. 3, στίχος 3, μετά τη λέξη "αθλητισμό", τίθεται η φράση: 

"και ιδιαίτερα παλαίμαχοι διεθνείς αθλητές" 

'Αρθρο 89 

. Στην παρ. 1, στη 2η παραπομπή, αντί της φράσης "υπουργική απόφαση", τίθεται η φράση: 

"κοινή απόφαση του Υπουργού Εργασίας και Κοινωνικών Ασφαλίσεων και του αρμόδιου για τον αθλητισμό Υπουργού" 

. Η παρ. 2 διαγράφεται 

. Η παρ. 3 αναριθμείται σε παρ. 2 

'Αρθρο 134 

. οι παρ. 4, 5, 6, 7, 8 και 9, αναριθμούνται σε παρ. 5, 6, 7, 8, 9 και 10 αντίστοιχα 

'Αρθρο 136 

. Στην παρ. 2, στίχος 2, μετά τη λέξη "προβλέπουν", τίθεται η φράση: 

"οικονομικές ή άλλες" 

'Αρθρο 138 

. Το άρθρο αναριθμείται σε άρθρο 139 

'Αρθρο 139 

. Το άρθρο μεταφέρεται ως παρ. 11 στο άρθρο 134 

'Αρθρο 140 

. Το άρθρο 140 μεταφέρεται ως παρ. 4 του άρθρου 134 

. Στο στίχο 1, διαγράφεται η φράση "Η παρ. 1 του άρθρου" και τίθεται η φράση: 

"Το άρθρο 4" 

. Στο τελευταίο εδάφιο μετά τη λέξη "διαχειριστής", τίθεται η φράση: 

"των εσόδων" 

'Αρθρο 141 

. Το άρθρο αναριθμείται σε άρθρο 138 

'Αρθρο 142 

. Το άρθρο αναριθμείται σε άρθρο 140") 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ψήφιση στο σύνολο του νομοσχεδίου του Υπουργείου Πολιτισμού: "Ερασιτεχνικός και επαγγελματικός αθλητισμός και άλλες διατάξεις". 

Ερωτάται το Σώμα: Γίνεται δεκτό το νομοσχέδιο και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Το νομοσχέδιο έγινε δεκτό κατά πλειοψηφία και στο σύνολο. 

Συνεπώς το νομοσχέδιο του Υπουργείου Πολιτισμού: "Ερασιτεχνικός και επαγγελματικός αθλητισμός και άλλες διατάξεις", έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: 

" Ερασιτεχνικός και επαγγελματικός αθλητισμός και άλλες διατάξεις 

ΤΜΗΜΑ Α'

ΕΡΑΣΙΤΕΧΝΙΚΟΣ ΑΘΛΗΤΙΣΜΟΣ

ΚΕΦΑΛΑΙΟ Α'

ΑΘΛΗΤΙΚΟ ΣΩΜΑΤΕΙΟ

'Αρθρο 1

'Εννοια - Σκοπός

Αθλητικό σωματείο είναι η κατά τις διατάξεις του άρθρου 78 και επόμενα του Αστικού Κώδικα ένωση φυσικών προσώπων που έχει ως κύριο σκοπό τη συστηματική καλλιέργεια και την ανάπτυξη των δυνατοτήτων των αθλητών της για τη συμμετοχή τους σε αθλητικούς αγώνες. 

'Αρθρο 2

Μέλη

1. Ο ελάχιστος αριθμός των μελών του αθλητικού σωματείου ορίζεται σε είκοσι (20). Δεν επιτρέπονται διακρίσεις σε τακτικά, δόκιμα ή πάρεδρα μέλη ή άλλες παρόμοιες. Σε εξαιρετικές περιπτώσεις μπορεί να απονέμεται ο τίτλος του επιτίμου, κατά τα οριζόμενα από το καταστατικό του σωματείου, χωρίς δικαίωμα ψήφου, σε πρόσωπα που έχουν διακριθεί για την προσφορά τους στο σωματείο ή στον αθλητισμό. Ο αριθμός των μελών αθλητικού σωματείου είναι απεριόριστος. Διατάξεις καταστατικών που περιορίζουν τον αριθμό των μελών είναι άκυρες. 

2. Καθένας που συγκεντρώνει τις νόμιμες προϋποθέσεις έχει το δικαίωμα να εγγραφεί ως μέλος αθλητικού σωματείου. Για την εγγραφή απαιτείται αίτηση του ενδιαφερομένου στο διοικητικό συμβούλιο, συνοδευόμενη από πρόταση δύο (2) μελών του σωματείου και έγκριση του συμβουλίου που παρέχεται μέσα σε αποκλειστική προθεσμία εξήντα (60) ημερών. Αν παρέλθει άπρακτη η προθεσμία αυτή, η έγκριση του διοικητικού συμβουλίου θεωρείται ότι έχει αυτοδικαίως παρασχεθεί και ο ενδιαφερόμενος έχει εγγραφεί ως μέλος του σωματείου την εξηκοστή ημέρα μετά την υποβολή της αίτησης. Για την εγγραφή αυτή εκδίδεται διαπιστωτική πράξη του προέδρου του διοικητικού συμβουλίου. Το διοικητικό συμβούλιο μπορεί με αιτιολογημένη απόφασή του να μην εγκρίνει το αίτημα εγγραφής ενδιαφερομένου ως μέλους του σωματείου. Κατά της πράξης αυτής ή της παράλειψης έκδοσης διαπιστωτικής πράξης ο ενδιαφερόμενος έχει το δικαίωμα να ασκήσει αγωγή στο αρμόδιο Μονομελές Πρωτοδικείο, με την τακτική διαδικασία είτε για αναγνώριση του δικαιώματος εγγραφής του είτε επιπλέον για την καταδίκη του σωματείου σε δήλωση βούλησης. 

3. Δεν απαιτείται η πρόταση της προηγούμενης παραγράφου προκειμένου περί εγγραφής αθλητών στο σωματείο στο οποίο ανήκουν και οι οποίοι έχουν επιτύχει πρώτη έως όγδοη νίκη σε ολυμπιακούς αγώνες ή παγκόσμια ή πανευρωπαϊκά πρωταθλήματα, πρώτη έως τρίτη νίκη σε μεσογειακούς και σε βαλκανικούς αγώνες ή πρώτη έως τρίτη νίκη σε πανελλήνιους αγώνες. 

4. Τα μέλη του σωματείου, πλην των ιδρυτικών, μετά πάροδο ενός (1) έτους από την εγγραφή τους, αποκτούν δικαίωμα να εκλέγουν και να εκλέγονται στα όργανα του σωματείου. 

5. Η διαγραφή και η αποβολή μέλους αθλητικού σωματείου γίνονται σύμφωνα με τις διατάξεις του καταστατικού και του Αστικού Κώδικα. 

'Αρθρο 3

Κωλύματα εγγραφής - Περιορισμοί

1. Δεν μπορεί να είναι μέλος αθλητικού σωματείου: 

α) όποιος δεν έχει συμπληρώσει το δέκατο όγδοο (18ο) έτος της ηλικίας του, 

β) όποιος έχει καταδικασθεί με αμετάκλητη δικαστική απόφαση για αδικήματα βίας στους αθλητικούς χώρους, χρήση ή διάθεση ουσιών ή μεθόδων φαρμακοδιέγερσης, ανθρωποκτονία από πρόθεση, κατασκοπεία, ληστεία, κλοπή, υπεξαίρεση, δόλια χρεωκοπία, λαθρεμπορία, φοροδιαφυγή, δωροδοκία, δωροληψία, παραχάραξη, πλαστογραφία, απιστία, απάτη, εκβίαση, συκοφαντική δυσφήμιση, έγκλημα κατά της γενετήσιας ελευθερίας και οικονομικής εκμετάλλευσης της γενετήσιας ζωής, παράβαση του νόμου περί ναρκωτικών και περί μεσαζόντων και όποιος έχει παραπεμφθεί με αμετάκλητο βούλευμα για πράξεις που διώκονται σε βαθμό κακουργήματος, 

γ) όποιος έχει στερηθεί με αμετάκλητη δικαστική απόφαση τα πολιτικά του δικαιώματα και για όσο χρόνο διαρκεί η στέρηση, 

δ) όποιος έχει τιμωρηθεί κατά τις διατάξεις του άρθρου 130 του παρόντος νόμου και για όσο χρονικό διάστημα διαρκεί η τιμωρία. 

2. Οι εν ενεργεία και μη εν ενεργεία διαιτητές ομαδικού αθλήματος, μέλη των οικείων συνδέσμων διαιτητών και οι εν ενεργεία προπονητές του οικείου κλάδου άθλησης δεν επιτρέπεται να είναι μέλη αθλητικού σωματείου που καλλιεργεί τον ίδιο κλάδο άθλησης. Ως διαιτητές, για την εφαρμογή της διάταξης αυτής, θεωρούνται επίσης οι επόπτες, οι σημειωτές, οι κριτές, οι χρονομέτρες, οι αφέτες, οι παρατηρητές, καθώς και όσοι, με οποιονδήποτε τρόπο, συμμετέχουν σε διαιτητικό έργο ομαδικού αθλήματος. 

3. Οι εν ενεργεία και μη εν ενεργεία διαιτητές, κριτές, χρονομέτρες και όσοι άλλοι συμμετέχουν σε διαιτητικό έργο ατομικού αθλήματος, μέλη των οικείων συνδέσμων, μπορούν να είναι μέλη αθλητικού σωματείου που καλλιεργεί τον ίδιο κλάδο άθλησης, δεν επιτρέπεται όμως να είναι μέλη του διοικητικού συμβουλίου ή της εξελεγκτικής επιτροπής του σωματείου αυτού ούτε να είναι αντιπρόσωποί του σε υπερκείμενες ενώσεις ή ομοσπονδίες. 

4. Αθλητής μπορεί να εγγραφεί ως μέλος σε αθλητικό σωματείο, σύμφωνα με τους όρους και τις προϋποθέσεις του καταστατικού του, ένα (1) τουλάχιστον έτος μετά την τελευταία συμμετοχή του σε επίσημο αθλητικό αγώνα. Επίσημος αθλητικός αγώνας είναι ο αγώνας που διοργανώνεται από την οικεία αθλητική ομοσπονδία ή διεξάγεται με την έγκρισή της. 

5. Κατ' εξαίρεση, οι αθλητές των αθλημάτων της σκοποβολής, του γκολφ, του μπιλιάρδου, του μπόουλιγνκ, της ορειβασίας και αναρρίχησης, του παγκρατίου, του αγωνιστικού μπριτζ και του ζατρικίου μπορούν να εγγράφονται ως μέλη σε αθλητικό σωματείο που καλλιεργεί τον ίδιο κλάδο άθλησης, εφόσον έχουν συμπληρώσει το τριακοστό πέμπτο (35ο) έτος της ηλικίας τους. 

6. Δεν επιτρέπεται να είναι μέλη αθλητικού σωματείου το προσωπικό του σωματείου, για όσο χρόνο διαρκεί η πάσης φύσεως σύμβαση εργασίας του με αυτό και για ένα (1) χρόνο από τη λήξη της, καθώς επίσης και όσοι συνάπτουν σύμβαση με το σωματείο για παροχή υπηρεσιών ή για εκτέλεση έργου με αμοιβή είτε ατομικά είτε ως ομόρρυθμοι εταίροι είτε ως διαχειριστές Ε.Π.Ε. ή μέλη διοικητικού συμβουλίου ανώνυμης εταιρείας, για όσο χρόνο διαρκεί η σύμβαση παροχής υπηρεσιών ή η εκτέλεση του έργου και για ένα (1) χρόνο μετά τη λήξη, με οποιονδήποτε τρόπο, της σύμβασης ή την παράδοση του έργου, αντίστοιχα. 'Εμποροι αθλητικών ειδών, καθώς και οι μέτοχοι, εταίροι, διαχειριστές και μέλη του διοικητικού συμβουλίου αθλητικής ανώνυμης εταιρείας και κάθε είδους εμπορικής εταιρείας, εφόσον αυτές έχουν ως αντικείμενο εργασιών τους την εμπορία ή την κατασκευή κάθε είδους αθλητικών ειδών, δεν επιτρέπεται να είναι μέλη διοικητικού συμβουλίου ή εξελεγκτικής επιτροπής αθλητικού σωματείου ούτε να είναι αντιπρόσωποί του σε υπερκείμενες ενώσεις ή ομοσπονδίες. Η απαγόρευση αυτή ισχύει επίσης για όσους διατηρούν πρακτορεία προγνωστικών για αγώνες κάθε είδους, καθώς και για τις συζύγους, τα τέκνα και τους γονείς τους, αλλά μόνο για σωματεία που καλλιεργούν το άθλημα, οι αγώνες του οποίου περιλαμβάνονται στα δελτία προγνωστικών αγώνων που διακινεί το πρακτορείο. 

7. Πρόσωπο στο οποίο συντρέχει οποιοδήποτε από τα πιο πάνω κωλύματα, χάνει αυτοδικαίως την ιδιότητά του. Η διαπιστωτική πράξη της έκπτωσης εκδίδεται από το διοικητικό συμβούλιο του σωματείου, μέσα σε προθεσμία δεκαπέντε (15) ημερών αφότου έλαβε γνώση. Σε περίπτωση που παρέλθει άπρακτη η ανωτέρω προθεσμία, η διαπιστωτική πράξη εκδίδεται από το Γενικό Γραμματέα Αθλητισμού μέσα στην ίδια ως άνω προθεσμία. 

'Αρθρο 4

Διοικητικό Συμβούλιο

1. Το διοικητικό συμβούλιο (Δ.Σ.) του αθλητικού σωματείου αποτελείται από πέντε (5) έως δεκαπέντε (15) μέλη, με θητεία από ένα (1) έως τρία (3) έτη. Τα μέλη του Δ.Σ. προέρχονται από μέλη του σωματείου. 

2. Απαγορεύεται στο Δ.Σ. του αθλητικού σωματείου να συνάπτει συμβάσεις εργασίας, ανεξαρτήτων υπηρεσιών, έργου, προμηθειών ή οποιεσδήποτε άλλες συμβάσεις με οικονομικό αντάλλαγμα, με μέλη του Δ.Σ., με τις συζύγους, τα τέκνα, τους γονείς και τα αδέλφια τους ή με νομικά πρόσωπα στα οποία μετέχουν τα προαναφερόμενα πρόσωπα. Η παράβαση της διάταξης αυτής συνεπάγεται την έκπτωση των μελών του Δ.Σ. που έλαβαν τη σχετική απόφαση. Η έκπτωση ενεργείται με απόφαση του αρμόδιου δικαστηρίου. 

3. Επιτρέπονται προσωρινές ταμειακές διευκολύνσεις προς το αθλητικό σωματείο από μέλη του διοικητικού του συμβουλίου, για την αντιμετώπιση επειγουσών αναγκών. 

4. Η ιδιότητα του μέλους του Δ.Σ. είναι τιμητική και άμισθη. Στα μέλη του Δ.Σ., όταν μετακινούνται εκτός του τόπου της μόνιμης κατοικίας τους για προσφορά οποιασδήποτε υπηρεσίας στο σωματείο, επιτρέπεται να καταβάλλονται έξοδα κίνησης, διαμονής και διατροφής. 

'Αρθρο 5

Συνελεύσεις - Αρχαιρεσίες - 'Οργανα

Το καταστατικό του οικείου αθλητικού σωματείου, με την επιφύλαξη των διατάξεων του παρόντος νόμου, ρυθμίζει όλα τα θέματα που αφορούν τις αρχαιρεσίες, τις προϋποθέσεις και τη διαδικασία σύγκλησης και συμμετοχής των μελών στις συνελεύσεις, τη λήψη αποφάσεων σε αυτές, τα όργανα του σωματείου, τη συγκρότηση των οργάνων, τη λειτουργία και την οργάνωση του σωματείου και κάθε άλλο σχετικό θέμα. 

'Αρθρο 6

Βιβλία

1. Κάθε αθλητικό σωματείο τηρεί υποχρεωτικά τα εξής βιβλία: 

α) Μητρώου Μελών 

β) Πρακτικών Συνεδριάσεων Γενικών Συνελεύσεων 

γ) Πρακτικών Συνεδριάσεων Διοικητικού Συμβουλίου 

δ) Εσόδων - Εξόδων 

ε) Περιουσιακών Στοιχείων 

στ) Πρωτοκόλλου εισερχομένων και εξερχομένων εγγράφων. 

2. Τα βιβλία, πριν από τη χρήση τους, θεωρούνται από το Νομάρχη ή από άλλο εξουσιοδοτημένο όργανο. 

3. Η μη τήρηση των διατάξεων του παρόντος άρθρου, καθώς και της διάταξης της παρ. 2 του άρθρου 7 συνεπάγεται την ανάκληση της ειδικής αθλητικής αναγνώρισης του σωματείου. 

'Αρθρο 7

Υποχρεώσεις - Δικαιώματα

1. Τα δικαιώματα και οι υποχρεώσεις των αθλητικών σωματείων, σύμφωνα με την ισχύουσα νομοθεσία, καθώς και τα θέματα οργάνωσης και λειτουργίας τους ορίζονται από τα καταστατικά τους. 

2. Το αθλητικό σωματείο, για τις προσφερόμενες υπηρεσίες εκμάθησης των αθλημάτων που καλλιεργεί, δύναται, με απόφαση του διοικητικού του συμβουλίου, να ορίζει αντίστοιχο αντίτιμο της σχετικής υπηρεσίας για την κάλυψη των λειτουργικών του αναγκών. Στην περίπτωση αυτή το σωματείο έχει τις υποχρεώσεις που προβλέπονται από τις διατάξεις της παρ. 3 του άρθρου 2 του Κώδικα Βιβλίων και Στοιχείων (π.δ. 186/1992). Η διάταξη του πρώτου εδαφίου της παρούσας παραγράφου δεν έχει εφαρμογή στους αθλητές των αγωνιστικών ομάδων του σωματείου. 

3. Επιτρέπεται σε αθλητικό σωματείο να δέχεται δωρεές από φυσικά και νομικά πρόσωπα ιδιωτικού δικαίου, σύμφωνα με τις κείμενες διατάξεις. 

4. Επιτρέπεται σε αθλητικό σωματείο, εφόσον τηρούνται οι κανονισμοί της Διεθνούς Ολυμπιακής Επιτροπής, να συνάπτει συμβάσεις χορηγίας ή διαφήμισης με φυσικά ή νομικά πρόσωπα για την ανάπτυξη της αθλητικής δραστηριότητάς του, με τις υποχρεώσεις που προβλέπονται στις διατάξεις της παρ. 3 του άρθρου 2 του Κώδικα Βιβλίων και Στοιχείων. Στην περίπτωση αυτή απαγορεύεται η παραχώρηση χρήσης της επωνυμίας, του εμβλήματος και των λοιπών διακριτικών στοιχείων για εμπορική διαφήμιση και οικονομική εκμετάλλευση. 

5. Απαγορεύεται η συστέγαση αθλητικού σωματείου και εμπορικής επιχείρησης. Αθλητικό σωματείο, το οποίο έχει συσταθεί με πρωτοβουλία ιδιωτικού εκπαιδευτικού οργανισμού ή εργασιακού χώρου και φέρει την επωνυμία τους, δύναται να συστεγάζεται στην έδρα αυτών. 

6. Δεν επιτρέπεται η συμμετοχή σωματείου ή αθλητή του σε αγώνες που γίνονται στην Ελλάδα ή στο εξωτερικό, αν αυτοί δεν είναι εγκεκριμένοι από την οικεία αθλητική ομοσπονδία ή τις αντίστοιχες διεθνείς αθλητικές ομοσπονδίες. 

7. Η οικεία αθλητική ομοσπονδία δύναται να περικόπτει ή να διακόπτει για ορισμένο χρονικό διάστημα την καταβολή επιχορήγησης σε αθλητικό σωματείο που συμμετείχε σε αγώνες ή διοργάνωσε αγώνες χωρίς την έγκρισή της. 

8. Το καταστατικό αθλητικού σωματείου απαιτείται να ορίζει τους συγκεκριμένους κλάδους άθλησης, στων οποίων την καλλιέργεια και την ανάπτυξη αυτό αποσκοπεί, καθώς και τη διαδικασία ίδρυσης νέων κλάδων άθλησης ή κατάργησης υφισταμένων. 

9. Η κατά οποιονδήποτε τρόπο μερική ή ολική εκποίηση και αλλαγή χρήσης των αθλητικών εγκαταστάσεων των σωματείων απαγορεύεται. Κατ' εξαίρεση, αν οι παραπάνω εγκαταστάσεις δεν καλύπτουν ή δεν εξυπηρετούν πλέον τις αγωνιστικές ανάγκες του σωματείου ή υφίσταται άφευκτη ανάγκη, επιτρέπεται η εκποίησή τους για την κατασκευή ή απόκτηση νέων που πληρούν τις ανάγκες του ή η αλλαγή χρήσης. Αποκλειστικά αρμόδιο να βεβαιώσει τα ανωτέρω καθίσταται το κατά το άρθρο 825 του Κώδικα Πολιτικής Δικονομίας δικαστήριο. Η αίτηση υποβάλλεται από τη διοίκηση του σωματείου, ύστερα από απόφαση της γενικής συνέλευσής του, που λαμβάνεται με πλειοψηφία των δύο τρίτων (2/3) των μελών του. 

10. Σε περίπτωση διάλυσης αθλητικού σωματείου, όλα τα περιουσιακά στοιχεία, μετά την εκκαθάριση, περιέρχονται στη Γενική Γραμματεία Αθλητισμού, για την εξυπηρέτηση αθλητικών σκοπών. 

'Αρθρο 8

Ειδική αθλητική αναγνώριση

1. Το αθλητικό σωματείο, για κάθε κλάδο άθλησης που καλλιεργεί, δικαιούται να ζητήσει την παροχή ειδικής αθλητικής αναγνώρισης. Η ειδική αυτή αναγνώριση χορηγείται, ύστερα από αίτηση του Δ.Σ., με απόφαση του αρμόδιου για τον αθλητισμό Υπουργού ή άλλου από αυτόν εξουσιοδοτημένου οργάνου της Κεντρικής ή της Περιφερειακής Διοίκησης, εφόσον το σωματείο: 

α) Είναι από τριετίας μέλος αθλητικής ένωσης ή ομοσπονδίας και κατά το διάστημα αυτό έχει συμμετάσχει σε αγώνες που διοργανώνονται από αυτές σύμφωνα με το καταστατικό τους και συγκεντρώνει τις λοιπές προϋποθέσεις που προβλέπονται από αυτό. Η συνδρομή των προϋποθέσεων αποδεικνύεται με τη συνυποβολή σχετικής βεβαίωσης της οικείας ένωσης ή ομοσπονδίας, 

β) Δεν έχει ως επωνυμία το όνομα, την επωνυμία, το διακριτικό τίτλο ή το σήμα οποιασδήποτε εμπορικής επιχείρησης εξαιρουμένων των περιπτώσεων ιδιωτικών εκπαιδευτικών οργανισμών ή εργασιακών μονάδων, με πρωτοβουλία, των οποίων έχουν ιδρυθεί αθλητικά σωματεία. 

γ) 'Εχει επωνυμία διατυπωμένη στην ελληνική γλώσσα. 

δ) Υποβάλλει εγκεκριμένο από το αρμόδιο Πρωτοδικείο καταστατικό και πιστοποιητικό εγγραφής στο βιβλίο σωματείων του οικείου Πρωτοδικείου, 

ε) Τηρεί τα προβλεπόμενα από τον παρόντα νόμο βιβλία. 

2. Εάν αθλητικό σωματείο καλλιεργεί άθλημα ή κλάδο άθλησης που δεν υπάγεται σε ειδικώς αναγνωρισμένη ομοσπονδία, η ειδική αθλητική αναγνώριση του σωματείου παρέχεται με απόφαση του αρμόδιου για τον αθλητισμό Υπουργού, εφόσον συντρέχουν οι προϋποθέσεις των περιπτώσεων β', γ' και δ' της παρ. 1 του παρόντος. 

3. Η απόφαση της ειδικής αθλητικής αναγνώρισης ανακαλείται, αν διαπιστωθεί ότι το σωματείο συστεγάζεται με εμπορική επιχείρηση ή υποκρύπτεται άσκηση εμπορικής δραστηριότητας από τη λειτουργία του σωματείου ή το σωματείο δεν επιδεικνύει την αθλητική δραστηριότητα, που προβλέπεται από το καταστατικό της αθλητικής ένωσης ή της ομοσπονδίας της οποίας είναι μέλος ή παραβεί τα οριζόμενα στο άρθρο 7 παρ. 6 του παρόντος νόμου ή δεν απασχολεί προπονητή κατά τις διατάξεις του παρόντος νόμου ή στις λοιπές προβλεπόμενες από τον παρόντα νόμο περιπτώσεις. 

4. Στη Γενική Γραμματεία Αθλητισμού τηρείται μητρώο ειδικά αναγνωρισμένων αθλητικών σωματείων. 

5. 'Οπου εφεξής στον παρόντα νόμο αναφέρεται αθλητικό σωματείο νοείται το σωματείο που έχει την κατά το παρόν ειδική αθλητική αναγνώριση. 

'Αρθρο 9

Συγχώνευση αθλητικών σωματείων

1. Επιτρέπεται η συγχώνευση αθλητικών σωματείων που καλλιεργούν τον ίδιο κλάδο άθλησης, με αποφάσεις των Γενικών Συνελεύσεων αυτών, για όλα τα ατομικά και ομαδικά αθλήματα, με την ίδρυση νέου σωματείου, που μπορεί να φέρει την επωνυμία ενός ή περισσότερων από τα συγχωνευθέντα σωματεία ή οποιαδήποτε άλλη επωνυμία. Το ιδρυόμενο από τη συγχώνευση νέο αθλητικό σωματείο εντάσσεται αυτοδικαίως στην ανώτερη αγωνιστική κατηγορία της αθλητικής ομοσπονδίας του οικείου κλάδου άθλησης στην οποία ανήκει ή έχει αποκτήσει δικαίωμα να αγωνισθεί, κατά τους οικείους κανονισμούς και τις σχετικές διατάξεις, ένα τουλάχιστον από τα συγχωνευόμενα αθλητικά σωματεία. 

2. Επιτρέπεται η συγχώνευση τμημάτων αθλητικών σωματείων που καλλιεργούν τον ίδιο κλάδο άθλησης ή η συγχώνευσή τους με τμήμα του ίδιου κλάδου άθλησης υφιστάμενου αθλητικού σωματείου, σύμφωνα με τα οριζόμενα στην παρ. 1 του παρόντος. 

3. Με απόφαση του αρμόδιου για τον αθλητισμό Υπουργού ρυθμίζονται οι όροι, οι προϋποθέσεις, οι αγωνιστικές συνέπειες που προκύπτουν από τη συγχώνευση, τα θέματα των αθλητών, οι περιορισμοί σε περιπτώσεις επανασύστασης συγχωνευθέντος σωματείου ή διαλυθέντος τμήματος που συγχωνεύθηκε και γενικά όλα τα ζητήματα που αφορούν τις ρυθμίσεις των παραγράφων 1 και 2 του παρόντος. 

4. Σε περίπτωση συγχώνευσης αθλητικού σωματείου με άλλο ο πρόεδρος, ο γενικός γραμματέας και ο ταμίας του κάθε συγχωνευόμενου σωματείου, μέσα σε προθεσμία τριών (3) μηνών από τη συγχώνευση, οφείλουν να καταθέσουν τη σφραγίδα του σωματείου, καθώς και να προσκομίσουν για ακύρωση τα βιβλία αυτού στην αρμόδια υπηρεσία της Νομαρχιακής Αυτοδιοίκησης. Επίσης οφείλουν να προσκομίσουν πιστοποιητικό περί διαγραφής του σωματείου από τα οικεία βιβλία του αρμόδιου Πρωτοδικείου στην παραπάνω υπηρεσία της Νομαρχιακής Αυτοδιοίκησης, καθώς και στη Γενική Γραμματεία Αθλητισμού. Σε περίπτωση παράλειψης των προαναφερόμενων ενεργειών, δεν επιτρέπεται η προβλεπόμενη στο άρθρο 135 παρ. 7 επιχορήγηση του σωματείου που προήλθε από τη συγχώνευση. 

ΚΕΦΑΛΑΙΟ Β'

ΑΘΛΗΤΙΚΗ ΕΝΩΣΗ

'Αρθρο 10

'Εννοια - Σκοπός

Αθλητική ένωση είναι η τοπική οργάνωση αθλητικών σωματείων (νομικό πρόσωπο ιδιωτικού δικαίου) που καλλιεργούν το ίδιο άθλημα ή κλάδο άθλησης, με σκοπό την υποβοήθηση και ανάπτυξή του στα γεωγραφικά όρια λειτουργίας της και μέσα στο πλαίσιο που προσδιορίζεται από τους ειδικούς κανονισμούς της οικείας αθλητικής ομοσπονδίας και λειτουργεί σύμφωνα με τις διατάξεις του άρθρου 78 και επόμενα του Αστικού Κώδικα. 

'Αρθρο 11

Μέλη

1. Κάθε αθλητική ένωση συγκροτείται από σωματεία του οικείου κλάδου άθλησης τα οποία έχουν την έδρα τους στον ίδιο νομό. Σε κάθε Νομαρχιακή Αυτοδιοίκηση επιτρέπεται να ιδρύεται μία μόνο αθλητική ένωση για κάθε άθλημα ή κλάδο άθλησης. Κατ' εξαίρεση, μία αθλητική ένωση μπορεί να περιλαμβάνει σωματεία που έχουν την έδρα τους σε περισσότερους από έναν νομούς, σύμφωνα με τα οριζόμενα από το καταστατικό της οικείας αθλητικής ομοσπονδίας, το οποίο επίσης προσδιορίζει και τα όρια της ευρύτερης περιφέρειας. 

2. Ο ελάχιστος αριθμός των μελών κάθε αθλητικής ένωσης ορίζεται σε δέκα (10). Δεν επιτρέπονται διακρίσεις σε τακτικά, δόκιμα ή πάρεδρα μέλη της ένωσης ή άλλες παρόμοιες. 

3. Αθλητική ένωση μπορεί να ιδρυθεί με απόφαση συστατικής συνέλευσης, ύστερα από απόφαση των Δ.Σ. των ενδιαφερόμενων σωματείων. Η εγγραφή μέλους σε αθλητική ένωση γίνεται με απόφαση του διοικητικού της συμβουλίου και η διαγραφή με απόφαση της γενικής της συνέλευσης. 

'Αρθρο 12

Κωλύματα - Περιορισμοί

1. Οι διατάξεις του άρθρου 3 του παρόντος νόμου εφαρμόζονται αναλογικά στα πρόσωπα που συμμετέχουν στα προβλεπόμενα από το καταστατικό και τους κανονισμούς όργανα διοίκησης και επιτροπές των οικείων αθλητικών ενώσεων. 

2. Δεν επιτρέπεται να εκλεγεί στο Δ.Σ. ή σε άλλο από το καταστατικό προβλεπόμενο όργανο αθλητικής ένωσης υποψήφιος, εφόσον: 

α) είναι μέλος διοικητικού συμβουλίου άλλης αθλητικής ένωσης κατά το χρόνο υποβολής της υποψηφιότητας, 

β) είναι υπάλληλος αθλητικής ένωσης ή ομοσπονδίας. 

3. Υποψήφιος για να εκλεγεί μέλος Δ.Σ. ή άλλου, από το καταστατικό προβλεπόμενου, οργάνου αθλητικής ένωσης απαιτείται κατά το χρόνο υποβολής της υποψηφιότητας, να είναι μέλος αθλητικού σωματείου που αποτελεί μέλος της αθλητικής ένωσης με δικαίωμα να εκλέγει και να εκλέγεται. Η συνδρομή της προϋπόθεσης αυτής αποδεικνύεται με βεβαίωση του οικείου αθλητικού σωματείου, που αποτελεί μέλος της αθλητικής ένωσης. 

4. Τα μέλη του προεδρείου του Δ.Σ. της αθλητικής ένωσης πρέπει να έχουν την κατοικία τους στην περιφέρεια που καλύπτει η αθλητική ένωση. 

'Αρθρο 13

Διοικητικό Συμβούλιο

1. Το διοικητικό συμβούλιο (Δ.Σ.) της αθλητικής ένωσης εκλέγεται για τετραετή θητεία και αποτελείται από: 

α) επτά (7) έως εννέα (9) μέλη, εάν η ένωση έχει στη δύναμή της δέκα (10) έως τριάντα (30) σωματεία, 

β) εννέα (9) έως έντεκα (11) μέλη, εάν η ένωση έχει στη δύναμή της τριάντα ένα (31) έως εκατό (100) σωματεία, 

γ) εννέα (9) έως δεκαπέντε (15) μέλη, εάν η ένωση έχει στη δύναμή της εκατόν ένα (101) ή περισσότερα σωματεία. 

2. Εάν μέλος του Δ.Σ. αθλητικής ένωσης εκλεγεί μέλος Δ.Σ. ή άλλου οργάνου αθλητικής ένωσης ή αθλητικής ομοσπονδίας άλλου κλάδου άθλησης, θεωρείται ότι παραιτείται αυτοδικαίως από το πρώτο αξίωμα. Με απόφαση του Δ.Σ. της ένωσης διαπιστώνεται η επέλευση της πιο πάνω παραίτησης. 

3. Σε περίπτωση που για οποιονδήποτε λόγο το Δ.Σ. της ένωσης δεν εξαντλήσει τη θητεία για την οποία εκλέχθηκε, το νέο Δ.Σ. που θα εκλεγεί έχει θητεία για το υπόλοιπο της θητείας του προηγουμένου. 

4. Οι διατάξεις των παραγράφων 2, 3 και 4 του άρθρου 4 του παρόντος νόμου εφαρμόζονται ανάλογα και στο Δ.Σ. της αθλητικής ένωσης. 

'Αρθρο 14

Συνελεύσεις - Αρχαιρεσίες - 'Οργανα

1. Οι διατάξεις του άρθρου 5 του παρόντος νόμου εφαρμόζονται ανάλογα για τις συνελεύσεις, τις αρχαιρεσίες και τα όργανα της αθλητικής ένωσης. 

2. Στις γενικές συνελεύσεις των αθλητικών ενώσεων συμμετέχουν με αντιπροσώπους μόνο τα αθλητικά σωματεία - μέλη που τις απαρτίζουν. Κάθε σωματείο - μέλος της ένωσης εκπροσωπείται στη γενική συνέλευση με έναν μόνο αντιπρόσωπο, ο οποίος ορίζεται με τον αναπληρωτή του με απόφαση του Δ.Σ. του σωματείου. Αντιπρόσωπος ορίζεται μέλος του σωματείου με δικαίωμα να εκλέγει και να εκλέγεται. Κάθε αντιπρόσωπος μπορεί να εκπροσωπεί ένα μόνο σωματείο. Κάθε σωματείο της ένωσης διαθέτει μία μόνο ψήφο στη γενική συνέλευση. 

3. Στερείται του δικαιώματος ψήφου στις γενικές συνελεύσεις κάθε αθλητικό σωματείο, εφόσον στο προ της γενικής συνέλευσης ημερολογιακό έτος δεν είχε συμμετοχή σε αγώνες με δέκα (10) τουλάχιστον αθλητές για τα ατομικά αθλήματα ή με είκοσι (20) τουλάχιστον αθλητές για τα ομαδικά με δελτίο αθλητικής ιδιότητας στον αντίστοιχο κλάδο άθλησης. Η συμμετοχή αποδεικνύεται από επίσημα φύλλα αγώνων που διοργανώνονται αποκλειστικά από την οικεία ένωση ή ομοσπονδία ή διεθνών αγώνων που διοργανώνονται από αθλητικά σωματεία και διεξάγονται με την έγκριση της οικείας ομοσπονδίας. Διατάξεις καταστατικών που προβλέπουν αυστηρότερες προϋποθέσεις άσκησης του δικαιώματος ψήφου ισχύουν. 

'Αρθρο 15

Βιβλία

Οι διατάξεις του άρθρου 6 του παρόντος νόμου εφαρμόζονται ανάλογα και για τα βιβλία που τηρεί υποχρεωτικά κάθε αθλητική ένωση. 

'Αρθρο 16

Υποχρεώσεις - Δικαιώματα

1. Οι διατάξεις των παραγράφων 1, 3, 4 και 5 του άρθρου 7 του παρόντος νόμου εφαρμόζονται ανάλογα για τον προσδιορισμό των υποχρεώσεων και των δικαιωμάτων κάθε αθλητικής ένωσης. 

2. Η αθλητική ένωση υποχρεούται να τηρεί τους ειδικούς κανονισμούς, που ψηφίζει η γενική συνέλευση των μελών της αθλητικής ομοσπονδίας του οικείου αθλήματος ή κλάδου άθλησης. Με τους κανονισμούς αυτούς ρυθμίζονται όλα τα θέματα που αφορούν την οργάνωση του αθλήματος από τις αθλητικές ενώσεις, οι προϋποθέσεις παροχής της ειδικής αθλητικής αναγνώρισης και οι λόγοι ανάκλησής της. 

3. Σε περίπτωση διάλυσης αθλητικής ένωσης, όλα τα περιουσιακά της στοιχεία, μετά την εκκαθάρισή της, περιέρχονται στην οικεία αθλητική ομοσπονδία. 

'Αρθρο 17

Ειδική αθλητική αναγνώριση

1. Η αθλητική ένωση δικαιούται να ζητήσει την παροχή ειδικής αθλητικής αναγνώρισης. Η ειδική αυτή αναγνώριση χορηγείται ύστερα από αίτηση του Δ.Σ. της ένωσης και πρόταση της οικείας αθλητικής ομοσπονδίας, με απόφαση του αρμόδιου για τον αθλητισμό Υπουργού ή άλλου από αυτόν εξουσιοδοτημένου οργάνου της Κεντρικής ή της Περιφερειακής Διοίκησης. 

2. Η απόφαση της ειδικής αθλητικής αναγνώρισης ανακαλείται: 

α) ύστερα από αιτιολογημένη πρόταση της οικείας αθλητικής ομοσπονδίας, για παράβαση των υποχρεώσεων και των όρων που προβλέπονται στους ειδικούς κανονισμούς της οικείας ομοσπονδίας, 

β) αν διαπιστωθεί ότι η ένωση συστεγάζεται με εμπορική επιχείρηση ή υποκρύπτεται άσκηση εμπορικής δραστηριότητας με τη λειτουργία της ένωσης ή η ένωση δεν επιδεικνύει την αθλητική δραστηριότητα, όπως αυτή προβλέπεται στο καταστατικό της αθλητικής ένωσης ή της ομοσπονδίας της οποίας είναι μέλος, ή δεν τηρεί τα προβλεπόμενα στο άρθρο 15 του παρόντος νόμου βιβλία. 

'Αρθρο 18

Τοπική επιτροπή

'Οπου δεν λειτουργεί αθλητική ένωση επιτρέπεται η λειτουργία τοπικής επιτροπής από εκπροσώπους σωματείων που καλλιεργούν το ίδιο άθλημα ή κλάδο άθλησης, σύμφωνα με όσα προβλέπονται στον ειδικό κανονισμό της οικείας αθλητικής ομοσπονδίας. 

ΚΕΦΑΛΑΙΟ Γ'

ΑΘΛΗΤΙΚΗ ΟΜΟΣΠΟΝΔΙΑ

'Αρθρο 19

'Εννοια - Σκοπός

1. Αθλητική ομοσπονδία είναι η ανώτατη οργάνωση αθλητικών σωματείων ή αθλητικών ενώσεων (νομικό πρόσωπο ιδιωτικού δικαίου) που καλλιεργούν το ίδιο άθλημα ή κλάδο άθλησης, έχει σκοπό την καλλιέργεια και την ανάπτυξή του σε όλη τη χώρα και λειτουργεί σύμφωνα με τις διατάξεις του άρθρου 78 και επόμενα του Αστικού Κώδικα. 

2. Για κάθε άθλημα ή κλάδο άθλησης επιτρέπεται η σύσταση μίας (1) μόνο ομοσπονδίας για όλη τη χώρα. Η ομοσπονδία εκπροσωπεί το άθλημα διεθνώς, σύμφωνα με τους ισχύοντες κανονισμούς της οικείας διεθνούς αθλητικής ομοσπονδίας και της Διεθνούς Ολυμπιακής Επιτροπής (Δ.Ο.Ε.) και η έδρα της ορίζεται από το καταστατικό της. Επιτρέπεται σε ειδικές περιπτώσεις μία ομοσπονδία να περιλαμβάνει και άλλα αθλήματα ή κλάδους άθλησης, εκτός από το βασικό άθλημα ή κλάδο άθλησης, εφόσον τα αθλήματα και οι κλάδοι δεν είναι δυνατόν να υπαχθούν σε ξεχωριστή ομοσπονδία. 

'Αρθρο 20

Σύσταση - Μέλη

1. Για τη σύσταση ομοσπονδίας απαιτούνται αποφάσεις των διοικητικών συμβουλίων ή των γενικών συνελεύσεων είκοσι (20) τουλάχιστον αθλητικών σωματείων ή πέντε (5) τουλάχιστον αθλητικών ενώσεων που καλλιεργούν το ίδιο άθλημα ή τον ίδιο κλάδο άθλησης, επιδεικνύοντας αγωνιστική δραστηριότητα. 

2. Η εγγραφή μέλους σε αθλητική ομοσπονδία γίνεται με απόφαση του διοικητικού της συμβουλίου και η διαγραφή με απόφαση της γενικής συνέλευσης της ομοσπονδίας. Δεν επιτρέπονται διακρίσεις σε τακτικά, δόκιμα ή πάρεδρα μέλη ή άλλες παρόμοιες. Η δυνατότητα και οι προϋποθέσεις άσκησης του δικαιώματος ψήφου των σωματείων ή των ενώσεων, που εγγράφονται στη δύναμη της οικείας αθλητικής ομοσπονδίας και πριν αυτά αποκτήσουν την ειδική αθλητική αναγνώριση, καθορίζονται από το καταστατικό της ομοσπονδίας. 

'Αρθρο 21

Κωλύματα - Περιορισμοί

Οι διατάξεις των άρθρων 3 και 12 του παρόντος νόμου εφαρμόζονται αναλογικά και στα προβλεπόμενα από το καταστατικό και τους κανονισμούς όργανα των οικείων αθλητικών ομοσπονδιών. 

'Αρθρο 22

Διοικητικό Συμβούλιο

1. Το διοικητικό συμβούλιο (Δ.Σ.) της αθλητικής ομοσπονδίας εκλέγεται για τετραετή θητεία εντός του τελευταίου τετραμήνου του έτους διεξαγωγής των Ολυμπιακών Αγώνων και αποτελείται: 

α) από πέντε (5) έως επτά (7) μέλη, εάν η ομοσπονδία έχει στη δύναμή της είκοσι (20) μέχρι τριάντα (30) σωματεία, 

β) από επτά (7) έως ένδεκα (11) μέλη, εάν η ομοσπονδία έχει στη δύναμή της τριάντα ένα (31) έως εκατό (100) σωματεία, 

γ) από ένδεκα (11) έως δεκαπέντε (15) μέλη, εάν η ομοσπονδία έχει στη δύναμη της εκατόν ένα (101) έως διακόσια πενήντα (250) σωματεία, 

δ) από δεκαπέντε (15) έως είκοσι ένα (21) μέλη, εάν η ομοσπονδία έχει στη δύναμή της διακόσια πενήντα ένα (251) ή περισσότερα σωματεία. 

2. Οποιαδήποτε αύξηση ή μείωση του αριθμού των μελών της ομοσπονδίας, μετά την εκλογή των μελών του Δ.Σ., δεν επηρεάζει την αριθμητική του συγκρότηση. 

3. Οι διατάξεις των παραγράφων 2, 3 και 4 του άρθρου 13 του παρόντος νόμου εφαρμόζονται ανάλογα. 

4. Υπάλληλος της Γ.Γ.Α., ο οποίος εκλέγεται πρόεδρος, γενικός γραμματέας, ταμίας αθλητικής ομοσπονδίας, αποσπάται με απόφαση του αρμόδιου για τον αθλητισμό Υπουργού, για όσο χρόνο διατηρεί την ιδιότητα αυτή, σε υπηρεσία αθλητικού φορέα που εποπτεύεται από τη Γ.Γ.Α. και έχει τη μορφή του νομικού προσώπου ιδιωτικού δικαίου του δημόσιου τομέα. 

5. Κάθε μέλος Δ.Σ. αθλητικής ομοσπονδίας υποχρεούται να υποβάλει δήλωση της περιουσιακής κατάστασης αυτού, της συζύγου του και των ανηλίκων τέκνων του στον αρμόδιο Αντεισαγγελέα του Αρείου Πάγου, σύμφωνα με τις διατάξεις του ν. 2429/1996 (ΦΕΚ 155 A'). Οι διατάξεις των άρθρων 24 έως 29 του νόμου αυτού έχουν εφαρμογή και για τα μέλη των Δ.Σ. όλων των αθλητικών ομοσπονδιών. 

'Αρθρο 23

Ειδικός συνεργάτης ομοσπονδίας

1. Κάθε ομοσπονδία που περιλαμβάνει πάνω από εκατό (100) αθλητικά σωματεία - μέλη δικαιούται, εκτιμώντας τις ανάγκες, τις δραστηριότητες και την προοπτική της, να προσλαμβάνει ειδικό συνεργάτη. 

2. Ο ειδικός συνεργάτης προσλαμβάνεται με σχέση εξαρτημένης εργασίας χρονικής διάρκειας τεσσάρων (4) ετών, που επιτρέπεται να ανανεώνεται ή να παρατείνεται για ίσο χρονικό διάστημα κάθε φορά. Η πρόσληψη γίνεται με απόφαση του Δ.Σ.. Ως ειδικός συνεργάτης επιλέγεται πρόσωπο αναγνωρισμένου κύρους που έχει διακριθεί στο χώρο του αθλητισμού, κατά προτίμηση, ή στον επιχειρηματικό ή επαγγελματικό τομέα, κατέχει πτυχίο ή δίπλωμα ανώτατου εκπαιδευτικού ιδρύματος της ημεδαπής ή ισότιμο πανεπιστημίου της αλλοδαπής και κατέχει μεταπτυχιακό τίτλο σπουδών ετήσιας τουλάχιστον διάρκειας ή έχει εμπειρία δύο (2) τουλάχιστον ετών σε αθλητικά θέματα και γνωρίζει άριστα δύο (2) τουλάχιστον ξένες γλώσσες χωρών της Ευρωπαϊκής 'Ενωσης. Οι πάσης φύσεως αποδοχές του ειδικού συνεργάτη και γενικά κάθε παροχή σε αυτόν καθορίζονται απο το Δ.Σ., σε κάθε όμως περίπτωση δεν μπορούν να υπερβαίνουν τις αποδοχές που λαμβάνει ο Γενικός Διευθυντής Κεντρικής Υπηρεσίας Υπουργείου, έγγαμος με δύο τέκνα και με εικοσαετή προϋπηρεσία. Ο ειδικός συνεργάτης συμβάλλεται υποχρεωτικά εγγράφως με την ομοσπονδία και η σχετική σύμβαση, για να είναι έγκυρη, απαιτείται να κατατεθεί και να θεωρηθεί από την αρμόδια Δημόσια Οικονομική Υπηρεσία (Δ.Ο.Υ.). 

3. Ο ειδικός συνεργάτης συμμετέχει στις συνεδριάσεις του Δ.Σ. χωρίς δικαίωμα ψήφου και έχει τις αρμοδιότητες που του αναθέτει το Δ.Σ., μεταξύ των οποίων ενδεικτικά και τις παρακάτω: 

α) μεριμνά για την εκτέλεση των αποφάσεων του Δ.Σ., 

β) καταρτίζει και εισηγείται στο Δ.Σ. το σχέδιο του προϋπολογισμού της ομοσπονδίας, 

γ) καταρτίζει και εισηγείται στο Δ.Σ. τα σχέδια των κανονισμών της ομοσπονδίας. 

4. Η σύμβαση του ειδικού συνεργάτη μπορεί να καταγγέλλεται μόνο για σπουδαίο λόγο, ύστερα από πλήρως αιτιολογημένη απόφαση του Δ.Σ. της ομοσπονδίας, με πλειοψηφία δύο τρίτων (2/3) του συνόλου των μελών του και χωρίς να θεμελιώνεται δικαίωμα αποζημίωσης ή άλλης απαίτησης από οποιαδήποτε αιτία που πηγάζει από τη σύμβαση. 

'Αρθρο 24

Συνελεύσεις - Αρχαιρεσίες - 'Οργανα

1. Οι αρχαιρεσίες για τα όργανα των αθλητικών ομοσπονδιών διεξάγονται από εφορευτική επιτροπή. Ο αριθμός των μελών της και η διαδικασία εκλογής τους ορίζονται από το καταστατικό της ομοσπονδίας. Της εφορευτικής επιτροπής προεδρεύει δικαστικός αντιπρόσωπος, χωρίς τη συμμετοχή του οποίου δεν επιτρέπεται να διενεργηθούν αρχαιρεσίες. 

2. Δικαστικός αντιπρόσωπος ορίζεται, με αίτηση της οικείας αθλητικής ομοσπονδίας, πρωτοδίκης Διοικητικών Δικαστηρίων ή της Πολιτικής και Ποινικής Δικαιοσύνης, από τον πρoϊστάμενο του αρμόδιου Πρωτοδικείου του τόπου διεξαγωγής των αρχαιρεσιών. 

3. Δικαστικός αντιπρόσωπος, ως πρόεδρος της εφορευτικής επιτροπής, μπορεί να ορισθεί και για τις αρχαιρεσίες οργάνων αθλητικών ενώσεων ή σωματείων, εφόσον ο προϊστάμενος του Πρωτοδικείου της έδρας της ένωσης ή του σωματείου κρίνει αναγκαία την παρουσία του στις αρχαιρεσίες. Ο ορισμός του δικαστικού αντιπροσώπου για αρχαιρεσίες σε ένωση γίνεται ύστερα από αίτηση του Δ.Σ. της αθλητικής ένωσης ή ποσοστού είκοσι τοις εκατό (20%) τουλάχιστον των σωματείων - μελών της και για αρχαιρεσίες σε σωματείο ύστερα από αίτηση του Δ.Σ. του αθλητικού σωματείου ή είκοσι (20) τουλάχιστον μελών του. 

4. Με το καταστατικό της οικείας αθλητικής ομοσπονδίας και με την επιφύλαξη των διατάξεων του παρόντος ρυθμίζονται όλα τα θέματα που αφορούν τις αρχαιρεσίες, τις προϋποθέσεις και τη διαδικασία σύγκλησης και συμμετοχής των μελών στις συνελεύσεις, τον τρόπο λήψης αποφάσεων σε αυτές, τα όργανα της ομοσπονδίας, τη συγκρότηση των οργάνων, τη λειτουργία και την οργάνωση της ομοσπονδίας και κάθε άλλο σχετικό θέμα. 

5. Σε αθλητικές ομοσπονδίες στις οποίες δεν λειτουργούν ενώσεις, δικαίωμα ψήφου στις γενικές συνελεύσεις έχουν μόνο αντιπρόσωποι των αθλητικών σωματείων, τα οποία πληρούν τις προϋποθέσεις που ορίζονται από το καταστατικό της ομοσπονδίας. Κάθε σωματείο - μέλος της ομοσπονδίας εκπροσωπείται στη γενική συνέλευση με έναν (1) μόνο αντιπρόσωπο, που ορίζεται με τον αναπληρωτή του, με απόφαση του Δ.Σ. του σωματείου. Ως αντιπρόσωπος ορίζεται μέλος του σωματείου που έχει αποκτήσει κατά το χρόνο του ορισμού του το δικαίωμα να εκλέγει και να εκλέγεται. Κάθε αντιπρόσωπος μπορεί να εκπροσωπεί ένα μόνο σωματείο. Κάθε σωματείο - μέλος της ομοσπονδίας διαθέτει μία μόνο ψήφο στη γενική συνέλευση. 

6. Σε αθλητικές ομοσπονδίες στις οποίες λειτουργούν ενώσεις, δικαίωμα ψήφου στις γενικές συνελεύσεις των ομοσπονδιών αυτών έχουν είτε αντιπρόσωποι των ειδικά αναγνωρισμένων αθλητικών ενώσεων είτε αντιπρόσωποι των ειδικά αναγνωρισμένων αθλητικών σωματείων, σύμφωνα με όσα ορίζονται από το καταστατικό της οικείας αθλητικής ομοσπονδίας. Σε περίπτωση που, σύμφωνα με το καταστατικό, ψηφίζουν αντιπρόσωποι ενώσεων, κάθε ένωση διαθέτει μία ψήφο. Με την επιφύλαξη ειδικών ρυθμίσεων του παρόντος νόμου, διατάξεις καταστατικών αθλητικών ομοσπονδιών, που ορίζουν προνομιακό καθεστώς ως προς τα δικαιώματα του εκλέγειν και εκλέγεσθαι για ιδρύτριες ενώσεις ή για επαγγελματικούς συνδέσμους ανωνύμων εταιρειών ή για φυσικά πρόσωπα που συνδέονται με οποιονδήποτε τρόπο με τα ανωτέρω νομικά πρόσωπα, είναι άκυρες και ανίσχυρες. 

7. Οι διατάξεις της παρ. 3 του άρθρου 14 εφαρμόζονται και για τις συνελεύσεις της αθλητικής ομοσπονδίας. 

8. Σε περίπτωση κατά την οποία το καταστατικό αθλητικής ομοσπονδίας προβλέπει ότι οι αρχαιρεσίες γίνονται με βάση συνδυασμούς υποψηφίων, η διαδικασία εκλογής των υποψήφιων μελών του Δ.Σ. ορίζεται ως εξής: o πρώτος σε ψήφους συνδυασμός εκλέγει αριθμό μελών σε ποσοστό τουλάχιστον εβδομήντα τοις εκατό (70%) του συνολικού αριθμού μελών του Δ.Σ., ο δε υπόλοιπος αριθμός μελών του Δ.Σ. εκλέγεται αναλογικά από τους άλλους συνδυασμούς και υπό την προϋπόθεση ότι ο καθένας από αυτούς συγκεντρώνει αριθμό ψήφων, σε ποσοστό τουλάχιστον είκοσι τοις εκατό (20%) επί του συνολικού αριθμού των εγκύρων ψηφοδελτίων. Σε περίπτωση κατά την οποία κανένας συνδυασμός, πλην εκείνου που πλειοψήφησε, δεν συγκεντρώσει το προαναφερόμενο ποσοστό ψήφων, ο πλειοψηφήσας συνδυασμός εκλέγει το σύνολο των μελών του Δ.Σ.. Σε όσα καταστατικά αθλητικών ομοσπονδιών προβλέπεται σύστημα απλής αναλογικής για την ανάδειξη των μελών του Δ.Σ., δεν έχουν εφαρμογή τα οριζόμενα στα προηγούμενα εδάφια της παραγράφου αυτής. 

9. Στις αθλητικές ομοσπονδίες στις οποίες καλλιεργούνται αθλήματα ή κλάδοι άθλησης, στους οποίους συμμετέχουν αθλητές και των δύο φύλων, ποσοστό τουλάχιστον είκοσι τοις εκατό (20%), από τον αριθμό τον εκλεγόμενων μελών του Δ.Σ. αυτών, καταλαμβάνουν υποψήφιοι του ενός από τα δύο φύλα και με την προϋπόθεση ότι ο αριθμός των υποψηφίων κάθε φύλου είναι τουλάχιστον διπλάσιος του ελάχιστου αριθμού των κατά το ποσοστό είκοσι τοις εκατό (20%) εκλεγομένων. 

'Αρθρο 25

Βιβλία

1. Οι διατάξεις του άρθρου 6 του παρόντος νόμου εφαρμόζονται ανάλογα και για τα βιβλία που υποχρεωτικά τηρεί κάθε αθλητική ομοσπονδία. 

2. Με κοινή απόφαση του αρμόδιου για τον αθλητισμό Υπουργού και του Υπουργού Οικονομικών επιτρέπεται να ορίζονται και άλλα βιβλία, εκτός από τα προβλεπόμενα στον παρόντα νόμο, καθώς και ο τρόπος τήρησής τους. 

'Αρθρο 26

Υποχρεώσεις - Δικαιώματα

1. Οι διατάξεις των παραγράφων 1, 3, 4 και 5 του άρθρου 7 του παρόντος νόμου εφαρμόζονται ανάλογα και για τον προσδιορισμό των υποχρεώσεων και των δικαιωμάτων κάθε αθλητικής ομοσπονδίας. 

2. Η ομοσπονδία υποχρεούται να τηρεί μητρώο αθλητών και μητρώο προπονητών. 

3. Δεν επιτρέπεται η έκτακτη επιχορήγηση αθλητικής ομοσπονδίας που διεκδίκησε και ανέλαβε τη διοργάνωση στην Ελλάδα ευρωπαϊκού ή παγκόσμιου πρωταθλήματος οποιασδήποτε κατηγορίας ή διεθνών αγώνων με μεγάλη γενικά σημασία και διεθνή εμβέλεια, χωρίς τη σύμφωνη γνώμη και έγκριση του αρμόδιου για τον αθλητισμό Υπουργού. Αν η διεκδίκηση μιας τέτοιας διοργάνωσης με τη σύμφωνη γνώμη του αρμόδιου για τον αθλητισμό Υπουργού τελεσφορήσει, η σύσταση οργανωτικής επιτροπής, σύμφωνα με τα οριζόμενα από το άρθρο 53 παρ. 1 του παρόντος νόμου, είναι υποχρεωτική. 

4. Η αθλητική ομοσπονδία υποχρεούται να ενσωματώνει στον κανονισμό του άρθρου 27 του παρόντος νόμου τους κανονισμούς και τις αποφάσεις της Διεθνούς Ολυμπιακής Επιτροπής, για τη φαρμακοδιέγερση. 

5. Σε περίπτωση διάλυσης αθλητικής ομοσπονδίας, τα περιουσιακά της στοιχεία, μετά την εκκαθάριση, περιέρχονται στη Γενική Γραμματεία Αθλητισμού, για εξυπηρέτηση αθλητικών αναγκών. 

'Αρθρο 27

Κανονισμοί

Με γενικούς ή ειδικούς κανονισμούς, που ψηφίζει η γενική συνέλευση των μελών κάθε αθλητικής ομοσπονδίας του οικείου αθλήματος ή του οικείου κλάδου άθλησης, τίθενται οι κανόνες που ισχύουν για όλα τα θέματα που αφορούν την οργάνωση και τη διεξαγωγή του αθλήματος ή των αθλημάτων που υπάγονται σε αυτή, καθώς και κάθε άλλη σχετική λεπτομέρεια. Για την κατάρτιση των παραπάνω κανονισμών λαμβάνονται υπόψη οι ισχύοντες διεθνείς κανονισμοί. Η τήρηση των κανόνων αυτών είναι υποχρεωτική για τα αθλητικά σωματεία και τις αθλητικές ενώσεις που ανήκουν στην αρμοδιότητα της οικείας ομοσπονδίας. Οι κανονισμοί και οι τροποποιήσεις τους υπόκεινται σε έλεγχο νομιμότητας από τον αρμόδιο για τον αθλητισμό Υπουργό ή άλλο από αυτόν εξουσιοδοτημένο όργανο. Μετά την παρέλευση άπρακτου διμήνου από την ημερομηνία υποβολής τους, οι κανονισμοί αυτοί θεωρούνται ότι έχουν νομίμως εκδοθεί. Αν κατά τον έλεγχο νομιμότητας κανονισμού διαπιστωθεί ότι ρυθμίσεις αυτού πρέπει να τροποποιηθούν, να συμπληρωθούν ή να εναρμονιστούν, ο κανονισμός αυτός αναπέμπεται στην οικεία ομοσπονδία, της οποίας το Δ.Σ. οφείλει να συμμορφωθεί. 

'Αρθρο 28

Ειδική αθλητική αναγνώριση

1. Η αθλητική ομοσπονδία δικαιούται να ζητήσει την παροχή ειδικής αθλητικής αναγνώρισης, εφόσον για το άθλημα ή τον κλάδο άθλησης που καλλιεργεί υπάρχει αντίστοιχη παγκόσμια ομοσπονδία. Η ειδική αυτή αναγνώριση χορηγείται, ύστερα από αίτηση του Δ.Σ. της ομοσπονδίας, με απόφαση του αρμόδιου για τον αθλητισμό Υπουργού ή άλλου από αυτόν εξουσιοδοτημένου οργάνου της Κεντρικής Διοίκησης. 

2. Η απόφαση της ειδικής αθλητικής αναγνώρισης ανακαλείται με αιτιολογημένη απόφαση του αρμόδιου για τον αθλητισμό Υπουργού. 

3. Για να αναγνωρισθεί αυτοτελής ομοσπονδία αθλήματος ή κλάδου άθλησης που αποχωρίζεται από την ομοσπονδία στην οποία αρχικά είχε υπαχθεί, απαιτείται: 

α) Το άθλημα ή ο κλάδος άθλησης που αναπτύσσει η νέα ομοσπονδία να περιλαμβάνεται στο επίσημο πρόγραμμα των Ολυμπιακών Αγώνων. 

β) Να υπάρχει αντίστοιχη αυτοτελής παγκόσμια ομοσπονδία, αναγνωρισμένη από τη Διεθνή Ολυμπιακή Επιτροπή (Δ.Ο.Ε.), στην οποία και να υπάγεται διεθνώς το άθλημα ή ο κλάδος άθλησης. Αν το άθλημα ή ο κλάδος άθλησης, που καλλιεργεί η υπό αναγνώριση ομοσπονδία, περιλαμβάνεται στο επίσημο πρόγραμμα των Ολυμπιακών Αγώνων, απαιτείται επιπλέον να πληρούνται οι προϋποθέσεις συμμετοχής εκπροσώπου της στη σύνθεση της ολομέλειας της Ελληνικής Ολυμπιακής Επιτροπής, με ανάλογη εφαρμογή των κανόνων του καταστατικού χάρτη της Δ.Ο.Ε.. 

γ) Να υπάρχουν σχετικές αποφάσεις των Δ.Σ. ή των γενικών συνελεύσεων άνω του πενήντα τοις εκατό (50%) των σωματείων που επιδεικνύουν την κατά το καταστατικό της οικείας ομοσπονδίας αθλητική δραστηριότητα στο οικείο άθλημα ή κλάδο άθλησης, τα σωματεία αυτά να έχουν λάβει την κατά τις διατάξεις του άρθρου 8 του παρόντος νόμου ειδική αθλητική αναγνώριση και ο συνολικός αριθμός τους να είναι τουλάχιστον είκοσι (20). Τα υπόλοιπα σωματεία του ίδιου αθλήματος ή του ίδιου κλάδου άθλησης, που δεν έλαβαν αποφάσεις για αποχώρηση από την ομοσπονδία αυτοδικαίως, διαγράφονται από αυτή και εντάσσονται στη νέα ομοσπονδία από τη σύστασή της, εκτός αν λάβουν αποφάσεις για τη μη ένταξή τους στη νέα ομοσπονδία, οπότε διαγράφονται από την αρχική ομοσπονδία ταυτόχρονα με τη σύσταση της νέας ομοσπονδίας. 

4. Αν ο αριθμός των αθλητικών σωματείων ομοσπονδίας που καλλιεργούν το ίδιο άθλημα ή τον ίδιο κλάδο άθλησης και έχουν λάβει την ειδική αθλητική αναγνώριση περιορισθεί σε δεκαπέντε (15) και κάτω και εφόσον στην ομοσπονδία δεν υπάγεται άλλο άθλημα, το άθλημα ή ο κλάδος άθλησης που καλλιεργούν υπάγεται, με απόφαση του αρμόδιου για τον αθλητισμό Υπουργού, σε άλλη ομοσπονδία που νόμιμα λειτουργεί. Η διάταξη αυτή εφαρμόζεται για ομοσπονδίες που συνιστώνται μετά τη δημοσίευση του παρόντος. 

5. Προκειμένου για ομοσπονδίες που λειτουργούν κατά τη δημοσίευση του παρόντος νόμου, αν ο αριθμός των σωματείων τους που καλλιεργεί το ίδιο άθλημα ή τον ίδιο κλάδο άθλησης περιορισθεί σε δέκα (10) και κάτω και εφόσον στην ομοσπονδία δεν υπάγεται άλλο άθλημα, το άθλημα ή ο κλάδος άθλησης που καλλιεργούν υπάγεται, με απόφαση του αρμόδιου για τον αθλητισμό Υπουργού, σε άλλη ομοσπονδία που νόμιμα λειτουργεί. 

Ειδικά για τις αθλητικές ομοσπονδίες του γκολφ και του κρίκετ, η διάταξη εφαρμόζεται εφόσον ο αριθμός των σωματείων - μελών περιορισθεί σε πέντε (5). 

6. Ο αρμόδιος για τον αθλητισμό Υπουργός μπορεί με απόφασή του να υπαγάγει, σε ειδικά αναγνωρισμένη αθλητική ομοσπονδία, άθλημα ή κλάδο άθλησης για τον οποίο δεν υφίσταται ειδικά αναγνωρισμένη αθλητική ομοσπονδία, καθώς και άθλημα ή κλάδο άθλησης για την υπαγωγή του οποίου υφίσταται αμφισβήτηση. 

'Αρθρο 29

Αθλητισμός ατόμων με ειδικές ανάγκες

1. Ο αθλητισμός των ατόμων με ειδικές ανάγκες (Α.Μ.Ε.Α.) είναι ένας ιδιαίτερος τομέας άθλησης, που τελεί υπό την προστασία του Κράτους. 

2. Για την ανάπτυξη του αθλητισμού των Α.Μ.Ε.Α. ιδρύονται σωματεία και ομοσπονδίες, που αναγνωρίζονται ως αθλητικές, σύμφωνα με τα προβλεπόμενα στα άρθρα 8 και 28 του παρόντος νόμου και, με την επιφύλαξη των παραγράφων 3 και 4 του παρόντος, διέπονται από τις διατάξεις του τμήματος Α' του παρόντος νόμου. 

3. Ειδικότερα, για να αναγνωρισθεί ως αθλητικό ένα σωματείο Α.Μ.Ε.Α., ο συνολικός αριθμός των αθλητών του δεν επιτρέπεται να είναι μικρότερος από δεκαπέντε (15). Αν το αθλητικό σωματείο διατηρεί τμήμα ομαδικού αθλήματος, ο αριθμός των αθλητών του πρέπει να είναι τουλάχιστον ίσος με τον αναγκαίο αριθμό τακτικών και αναπληρωματικών που απαιτούνται από τους κανονισμούς του αθλήματος για συμμετοχή σε αγώνες. Ο αριθμός των μελών του Δ.Σ. του σωματείου δεν επιτρέπεται να είναι μικρότερος από πέντε (5) και μεγαλύτερος από εννέα (9). 

4. Για τη σύσταση αθλητικής ομοσπονδίας Α.Μ.Ε.Α., απαιτούνται αποφάσεις των γενικών συνελεύσεων ή των διοικητικών συμβουλίων πέντε (5) τουλάχιστον ειδικά αναγνωρισμένων αθλητικών σωματείων Α.Μ.Ε.Α.. Ο αριθμός των μελών του Δ.Σ. της ομοσπονδίας δεν επιτρέπεται να είναι μικρότερος από επτά (7) και μεγαλύτερος από έντεκα (11). Ειδικότερα, για να αναγνωρισθεί ως αθλητική μία ομοσπονδία αθλητικών σωματείων Α.Μ.Ε.Α., πρέπει να υποβληθεί αρμοδίως από τη διοίκησή της η σχετική αίτηση και να υπάρχει αντίστοιχη παγκόσμια αθλητική ομοσπονδία. Με αιτιολογημένη απόφαση του αρμόδιου για τον αθλητισμό Υπουργού επιτρέπεται η ανάκληση της παροχής ειδικής αθλητικής αναγνώρισης. 

Ειδικά για τις κατηγορίες αναπηριών που καλύπτει η Διεθνής Παραολυμπιακή Επιτροπή (I.P.C.), αναγνωρίζονται πέντε (5) αθλητικές ομοσπονδίες Α.Μ.Ε.Α.. Οι ομοσπονδίες αυτές συνιστούν συνομοσπονδία με την επωνυμία "Εθνική Παραολυμπιακή Επιτροπή", με έδρα την Αθήνα, η οποία εκπροσωπεί τη Χώρα μας στην I.P.C.. Στη συνομοσπονδία εκπροσωπούνται ισότιμα οι πιο πάνω ομοσπονδίες. Χρονικό διάστημα για την ίδρυση των ομοσπονδιών και της συνομοσπονδίας ορίζεται οκτάμηνο από τη δημοσίευση του νόμου αυτού. 

Για το διάστημα από τη δημοσίευση του παρόντος μέχρι τη λήξη του οκταμήνου, με απόφαση του αρμόδιου για τον αθλητισμό Υπουργού, συγκροτείται ενδεκαμελής προσωρινή Επιτροπή που εκπροσωπεί τη Χώρα μας στην I.P.C.. Στην επιτροπή αυτή συμμετέχουν πέντε (5) μέλη από την Πανελλήνια Αθλητική Ομοσπονδία Ατόμων με Ειδικές Ανάγκες (Π.Α.Ο.Μ. - Α.Μ.Ε.Α.), τέσσερα (4) μέλη από την Πανελλήνια Ομοσπονδία Κινητικά Αναπήρων (Π.Α.Ο.Κ.Α.) και δύο (2) μέλη από την Ομοσπονδία Σωματείων Ελλήνων Καλαθοσφαιριστών με Καρότσι (Ο.Σ.Ε.Κ.Κ.). Τα μέλη της Επιτροπής υποδεικνύονται από τις ομοσπονδίες του προηγούμενου εδαφίου. Αν παρέλθει το ως άνω οκτάμηνο, χωρίς να συσταθούν οι πέντε (5) ομοσπονδίες του πρώτου εδαφίου και η συνομοσπονδία, με απόφαση του αρμόδιου για τον αθλητισμό Υπουργού, αίρεται η αθλητική αναγνώριση των ομοσπονδιών του πέμπτου εδαφίου και συγκροτείται Επιτροπή από έντεκα (11) μέλη για την εκπροσώπηση της Χώρας μας στην I.P.C.. 

5. Πρόσωπα με αναπηρίες μπορούν να ενταχθούν στη δύναμη αθλητών αθλητικού σωματείου Α.Μ.Ε.Α.. Ο χαρακτηρισμός προσώπου με αναπηρία ως αθλητή ενός ή περισσότερων αθλημάτων γίνεται από ειδική επιτροπή, που συγκροτείται από την οικεία αθλητική ομοσπονδία. 

6. Επιτρέπεται εξαιρετικώς σε άτομα με ειδικές ανάγκες που είναι εν ενεργεία αθλητές: 

α) να γίνονται μέλη των αθλητικών σωματείων τους και να εκλέγονται στη διοίκησή τους, 

β) να αντιπροσωπεύουν το αθλητικό σωματείο τους στις γενικές συνελεύσεις αθλητικής ένωσης και ομοσπονδίας. 

Δεν επιτρέπεται αθλητές να θέτουν υποψηφιότητα ή να εκλέγονται σε διοικητικά όργανα της ένωσης ή της ομοσπονδίας, καθώς και σε οποιοδήποτε άλλο όργανο ή επιτροπή που εκλέγεται από τη γενική συνέλευση στην οποία συμμετέχουν. Αθλητές που έχουν εκλεγεί στο Δ.Σ. αθλητικής ομοσπονδίας Α.Μ.Ε.Α. εκπίπτουν από μέλη της διοίκησής της από τη δημοσίευση του παρόντος νόμου και τη θέση τους καταλαμβάνει το αναπληρωματικό μέλος. 

7. Η άσκηση του επαγγέλματος του προπονητή Α.Μ.Ε.Α. επιτρέπεται μόνο στον κάτοχο ειδικής άδειας, που χορηγείται σύμφωνα με τις διατάξεις του άρθρου 31 του παρόντος. Ειδικά για τη χορήγηση ειδικής άδειας άσκησης του επαγγέλματος του προπονητή Α.Μ.Ε.Α., απαιτείται πτυχίο Τ.Ε.Φ.Α.Α. ή ισότιμης σχολής του εξωτερικού. Τα άτομα με ειδικές ανάγκες που ως αθλητές κατέκτησαν 1η έως 8η θέση σε Ολυμπιακούς Αγώνες και 1η έως 3η θέση σε παγκόσμιους αγώνες επιτρέπεται να ασκούν το επάγγελμα του προπονητή, ύστερα από φοίτηση στην ειδική σχολή της παρ. 4 του άρθρου 31 του παρόντος. 

8. Διαιτητές και κριτές σε αγώνες Α.Μ.Ε.Α. ορίζονται διαιτητές και κριτές του οικείου αθλήματος, οι οποίοι έχουν παρακολουθήσει ειδικά σεμινάρια της αντίστοιχης αθλητικής ομοσπονδίας Α.Μ.Ε.Α.. 

9. Ιδρύεται νομικό πρόσωπο ιδιωτικού δικαίου με έδρα την Αθήνα και με επωνυμία "Ελληνική Εθνική Επιτροπή Ειδικού Αθλητισμού" (Ε.Ε.Ε.Ε.Α.), που εποπτεύεται από τον αρμόδιο για τον αθλητισμό Υπουργό. 

Οι σκοποί του νομικού αυτού προσώπου είναι οι ακόλουθοι: 

α) να εισηγείται στη Γ.Γ.Α. το γενικό σχεδιασμό ανάπτυξης του αθλητισμού Α.Μ.Ε.Α. και ειδικά του αθλητισμού επιδόσεων, 

β) να εισηγείται νομοθετικές ρυθμίσεις και τροποποιήσεις για όλα τα ζητήματα που αφορούν τον αθλητισμό Α.Μ.Ε.Α., 

γ) να εντοπίζει τις ελλείψεις και να παρακολουθεί, σε συνεργασία με το Ε.Σ.Α.Σ., την πορεία των εργασιών εκσυγχρονισμού των παλαιών αθλητικών χώρων, ώστε να εξασφαλιστεί η προσπελασιμότητα των κινητικά αναπήρων και των τυφλών αθλητών, 

δ) να φροντίζει για την προβολή των αθλητικών εκδηλώσεων και πρωταθλημάτων Α.Μ.Ε.Α., με κάθε πρόσφορο μέσο, 

ε) να φροντίζει για την καλή προετοιμασία των εθνικών ομάδων, τη συμμετοχή τους σε διεθνείς αγώνες και στην Παραολυμπιάδα. 

Για την εκπλήρωση των σκοπών αυτών και για την οικονομική ενίσχυση των αθλητικών ομοσπονδιών, ενώσεων και σωματείων Α.Μ.Ε.Α., καθιερώνεται ως βασικό έσοδο του νομικού προσώπου επιχορήγηση από τη Γ.Γ.Α. σε ετήσια βάση, με ανάλογη εφαρμογή των διατάξεων του παρόντος που ισχύουν για τις λοιπές αθλητικές ομοσπονδίες. Με προεδρικό διάταγμα, που εκδίδεται μέσα σε προθεσμία τριών (3) μηνών από τη δημοσίευση του παρόντος με πρόταση του αρμόδιου για τον αθλητισμό Υπουργού και του Υπουργού Υγείας και Πρόνοιας, ρυθμίζονται τα θέματα που αφορούν τη διοίκηση, την εκπροσώπηση, την οργάνωση, τη λειτουργία και τη διαχείριση της Ε.Ε.Ε.Ε.Α., καθώς και κάθε άλλη σχετική λεπτομέρεια. 

10. Για τα λοιπά θέματα οργάνωσης, διοίκησης και λειτουργίας του αθλητισμού των Α.Μ.Ε.Α., τα οποία δεν ρυθμίζονται ειδικά με τις διατάξεις του παρόντος άρθρου, εφαρμόζονται αναλόγως οι διατάξεις του παρόντος νόμου. 

'Αρθρο 30

Οργάνωση υπηρεσιών ομοσπονδίας -

Αποδοχές προσωπικού

1. Με κανονισμό που ψηφίζει το Δ.Σ. της ομοσπονδίας και εγκρίνει ο αρμόδιος για τον αθλητισμό Υπουργός ρυθμίζονται όλα τα θέματα οργάνωσης, διοίκησης και λειτουργίας αυτής και των ενώσεών της, καθώς και τα θέματα υπηρεσιακής κατάστασης του προσωπικού τους. Ειδικότερα στον κανονισμό προβλέπονται οι οργανικές μονάδες, η διάρθρωσή τους, ο αριθμός των θέσεων κατά κλάδο, η ειδικότητα, τα απαιτούμενα τυπικά προσόντα και τα καθήκοντα κάθε θέσης. Ο συνολικός αριθμός των συνιστώμενων θέσεων, προκειμένου περί ομοσπονδιών, δεν επιτρέπεται να υπερβαίνει τις πέντε (5), εάν η ομοσπονδία έχει στη δύναμή της είκοσι (20) έως τριάντα (30) σωματεία, τις δέκα (10), εάν η ομοσπονδία έχει στη δύναμή της τριάντα ένα (31) έως εκατό (100) σωματεία, τις δεκαπέντε (15), εάν η ομοσπονδία έχει στη δύναμή της εκατόν ένα (101) έως διακόσια πενήντα (250) σωματεία και τις είκοσι (20), εάν η ομοσπονδία έχει στη δύναμή της διακόσια πενήντα ένα (251) και άνω σωματεία. Ο συνολικός αριθμός των συνιστώμενων θέσεων, προκειμένου περί ενώσεων, είναι τρεις (3) θέσεις, εάν η ένωση έχει στη δύναμή της δέκα (10) έως τριάντα (30) σωματεία, έξι (6) θέσεις, εάν η ένωση έχει στη δύναμή της τριάντα ένα (31) έως εκατό (100) σωματεία, οκτώ (8) θέσεις, εάν η ένωση έχει στη δύναμή της εκατόν ένα (101) έως διακόσια πενήντα (250) σωματεία και δέκα (10) θέσεις, εάν η ένωση έχει στη δύναμή της διακόσια πενήντα ένα (251) και άνω σωματεία. Οι ανωτέρω οργανικές θέσεις είναι ενιαίες για κάθε ομοσπονδία και το σύνολο των ενώσεων που υπάγονται σε αυτήν. Απαγορεύεται η πρόσληψη προσωπικού εκτός οργανικών θέσεων. Η υποχρέωση υποβολής προς έγκριση του παραπάνω κανονισμού από τον αρμόδιο για τον αθλητισμό Υπουργό δεν υφίσταται στην περίπτωση κατά την οποία η ομοσπονδία χρηματοδοτείται από τη Γ.Γ.Α. ή από εποπτευόμενους από αυτή φορείς σε ποσοσό μικρότερο του πενήντα τοις εκατό (50%) των συνολικών εσόδων της. 

2. Οι αποδοχές του προσωπικού με σύμβαση ιδιωτικού δικαίου αορίστου χρόνου καθορίζονται με ανάλογη εφαρμογή των διατάξεων του ν. 2470/1997 (ΦΕΚ 40 Α'), όπως εκάστοτε ισχύει. Για την κατάταξη του προσωπικού που υπηρετεί κατά τη δημοσίευση του παρόντος νόμου στα οικεία μισθολογικά κλιμάκια, υπολογίζεται όλος ο χρόνος υπηρεσίας και προϋπηρεσίας που έχει αναγνωρισθεί για τον καθορισμό των αποδοχών του, ως την έναρξη ισχύος του παρόντος νόμου. Τυχόν επιπλέον διαφορά που θα προκύψει, αν οι κατά την έναρξη ισχύος του παρόντος καταβαλλόμενες αποδοχές στο προσωπικό αυτό είναι μεγαλύτερες, διατηρείται και καταβάλλεται ως προσωπική διαφορά μέχρι την κάλυψή της, από οποιαδήποτε αύξηση των νέων αποδοχών. 

3. Οι προσλήψεις του πάσης φύσεως προσωπικού των ομοσπονδιών, με εξαίρεση τους ειδικούς συνεργάτες, τους προπονητές, τους γυμναστές, τους τεχνικούς συμβούλους, τους φυσικοθεραπευτές, τους γιατρούς διαφόρων ειδικοτήτων, τους δικηγόρους, τους επιστημονικούς και συντονιστές συνεργάτες, τους φροντιστές, τους δημοσιογράφους και τους συμβούλους δημοσίων σχέσεων, γίνονται σύμφωνα με τις διατάξεις των κεφαλαίων Α', Β' και Γ' του ν. 2190/1994 (ΦΕΚ 28 Α'), όπως εκάστοτε ισχύουν. 

ΚΕΦΑΛΑΙΟ Δ'

ΠΡΟΠΟΝΗΤΗΣ

'Αρθρο 31

Προπονητής

1. Η άσκηση του επαγγέλματος του προπονητή επιτρέπεται μόνο στον κάτοχο άδειας, που χορηγείται από τη Γενική Γραμματεία Αθλητισμού. Η απόφαση χορήγησης της άδειας κοινοποιείται στην οικεία αθλητική ομοσπονδία, η οποία τηρεί μητρώο προπονητών για κάθε κλάδο άθλησης, καθώς και στον οικείο σύνδεσμο ή ομοσπονδία προπονητών. 

2. Για τη χορήγηση της ειδικής άδειας άσκησης του επαγγέλματος του προπονητή απαιτείται: 

α) πτυχίο Τμήματος Επιστήμης Φυσικής Αγωγής και Αθλητισμού (Τ.Ε.Φ.Α.Α.), με κύρια ή πρώτη ειδικότητα στο συγκεκριμένο άθλημα, ή ισότιμης σχολής της αλλοδαπής ή δίπλωμα της σχολής προπονητών της παρ. 4 του παρόντος άρθρου ή πτυχίο ή δίπλωμα αναγνωρισμένων σχολών προπονητών του εξωτερικού, 

β) αντίγραφο ποινικού μητρώου, που να αποδεικνύει ότι δεν υφίσταται τελεσίδικη καταδίκη για τα αδικήματα που αναφέρονται στις περιπτώσεις β' και γ' της παρ. 1 του άρθρου 3 του παρόντος νόμου, 

γ) πιστοποιητικό της αρμόδιας εισαγγελικής αρχής, που να βεβαιώνει ότι δεν εκκρεμεί ποινική δίωξη για τα αδικήματα της περ. β', 

δ) πιστοποιητικό υγείας από τις υγειονομικές επιτροπές των οικείων Νομαρχιακών Αυτοδιοικήσεων του Εθνικού Συστήματος Υγείας, 

ε) καταβολή παραβόλου πενήντα χιλιάδων (50.000) δραχμών, εκδιδόμενο από την Εθνική Τράπεζα της Ελλάδος, το ύψος του οποίου μπορεί να αναπροσαρμόζεται με απόφαση του αρμόδιου για τον αθλητισμό Υπουργού. 

3. Για όσους κατέχουν πτυχίο ή δίπλωμα αναγνωρισμένων σχολών προπονητών του εξωτερικού ή άλλων αναγνωρισμένων σχολών της ημεδαπής, απαιτείται και γνώμη, για την ισοτιμία, της πενταμελούς επιτροπής που λειτουργεί στην έδρα του Ελληνικού Κέντρου Αθλητικής 'Ερευνας και Τεχνολογίας (Ε.Κ.Α.Ε.Τ.). Η επιτροπή αυτή του Ε.Κ.Α.Ε.Τ. συγκροτείται με απόφαση του Δ.Σ. αυτού και αποτελείται από το Διευθυντή Αγωνιστικού Αθλητισμού της Γενικής Γραμματείας Αθλητισμού, το Διευθυντή Φυσικής Αγωγής του Υπουργείου Εθνικής Παιδείας και Θρησκευμάτων, έναν (1) εκπρόσωπο του Ε.Κ.Α.Ε.Τ., έναν (1) εκπρόσωπο της οικείας αθλητικής ομοσπονδίας και έναν (1) εκπρόσωπο της ομοσπονδίας προπονητών ή του αντιπροσωπευτικότερου συνδέσμου προπονητών του οικείου αθλήματος. Εάν δεν υπάρχει ομοσπονδία ή σύνδεσμος προπονητών, ορίζεται, ως πέμπτο μέλος της επιτροπής, προπονητής μεταξύ εκείνων που κατέχουν δίπλωμα της ανώτατης κατηγορίας, ύστερα από υπόδειξη της οικείας αθλητικής ομοσπονδίας. Για κάθε άθλημα επιτρέπεται να συγκροτείται ξεχωριστή επιτροπή. Με την απόφαση συγκρότησης της επιτροπής μπορεί να καθορίζονται όλα τα διαδικαστικά ζητήματα και οι λεπτομέρειες για την αναγνώριση της ισοτιμίας. Με απόφαση του Υπουργού Υγείας και Πρόνοιας, που εκδίδεται ύστερα από γνώμη του Ε.Κ.Α.Ε.Τ., ορίζονται οι παθήσεις και οι βλάβες που κωλύουν τη χορήγηση ειδικής άδειας προπονητή. 

4. Στο Ε.Κ.Α.Ε.Τ. ιδρύεται και λειτουργεί Εθνική Σχολή Προπονητών για όλες τις κατηγορίες προπονητών και για όλους τους κλάδους άθλησης. Η λειτουργία της σχολής πραγματοποιείται, ύστερα από γνώμη της οικείας αθλητικής ομοσπονδίας και έχει διάρκεια τουλάχιστον οκτώ (8) μήνες για την κατώτατη κατηγορία. Με κανονισμό του Ε.Κ.Α.Ε.Τ. ρυθμίζονται τα θέματα που αφορούν τη λειτουργία και το πρόγραμμα της σχολής αυτής, τα προσόντα του εκπαιδευτικού προσωπικού, τα προσόντα των υποψήφιων προπονητών, το επίπεδο των σπουδών και την κατάταξη των αποφοίτων προπονητών σε κατηγορίες, καθώς και κάθε άλλο συναφές θέμα. 

5. Προπονητή, σύμφωνα με τα παραπάνω, έχουν υποχρέωση να απασχολούν: 

α) Οι αθλητικές ομοσπονδίες και οι αθλητικές ενώσεις. 

β) Οι αθλητικές ανώνυμες εταιρείες και τα τμήματα αμειβόμενων αθλητών. 

γ) Τα αθλητικά σωματεία τα οποία καλλιεργούν ομαδικό άθλημα και συμμετέχουν σε πρωταθλήματα εθνικών κατηγοριών και σε τοπικό πρωτάθλημα πρώτης κατηγορίας. Με απόφαση του αρμόδιου για τον αθλητισμό Υπουργού, ύστερα από πρόταση της οικείας αθλητικής ομοσπονδίας και της οικείας ομοσπονδίας ή συνδέσμου προπονητών, επιτρέπεται να επεκτείνεται η υποχρέωση απασχόλησης προπονητή σε άλλες κατηγορίες πρωταθλημάτων. 

δ) Τα αθλητικά σωματεία που καλλιεργούν ατομικό άθλημα και έχουν αθλητές στη δύναμή τους ηλικίας κάτω των δεκαοκτώ (18) ετών. 

6. Κάθε προπονητής συμβάλλεται υποχρεωτικά εγγράφως με τον αθλητικό φορέα στον οποίο παρέχει τις υπηρεσίες του με πλήρη, μερική ή περιοδική απασχόληση εξαρτημένης εργασίας. Η σχετική σύμβαση, για να είναι έγκυρη, απαιτείται να κατατεθεί και να θεωρηθεί από την αρμόδια Δ.Ο.Υ.. 

7. Η άδεια προπονητή ανακαλείται με απόφαση του αρμόδιου για τον αθλητισμό Υπουργού, ύστερα από εισήγηση της οικείας αθλητικής ομοσπονδίας, για παραβάσεις που εμπίπτουν στις περιπτώσεις β' και γ' της παρ. 1 του άρθρου 3 του παρόντος νόμου και για όσους λόγους θα προβλεφθούν στην απόφαση του αρμόδιου για τον αθλητισμό Υπουργού της παρ. 9 του παρόντος άρθρου. 

8. Στον προπονητή, του οποίου αθλητής ή ομάδα σημείωσε μία από τις διακρίσεις που προβλέπονται στην παρ. 2 του άρθρου 34, χορηγείται ποσοστό πενήντα τοις εκατό (50%) της οικονομικής επιβράβευσης που προβλέπεται για τον αθλητή, σύμφωνα με τα οριζόμενα στο ίδιο άρθρο. Σε περίπτωση που περισσότεροι του ενός αθλητές ή ομάδες του ίδιου προπονητή σημειώσουν μια από τις παραπάνω διακρίσεις, το χορηγούμενο στον προπονητή ποσοστό του προηγούμενου εδαφίου υπολογίζεται επί της μεγαλύτερης από τις διακρίσεις που σημείωσαν οι αθλητές του και προσαυξάνεται κατά ποσοστό που καθορίζεται με απόφαση του αρμόδιου για τον αθλητισμό Υπουργού. Η διάταξη της παρ. 11 του άρθρου 13 του ν. 2238/1994, που προστέθηκε με το άρθρο 10 του ν. 2459/1997, εφαρμόζεται ανάλογα και στους προπονητές. 

9. Με απόφαση του αρμόδιου για τον αθλητισμό Υπουργού, που εκδίδεται ύστερα από γνώμη της οικείας αθλητικής ομοσπονδίας και της οικείας ομοσπονδίας προπονητών ή του συνδέσμου προπονητών, μέσα σε ένα (1) χρόνο από τη δημοσίευση του παρόντος, ρυθμίζονται τα θέματα που αφορούν την απασχόληση προπονητών σε αθλητικούς φορείς, ανάλογα με την κατηγορία, τα προσόντα των προπονητών, τις προϋποθέσεις άσκησης επαγγέλματος προπονητή των πτυχιούχων της Εθνικής Ακαδημίας Σωματικής Αγωγής, καθώς και των πτυχιούχων των Τ.Ε.Φ.Α.Α. χωρίς ειδικότητα. 

Με την ίδια απόφαση ρυθμίζονται η διαδικασία χορήγησης, οι προϋποθέσεις ανάκλησης της άδειας άσκησης του επαγγέλματός τους, οι όροι πρόσληψης αλλοδαπών προπονητών, οι σχέσεις μεταξύ προπονητών και αθλητικών σωματείων και λοιπών αθλητικών φορέων που απασχολούν προπονητή, οι προϋποθέσεις έκδοσης δελτίου ταυτότητας προπονητή, από την ομοσπονδία ή το σύνδεσμο των προπονητών, οι περιορισμοί, τα ασυμβίβαστα άσκησης του επαγγέλματος του προπονητή, οι κυρώσεις που επιβάλλονται στους αθλητικούς φορείς και στους προπονητές για παράβαση των διατάξεων του οικείου κανονισμού ή του παρόντος, καθώς και κάθε άλλο συναφές θέμα, ως και θέματα που αφορούν όσους ασκούν ήδη το επάγγελμα του προπονητή κατά τη δημοσίευση του παρόντος νόμου. 

'Αρθρο 32

Ιδιωτικά γυμναστήρια - Ιδιωτικές σχολές

1. Για την ίδρυση και τη λειτουργία ιδιωτικού γυμναστηρίου ή ιδιωτικής σχολής, που έχει σκοπό τη σωματική άσκηση ή την εκμάθηση αναγνωρισμένου ή μη αθλήματος, με την καταβολή ή μη διδάκτρων, απαιτείται άδεια του αρμόδιου Νομάρχη. 

2. Με προεδρικό διάταγμα, που εκδίδεται ύστερα από πρόταση του αρμόδιου για τον αθλητισμό Υπουργού και των Υπουργών Υγείας και Περιβάλλοντος, Χωροταξίας και Δημόσιων 'Εργων, καθορίζονται οι όροι και οι προϋποθέσεις χορήγησης της άδειας για την ίδρυση και λειτουργία των ιδιωτικών γυμναστηρίων και σχολών της παρ. 1 του παρόντος, τα κωλύματα και τα ασυμβίβαστα για την κτήση ιδιότητας ιδιοκτήτη ή εκπροσώπου ιδιωτικού γυμναστηρίου ή ιδιωτικής σχολής, το ύψος του παραβόλου λειτουργίας, η διαδικασία χορήγησης της άδειας, καθώς και τα απαιτούμενα δικαιολογητικά, η σύσταση και η λειτουργία ειδικής επιτροπής πιστοποίησης και ελέγχου, η διαδικασία επέκτασης ή μεταφοράς γυμναστηρίου ή σχολής, η ανανέωσή της, καθώς και ο χρόνος προσαρμογής στις διατάξεις του παρόντος νόμου των γυμναστηρίων και σχολών που λειτουργούν κατά τη δημοσίευσή του. 

ΚΕΦΑΛΑΙΟ Ε'

ΑΘΛΗΤΗΣ

'Αρθρο 33

Δικαιώματα - Υποχρεώσεις αθλητών

1. Οι διατάξεις του παρόντος άρθρου εφαρμόζονται σε αθλητές που δεν αγωνίζονται σε τμήμα αμειβόμενων αθλητών αθλητικού σωματείου ή σε αθλητική ανώνυμη εταιρεία. 

2. Με την επιφύλαξη των διατάξεων του άρθρου 85 του παρόντος νόμου, η αγωνιστική δραστηριότητα των αθλητών δεν αποτελεί άσκηση επαγγελματικής αθλητικής δραστηριότητας. Οικονομικές ή άλλες παροχές που δίνονται από αθλητικά σωματεία, ενώσεις ή ομοσπονδίες σε αθλητές, ως ενίσχυση για την υποστήριξη της αθλητικής τους δραστηριότητας, δεν αποτελούν οικονομικά ανταλλάγματα, κατά την έννοια των διατάξεων του άρθρου 86 του παρόντος νόμου. Οι σχέσεις αθλητών και αθλητικών σωματείων καθορίζονται από τις διατάξεις του καταστατικού ή του σχετικού ειδικού κανονισμού της οικείας αθλητικής ομοσπονδίας. 

3. Με τους ειδικούς κανονισμούς του άρθρου 27 του παρόντος νόμου καθορίζονται οι όροι και οι προϋποθέσεις εγγραφών και μεταγραφών αθλητών, ο χρόνος διενέργειάς τους, καθώς και η διαδικασία και τα αρμόδια για την έγκρισή τους όργανα. Μεταγραφές επιτρέπεται να γίνονται κατά τη διάρκεια μίας μόνο μεταγραφικής περιόδου κάθε χρόνο, με εξαίρεση τις μεταγραφές Ελλήνων αθλητών του εξωτερικού για τις οποίες μπορεί να ορίζεται άλλη μεταγραφική περίοδος. Η διάρκεια της μεταγραφικής περιόδου δεν επιτρέπεται να υπερβαίνει τις τριάντα (30) ημέρες. Μεταξύ των όρων και των προϋποθέσεων των μεταγραφών συμπεριλαμβάνονται υποχρεωτικά και οι προϋποθέσεις μεταγραφής λόγω συναίνεσης σωματείου, αποδέσμευσης, αγωνιστικής απραξίας, μετοίκησης του αθλητή για σπουδές ή για επαγγελματικούς λόγους του ίδιου ή των γονέων του, λόγω ελεύθερης μεταγραφής αθλητή κάτω ή πάνω από ορισμένη ηλικία και λόγω διάλυσης σωματείου ή αναστολής δραστηριότητας τμήματός του ή απώλειας της ειδικής αναγνώρισής του. Η συμφωνία μεταγραφής αθλητή από αθλητικό σωματείο σε άλλο με συναίνεση του πρώτου, επιτρέπεται και με οικονομικό αντάλλαγμα, εφόσον, για την παραχώρηση του δελτίου αθλητικής ιδιότητας του αθλητή, εκδοθεί παραστατικό του Κώδικα Βιβλίων και Στοιχείων με τον αναλογούντα φόρο προστιθεμένης αξίας και καταχωρηθεί στα Βιβλία Εσόδων - Εξόδων των δύο αθλητικών σωματείων. Οι ανωτέρω κανονισμοί, κατά το μέρος που αφορούν διατάξεις για εγγραφές και μεταγραφές αθλητών, δεν επιτρέπεται να τροποποιούνται, αν δεν παρέλθει διετία από την κατά νόμο έγκρισή τους. 

4. Επιτρέπεται σε αθλητή ατομικού ή ομαδικού αθλήματος να συνάπτει συμβάσεις χορηγίας ή διαφήμισης προϊόντων ή υπηρεσιών με φυσικό ή νομικό πρόσωπο, εφόσον τούτο δεν αντίκειται στους τεχνικούς κανονισμούς του αθλήματος, στους κανονισμούς της οικείας αθλητικής ομοσπονδίας ή της Δ.Ο.Ε.. Οι συμβάσεις του προηγούμενου εδαφίου απαιτείται να εγκριθούν από την οικεία αθλητική ομοσπονδία και με μέριμνά της να κατατεθούν στην αρμόδια Δ.Ο.Υ.. Αν δεν συντρέχει μια από τις προϋποθέσεις, οι συμβάσεις είναι ανίσχυρες και δεν παράγουν έννομα αποτελέσματα. 

5. Η προσφορά υπηρεσιών στις εθνικές ομάδες είναι ύψιστη υποχρέωση των αθλητών. Αθλητής που αρνείται αδικαιολόγητα να προσφέρει τις υπηρεσίες του στην αντίστοιχη εθνική ομάδα τιμωρείται, σύμφωνα με όσα ορίζονται στον ειδικό κανονισμό του άρθρου 27 του παρόντος νόμου, με ποινή αποκλεισμού από τους αγώνες της εθνικής ομάδας, των πρωταθλημάτων και του κυπέλλου και στερείται τις κάθε είδους παροχές της ομοσπονδίας. Αθλητής που τιμωρείται για άρνηση προσφοράς των υπηρεσιών του στην εθνική ομάδα, στερείται επίσης των κάθε είδους παροχών της Πολιτείας, των ευεργετημάτων που προβλέπονται από τις διατάξεις του παρόντος και των τυχόν ειδικών φορολογικών απαλλαγών. 

6. Ο αθλητής οφείλει να συμμορφώνεται με την ισχύουσα νομοθεσία και τους ισχύοντες εκάστοτε κανονισμούς της Δ.Ο.Ε. σχετικά με τη φαρμακοδιέγερση. Αθλητής που τιμωρείται από την οικεία αθλητική ομοσπονδία ή την αντίστοιχη παγκόσμια για παράβαση των κανονισμών περί φαρμακοδιέγερσης στερείται τις κάθε είδους παροχές της ομοσπονδίας του, όπως επίσης και τις κάθε είδους παροχές της Πολιτείας και τα ευεργετήματα που προβλέπονται από τις διατάξεις του παρόντος και τις τυχόν φορολογικές απαλλαγές. 

7. Στα ελληνικά διασυλλογικά πρωταθλήματα και τους αγώνες κυπέλλου επιτρέπεται να συμμετέχουν ομογενείς ή αλλοδαποί με απόφαση του αρμόδιου για τον αθλητισμό Υπουργού, ύστερα από πρόταση της οικείας αθλητικής ομοσπονδίας. 

8. Απαγορεύεται η συμμετοχή αθλητή σε αγώνες που δεν έχουν εγκριθεί από την οικεία αθλητική ομοσπονδία. 

9. Η πιστοποίηση της υγείας των αθλητών είναι υποχρεωτική και αποτελεί προϋπόθεση για τη συμμετοχή τους σε προπονήσεις και αγώνες. Η πιστοποίηση αυτή γίνεται σε δελτίο υγείας που εκδίδει η οικεία αθλητική ομοσπονδία και το οποίο θεωρείται από νομαρχιακό νοσοκομείο ή κέντρο υγείας ή αγροτικό ιατρείο ή υγειονομική στρατιωτική μονάδα ή από έχοντες οποιαδήποτε σχέση με το Δημόσιο ή Ν.Π.Δ.Δ. ιατρούς. Το δελτίο υγείας ισχύει για ένα (1) έτος από τη θεώρησή του. Οι παθήσεις και οι βλάβες που δεν επιτρέπουν τη συμμετοχή αθλητών σε προπονήσεις και αγώνες, οι απαιτούμενες ιατρικές εξετάσεις για τη θεώρηση του δελτίου υγείας, οι προϋποθέσεις, η διαδικασία και τα αρμόδια όργανα για τη θεώρηση του δελτίου, καθώς και κάθε άλλο συναφές θέμα καθορίζονται με απόφαση του Υπουργού Υγείας και Πρόνοιας, που εκδίδεται ύστερα από εισήγηση του Ε.Κ.Α.Ε.Τ.. 

10. Αθλητής ερασιτεχνικού σωματείου που μεταγράφεται σε ομάδα του εξωτερικού χωρίς τη συναίνεση του σωματείου του, εφόσον επιστρέψει στην Ελλάδα, εντάσσεται αυτοδίκαια στη δύναμη του αθλητικού σωματείου στο οποίο ανήκε πριν από τη μεταγραφή του. 

'Αρθρο 34

Παροχές σε διακρινόμενους αθλητές

1. Σε αθλητές που σημειώνουν εξαιρετικές αγωνιστικές διακρίσεις σε ατομικά ή ομαδικά αθλήματα χορηγούνται οι οικονομικές παροχές, τα ευεργετήματα και οι διευκολύνσεις που ορίζονται στις επόμενες παραγράφους. 

2. Εξαιρετική αγωνιστική διάκριση κατά την έννοια της παρ. 1 του παρόντος είναι: 

α) η κατάκτηση 1ης έως και 8ης νίκης σε θερινούς ή χειμερινούς Ολυμπιακούς Αγώνες, 

β) η κατάκτηση 1ης έως και 6ης νίκης σε Παγκόσμια Πρωταθλήματα ανδρών - γυναικών, νέων ανδρών - γυναικών, εφήβων - νεανίδων σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες ή σε παγκόσμιους σχολικούς αγώνες, 

γ) η επίτευξη ή η ισοφάριση παγκόσμιας επίδοσης ανδρών - γυναικών, νέων ανδρών - γυναικών, εφήβων - νεανίδων σε αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες, 

δ) η κατάκτηση 1ης έως και 6ης νίκης σε Ευρωπαϊκά Πρωταθλήματα ανδρών - γυναικών, νέων ανδρών - γυναικών, εφήβων - νεανίδων σε άθλημα που καλλιεργείται από αναγνωρισμένες κατά τον παρόντα νόμο ομοσπονδίες, 

ε) η επίτευξη ή η ισοφάριση ευρωπαϊκής επίδοσης ανδρών - γυναικών, νέων ανδρών - γυναικών, εφήβων - νεανίδων σε αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες. 

3. Οι αθλητές που σημειώνουν τις διακρίσεις των παρ. 2 και 13 του παρόντος εγγράφονται σε ειδικό πίνακα που τηρείται στη Γενική Γραμματεία Αθλητισμού, σύμφωνα με τη σειρά προτεραιότητας των διακρίσεων αυτών, η οποία καθορίζεται με απόφαση του αρμόδιου για τον αθλητισμό Υπουργού, που εκδίδεται μέσα σε προθεσμία τριών (3) μηνών από τη δημοσίευση του παρόντος νόμου. Με την ίδια απόφαση ορίζονται τα στοιχεία που περιλαμβάνει ο πίνακας του προηγούμενου εδαφίου και όλα όσα αφορούν την εγγραφή αθλητών στον πίνακα αυτόν. 

4. Σε αθλητές που σημειώνουν μία τουλάχιστον από τις διακρίσεις της παρ. 2 του παρόντος σε αγωνίσματα ατομικών αθλημάτων ή σε ομαδικά αθλήματα που περιλαμβάνονται στο εκάστοτε ισχύον επίσημο πρόγραμμα των Ολυμπιακών Αγώνων πλην της διάκρισης σε παγκόσμιους σχολικούς αγώνες, παρέχεται οικονομική επιβράβευση. Το ύψος της οικονομικής επιβράβευσης για κάθε διάκριση καθορίζεται με απόφαση του αρμόδιου για τον αθλητισμό Υπουργού. Η απόφαση αυτή εκδίδεται μέσα σε προθεσμία έξι (6) μηνών πριν από την τέλεση των Ολυμπιακών Αγώνων και ισχύει για τέσσερα (4) τουλάχιστον έτη. Με την ίδια απόφαση ορίζονται οι προϋποθέσεις, τα απαιτούμενα δικαιολογητικά, η διαδικασία και κάθε άλλο συναφές θέμα για την εκκαθάριση και την καταβολή της οικονομικής επιβράβευσης. 

5. Στους αθλητές των ομαδικών αθλημάτων ή των ομαδικών αγωνισμάτων ατομικών αθλημάτων η οικονομική επιβράβευση είναι ίση με ποσοστό εξήντα τοις εκατό (60%) της αντίστοιχης ατομικού αθλήματος ή ατομικού αγωνίσματος επί τον αριθμό όσων δικαιούνται συμμετοχή στους αγώνες και επιμερίζεται στους αθλητές που πήραν μέρος σε αυτούς, σύμφωνα με όσα προβλέπονται από τον κανονισμό εθνικών ομάδων της οικείας αθλητικής ομοσπονδίας. 

6. Σε αθλητή ή ομάδα που σημειώνει περισσότερες από μία διακρίσεις μέσα στο ίδιο ημερολογιακό έτος χορηγείται η οικονομική επιβράβευση της μεγαλύτερης διάκρισης προσαυξημένη με ποσοστό είκοσι τοις εκατό (20%) της οικονομικής επιβράβευσης που αντιστοιχεί σε καθεμία από τις άλλες διακρίσεις. 

7. Οι οικονομικές επιβραβεύσεις που αναφέρονται στις προηγούμενες παραγράφους χορηγούνται σε κάθε αθλητή με κοινή απόφαση του Υπουργού Οικονομικών και του αρμόδιου για τον αθλητισμό Υπουργού ή άλλου από αυτόν εξουσιοδοτημένου οργάνου από τα ειδικά έσοδα της Γενικής Γραμματείας Αθλητισμού. Η απόφαση αυτή εκδίδεται εντός του πρώτου διμήνου κάθε έτους και αφορά τις διακρίσεις του προηγούμενου έτους. 

8. Αθλητές που σημειώνουν μία τουλάχιστον από τις διακρίσεις της παρ. 2 του παρόντος άρθρου επιτρέπεται να διορίζονται, κατά παρέκκλιση των ισχυουσών διατάξεων, σε κενές θέσεις φορέων του δημόσιου τομέα, για τους οποίους έχει εφαρμογή το άρθρο 1 του ν. 2527/1997 (ΦΕΚ 206 Α'). Οι ενδιαφερόμενοι διορίζονται σε κενές θέσεις, ύστερα από αίτησή τους, εφόσον έχουν τα απαιτούμενα για τις θέσεις στις οποίες επιθυμούν να διοριστούν γενικά και ειδικά τυπικά προσόντα. Με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του αρμόδιου για τον αθλητισμό Υπουργού, που εκδίδεται μέσα σε προθεσμία έξι (6) μηνών από τη δημοσίευση του παρόντος, ορίζονται οι προϋποθέσεις, τα απαιτούμενα δικαιολογητικά, ο χρόνος υποβολής τους, η διαδικασία και γενικά κάθε θέμα που αφορά το διορισμό. Ο διορισμός γίνεται στον εισαγωγικό βαθμό με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης, του αρμόδιου για τον αθλητισμό Υπουργού και του κατά περίπτωση αρμόδιου Υπουργού. 

9. Σε υπαλλήλους που διορίζονται σύμφωνα με την παρ. 8 του παρόντος άρθρου, εφόσον εξακολουθούν να είναι εν ενεργεία αθλητές, παρέχονται διευκολύνσεις από τις υπηρεσίες τους για τη συμμετοχή τους σε προπονήσεις και αθλητικούς αγώνες. Με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του αρμόδιου για τον αθλητισμό Υπουργού ορίζονται οι διευκολύνσεις, οι προϋποθέσεις, τα απαιτούμενα δικαιολογητικά και η διαδικασία για την παροχή κάθε διευκόλυνσης, καθώς και οι σχετικές υποχρεώσεις των αθλητών - υπαλλήλων. 

10. Αθλητές που έχουν σημειώσει μία τουλάχιστον από τις διακρίσεις της παρ. 2 του παρόντος, έχουν ηλικία δεκαεπτά έως και τριάντα (17-30) ετών και έχουν τίτλο σπουδών που τους επιτρέπει συμμετοχή στις κάθε φορά ισχύουσες διαδικασίες επιλογής για την εισαγωγή τους στην τριτοβάθμια εκπαίδευση, εισάγονται σε οποιοδήποτε τμήμα Α.Ε.Ι. ή Τ.Ε.Ι. της προτίμησής τους και εγγράφονται σε αυτό, καθ' υπέρβαση του αριθμού εισακτέων που ορίζεται σύμφωνα με τις ισχύουσες κάθε φορά διατάξεις. 

Με απόφαση του Υπουργού Εθνικής Παιδείας και Θρησκευμάτων, που εκδίδεται μέχρι 31.12.1999, ορίζονται οι προϋποθέσεις, τα απαιτούμενα δικαιολογητικά, η διαδικασία και γενικά κάθε λεπτομέρεια για την εφαρμογή της διάταξης αυτής, καθώς και της διάταξης της παρ. 13 του παρόντος άρθρου. Με όμοια απόφαση ορίζονται οι προϋποθέσεις μετεγγραφής, καθώς και η παροχή διευκολύνσεων σε αθλητές, μέλη εθνικών ομάδων, που είναι φοιτητές τμημάτων και σχολών τριτοβάθμιας εκπαίδευσης. 

11. Αθλητές που έχουν σημειώσει μία τουλάχιστον από τις διακρίσεις της παρ. 2 του παρόντος άρθρου επιτρέπεται να εισάγονται στις σχολές αστυφυλάκων, πυροσβεστών και λιμενοφυλάκων, καθ' υπέρβαση, και μέχρι του ορίου των δέκα (10) ατόμων, του εκάστοτε οριζόμενου για τις σχολές αυτές αριθμού εισακτέων. Με απόφαση του Υπουργού Εμπορικής Ναυτιλίας ή Δημόσιας Τάξης, που εκδίδεται κατά περίπτωση μέσα σε προθεσμία έξι (6) μηνών από τη δημοσίευση του παρόντος νόμου, ορίζονται οι προϋποθέσεις, τα απαιτούμενα προσόντα και δικαιολογητικά, η διαδικασία και γενικά κάθε θέμα που αφορά την εισαγωγή, κατά τις διατάξεις του προηγούμενου εδαφίου, καθώς και την παροχή διευκολύνσεων για τη συμμετοχή σε προπονήσεις και αθλητικούς αγώνες των εν ενεργεία αθλητών. Οι αποφάσεις αυτές ισχύουν από το ακαδημαϊκό έτος 2000-2001. 

12. Αθλητές που έχουν πετύχει μία τουλάχιστον από τις διακρίσεις της επόμενης παραγράφου επιτρέπεται να προσλαμβάνονται, ανεξάρτητα αν έχουν υπηρετήσει ή όχι τη στρατιωτική τους θητεία, στις 'Ενοπλες Δυνάμεις ως έφεδροι πενταετούς υποχρέωσης, σε ποσοστό δύο τοις εκατό (2%), επί του οριζόμενου εκάστοτε αριθμού προσλαμβανομένων, σύμφωνα με τα καθοριζόμενα στον ν.1513/1985, όπως τροποποιήθηκε και επεκτάθηκε με τους νόμους 1848/1988 και 2109/ 1992. Με απόφαση του Υπουργού Εθνικής 'Αμυνας, που εκδίδεται μέσα σε προθεσμία έξι (6) μηνών από τη δημοσίευση του παρόντος νόμου, ορίζονται οι προϋποθέσεις, τα απαιτούμενα προσόντα και δικαιολογητικά, η διαδικασία και γενικά κάθε θέμα που αφορά την πρόσληψη κατά τις διατάξεις του προηγούμενου εδαφίου, καθώς και την παροχή διευκολύνσεων για τη συμμετοχή σε προπονήσεις και αθλητικούς αγώνες των εν ενεργεία αθλητών. 

13. Αθλητές που έχουν κατακτήσει τουλάχιστον μία από τις διακρίσεις του εδαφίου i της παραγράφου αυτής εισάγονται στα Τ.Ε.Φ.Α.Α., καθ' υπέρβαση του εκάστοτε, κατά τις κείμενες διατάξεις, οριζόμενου αριθμού εισακτέων, εφόσον - με την επιφύλαξη της παρ. 14 του παρόντος άρθρου - έχουν ηλικία δεκαεπτά έως και τριάντα (17-30) ετών και είναι κάτοχοι τίτλου σπουδών, που τους επιτρέπει την εισαγωγή στην τριτοβάθμια εκπαίδευση. Ο αριθμός εισακτέων της παραγράφου αυτής στα Τ.Ε.Φ.Α.Α. ορίζεται κατ' έτος στο τριάντα τοις εκατό (30%) του αριθμού εισακτέων. Ο αθλητής που εισάγεται σε Τ.Ε.Φ.Α.Α., σύμφωνα με τις διατάξεις της παρούσας παραγράφου, υποχρεούται να ακολουθήσει την ειδικότητα του αθλήματος στο οποίο σημείωσε τη διάκριση, με βάση την οποία έγινε η εισαγωγή του, εφόσον το τμήμα εισαγωγής του χορηγεί αυτήν την ειδικότητα. 

i. α) 7η - 8η νίκη σε παγκόσμια πρωταθλήματα ανδρών - γυναικών, νέων ανδρών - γυναικών, εφήβων - νεανίδων σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες ή σε παγκόσμιους σχολικούς αγώνες, 

β) 7η έως και 8η νίκη σε ευρωπαϊκά πρωταθλήματα ανδρών - γυναικών, νέων ανδρών - γυναικών, εφήβων - νεανίδων σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες, 

γ) 1η έως και 3η νίκη σε μεσογειακούς αγώνες, 

δ) 1η - 3η νίκη σε Βαλκανικούς αγώνες ανδρών - γυναικών και εφήβων - νεανίδων, 

ε) 1η έως και 3η νίκη σε πανελλήνιο πρωτάθλημα ανδρών - γυναικών, νέων ανδρών - γυναικών, εφήβων - νεανίδων σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες ή πανελλήνιους σχολικούς αγώνες, 

στ) έχουν σημειώσει ή ισοφάρισαν πανελλήνια επίδοση ανδρών - γυναικών, σε αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες, 

ζ) 1η έως και 6η νίκη σε παγκόσμια πρωταθλήματα παίδων - κορασίδων σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες, 

η) 1η έως και 6η νίκη σε ευρωπαϊκά πρωταθλήματα παίδων - κορασίδων σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες, 

θ) 1η νίκη σε πανελλήνιο πρωτάθλημα παίδων - κορασίδων σε άθλημα ή αγώνισμα αθλήματος που καλλιεργείται από αναγνωρισμένες κατά τον παρόντα νόμο ομοσπονδίες. 

ii. Οι αθλητές που έχουν κατακτήσει μία τουλάχιστον νίκη από τις αναφερόμενες στο εδάφιο i της παρούσας παραγράφου εισάγονται, σύμφωνα με τη σειρά προτίμησής τους στο μηχανογραφικό δελτίο, κατά φθίνουσα σειρά μορίων, σε οποιαδήποτε άλλη σχολή ή τμήμα Α.Ε.Ι. ή Τ.Ε.Ι. σε ποσοστό ένα τοις εκατό (1%) επιπλέον του αριθμού εισακτέων, που ορίζεται σύμφωνα με τις ισχύουσες κάθε φορά διατάξεις, εφόσον, μετά την προσαύξηση του συνόλου των μορίων της παρ. 3 του ν. 2525/1997 (ΦΕΚ 188 Α') κατά δέκα τοις εκατό (10%) για τις διακρίσεις του εδαφίου i, συγκεντρώνουν αριθμό μορίων τουλάχιστον ίσο με τα μόρια που συγκέντρωσε το ίδιο ακαδημαϊκό έτος ο τελευταίος εισαχθείς στη συγκεκριμένη σχολή με τις διατάξεις της παρ. 3 του άρθρου 2 του ν. 2525/1997. 

14. Για την εφαρμογή των διατάξεων των παραγράφων 2, 10 και 13 του παρόντος άρθρου ισχύουν οι ακόλουθες ρυθμίσεις: 

α) Στα ομαδικά αθλήματα ο αθλητής πρέπει να έχει συμμετάσχει σε περισσότερους από τους μισούς αγώνες της διοργάνωσης. Σε διοργανώσεις που διεξάγονται κατά φάσεις οι συμμετοχές στους αγώνες υπολογίζονται με βάση το άθροισμα των αγώνων όλων των φάσεων. 

β) Ως Πανελλήνιοι αγώνες ή Πανελλήνιο πρωτάθλημα θεωρούνται μία και μόνο εθνικού ερασιτεχνικού επιπέδου διοργάνωση κάθε χρόνο, που ορίζεται από την οικεία αθλητική ομοσπονδία και πάντα της ανώτατης κατηγορίας για κάθε άθλημα ή αγώνισμα. Οι διοργανώσεις κυπέλλου δεν θεωρούνται Πανελλήνιοι αγώνες ή Πανελλήνιο πρωτάθλημα. 'Oταν σε κάποια κατηγορία ηλικιών και φύλου γίνονται δύο ή περισσότερα Πανελλήνια πρωταθλήματα σε κάθε κατηγορία, λαμβάνεται υπόψη μόνο το Πανελλήνιο πρωτάθλημα ή οι Πανελλήνιοι αγώνες της μεγαλύτερης ηλικίας στη συγκεκριμένη κατηγορία. Για την εφαργογή της διάταξης του εδαφίου αυτού, η οικεία αθλητική ομοσπονδία οφείλει να ενημερώνει σχετικά τη Γενική Γραμματεία Αθλητισμού, πριν από την έναρξη της αγωνιστικής περιόδου. 

γ) Στα ατομικά αθλήματα δεν λαμβάνεται υπόψη η ομαδική βαθμολογία ή κατάταξη. Ως ατομικά αθλήματα νοούνται και τα ομαδικά αγωνίσματα αυτών. Οι αναφερόμενες διακρίσεις, πλην των Ολυμπιακών, Παγκοσμίων και Πανευρωπαϊκών αγώνων, πρέπει να έχουν κατακτηθεί από τους αθλητές κατά τη διάρκεια των τεσσάρων (4) τελευταίων ετών, πριν από το ακαδημαϊκό έτος για το οποίο ο αθλητής υποβάλλει αίτηση εισαγωγής. 

δ) Οι αθλητές που εμπίπτουν στις διατάξεις των παραγράφων 10 και 13 του παρόντος άρθρου μπορούν να ασκήσουν το δικαίωμά τους και τα αμέσως επόμενα δύο ακαδημαϊκά έτη από αυτό που υπέβαλαν για πρώτη φορά αίτηση εισαγωγής βάσει των διατάξεων αυτών. 

15. Αν ο αριθμός των ενδιαφερόμενων αθλητών είναι μεγαλύτερος από τον αριθμό εκείνων που δικαιούνται τις παροχές, τα ευεργετήματα και τις διευκολύνσεις του παρόντος άρθρου, η σειρά προτεραιότητας διαμορφώνεται με τα εξής κριτήρια: 

α) διάκριση σε άθλημα ή αγώνισμα που περιλαμβάνεται στο επίσημο πρόγραμμα των Ολυμπιακών Αγώνων, 

β) νίκη στην ανώτατη κατηγορία του αθλήματος ή του αγωνίσματος, 

γ) σειρά προτεραιότητας των διακρίσεων που καθορίζεται με απόφαση του αρμόδιου για τον αθλητισμό Υπουργού, σύμφωνα με την παρ. 3 του παρόντος άρθρου, 

δ) βαθμός του τίτλου σπουδών. 

Σε περίπτωση ισοβαθμίας διενεργείται δημόσια κλήρωση. 

16. Αθλητές ή αθλήτριες ατομικού ή ομαδικού αθλήματος που κατέκτησαν πρώτη, δεύτερη ή τρίτη νίκη σε Ολυμπιακούς Αγώνες τυγχάνουν των παρακάτω ευεργετημάτων: 

α) της απονομής χρυσού μεταλλίου από τον Πρόεδρο της Δημοκρατίας και 

β) της πρόσληψής τους ως συμβούλων στο αρμόδιο για τον αθλητισμό Υπουργείο. 

17. Αθλητές ή αθλήτριες ατομικού ή ομαδικού αθλήματος που κατέκτησαν τέταρτη, πέμπτη ή έκτη θέση σε Ολυμπιακούς Αγώνες τυγχάνουν των παρακάτω ευεργετημάτων: 

α) της απονομής δημόσιου επαίνου, μετά διπλώματος από τον αρμόδιο για τον αθλητισμό Υπουργό και 

β) της πρόσληψής τους ως τεχνικών συμβούλων από τις αντίστοιχες αθλητικές ομοσπονδίες. Το δικαίωμα αυτό οι αθλητές μπορούν να το ασκήσουν εντός προθεσμίας πέντε (5) ετών από τη διακοπή της αγωνιστικής τους δραστηριότητας. 

18. Αθλητές ή αθλήτριες που καταλαμβάνουν ή έχουν καταλάβει μία από τις οκτώ (8) πρώτες θέσεις σε οποιοδήποτε ατομικό ή ομαδικό άθλημα σε θερινούς ή χειμερινούς Ολυμπιακούς Αγώνες ή σε Ολυμπιακούς Αγώνες για άτομα με ειδικές ανάγκες δικαιούνται χορήγησης αδειών πρακτορείων προγνωστικών αγώνων ποδοσφαίρου, ΛΟΤΤΟ, κρατικών λαχείων και ιπποδρομιακών στοιχημάτων, κατά παρέκκλιση των ειδικών διατάξεων που ρυθμίζουν τις προϋποθέσεις χορήγησης των αδειών αυτών. 

Με κοινές αποφάσεις των Υπουργών Εθνικής Οικονομίας και Οικονομικών και του αρμόδιου για τον αθλητισμό Υπουργού, καθορίζονται οι λεπτομέρειες εφαρμογής των διατάξεων της παρούσας παραγράφου. 

19. Οι διατάξεις του παρόντος άρθρου εφαρμόζονται ανάλογα και στα άτομα με ειδικές ανάγκες (Α.Μ.Ε.Α.), τα οποία έχουν χαρακτηρισθεί αθλητές από την ειδική επιτροπή της παρ. 5 του άρθρου 29 του παρόντος νόμου, πλην των διατάξεων των παρ. 11 και 12, των παρ. 10 και 13 κατά το μέρος που αφορούν τα Τ.Ε.Φ.Α.Α. και τα λοιπά τμήματα τριτοβάθμιας εκπαίδευσης στα οποία, λόγω της φύσης της επιστήμης, είναι δυσχερής για τα άτομα αυτά η παρακολούθηση, σύμφωνα με αιτιολογημένη απόφαση του τμήματος, καθώς και των περιπτώσεων β' των παραγράφων 16 και 17 του άρθρου αυτού. 

20. Η εισαγωγή αθλητών που εμπίπτουν στις διατάξεις της παραγράφου 7 του άρθρου 2 του ν. 2525/1997 στα τμήματα και τις σχολές της τριτοβάθμιας εκπαίδευσης, μέχρι και το ακαδημαϊκό έτος 2001-2002, γίνεται σύμφωνα με τις διατάξεις των παραγράφων 10 και 13 του άρθρου αυτού. Ειδικά για την εφαρμογή των διατάξεων της παρ. 13 του παρόντος άρθρου, ως σύνολο μορίων λαμβάνεται υπόψη η συνολική βαθμολογία στα τέσσερα μαθήματα της δέσμης και για διεκδίκηση θέσεων επιπλέον του αριθμού εισακτέων, σε ποσοστό 30% για τα Τ.Ε.Φ.Α.Α. και 1% για τα λοιπά τμήματα τριτοβάθμιας εκπαίδευσης, επί του αριθμού εισακτέων που καθορίζεται σύμφωνα με τη διάταξη της παρ. 7 του άρθρου 2 του ν. 2525/1997. 

21. Κατά τον προσδιορισμό των θέσεων που αντιστοιχούν στα ποσοστά που αναφέρονται στις παραγράφους 13 και 20 του άρθρου αυτού, γίνεται στρογγυλοποίηση στην αμέσως επόμενη ακέραιη μονάδα, αν προκύπτει δεκαδικό υπόλοιπο ίσο ή μεγαλύτερο από το μισό της ακέραιης μονάδας. 

Αν το δεκαδικό υπόλοιπο είναι μικρότερο από το μισό της ακέραιης μονάδας, δεν λαμβάνεται υπόψη, εκτός αν μηδενίζεται η θέση, οπότε γίνεται στρογγυλοποίηση στην ακέραιη μονάδα, ώστε σε κάθε περίπτωση να υπάρχει μία τουλάχιστον θέση για κάθε τμήμα Α.Ε.Ι. ή Τ.Ε.Ι.. 

22. Οι διατάξεις των παραγράφων 10 και 13 του άρθρου αυτού ισχύουν από το ακαδημαϊκό έτος 2000-2001. Από την ημερομηνία αυτή παύουν να ισχύουν οι διατάξεις των άρθρων 22 έως και 25 του ν. 2009/1992 (ΦΕΚ 18 Α'), καθώς και κάθε άλλη διάταξη που ρυθμίζει διαφορετικά τα θέματα τα οποία ρυθμίζονται από το άρθρο αυτό. 

23. Οι διατάξεις του άρθρου 26 του ν. 2009/1992 και του άρθρου 15 παρ. 5 του ν. 2640/1998 διατηρούνται σε ισχύ και μετά το ακαδημαϊκό έτος 1999-2000. 

Για την εφαρμογή των διατάξεων αυτών, προκειμένου για αποφοίτους ενιαίου λυκείου και όπου αναφέρεται συνολική βαθμολογία γενικών εξετάσεων νοείται το σύνολο μορίων, σύμφωνα με τη διάταξη της παρ. 3 του άρθρου 2 του ν. 2525/1997. 

24. Για την εκπλήρωση των σκοπών του Παγκόσμιου Συλλόγου Ολυμπιονικών καθιερώνεται και ως έσοδό του επιχορήγηση από τη Γ.Γ.Α. σε ετήσια βάση, κατ' ανάλογη εφαρμογή των διατάξεων του παρόντος νόμου που ισχύουν για τις αθλητικές ομοσπονδίες. 

'Αρθρο 35

Υποτροφίες

1. Σε 'Ελληνες μαθητές των γυμνασίων και των λυκείων της δευτεροβάθμιας γενικής και τεχνικής επαγγελματικής εκπαίδευσης, καθώς και σε 'Ελληνες σπουδαστές ανώτατων εκπαιδευτικών ιδρυμάτων (Α.Ε.Ι) ή τεχνολογικών εκπαιδευτικών ιδρυμάτων (Τ.Ε.Ι.) ή ινστιτούτων επαγγελματικής κατάρτισης (Ι.Ε.Κ.), οι οποίοι παρουσιάζουν ιδιαίτερη επίδοση στις σπουδές τους και στον αθλητισμό, χορηγείται, με απόφαση του αρμόδιου για τον αθλητισμό Υπουργού, ύστερα από πρόταση της οικείας αθλητικής ομοσπονδίας, υποτροφία διάρκειας ενός (1) έτους, που μπορεί να ανανεώνεται. Η δαπάνη βαρύνει τη Γενική Γραμματεία Αθλητισμού. 

2. Με απόφαση του αρμόδιου για τον αθλητισμό Υπουργού χορηγούνται υποτροφίες για μετεκπαίδευση ή εξειδίκευση στο εσωτερικό ή στο εξωτερικό σε θέματα που προωθούν τις επιλογές του εθνικού αθλητικού σχεδιασμού, ύστερα από επιτυχή δοκιμασία ενώπιον επιτροπής. Οι υποτροφίες αυτές χορηγούνται μέσα σε πέντε (5) έτη από την απόκτηση του τίτλου σπουδών και πριν από τη συμπλήρωση του τριακοστού πέμπτου (35ου) έτους, με τον όρο ότι ο υπότροφος αναλαμβάνει την υποχρέωση να παρέχει τις υπηρεσίες του στο Δημόσιο ή σε εποπτευόμενα από τη Γενική Γραμματεία Αθλητισμού νομικά πρόσωπα δημοσίου ή ιδιωτικού δικαίου, με οποιαδήποτε σχέση και με την ειδικότητα που θα αποκτήσει, για πέντε (5) τουλάχιστον έτη. Η υποχρέωση αυτή αίρεται, αν ο υπότροφος δεν προσληφθεί από το Δημόσιο εντός δύο (2) ετών από τη λήξη της μετεκπαίδευσης ή της εξειδίκευσης. Αν ο υπότροφος δεν εκπληρώσει τον παραπάνω όρο, το συνολικό ποσό της υποτροφίας που του χορηγήθηκε βεβαιώνεται από την αρμόδια υπηρεσία σε βάρος του, ως δημόσιο έσοδο, εντόκως από τη λήξη της μετεκπαίδευσης ή της εξειδίκευσης. 

3. Με απόφαση του αρμόδιου για τον αθλητισμό Υπουργού, ύστερα από γνωμοδότηση του Ε.Σ.Α.Σ., ορίζεται για κάθε έτος ο αριθμός των υποτροφιών των παρ. 1 και 2, το ύψος της ετήσιας συνολικής δαπάνης, η διάρκεια των υποτροφιών της παρ. 2 και ρυθμίζονται η σύνθεση, συγκρότηση και λειτουργία της επιτροπής της παρ. 2, το είδος και ο τρόπος της δοκιμασίας ενώπιόν της και κάθε άλλη λεπτομέρεια αναγκαία για την εφαρμογή του άρθρου αυτού. 

4. Δεν επιτρέπεται χορήγηση υποτροφίας σε πρόσωπα που έχουν καταδικασθεί αμετάκλητα για παράβαση των διατάξεων του παρόντος νόμου. Υποτροφία που τυχόν χορηγήθηκε στα πρόσωπα αυτά, διακόπτεται. 

'Αρθρο 36

Ειδικός λογαριασμός περίθαλψης -

Νοσοκομειακή περίθαλψη αθλητών -

Χορήγηση αθλητικού βοηθήματος

1. Στη Γενική Γραμματεία Αθλητισμού δημιουργείται ειδικός λογαριασμός, που τηρείται στην Εθνική Τράπεζα της Ελλάδος, για την περίθαλψη και την ενίσχυση ανασφάλιστων ερασιτεχνών πρώην αθλητών και τεχνικών στελεχών κάθε κλάδου άθλησης και για την ενίσχυση αναξιοπαθουσών οικογενειών εν ενεργεία ανασφάλιστων αθλητών που απεβίωσαν. 

2. Πόροι του πιο πάνω λογαριασμού αποτελούν: 

α) τα παράβολα για τη χορήγηση άδειας ίδρυσης και λειτουργίας ιδιωτικών γυμναστηρίων και σχολών του άρθρου 32 του παρόντος νόμου, 

β) τα παράβολα χορήγησης άδειας άσκησης του επαγγέλματος του προπονητή, του άρθρου 31 του παρόντος νόμου, 

γ) τα παράβολα για προσφυγή στο Ανώτατο Συμβούλιο Επίλυσης Αθλητικών Διαφορών (Α.Σ.Ε.Α.Δ.), που καταπίπτουν κατά τις διατάξεις της παρ. 1 του άρθρου 126 του παρόντος νόμου. 

Με αιτιολογημένη απόφαση του αρμόδιου για τον αθλητισμό Υπουργού γίνεται η κατανομή των πόρων σε δικαιούμενα άτομα. Σε περίπτωση ανεπάρκειας των ανωτέρω πόρων, ο πιο πάνω λογαριασμός μπορεί να ενισχύεται από τα ειδικά έσοδα της Γ.Γ.Α.. 

3. Στον ειδικό λογαριασμό της παρ. 1 του παρόντος άρθρου μεταφέρονται τα χρηματικά ποσά του τηρούμενου στην Εθνική Τράπεζα της Ελλάδος ειδικού τραπεζικού λογαριασμού, που προέρχονται από παράβολα του π.δ. 144/1976 για τη χορήγηση ή ανανέωση αδειών λειτουργίας σχολών γυμναστικής κ.λπ.. Η μεταφορά γίνεται ύστερα από σχετική εντολή της Γενικής Γραμματείας Αθλητισμού προς την Εθνική Τράπεζα της Ελλάδος. 

4. Στους ερασιτέχνες αθλητές κάθε κλάδου άθλησης, που δεν είναι ασφαλισμένοι άμεσα ή έμμεσα σε κάποιον ασφαλιστικό φορέα ή στο Δημόσιο, παρέχεται δωρεάν νοσοκομειακή περίθαλψη στη Γ' θέση των νοσηλευτικών ιδρυμάτων του Εθνικού Συστήματος Υγείας (Ε.Σ.Υ.). Η δαπάνη για τη νοσηλεία των πιο πάνω προσώπων βαρύνει τα ειδικά έσοδα της Γενικής Γραμματείας Αθλητισμού. Με κοινή απόφαση του Υπουργού Υγείας και Πρόνοιας και του αρμόδιου για τον αθλητισμό Υπουργού καθορίζονται οι ειδικότεροι όροι και οι προϋποθέσεις, η διαδικασία, καθώς και κάθε λεπτομέρεια εφαρμογής των διατάξεων της παρούσας παραγράφου. 

ΚΕΦΑΛΑΙΟ ΣΤ'

ΘΕΜΑΤΑ ΕΙΔΙΚΩΝ ΑΘΛΗΤΙΚΩΝ ΦΟΡΕΩΝ

'Αρθρο 37

Ειδικά θέματα της Ελληνικής

Ολυμπιακής Επιτροπής

1. Το νομικό πρόσωπο δημοσίου δικαίου με την επωνυμία "Επιτροπή Ολυμπιακών Αγώνων (Ε.Ο.Α.)" μετονομάζεται σε "Ελληνική Ολυμπιακή Επιτροπή (Ε.Ο.Ε.)". 

2. Με προεδρικό διάταγμα, που εκδίδεται ύστερα από πρόταση του αρμόδιου για τον αθλητισμό Υπουργού και σύμφωνη γνώμη της Ε.Ο.Ε., ρυθμίζονται θέματα που αφορούν τους σκοπούς, την οργάνωση, τη διοίκηση, τη λειτουργία, τη διαχείριση, την περιουσία, την υπηρεσιακή κατάσταση και το πειθαρχικό δίκαιο που εφαρμόζεται στο προσωπικό, κάθε ζήτημα σχετικό με τη λειτουργία της Ε.Ο.Ε. και της Διεθνούς Ολυμπιακής Ακαδημίας (Δ.Ο.Α.) εν όψει των Ολυμπιακών Αγώνων του 2004, καθώς και κάθε άλλο σχετικό θέμα τεχνικού ή λεπτομερειακού χαρακτήρα. Στο ίδιο διάταγμα περιλαμβάνεται ρύθμιση που καθορίζει τη σύνθεση της Ε.Ο.Ε., σύμφωνα με την παρ. 4 του άρθρου 32 του Ολυμπιακού Χάρτη, με βάση τον οποίο στη διοίκηση μετέχουν τα μόνιμα μέλη της Διεθνούς Ολυμπιακής Επιτροπής (Δ.Ο.Ε.) από την Ελλάδα, οι εκλεγμένοι αντιπρόσωποι αθλητικών ομοσπονδιών που καλλιεργούν ολυμπιακά αθλήματα και ένας Σύμβουλος Επικρατείας. Στη διοίκηση της Ε.Ο.Ε. μετέχουν επίσης μέχρι τρεις (3) αθλήτριες ή αθλητές και μέχρι τέσσερις (4) προσωπικότητες κύρους, οι οποίοι ανακηρύσσονται ως μέλη της από την ολομέλεια της Ε.Ο.Ε. μετά τη συγκρότησή της σε σώμα. 

3. Η Ολυμπιακή Φλόγα αποτελεί σύμβολο του αθλητισμού και τελεί υπό την προστασία της Ε.Ο.Ε. και της Διεθνούς Ολυμπιακής Επιτροπής (Δ.Ο.Ε.), με σκοπό την αποτροπή της, με οποιονδήποτε τρόπο, νόθευσης και εμπορευματοποίησής της. Με προεδρικό διάταγμα, που εκδίδεται με πρόταση του αρμόδιου για τον αθλητισμό Υπουργού, ύστερα από σύμφωνη γνώμη της Ε.Ο.Ε., καθορίζονται: 

α) Οι όροι και οι προϋποθέσεις της κατοχύρωσης της μοναδικότητας της Ολυμπιακής Φλόγας, καθώς και της προστασίας από κάθε απόπειρα εμπορευματοποίησής της, σύμφωνα με τις αρχές του Ολυμπιακού Χάρτη της Δ.Ο.Ε.. 

β) Το διαδικαστικό πλαίσιο σχετικά με την οργάνωση της τελετής αφής της Ολυμπιακής Φλόγας, η οποία πραγματοποιείται στην Αρχαία Ολυμπία πριν από την έναρξη των Ολυμπιακών Αγώνων και των χειμερινών Ολυμπιακών Αγώνων. 

4. Η Διεθνής Ολυμπιακή Ακαδημία (Δ.Ο.Α.) λειτουργεί ως νομικό πρόσωπο ιδιωτικού δικαίου, υπάγεται διοικητικά και διαχειριστικά στην Ελληνική Ολυμπιακή Επιτροπή (Ε.Ο.Ε.) και τελεί υπό την αιγίδα της Διεθνούς Ολυμπιακής Επιτροπής (Δ.Ο.Ε.). 

'Αρθρο 38

Ελληνικό Κέντρο Αθλητικής 'Ερευνας

και Τεχνολογίας

1. Με προεδρικό διάταγμα, που εκδίδεται εντός έξι (6) μηνών από τη δημοσίευση του παρόντος, με πρόταση του αρμόδιου για τον αθλητισμό Υπουργού και των Υπουργών Υγείας και Πρόνοιας, Οικονομικών και Ανάπτυξης, το Εθνικό Κέντρο Αθλητικών Ερευνών (Ε.Κ.Α.Ε.), που λειτουργεί ως υπηρεσία του Ολυμπιακού Αθλητικού Κέντρου Αθηνών, καθίσταται ίδιο νομικό πρόσωπο ιδιωτικού δικαίου, με την επωνυμία "Ελληνικό Κέντρο Αθλητικής 'Ερευνας και Τεχνολογίας (Ε.Κ.Α.Ε.Τ.)". Το νομικό αυτό πρόσωπο εποπτεύεται από τον αρμόδιο για τον αθλητισμό Υπουργό και έχει έδρα το Δήμο Αμαρουσίου. Με το ίδιο διάταγμα επιτρέπεται η λειτουργία παραρτήματος του Ε.Κ.Α.Ε.Τ. στην Αρχαία Ολυμπία, στη Θεσσαλονίκη και σε άλλες πόλεις της Ελλάδας. 

2. Το Ε.Κ.Α.Ε.Τ. έχει σκοπό την προώθηση της έρευνας και την ανάπτυξη των επιστημών του αθλητισμού, την αξιοποίηση των αποτελεσμάτων της, τη συλλογή, την τεκμηρίωση και τη διάδοση πληροφοριών επιστημονικού και τεχνολογικού ενδιαφέροντος για αθλητικά θέματα, την εκπαίδευση, την επιμόρφωση και την εφαρμογή επιστημονικών μεθόδων για την αποτελεσματική αντιμετώπιση αθλητικών θεμάτων και την επαγγελματική κατάρτιση προπονητών. Το Ε.Κ.Α.Ε.Τ., για την εκπλήρωση των σκοπών του, συνεργάζεται με τα Τμήματα Επιστήμης Φυσικής Αγωγής και Αθλητισμού (Τ.Ε.Φ.Α.Α.) και άλλους φορείς. Επίσης μπορεί να συμπράττει ή να συνεργάζεται με οργανισμούς ή μονάδες nομικών προσώπων δημοσίου δικαίου (Ν.Π.Δ.Δ.) που έχουν ως αντικείμενο την πρόληψη τραυματισμών, τη θεραπεία και αποκατάσταση τραυματισμένων αθλητών, καθώς και την έρευνα στην αθλητιατρική. 

3. Με εισήγηση του Ε.Κ.Α.Ε.Τ. συνιστώνται σε περιφερειακά πανεπιστήμια αθλητιατρικά κέντρα, τα οποία ο αρμόδιος για τον αθλητισμό Υπουργός επιχορηγεί για την επίτευξη του σκοπού τους. Με την απόφαση της χρηματοδότησης του Υπουργού ορίζονται οι ειδικότερες υποχρεώσεις των πανεπιστημίων ως προς τα συνιστώμενα από αυτά αθλητιατρικά κέντρα. 

4. Με το προεδρικό διάταγμα της παρ. 1 του παρόντος: 

α) Ρυθμίζονται τα θέματα διοίκησης, οργάνωσης, διαχείρισης, οικονομικού ελέγχου, περιουσίας, συγκρότησης, σύνθεσης και αρμοδιοτήτων των οργάνων διοίκησης και επιστημονικών συμβουλίων, την υπηρεσιακή κατάσταση και το πειθαρχικό δίκαιο που εφαρμόζεται στο προσωπικό ένταξης του υπηρετούντος προσωπικού του Ε.Κ.Α.Ε. στο Ε.Κ.Α.Ε.Τ. και γενικά όλα τα θέματα για τη λειτουργία του Ε.Κ.Α.Ε.Τ.. 

β) Εξειδικεύονται οι αρμοδιότητες του Ε.Κ.Α.Ε.Τ., για την επιτυχία του σκοπού του, ιδίως: 

αα. σε θέματα προώθησης της βασικής και εφαρμοσμένης έρευνας και αξιοποίησης των αποτελεσμάτων της, καθώς και σε θέματα ανάπτυξης των αθλητικών επιστημών, 

ββ. σε θέματα αθλητιατρικής και αξιολόγησης αθλητικών και σωματικών ικανοτήτων, 

γγ. σε θέματα ελέγχου, χρήσης και απαγόρευσης χρήσης από αθλητές ουσιών, φαρμάκων και μεθόδων, 

δδ. σε θέματα εκπαίδευσης ή επιμόρφωσης προπονητών, γιατρών και γυμναστών. 

γ) Επιτρέπεται να παρέχεται εξουσιοδότηση, με κανονισμούς που θα καταρτίζονται από το Δ.Σ. του Ε.Κ.Α.Ε.Τ. και θα εγκρίνονται από τον αρμόδιο για τον αθλητισμό Υπουργό, να ρυθμίζονται ειδικότερα θέματα, που θα προσδιορίζονται στο κατά την παρ. 1 του παρόντος προεδρικό διάταγμα. 

5. Οι πόροι του Ε.Κ.Α.Ε.Τ. είναι: 

α) κρατική επιχορήγηση από τη Γενική Γραμματεία Αθλητισμού, 

β) έσοδα από την εκτέλεση ερευνητικών έργων και την παροχή υπηρεσιών, 

γ) δωρεές, κληρονομιές, κληροδοσίες και κάθε άλλου είδους επιχορηγήσεις ή εισπράξεις από νόμιμη αιτία. 

'Αρθρο 39

Σύσταση Οργανισμού Μαζικού Αθλητισμού

1. Συνιστάται νομικό πρόσωπο ιδιωτικού δικαίου με την επωνυμία Οργανισμός Μαζικού Αθλητισμού (Ο.Μ.Α.), με σκοπό τη μελέτη, την οργάνωση, την εφαρμογή, την παρακολούθηση, την εξειδίκευση, την αξιολόγηση, την υποστήριξη και τη χρηματοδότηση προγραμμάτων άσκησης και αθλητισμού για όλες τις κοινωνικές ομάδες σε πανελλήνιο επίπεδο. 'Εδρα του Οργανισμού, ο οποίος εποπτεύεται από τον αρμόδιο για τον αθλητισμό Υπουργό, είναι η Αθήνα. 

2. Για την εκπλήρωση των σκοπών του Οργανισμού και τη χρηματοδότηση των φορέων που πραγματοποιούν τα προγράμματα μαζικού αθλητισμού, καθιερώνεται ως βασικό έσοδο του Οργανισμού, σε ετήσια βάση, ποσοστό δύο τοις εκατό (2%) από 1.1.2000 επί των συνολικών, μετά την αφαίρεση των δικαιωμάτων των πρακτόρων, εισπράξεων του Οργανισμού Προγνωστικών Αγώνων Ποδοσφαίρου (Ο.Π.Α.Π.), πλην αυτών που αφορούν το αριθμολαχείο ΛΟΤΤΟ. 

3. Με προεδρικό διάταγμα, που εκδίδεται μέσα σε προθεσμία τριών (3) μηνών από τη δημοσίευση του παρόντος, με πρόταση του αρμόδιου για τον αθλητισμό Υπουργού, ρυθμίζονται όλα τα θέματα που αφορούν τη διοίκηση, την εκπροσώπηση, την οργάνωση, τη λειτουργία, τη διαχείριση, τον οικονομικό έλεγχο, την περιουσία, την υπηρεσιακή κατάσταση και το πειθαρχικό δίκαιο που εφαρμόζεται στο προσωπικό, καθώς και όλα τα λοιπά σχετικά θέματα. 

4. Η διάταξη της παρ. 5 του άρθρου 22 του παρόντος νόμου εφαρμόζεται ανάλογα και για τα πρόσωπα που μετέχουν στα όργανα διοίκησης του Ο.Μ.Α.. 

'Αρθρο 40

Εθνικό Συμβούλιο Αθλητικού Σχεδιασμού

1. Συνιστάται στη Γενική Γραμματεία Αθλητισμού Εθνικό Συμβούλιο Αθλητικού Σχεδιασμού (Ε.Σ.Α.Σ.), που έχει σκοπό την υποβολή στον αρμόδιο για τον αθλητισμό Υπουργό εισηγήσεων, γνωμοδοτήσεων και προτάσεων αναφορικά με τον εθνικό αθλητικό σχεδιασμό και προγραμματισμό. 

2. Το Ε.Σ.Α.Σ. έχει τις εξής αρμοδιότητες: 

α) εισηγείται το σχεδιασμό των εθνικών αθλητικών προτεραιοτήτων και των σημαντικών αθλητικών στόχων και παρακολουθεί την πορεία μείζονος σπουδαιότητας αθλητικών θεμάτων, 

β) γνωμοδοτεί για τον προγραμματισμό των εκτελούμενων από τη Γ.Γ.Α. τεχνικών έργων, στο πλαίσιο του εθνικού αθλητικού σχεδιασμού, 

γ) γνωμοδοτεί για τα κριτήρια κατανομής του ποσού των επιχορηγήσεων προς τις αθλητικές ομοσπονδίες, καθώς και για τα κριτήρια επιχορηγήσεων των αθλητικών σωματείων, 

δ) γνωμοδοτεί για την έκτακτη επιχορήγηση αθλητικών φορέων, καθώς και για την επιχορήγηση μη ειδικώς αναγνωρισμένων αθλητικών φορέων, 

ε) προτείνει τις προϋποθέσεις που πρέπει να συντρέχουν για την ανάληψη αθλητικών διοργανώσεων από αθλητικές ομοσπονδίες, 

στ) γνωμοδοτεί για το ύψος και τη διάρκεια των υποτροφιών του άρθρου 35 του παρόντος νόμου, 

ζ) γνωμοδοτεί για κάθε θέμα που παραπέμπεται σε αυτό από τον αρμόδιο για τον αθλητισμό Υπουργό. 

3. Το Ε.Σ.Α.Σ. συγκροτείται με απόφαση του αρμόδιου για τον αθλητισμό Υπουργού, με διάρκεια θητείας δύο (2) έτη και αποτελείται από δεκατρία (13) μέλη ως εξής: 

α) το Γενικό Γραμματέα Αθλητισμού, ως πρόεδρο, 

β) τον Ειδικό Γραμματέα Αθλητισμού, 

γ) το Διευθυντή Αγωνιστικού Αθλητισμού της Γ.Γ.Α. 

ή ένα (1) Γενικό Διευθυντή ή ένα (1) Διευθυντή 

της Γ.Γ.Α., 

δ) έναν (1) εκπρόσωπο του Υπουργείου Εθνικής Παιδείας και Θρησκευμάτων οριζόμενο από τον οικείο Υπουργό, 

ε) το Συντονιστή Διευθυντή του Ο.Π.Α.Π., 

στ) πέντε (5) μέλη, υποδεικνυόμενα από την Ε.Ο.Ε., 

ζ) έναν (1) εκπρόσωπο του Οργανισμού Μαζικού Αθλητισμού, που υποδεικνύεται από το διοικητικό του συμβούλιο, 

η) έναν (1) εκπρόσωπο του Ελληνικού Κέντρου Αθλητικής 'Ερευνας και Τεχνολογίας, που υποδεικνύεται από το οικείο Δ.Σ., 

θ) έναν (1) εκπρόσωπο των ατόμων με ειδικές ανάγκες, υποδεικνυόμενο από την Εθνική Επιτροπή Αθλητισμού Α.Μ.Ε.Α. ή, σε περίπτωση που αυτή δεν υφίσταται, από την ειδικά αναγνωρισμένη αθλητική ομοσπονδία Α.Μ.Ε.Α.. 'Οταν συζητούνται θέματα, που αναφέρονται στην περίπτωση β' της παρ. 2 του παρόντος άρθρου, στη σύνθεση του Ε.Σ.Α.Σ. συμμετέχουν οι Γενικοί Γραμματείς των Περιφερειών της χώρας. 

4. Οι δαπάνες λειτουργίας του Ε.Σ.Α.Σ. βαρύνουν τα ειδικά έσοδα της Γενικής Γραμματείας Αθλητισμού. Η γραμματειακή εξυπηρέτηση και οι ανάγκες σε προσωπικό του Συμβουλίου αυτού καλύπτονται από τη Γενική Γραμματεία Αθλητισμού. Στα μέλη του Ε.Σ.Α.Σ. απαγορεύεται η καταβολή αποζημίωσης ή αμοιβής ή οποιαδήποτε άλλη κάθε μορφής παροχή. Μέχρι τη συγκρότηση και τη λειτουργία του Οργανισμού Μαζικού Αθλητισμού και την υπόδειξη εκπροσώπου του, στο Ε.Σ.Α.Σ. μετέχει ο οριζόμενος από τον αρμόδιο για τον αθλητισμό Υπουργό υπάλληλος της Γενικής Γραμματείας Αθλητισμού. 

5. Το Ε.Σ.Α.Σ. λειτουργεί, με την επιφύλαξη των διατάξεων του επόμενου εδαφίου, σύμφωνα με τους γενικούς κανόνες που διέπουν τη λειτουργία των συλλογικών οργάνων. Με κανονιστική απόφαση του αρμόδιου για τον αθλητισμό Υπουργού καθορίζονται η έναρξη λειτουργίας του Ε.Σ.Α.Σ., η οργάνωση και λειτουργία αυτού, η άσκηση και η κατανομή αρμοδιοτήτων, ο τρόπος λήψης των αποφάσεων και κάθε άλλο σχετικό θέμα. 

'Αρθρο 41

Αντιμετώπιση της βίας σε αγωνιστικούς χώρους -

Διαρκής Επιτροπή Αντιμετώπισης της Βίας -

Σύνδεσμοι Φιλάθλων

1. Κάθε πρόσωπο που παρευρίσκεται ή συμμετέχει με οποιαδήποτε ιδιότητα και με οποιονδήποτε τρόπο στην εν γένει αγωνιστική δραστηριότητα των αθλητικών σωματείων, των τμημάτων αμειβόμενων αθλητών (Τ.Α.Α.) και των αθλητικών ανωνύμων εταιρειών (Α.Α.Ε.) πριν, στη διάρκεια και μετά τη λήξη των αθλητικών συναντήσεων, οφείλει να τηρεί τους νόμους, τους κανονισμούς και τους κανόνες του φίλαθλου πνεύματος. 

2. Τα πρόσωπα της παρ. 1 του παρόντος οφείλουν να συμβάλλουν στη διασφάλιση συνθηκών ομαλής διεξαγωγής των αθλητικών συναντήσεων, στο μέτρο και στο βαθμό των αρμοδιοτήτων τους. 

3. Η, με υπαίτια πράξη ή παράλειψη, παράβαση των υποχρεώσεων που αναφέρονται στην παρ. 1 του παρόντος ή η με οποιονδήποτε τρόπο συμμετοχή σε πράξεις βίας που, ανεξάρτητα από τον ποινικό ή μη κολασμό, δυσφημούν τον αθλητισμό, συνιστά ιδιαίτερα επιβαρυντική περίπτωση, που συνεκτιμάται από τα αρμόδια όργανα κατά την άσκηση του πειθαρχικού ελέγχου, όπως ορίζεται από τις οικείες καταστατικές διατάξεις ή τις διατάξεις των οικείων κανονισμών ή από άλλες διατάξεις. 

4. Η αρμοδιότητα για την τήρηση της τάξης κατά τη διάρκεια οποιασδήποτε αθλητικής συνάντησης εντός και εκτός των αγωνιστικών χώρων ανήκει στην Ελληνική Αστυνομία (ΕΛ.ΑΣ.) ή στο Λιμενικό Σώμα (Λ.Σ.), εφόσον η αθλητική συνάντηση διεξάγεται σε περιοχή δικαιοδοσίας του. 

5. α) Ποσοστό πέντε τοις εκατό (5%) επί του αντιτίμου του εισιτηρίου των αγώνων ποδοσφαίρου, καλαθοσφαίρισης, πετοσφαίρισης, υδατοσφαίρισης και χειροσφαίρισης περιέρχεται ως πόρος στα ασφαλιστικά ταμεία του αστυνομικού προσωπικού (Ε.Τ.Ε.Χ. - Τ.Α.Υ.Α.Π.). Τα ανωτέρω έσοδα επιμερίζονται κατά ποσοστό εξήντα οκτώ τοις εκατό (68%) στο Ε.Τ.Ε.Χ. και τριάντα δύο τοις εκατό (32%) στο Τ.Α.Υ.Α.Π.. Το πιο πάνω ποσοστό περιέρχεται ως πόρος στο Μετοχικό Ταμείο Ναυτικού, εφόσον οι αγώνες των ανωτέρω αθλημάτων διεξάγονται στην περιοχή δικαιοδοσίας του Λιμενικού Σώματος. Με κοινή απόφαση των Υπουργών Εμπορικής Ναυτιλίας, Δημόσιας Τάξης, Οικονομικών και του αρμόδιου για τον αθλητισμό Υπουργού καθορίζονται η διαδικασία είσπραξης των εσόδων, η διαχείρισή τους, καθώς και κάθε άλλη αναγκαία λεπτομέρεια. 

β) Η ΕΛ.ΑΣ. και το Λ.Σ. μπορούν να διαθέτουν επιπλέον προσωπικό για την τήρηση της τάξης σε αγώνες αυξημένης επικινδυνότητας. Η διάθεση αυτή γίνεται ύστερα από αίτηση των διαγωνιζόμενων αθλητικών σωματείων, Α.Α.Ε. ή Τ.Α.Α. ή της διοργανώτριας αρχής των πρωταθλημάτων ή της επιτροπής της παρ. 6 του άρθρου αυτού. Η πιο πάνω διάθεση γίνεται με την καταβολή ανάλογης αποζημίωσης από τους διαγωνιζομένους, σύμφωνα με τα ποσοστά συμμετοχής στις εισπράξεις κάθε αγώνα, προς το Υπουργείο Δημόσιας Τάξης ή το Υπουργείο Εμπορικής Ναυτιλίας, η οποία αποδίδεται στο επιπλέον απασχολούμενο προσωπικό της ΕΛ.ΑΣ. ή του Λ.Σ.. Με απόφαση του αρμόδιου για τον αθλητισμό Υπουργού και των Υπουργών Οικονομικών, Δημόσιας Τάξης και Εμπορικής Ναυτιλίας ορίζονται η διαδικασία, οι προϋποθέσεις και οι όροι ανάθεσης της τήρησης της τάξης στην ΕΛ.ΑΣ. ή το Λ.Σ., καθώς και το ύψος της καταβαλλόμενης αποζημίωσης, ανάλογα με τον αριθμό του επιπλέον απασχολούμενου προσωπικού και τη χρονική διάρκεια της απασχόλησής του, ο τρόπος υπολογισμού, βεβαίωσης και καταβολής της αποζημίωσης, καθώς και κάθε άλλη αναγκαία λεπτομέρεια. 

6. Συνιστάται στη Γενική Γραμματεία Αθλητισμού επταμελής Διαρκής Επιτροπή Αντιμετώπισης της Βίας (Δ.Ε.Α.Β.). Η επιτροπή αποτελείται από: 

α) πέντε (5) πρόσωπα με εμπειρία και γνώση στον αθλητισμό, από τα οποία το ένα (1) είναι εκπρόσωπος συνδικαλιστικού οργάνου επαγγελματιών αθλητών, 

β) έναν (1) ανώτερο αξιωματικό της ΕΛ.ΑΣ. με εμπειρία στα θέματα που χειρίζεται η Επιτροπή, υποδεικνυόμενο από τον Υπουργό Δημόσιας Τάξης, 

γ) έναν (1) αξιωματικό του Πυροσβεστικού Σώματος, υποδεικνυόμενο από τον Υπουργό Δημόσιας Τάξης. 

7. Τα μέλη της Δ.Ε.Α.Β. ορίζονται για θητεία τριών (3) ετών με απόφαση του αρμόδιου για τον αθλητισμό Υπουργού. 

Με την ίδια απόφαση ορίζεται ο πρόεδρος και ο γραμματέας, ο οποίος είναι μόνιμος υπάλληλος της Γενικής Γραμματείας Αθλητισμού. Στον πρόεδρο, στα μέλη και στο γραμματέα της επιτροπής καταβάλλεται μηνιαία αποζημίωση, που ορίζεται με κοινή απόφαση του Υπουργού Οικονομικών και του αρμόδιου για τον αθλητισμό Υπουργού. Η επιτροπή λειτουργεί σύμφωνα με τους γενικούς κανόνες που διέπουν τη λειτουργία των συλλογικών οργάνων. Με άλλη απόφαση του αρμόδιου για τον αθλητισμό Υπουργού θεσπίζεται κανονισμός λειτουργίας της Δ.Ε.Α.Β.. 

8. Με σκοπό την πρόληψη και την αντιμετώπιση ενεργειών βίας σε αγωνιστικούς χώρους, καθώς και ενεργειών που δυσφημούν τον αθλητισμό, με κοινή απόφαση του Υπουργού Δημόσιας Τάξης και του αρμόδιου για τον αθλητισμό Υπουργού, ύστερα από γνώμη της Δ.Ε.Α.Β. ορίζονται: 

α) οι υποχρεώσεις των αρχών που οργανώνουν αθλητικές συναντήσεις, 

β) οι υποχρεώσεις των αθλητικών σωματείων, των αθλητικών ενώσεων, των αθλητικών ομοσπονδιών, των ανωνύμων αθλητικών εταιρειών, των τμημάτων αμειβομένων αθλητών και των λοιπών αθλητικών φορέων, καθώς και οι κυρώσεις πλην των αγωνιστικών που επιβάλλονται στους παραβάτες, 

γ) η οργάνωση ειδικών προγραμμάτων και σεμιναρίων, 

δ) η συγκρότηση ειδικών εθελοντικών σωμάτων για την εφαρμογή μέτρων ευταξίας στους αγωνιστικούς χώρους, 

ε) η σύσταση ειδικού σώματος παρατηρητών, από πρόσωπα που διαθέτουν ειδικά προσόντα και ικανοτήτες, και το έργο που θα προσφέρουν στις υψηλού κινδύνου αθλητικές συναντήσεις, 

στ) οι υποχρεώσεις των διαγωνιζομένων, των αθλητών, των προπονητών, των διαιτητών, των θεατών και των συνδέσμων φιλάθλων και οι επιβαλλόμενες σε καθέναν από αυτούς κυρώσεις πλην των αγωνιστικών, 

ζ) ο τρόπος διάθεσης εισιτηρίων σε συνεργασία με τις διοργανώτριες αρχές των αθλητικών συναντήσεων, 

η) τα μέτρα αστυνόμευσης των αθλητικών εκδηλώσεων και 

θ) κάθε άλλη αναγκαία ρύθμιση. 

9. Η Διαρκής Επιτροπή Αντιμετώπισης της Βίας (Δ.Ε.Α.Β.) έχει ως έργο: 

α) τη διαρκή μελέτη του φαινομένου της κάθε μορφής βίας στον αθλητισμό, την αναζήτηση των αιτίων που το προκαλούν και την εισήγηση στα αρμόδια όργανα για τη λήψη των αναγκαίων μέτρων, 

β) την εισήγηση στους αρμόδιους φορείς για τη συνεχή και υπεύθυνη πληροφόρηση της φίλαθλης κοινής γνώμης σχετικά με την έκταση του φαινομένου της βίας στους αθλητικούς χώρους, 

γ) τη μέριμνα ώστε να ευαισθητοποιηθούν τα μέσα μαζικής ενημέρωσης για τη σπουδαιότητα του ρόλου τους κατά την παρουσίαση των αθλητικών γεγονότων, 

δ) τη μέριμνα, την παρακολούθηση, το συντονισμό και τον έλεγχο της εφαρμογής των διατάξεων που ρυθμίζουν την αντιμετώπιση του φαινομένου της βίας, την προστασία και την ασφάλεια των αθλουμένων και των θεατών στους αγωνιστικούς χώρους, καθώς και την υποβολή σχετικών εισηγήσεων στα αρμόδια όργανα, 

ε) την εισήγηση κάθε άλλου πρόσφορου μέτρου, που κατά τη γνώμη της απαιτείται, για την εξασφάλιση της ευταξίας κατά τις αθλητικές εκδηλώσεις, 

στ) τη συνεργασία με τις διοργανώτριες κατά το νόμο αθλητικές ενώσεις, ομοσπονδίες ή επαγγελματικούς συνδέσμους, καθώς και με τις αστυνομικές αρχές, αναφορικά με τη λήψη των ειδικότερων μέτρων τάξης στις συναντήσεις που διεξάγονται στη χώρα, στο πλαίσιο των εθνικών πρωταθλημάτων των ομαδικών αθλημάτων, 

ζ) την υποβοήθηση των αστυνομικών αρχών σχετικά με την αξιολόγηση της επικινδυνότητας των αθλητικών συναντήσεων, 

η) την εισήγηση στο Υπουργείο Εθνικής Παιδείας και Θρησκευμάτων για διδασκαλία ή ανάπτυξη θεμάτων στα σχολεία δημοτικής και μέσης εκπαίδευσης, με σκοπό την καλλιέργεια αθλητικού πνεύματος για την πρόληψη του φαινομένου της βίας στους αγωνιστικούς χώρους, 

θ) τη γνωμοδότηση, όταν συντρέχουν λόγοι ιδιαίτερης επικινδυνότητας αθλητικών συναντήσεων, για τη μη χορήγηση εισιτηρίων από το γηπεδούχο αθλητικό σωματείο, το Τ.Α.Α. ή την Α.Α.Ε. στο φιλοξενούμενο σωματείο, Τ.Α.Α. ή Α.Α.Ε., 

ι) την εισήγηση, ύστερα από σύμφωνη γνώμη των οικείων αστυνομικών αρχών, στον αρμόδιο για τον αθλητισμό Υπουργό, για τη χρονική μετάθεση της διεξαγωγής των αθλητικών συναντήσεων. 

10. Η επιτροπή εκπροσωπεί τη Χώρα στη Διαρκή Επιτροπή Καταπολέμησης της Βίας του Συμβουλίου της Ευρώπης. Εκπρόσωποί της ορίζονται ο πρόεδρος ή μέλη της, με απόφαση του αρμόδιου για τον αθλητισμό Υπουργού. 

11. Σύνδεσμος φιλάθλων αθλητικού σωματείου ή αθλητικής ανώνυμης εταιρείας είναι σωματείο κατά τα οριζόμενα στις διατάξεις του Αστικού Κώδικα περί σωματείων. Δεν μπορεί να είναι μέλος συνδέσμου φιλάθλων πρόσωπο στο οποίο συντρέχουν τα κωλύματα των περιπτώσεων β' και γ' της παρ. 1 του άρθρου 3 του παρόντος. 

12. Κάθε σύνδεσμος φιλάθλων υποχρεούται να ζητήσει την παροχή ειδικής φίλαθλης αναγνώρισης. Η ειδική αυτή αναγνώριση χορηγείται ύστερα από αίτηση του Δ.Σ. του συνδέσμου με απόφαση του αρμόδιου για τον αθλητισμό Υπουργού ή άλλου από αυτόν εξουσιοδοτημένου οργάνου της κεντρικής ή περιφερειακής διοίκησης, εφόσον: 

α) υποβάλλει εγκεκριμένο από το αρμόδιο Πρωτοδικείο καταστατικό και πιστοποιητικό εγγραφής στο βιβλίο σωματείων του Πρωτοδικείου, 

β) υπάρχει πρόταση του οικείου αθλητικού σωματείου ή της οικείας αθλητικής ανώνυμης εταιρείας, 

γ) υποβάλλει πλήρη κατάλογο μελών, στον οποίο επισυνάπτονται αντίγραφα ποινικού μητρώου των μελών αυτών, από τα οποία να προκύπτει ότι τα μέλη δεν έχουν τελεσίδικη καταδίκη για τα αδικήματα που περιλαμβάνονται στις περιπτώσεις β' και γ' της παρ. 1 του άρθρου 3 του παρόντος νόμου και πιστοποιητικό της αρμόδιας εισαγγελικής αρχής που να βεβαιώνει ότι δεν εκκρεμεί ποινική δίωξη για τα αδικήματα αυτά. 

13. Ο κάθε σύνδεσμος έχει υποχρέωση το πρώτο δεκαήμερο του Ιανουαρίου και του Ιουλίου κάθε έτους να υποβάλλει στη Γ.Γ.Α. ή σε άλλο εξουσιοδοτημένο όργανο της κεντρικής ή της περιφερειακής διοίκησης κατάλογο τυχόν νέων μελών, συνοδευόμενο με τα αναφερόμενα στην προηγούμενη παράγραφο έγγραφα. 

14. Κάθε αναγνωρισμένος σύνδεσμος δικαιούται να λαμβάνει για τα μέλη του αριθμό εισιτηρίων της κατώτερης τιμής από τα αθλητικά σωματεία ή τις αθλητικές ανώνυμες εταιρείες. Με απόφαση του αρμόδιου για τον αθλητισμό Υπουργού καθορίζονται τα θέματα που αφορούν τον τρόπο διάθεσης των εισιτηρίων στους συνδέσμους και στα μέλη αυτών, οι υποχρεώσεις αυτών, καθώς και οι συνέπειες που συνεπάγεται η παράβαση των παραπάνω υποχρεώσεων. 

'Αρθρο 42

Επιτροπή Ενημέρωσης Διεθνών

Αθλητικών Οργανισμών

Στη Γενική Γραμματεία Αθλητισμού συνιστάται Επιτροπή Ενημέρωσης Διεθνών Αθλητικών Οργανισμών. Η Επιτροπή αυτή αποτελείται από το Γενικό Γραμματέα Αθλητισμού και έχει ως μέλη τα εκλεγμένα μέλη διοικήσεων αθλητικών ομοσπονδιών ή άλλων φορέων σε διοικήσεις αθλητικών οργανισμών και έναν (1) εκπροσωπο του Υπουργείου Εξωτερικών, υποδεικνυόμενο από τον Υπουργό Εξωτερικών. 'Εργο της Επιτροπής είναι η ενημέρωση των εκπροσώπων σε διεθνείς αθλητικούς οργανισμούς ή σε διεθνείς αθλητικές συναντήσεις για το χειρισμό θεμάτων που αφορούν τη Χώρα μας σε θέματα εξωτερικής πολιτικής σχετικά με τον αθλητισμό. Καθήκοντα προέδρου της Επιτροπής εκτελεί ο Γενικός Γραμματέας Αθλητισμού και καθήκοντα γραμματέα μόνιμος υπάλληλος της Γενικής Γραμματείας Αθλητισμού. Χρέη αναπληρωτή προέδρου ασκεί ο εκπρόσωπος του Υπουργείου Εξωτερικών. Ο πρόεδρος, τα μέλη και ο γραμματέας της Επιτροπής ορίζονται με απόφαση του αρμόδιου για τον αθλητισμό Υπουργού. Η Επιτροπή λειτουργεί σύμφωνα με τους γενικούς κανόνες που διέπουν τη λειτουργία των συλλογικών οργάνων. Ο πρόεδρος της Επιτροπής μπορεί να καλεί στις συνεδριάσεις της για παροχή πληροφοριών υπηρεσιακούς παράγοντες ή άλλα πρόσωπα που είναι σε θέση να συνεισφέρουν στα υπό συζήτηση θέματα. Στα μέλη της Επιτροπής δεν επιτρέπεται η καταβολή αποζημίωσης ή άλλης αμοιβής. 

ΚΕΦΑΛΑΙΟ Ζ'

ΔΙΑΙΤΗΣΙΑ ΑΘΛΗΜΑΤΩΝ

'Αρθρο 43

Σύνδεσμοι - Ομοσπονδίες διαιτητών

ομαδικών αθλημάτων

1. Στην περιοχή ευθύνης κάθε αθλητικής ένωσης επιτρέπεται να συσταθεί ένας μόνο σύνδεσμος διαιτητών για κάθε κλάδο άθλησης. Μέλη των συνδέσμων διαιτητών είναι αποκλειστικά και μόνο διαιτητές με δίπλωμα διαιτητή. Ο σύνδεσμος διαιτητών είναι σωματείο σύμφωνα με τις διατάξεις του άρθρου 78 επόμενα του Αστικού Κώδικα. 

2. Οι σύνδεσμοι διαιτητών αναγνωρίζονται ειδικώς με απόφαση του αρμόδιου για τον αθλητισμό Υπουργού ή άλλου από αυτόν εξουσιοδοτημένου οργάνου της Κεντρικής ή της Περιφερειακής Διοίκησης, που εκδίδεται ύστερα από σύμφωνη γνώμη της οικείας αθλητικής ομοσπονδίας. Για την έκδοση της απόφασης αυτής, απαιτείται βεβαίωση της οικείας αθλητικής ένωσης περί διεξαγωγής τοπικών πρωταθλημάτων στην περιοχή της έδρας του συνδέσμου. 

3. Οι σύνδεσμοι διαιτητών έχουν κυρίως ως έργο την κατάρτιση πινάκων διαιτητών τοπικών πρωταθλημάτων και τη στελέχωση των αγώνων αυτών, τη λειτουργία σχολών διαιτησίας, τη διενέργεια των προαγωγικών εξετάσεων των διαιτητών των τοπικών κατηγοριών και την επιμόρφωση αυτών, με την εποπτεία της οικείας ομοσπονδίας διαιτητών και με την επιφύλαξη της διάταξης της περ. α' της παρ. 6 του άρθρου αυτού. 

4. Για κάθε ομαδικό άθλημα μπορεί να συσταθεί μία μόνο ομοσπονδία διαιτητών, ύστερα από απόφαση της γενικής συνέλευσης πέντε (5) τουλάχιστον αναγνωρισμένων συνδέσμων διαιτητών. Η ομοσπονδία αυτή αποτελεί το ανώτατο όργανο των διαιτητών και είναι σωματείο σύμφωνα με τις διατάξεις του άρθρου 78 επόμενα του Αστικού Κώδικα. 

5. Αν δεν πληρούνται οι προϋποθέσεις της προηγούμενης παραγράφου για την ίδρυση ομοσπονδίας διαιτητών, ως ομοσπονδία για την εφαρμογή των διατάξεων του παρόντος κεφαλαίου λογίζεται ο σύνδεσμος που: 

α) έχει έδρα την έδρα της αθλητικής ομοσπονδίας του οικείου κλάδου άθλησης, 

β) είναι πανελλήνιας εμβέλειας, γ) είναι ο μοναδικός σύνδεσμος ή, εάν υπάρχουν περισσότεροι σύνδεσμοι, είναι αυτός που έχει τα περισσότερα μέλη. 

6. Οι ομοσπονδίες διαιτητών αναγνωρίζονται με ειδική απόφαση του αρμόδιου για τον αθλητισμό Υπουργού ή άλλου εξουσιοδοτημένου οργάνου της Κεντρικής ή της Περιφερειακής Διοίκησης, ύστερα από σύμφωνη γνώμη της οικείας αθλητικής ομοσπονδίας, και έχουν ως έργο κυρίως: 

α) τη λειτουργία των σχολών διαιτητών και τον ορισμό καθηγητών διαιτησίας στις σχολές αυτές, 

β) την κατάρτιση του πίνακα των διαιτητών που προτείνονται για τη στελέχωση της Κεντρικής Επιτροπής Διαιτησίας (Κ.Ε.Δ.), καθώς και την κατάρτιση πινάκων εθνικών κατηγοριών, 

γ) την ονομασία καθηγητών διαιτησίας, 

δ) την επιμόρφωση και τη διενέργεια προαγωγικών εξετάσεων των διαιτητών εθνικών κατηγοριών. 

Αν δεν υφίσταται ομοσπονδία διαιτητών ή ο αναφερόμενος στην παρ. 5 του παρόντος σύνδεσμος, οι αρμοδιότητές της ασκούνται από την οικεία αθλητική ομοσπονδία. 

7. Οι σύνδεσμοι και οι ομοσπονδίες διαιτητών έχουν διοικητική, οικονομική και διαχειριστική αυτοτέλεια. 

8. Οι διατάξεις των παρ. 1, 2 και 3 του άρθρου 24, καθώς και του άρθρου 6 του παρόντος νόμου εφαρμόζονται ανάλογα για τις ομοσπονδίες και τους συνδέσμους διαιτητών. 

9. Οι αντιπρόσωποι των συνδέσμων διαιτητών που εκλέγουν τα μέλη του Δ.Σ. της ομοσπονδίας διαιτητών στα αθλήματα στα οποία διενεργούνται πρωταθλήματα με συμμετοχή αθλητικών ανωνύμων εταιρειών είναι μόνο μη εν ενεργεία διαιτητές και εκλέγονται μόνο από μη εν ενεργεία διαιτητές. 

Ο εν ενεργεία διαιτητής που, κατά παράβαση της διάταξης του προηγούμενου εδαφίου, άσκησε το εκλογικό δικαίωμα για την ανάδειξη αντιπροσώπων, δεν εντάσσεται στους πίνακες διαιτητών όλων των κατηγοριών πρωταθλημάτων ή διαγράφεται, εφόσον έχει συμπεριληφθεί σε αυτούς. 

'Αρθρο 44

'Οργανα διαιτησίας - Κωλύματα

1. Σε κάθε αθλητική ομοσπονδία ομαδικού αθλήματος λειτουργούν τα ακόλουθα όργανα διαιτησίας: η Κεντρική Επιτροπή Διαιτησίας, η Επιτροπή Ορισμού Διαιτητών, η Πειθαρχική Επιτροπή Διαιτησίας, η Επιτροπή Εφέσεων Διαιτητών και η Επιτροπή Ορισμού Παρατηρητών Διαιτησίας. 

2. Η Κεντρική Επιτροπή Διαιτησίας (Κ.Ε.Δ.) αποτελείται από πέντε (5), επτά (7), εννιά (9), έντεκα (11) μέλη κατά περίπτωση, με θητεία ίση με αυτή των μελών του Δ.Σ. της οικείας αθλητικής ομοσπονδίας. Σε περίπτωση που, για οποιονδήποτε λόγο, λήξει η θητεία του Δ.Σ. της οικείας αθλητικής ομοσπονδίας, λήγει και η θητεία των μελών της Κ.Ε.Δ.. Η Κ.Ε.Δ. συγκροτείται με απόφαση του Δ.Σ. της οικείας αθλητικής ομοσπονδίας. Αριθμός πενήντα τοις εκατό συν ένα (50% + 1) παραλειπομένου του κλάσματος του αριθμού των μελών της Κ.Ε.Δ., συμπεριλαμβανομένου και του προέδρου αυτής, ορίζεται από το Δ.Σ. της οικείας αθλητικής ομοσπονδίας. Τα λοιπά μέλη της Κ.Ε.Δ. ορίζονται από το Δ.Σ. της οικείας ομοσπονδίας διαιτητών. Το Δ.Σ. καταρτίζει πίνακα με τα οριζόμενα μέλη που αποστέλλεται στην αθλητική ομοσπονδία μέσα σε προθεσμία τριάντα (30) ημερών από την εκλογή του Δ.Σ. της. Σε περίπτωση που παρέλθει άπρακτη η σχετική προθεσμία, το Δ.Σ. της αθλητικής ομοσπονδίας ορίζει ελεύθερα τα μέλη της Κ.Ε.Δ.. 

3. Η Κ.Ε.Δ. έχει τις εξής αρμοδιότητες: 

α) την ενίσχυση του έργου της αθλητικής ομοσπονδίας στη σχεδίαση, τη χάραξη και τη βελτίωση της διαιτησίας, 

β) την εισήγηση προς το διοικητικό συμβούλιο της οικείας αθλητικής ομοσπονδίας για την οργάνωση σεμιναρίων επιμόρφωσης των διαιτητών, 

γ) την παρακολούθηση του έργου των διαιτητών, την επιλογή, την αξιολόγηση και την προαγωγή των διαιτητών εθνικών πρωταθλημάτων από κατηγορία σε κατηγορία, με βάση τα κριτήρια του παρόντος, 

δ) την επιλογή παρατηρητών διαιτησίας στα πρωταθλήματα εθνικών κατηγοριών, 

ε) την εισήγηση ή γνωμοδότηση για τροποποίηση των κανονισμών διαιτησίας, 

στ) να συμπληρώνει με επιπλέον διαιτητές τον πίνακα διαιτητών εθνικών κατηγοριών που προτείνει η οικεία ομοσπονδία διαιτητών, με απόφαση που λαμβάνεται με πλειοψηφία των δύο τρίτων των μελών της, 

ζ) να αντιμετωπίζει κάθε άλλο θέμα που ανατίθεται σε αυτή από το Δ.Σ. της αθλητικής Ομοσπονδίας. 

4. Η Επιτροπή Ορισμού Διαιτητών (Ε.Ο.Δ.) αποτελείται από τρία (3) μέλη, με θητεία ίση με αυτή των μελών του Δ.Σ. της αθλητικής ομοσπονδίας. Τα μέλη της Ε.Ο.Δ. ορίζονται με απόφαση του Δ.Σ. της οικείας αθλητικής ομοσπονδίας. Η οικεία αθλητική ομοσπονδία επιλέγει υποχρεωτικά τα μέλη της Ε.Ο.Δ. από πίνακα που εισηγείται η Κ.Ε.Δ., στον οποίο περιλαμβάνεται αριθμός διαιτητών τουλάχιστον διπλάσιος από τον απαιτούμενο. Ο πρόεδρος της Ε.Ο.Δ. πρέπει να είναι μέλος της Κ.Ε.Δ.. 'Εργο της Ε.Ο.Δ. είναι ο ορισμός των διαιτητών των αγώνων εθνικών πρωταθλημάτων. 

5. Η Πειθαρχική Επιτροπή Διαιτησίας (Π.Ε.Δ.) συγκροτείται από τρία (3) μέλη, με θητεία ίση με αυτή των μελών του Δ.Σ. της αθλητικής ομοσπονδίας, που ορίζονται με ανάλογη εφαρμογή των διατάξεων της προηγούμενης παραγράφου. Η Π.Ε.Δ. είναι αρμόδια για την επιβολή στους διαιτητές των αγώνων εθνικών πρωταθλημάτων των πειθαρχικών ποινών που προβλέπονται από τις ισχύουσες διατάξεις, καθώς και για την εκδίκαση ενστάσεων κακής διαιτησίας, που τυχόν προβλέπονται από τους οικείους κανονισμούς. Κατά των αποφάσεων της Π.Ε.Δ. επιτρέπεται έφεση ενώπιον της Επιτροπής Εφέσεων Διαιτητών (Ε.Ε.Δ.), η οποία ασκείται μέσα σε αποκλειστική προθεσμία πέντε (5) ημερών, που αρχίζει την επομένη της κοινοποίησης ή της με οποιονδήποτε άλλο τρόπο γνώσης της απόφασης. Δικαίωμα έφεσης έχει ο διαιτητής στον οποίο έχει επιβληθεί η ποινή. 

6. Η Επιτροπή Εφέσεων Διαιτητών (Ε.Ε.Δ.) συγκροτείται από τρία (3) μέλη, που ορίζονται με ανάλογη εφαρμογή των διατάξεων για την επιλογή των μελών της Ε.Ο.Δ.. Η Ε.Ε.Δ. εκδικάζει τις εφέσεις κατά των αποφάσεων που εκδίδει η Π.Ε.Δ.. Η πειθαρχική δικαιοδοσία της Π.Ε.Δ. και της Ε.Ε.Δ. εξαντλείται στον έλεγχο των διαιτητών όσον αφορά την άσκηση των αγωνιστικών καθηκόντων. 

7. Η Επιτροπή Ορισμού Παρατηρητών Διαιτησίας (Ε.Ο.Π.Δ.) αποτελείται από πέντε (5) μέλη, που ορίζονται με απόφαση του Δ.Σ. της οικείας ομοσπονδίας και με θητεία ίση με αυτή των μελών του παραπάνω Δ.Σ.. Ο πρόεδρος και ένα (1) μέλος αυτής προτείνονται από το Δ.Σ. της οικείας αθλητικής ομοσπονδίας και τα άλλα τρία (3) μέλη από την οικεία ομοσπονδία διαιτητών. 

8. Ως μέλη των παραπάνω οργάνων διαιτησίας ορίζονται καθηγητές διαιτησίας ή διεθνείς μη εν ενεργεία διαιτητές και, αν δεν υπάρχουν ή δεν επαρκούν, ορίζονται μη εν ενεργεία διαιτητές της ανώτατης κατηγορίας αγώνων. Σε περίπτωση που ο αριθμός και αυτών δεν είναι επαρκής, επιτρέπεται να ορίζονται κατά σειρά μη εν ενεργεία διαιτητές κατώτερων κατηγοριών. Σε αθλήματα που δεν υπάρχει επαρκής αριθμός μη εν ενεργεία διαιτητών, για τη συγκρότηση των παραπάνω οργάνων, μπορεί να ορίζονται και εν ενεργεία διεθνείς διαιτητές. 

9. Αν δεν υφίσταται αναγνωρισμένη ομοσπονδία διαιτητών ή ο αναφερόμενος στην παρ. 5 του άρθρου 43 του παρόντος νόμου σύνδεσμος, τα μέλη των οργάνων διαιτησίας ορίζονται από την οικεία αθλητική ομοσπονδία. Με εξαίρεση τον πρόεδρο της Ε.Ο.Δ., ο οποίος είναι μέλος της Κ.Ε.Δ., δεν επιτρέπεται το ίδιο πρόσωπο να συμμετέχει σε περισσότερα από ένα όργανα που προβλέπονται στο παρόν άρθρο. 

10. 'Ολες οι αποφάσεις της Κ.Ε.Δ., της Ε.Ο.Δ., της Ε.Ε.Δ. και της Ε.Ο.Π.Δ. είναι οριστικές και δεν προ- σβάλλονται ενώπιον άλλου οργάνου. 

11. Στις αθλητικές ενώσεις σωματείων, του άρθρου 10 του παρόντος νόμου κάθε ομαδικού αθλήματος, λειτουργούν όργανα διαιτησίας αντίστοιχα με τα παραπάνω, ασκώντας ανάλογες αρμοδιότητες με αυτά. 

12. Διαιτητής που διατηρεί ο ίδιος ή σύζυγος ή τέκνα ή γονείς του κατάστημα αθλητικών ειδών ή πρακτορείο προγνωστικών αγώνων κάθε είδους, δεν επιτρέπεται να διαιτητεύει σε επίσημους αγώνες οποιουδήποτε ομαδικού αθλήματος ούτε να συμμετέχει σε Δ.Σ. συνδέσμου ή ομοσπονδίας διαιτητών ή σε άλλα όργανα ή επιτροπές διαιτησίας. 

13. Οι διατάξεις του παρόντος άρθρου εφαρμόζονται ανάλογα και για τους παρατηρητές, τους επόπτες, τους χρονομέτρες, τους σημειωτές και κάθε άλλο όργανο που ασκεί έργο διαιτησίας ή κρίσης σε ομαδικό άθλημα. 

14. Οι διατάξεις της παρ. 1 του άρθρου 3 του παρόντος νόμου ισχύουν ανάλογα για όλα τα αναφερόμενα στο παρόν άρθρο πρόσωπα. 

15. Με αποφάσεις των Δ.Σ. των οικείων αθλητικών ομοσπονδιών θεσπίζεται κανονισμός λειτουργίας των πιο πάνω επιτροπών. 

'Αρθρο 45

Διαιτησία ατομικών αθλημάτων

1. Οι διατάξεις του άρθρου 43 του παρόντος νόμου εφαρμόζονται ανάλογα και για τους διαιτητές ατομικών αθλημάτων. 

2. Σε κάθε αθλητική ομοσπονδία ατομικού αθλήματος λειτουργεί Κεντρική Επιτροπή Διαιτησίας (Κ.Ε.Δ.) και Επιτροπή Εφέσεων Διαιτητών (Ε.Ε.Δ.). 

Η Κ.Ε.Δ., με υποεπιτροπές της, ασκεί και τις αρμοδιότητες της Επιτροπής Ορισμού Διαιτητών (Ε.Ο.Δ.), καθώς και της Πειθαρχικής Επιτροπής Διαιτητών (Π.Ε.Δ.). 

3. Οι διατάξεις του άρθρου 44 εφαρμόζονται ανάλογα και για τους κριτές, τους αφέτες, τους χρονομέτρες, τους σημειωτές και κάθε άλλο όργανο που ασκεί έργο διαιτησίας ή κρίσης σε ατομικό άθλημα. 

'Αρθρο 46

Αξιολόγηση διαιτητών

1. Με κανονισμούς, που καταρτίζονται από τις οικείες αθλητικές ομοσπονδίες, ύστερα από γνώμη της ομοσπονδίας διαιτητών, ρυθμίζονται όπως: 

α) τα κριτήρια και η διαδικασία αξιολόγησης των διαιτητών και η ένταξή τους στους πίνακες όλων των κατηγοριών πρωταθλημάτων, 

β) τα κριτήρια επιλογής των παρατηρητών διαιτησίας για κάθε κατηγορία πρωταθλήματος, 

γ) το πειθαρχικό δίκαιο των διαιτητών που έχει σχέση με την εκ μέρους τους διεύθυνση αγώνων, 

δ) η αποζημίωση των διαιτητών, των παρατηρητών και τα έξοδα κίνησής τους για συμμετοχή σε αγώνες, 

ε) οι περιορισμοί, τα ασυμβίβαστα και τα κωλύματα των διαιτητών και των παρατηρητών, 

στ) κάθε άλλο συναφές θέμα. 

Ο καθορισμός της αποζημίωσης των προσώπων της περίπτωσης δ' της παρούσας παραγράφου, για συμμετοχή σε αγώνες επαγγελματικών κατηγοριών, γίνεται με τη σύμφωνη γνώμη των οικείων επαγγελματικών συνδέσμων. Οι κανονισμοί της παραγράφου αυτής υπόκεινται σε έλεγχο νομιμότητας από τον αρμόδιο για τον αθλητισμό Υπουργό, κατ' ανάλογη εφαρμογή του άρθρου 27. 

2. Για την αξιολόγηση των διαιτητών λαμβάνονται υποχρεωτικά υπόψη και τα ακόλουθα κριτήρια: 

α) τίτλοι σπουδών και κατά προτίμηση πτυχίο Τ.Ε.Φ.Α.Α., 

β) γνώση ξένης γλώσσας, προκειμένου για διεθνείς διαιτητές, 

γ) ηλικία, 

δ) εμπειρία, που αποδεικνύεται από τη συμμετοχή σε αγώνες εθνικών πρωταθλημάτων, 

ε) απόδοση σε αγώνες εθνικών πρωταθλημάτων, που αποδεικνύεται από βαθμολογία παρατηρητών, 

στ) καλή φυσική κατάσταση και υγεία που διαπιστώνονται από προβλεπόμενες αγωνιστικές δοκιμασίες, εργομετρικές και ιατρικές εξετάσεις, 

ζ) διαγωγή και συνέπεια στην άσκηση των καθηκόντων. 

3. Οι υποψήφιοι για αξιολόγηση και ένταξη στους οικείους πίνακες διαιτητές, καθώς και οι προς επιλογή παρατηρητές, απαιτείται να υποβάλλουν: 

α) δήλωση συμμετοχής, 

β) αντίγραφο ποινικού μητρώου, που να αποδεικνύει ότι δεν υφίσταται καταδίκη για τα αδικήματα που προβλέπονται στην παρ. 1 του άρθρου 3 του παρόντος νόμου, 

γ) αντίγραφο φορολογικής δήλωσης και των επισυναπτόμενων σε αυτή εντύπων περιουσιακής κατάστασης και μεταβολών της. 

4. Η διάταξη της παρ. 6 του άρθρου 22 του παρόντος νόμου εφαρμόζεται ανάλογα και για τους διαιτητές της παρ. 3 του παρόντος άρθρου. 

'Αρθρο 47

Αμειβόμενη διαιτησία

Με απόφαση του Δ.Σ. της οικείας αθλητικής ομοσπονδίας, ύστερα από γνώμη του οικείου επαγγελματικού συνδέσμου και της οικείας ομοσπονδίας διαιτητών, εισάγεται σύστημα αμειβόμενης διαιτησίας για τις ανάγκες των αγώνων εθνικών πρωταθλημάτων επαγγελματικού χαρακτήρα. 

'Αρθρο 48

Ειδικός κανονισμός για την

αμειβόμενη διαιτησία

1. Με απόφαση του Δ.Σ. της οικείας αθλητικής ομοσπονδίας, ύστερα από γνώμη της οικείας ομοσπονδίας διαιτητών και του οικείου επαγγελματικού συνδέσμου των αθλητικών ανωνύμων εταιρειών, καταρτίζεται ειδικός κανονισμός, ο οποίος ρυθμίζει τα κάθε είδους θέματα που αφορούν την αμειβόμενη διαιτησία. 

2. Ο κανονισμός της προηγούμενης παραγράφου υπόκειται σε έλεγχο νομιμότητας από τον αρμόδιο για τον αθλητισμό Υπουργό, κατ' ανάλογο εφαρμογή του άρθρου 27 του παρόντος νόμου. 

3. Ο κανονισμός του άρθρου αυτού καταρτίζεται μέσα σε ένα (1) τρίμηνο από την έκδοση της αναφερόμενης στο άρθρο 47 απόφασης του Δ.Σ. της οικείας αθλητικής ομοσπονδίας. 

ΚΕΦΑΛΑΙΟ Η'

ΔΙΑΧΕΙΡΙΣΗ ΠΟΡΩΝ ΓΙΑ ΑΘΛΗΤΙΚΟΥΣ ΣΚΟΠΟΥΣ

'Αρθρο 49

Ειδικά έσοδα Γενικής Γραμματείας Αθλητισμού

Τα ειδικά έσοδα της Γενικής Γραμματείας Αθλητισμού (Γ.Γ.Α.), που διατίθενται για την εκπλήρωση αθλητικών σκοπών, προέρχονται από τα περιερχόμενα σε αυτή κεφάλαια του Οργανισμού Προγνωστικών Αγώνων Ποδοσφαίρου (Ο.Π.Α.Π.) και του Οργανισμού Διεξαγωγής Ιπποδρομιών Ελλάδας (Ο.Δ.Ι.Ε.), καθώς και από πόρους άλλων πηγών. 

'Αρθρο 50

Επιχορηγήσεις

1. Η Γ.Γ.Α. επιχορηγεί τους εποπτευόμενους από αυτή αθλητικούς φορείς για την ανάπτυξη και την ενίσχυση του αθλητισμού και ειδικότερα για την εκτέλεση προγραμμάτων ανάπτυξης των οικείων αθλημάτων, για την αντιμετώπιση των λειτουργικών τους δαπανών και των δαπανών οργάνωσης ή συμμετοχής σε αθλητικές δραστηριότητες, καθώς και για την εκτέλεση, βελτίωση ή συντήρηση αθλητικών έργων ή εγκαταστάσεων, σύμφωνα με όσα ειδικότερα ορίζονται στις διατάξεις του παρόντος. 

Η κατανομή επιχορηγήσεων της παρούσας παραγράφου σε αθλητικά σωματεία και ενώσεις διενεργείται κατά κλάδο άθλησης από την οικεία ομοσπονδία. 

2. Η Γ.Γ.Α. μπορεί να επιχορηγεί περιφερειακές δημόσιες υπηρεσίες, οργανισμούς τοπικής αυτοδιοίκησης Α' και Β' βαθμίδας και νομικά πρόσωπα που εποπτεύει για την αντιμετώπιση δαπανών οργάνωσης ή συμμετοχής σε αθλητικές διοργανώσεις, καθώς και για την εκτέλεση αθλητικών έργων 

ή για τη συντήρηση εγκαταστάσεων τηρουμένης της κείμενης νομοθεσίας. Η Γ.Γ.Α. μπορεί επίσης να επιχορηγεί τους παραπάνω φορείς για αθλητικούς σκοπούς που αφορούν την έρευνα και την επιμόρφωση, ύστερα από εισήγηση του Ε.Κ.Α.Ε.Τ. ή της Εθνικής Επιτροπής Σχολικού Αθλητισμού και Ολυμπιακής Παιδείας του άρθρου 58 του παρόντος. Οι επιχορηγήσεις αυτές βαρύνουν τα ειδικά έσοδα της Γ.Γ.Α.. 

3. 'Εκτακτες επιχορηγήσεις προς οποιονδήποτε αθλητικό φορέα από τη Γ.Γ.Α. επιτρέπονται μόνο για συγκεκριμένους σκοπούς, ύστερα από γνωμοδότηση του Ε.Σ.Α.Σ.. Τα αθλητικά σωματεία υποχρεούνται να υποβάλλουν απολογισμό στη Γ.Γ.Α. μόνο για τις έκτακτες επιχορηγήσεις που λαμβάνουν από αυτή. 

4. Επιχορήγηση σε αθλητικούς φορείς μη ειδικώς αναγνωρισμένους επιτρέπεται με απόφαση του αρμόδιου για τον αθλητισμό Υπουργού, ύστερα από γνωμοδότηση του Ε.Σ.Α.Σ.. 

5. Δεν επιτρέπεται σε οποιονδήποτε φορέα να διαθέτει την επιχορήγηση της Γ.Γ.Α. χωρίς έγκρισή της για σκοπό διαφορετικό από εκείνο για τον οποίο δόθηκε η επιχορήγηση. Μέλος της διοίκησης ή ειδικός συνεργάτης ή υπάλληλος επιχορηγούμενου φορέα ή οποιοσδήποτε άλλος διαχειρίζεται χρηματικά ποσά από την επιχορήγηση της Γ.Γ.Α. και από πρόθεση τα διαθέτει για σκοπό διάφορο από τον καθορισμένο, τιμωρείται με φυλάκιση μέχρι δύο (2) ετών. Εάν πέτυχε ή επεδίωξε υπέρ εαυτού ή τρίτου, φυσικού ή νομικού προσώπου, όφελος που υπερβαίνει το ποσό των πέντε εκατομμυρίων (5.000.000) δραχμών, τιμωρείται με ποινή φυλάκισης τουλάχιστον δύο (2) ετών. Αν η διάπραξη του εγκλήματος εξακολούθησε για μακρύ χρονικό διάστημα ή το ποσό του οφέλους είναι πάνω από είκοσι εκατομμύρια (20.000.000) δραχμές, ο υπαίτιος τιμωρείται με ποινή κάθειρξης. Το χρηματικό ποσό που δεν διατέθηκε για τον καθορισμένο σκοπό καταλογίζεται σε βάρος των προσώπων που αποφάσισαν και πραγματοποίησαν τη διάθεση αυτή και εισπραττόμενο αποδίδεται στο Ε.Κ.Α.Ε.Τ., σύμφωνα με τις διατάξεις του Κώδικα Εισπράξεως Δημοσίων Εσόδων (Κ.Ε.Δ.Ε.). Ο καταλογισμός γίνεται από το Διευθυντή Οικονομικού της Γ.Γ.Α., ο οποίος έχει τις αρμοδιότητες επιθεωρητή δημοσίων υπολόγων του Υπουργείου Οικονομικών. Κατά της καταλογιστικής απόφασης επιτρέπεται προσφυγή στο Ελεγκτικό Συνέδριο. 

6. Δεν επιτρέπεται επιχορήγηση: 

α) αθλητικού σωματείου που δεν απασχολεί προπονητή κατά τις διατάξεις του παρόντος νόμου, 

β) αθλητικής ομοσπονδίας που προσέλαβε ειδικό συνεργάτη κατά παράβαση των διατάξεων του παρόντος. 

7. Με την επιφύλαξη της παρ. 7 του άρθρου 51, κάθε επιχορηγούμενος από τη Γενική Γραμματεία Αθλητισμού φορέας υποβάλλει απολογισμό σε αυτήν για τα ποσά της επιχορήγησης που του καταβάλλεται. 

'Αρθρο 51

Οικονομικό έτος - Προϋπολογισμός -

Ισολογισμός - Απολογισμός αθλητικών φορέων

1. Τα αθλητικά σωματεία, οι αθλητικές ενώσεις του άρθρου 10 και οι ομοσπονδίες του παρόντος νόμου υποχρεούνται να συντάσσουν κάθε οικονομικό έτος προϋπολογισμό, απολογισμό και ισολογισμό της όλης διαχείρισής τους. Με κοινές αποφάσεις του Υπουργού Οικονομικών και του αρμόδιου για τον αθλητισμό Υπουργού καθορίζονται ο τύπος και τα στοιχεία, καθώς και τα δικαιολογητικά που συνοδεύουν τον προϋπολογισμό, τον απολογισμό και τον ισολογισμό. Το οικονομικό έτος αρχίζει την 1η Ιανουαρίου και λήγει την 31η Δεκεμβρίου. 

2. Οι προϋπολογισμοί των σωματείων καταρτίζονται έως την 30ή Σεπτεμβρίου. 

3. Οι προϋπολογισμοί των αθλητικών ενώσεων υποβάλλονται για έγκριση στις οικείες ομοσπονδίες έως την 30ή Σεπτεμβρίου και των ομοσπονδιών στη Γ.Γ.Α. έως την 31η Οκτωβρίου κάθε έτους. 

4. Οι προϋπολογισμοί των αθλητικών ενώσεων καταρτίζονται έως την 30ή Σεπτεμβρίου και των ομοσπονδιών έως την 31η Οκτωβρίου κάθε έτους. Η έγκριση των προϋπολογισμών περιλαμβάνει και το δικαίωμα της μεταρρύθμισης, εφόσον η αθλητική ένωση ή η ομοσπονδία δεν συμφωνεί με τις υποδείξεις ή τις παρατηρήσεις των αρμόδιων για έγκριση των προϋπολογισμών οργάνων. Ειδικότερα οι προϋπολογισμοί των ομοσπονδιών συνοδεύονται από οικονομικό προγραμματισμό για κάθε άθλημα ή κλάδο άθλησης, στο πλαίσιο του εθνικού αθλητικού σχεδιασμού και από έκθεση στην οποία αναφέρονται παρατηρήσεις και συμπεράσματα, σχετικά με την πορεία των αθλημάτων τους κατά την προηγούμενη περίοδο και την προοπτική ανάπτυξής τους το επόμενο έτος. Ο οικονομικός αυτός προγραμματισμός και η έκθεση αξιολογούνται από τους αρμόδιους υπηρεσιακούς παράγοντες της Γ.Γ.Α., στο πλαίσιο του εθνικού αθλητικού σχεδιασμού, για τη διαμόρφωση του οριστικού περιεχομένου του οικονομικού προγραμματισμού των αθλημάτων. 

5. Η Γ.Γ.Α. ανακοινώνει ως το τέλος Ιανουαρίου κάθε έτους το ύψος των επιχορηγήσεων των ομοσπονδιών, οι οποίες κατόπιν προβαίνουν σε κατανομή στα σωματεία και στις ενώσεις της αρμοδιότητάς τους. 

6. Τροποποίηση προϋπολογισμού αθλητικής ένωσης και ομοσπονδίας κατά τη διάρκεια του έτους επιτρέπεται, ύστερα από απόφαση του διοικητικού τους συμβουλίου και έγκριση του αρμόδιου οργάνου. Δαπάνες που πραγματοποιούνται πέρα από τις εγκεκριμένες πιστώσεις του προϋπολογισμού καταλογίζονται εις ολόκληρον σε βάρος των υπεύθυνων οργάνων που ενέκριναν την πραγματοποίησή τους. Ο καταλογισμός γίνεται υπέρ του Ε.Κ.Α.Ε.Τ. από το Διευθυντή Οικονομικού της Γ.Γ.Α., που έχει τις αρμοδιότητες επιθεωρητή δημοσίων υπολόγων του Υπουργείου Οικονομικών. Η είσπραξη και η απόδοση των καταλογιζόμενων ποσών γίνεται σύμφωνα με τις διατάξεις του Κ.Ε.Δ.Ε.. 

7. Τα αθλητικά σωματεία υποχρεούνται να συντάσσουν κάθε έτος και ειδικό απολογισμό της διαχείρισης των κρατικών επιχορηγήσεων. Με απόφαση του αρμόδιου για τον αθλητισμό Υπουργού καθορίζονται ο τύπος, τα στοιχεία και τα δικαιολογητικά που συνοδεύουν τον ειδικό αυτό απολογισμό, καθώς και ο χρόνος κατάρτισης και υποβολής του. Ο απολογισμός αυτός εντάσσεται σε ειδικό κεφάλαιο του απολογισμού της παρ. 1 του παρόντος. Ο ειδικός απολογισμός υποβάλλεται για έλεγχο στην αρμόδια υπηρεσία της Νομαρχιακής Αυτοδιοίκησης, που οφείλει να τον διενεργήσει μέσα σε προθεσμία δύο (2) μηνών. Με τον ειδικό αυτό απολογισμό συνυποβάλλονται ο απολογισμός και ο ισολογισμός της παρ. 1 του παρόντος. Αν από τη διενέργεια του σχετικού ελέγχου διαπιστώνονται παραβάσεις, η αρμόδια υπηρεσία της Νομαρχιακής Αυτοδιοίκησης προβαίνει στις ενδεικνυόμενες ενέργειες για την αναζήτηση και τον καταλογισμό τυχόν ευθυνών και εισηγείται αρμοδίως την περικοπή ή τη διακοπή της κρατικής επιχορήγησης ή τη διενέργεια λογιστικού και διαχειριστικού ελέγχου από τη Διεύθυνση Οικονομικού της Γενικής Γραμματείας Αθλητισμού. Σωματεία που λαμβάνουν συνολική ετήσια επιχορήγηση, τακτική και έκτακτη, μικρότερη του ενός εκατομμυρίου (1.000.000) δραχμών μπορούν, αντί απολογισμού, να υποβάλλουν δια των νομίμων εκπροσώπων τους υπεύθυνη δήλωση του ν. 1599/1986 ότι το ποσό της επιχορήγησης διατέθηκε για αθλητικούς σκοπούς για τους οποίους επιχορηγήθηκε. 

8. Ο κατά την παρ. 1 του παρόντος απολογισμός και ο ισολογισμός των αθλητικών ενώσεων καταρτίζονται και υποβάλλονται για έλεγχο στις οικείες ομοσπονδίες, και των ομοσπονδιών στην αρμόδια υπηρεσία της Γ.Γ.Α. έως το τέλος Φεβρουαρίου κάθε έτους. Ειδικότερα οι ισολογισμοί των ομοσπονδιών δημοσιεύονται πριν από την υποβολή τους στη Γ.Γ.Α. σε μία ημερήσια αθλητική εφημερίδα. Η παράλειψη των υποχρεώσεων της παρούσας παραγράφου συνεπάγεται την αναστολή καταβολής των επιχορηγήσεων για όσο χρόνο διαρκεί η παράλειψη αυτή. 

'Αρθρο 52

Οικονομική εποπτεία

1. Μετά από πρόταση του αρμόδιου για τον αθλητισμό Υπουργού και κοινή απόφαση του Υπουργού Οικονομικών και του αρμόδιου για τον αθλητισμό Υπουργού, συγκροτείται και λειτουργεί στη Γενική Γραμματεία Αθλητισμού επταμελές Ελεγκτικό Συμβούλιο, με διετή θητεία, αποτελούμενο από πέντε (5) μόνιμους υπαλλήλους της Γ.Γ.Α. και δύο (2) μόνιμους υπαλλήλους του Υπουργείου Οικονομικών ΠΕ ή ΤΕ κατηγορίας, με γνώσεις οικονομικής κατεύθυνσης. Τα μέλη του Ελεγκτικού Συμβουλίου δεν επιτρέπεται να είναι μέλη αθλητικών φορέων. Το Συμβούλιο αυτό λειτουργεί σύμφωνα με τους γενικούς κανόνες που διέπουν τη λειτουργία των συλλογικών οργάνων. Με την ίδια απόφαση καθορίζεται η οργάνωση και ο τρόπος λειτουργίας του πιο πάνω συλλογικού οργάνου, καθώς και ο καθορισμός της αποζημίωσης των μελών αυτού. 

2. 'Εργο του Ελεγκτικού Συμβουλίου είναι κυρίως: 

α) η διενέργεια λογιστικού και διαχειριστικού ελέγχου, καθώς και ελέγχου κάθε άλλου στοιχείου που αποτελεί αντικείμενο του νόμου αυτού ή των καταστατικών των αθλητικών σωματείων, των ενώσεων και των ομοσπονδιών, καθώς και των άλλων επιχορηγούμενων φορέων, 

β) η διαπίστωση της τήρησης από τα σωματεία, τις ενώσεις και τις ομοσπονδίες των διατάξεων των νόμων, των διαταγμάτων, των υπουργικών αποφάσεων, των κανονισμών που αφορούν διαχειριστικούς και λογιστικούς κανόνες, οι οποίοι επιβάλλονται από το νόμο αυτόν και από άλλες διατάξεις, 

γ) η γνωμοδότηση για περικοπή της επιχορήγησης, εφόσον διαπιστώνονται σοβαρές παραβάσεις, 

δ) ο έλεγχος των τμημάτων αμειβομένων αθλητών (Τ.Α.Α.) για τη διαπίστωση της τήρησης των διατάξεων, που αφορούν διαχειριστικούς και λογιστικούς κανόνες του παρόντος νόμου και των σε εκτέλεση αυτού εκδιδομένων κανονιστικά γενικά πράξεων, καθώς και ο έλεγχος της εκπλήρωσης των εν γένει οικονομικών τους υποχρεώσεων. 

3. 'Ολοι οι αθλητικοί φορείς του παρόντος νόμου υποχρεούνται να παρέχουν κάθε διευκόλυνση για έλεγχο των λογιστικών βιβλίων, των παραστατικών εγγράφων και κάθε άλλου στοιχείου, το οποίο θα ζητηθεί από το Ελεγκτικό Συμβούλιο. Σε περιπτώσεις άρνησης, το Ελεγκτικό Συμβούλιο μπορεί να εισηγείται στον αρμόδιο για τον αθλητισμό Υπουργό τη διακοπή ή την περικοπή της επιχορήγησης για ορισμένο χρονικό διάστημα. Ειδικά για τα τμήματα αμειβομένων αθλητών, η άρνηση παροχής εγγράφων ή άλλων στοιχείων, συνεπάγεται την αφαίρεση των βαθμών μιας νίκης για κάθε αγώνα πρωταθλήματος και για όσο χρόνο διαρκεί η παράβαση. Η ποινή επιβάλλεται από το οικείο δικαιοδοτικό όργανο, ύστερα από έγγραφο του Ελεγκτικού Συμβουλίου. 

4. Ο έλεγχος διενεργείται οποτεδήποτε, με εντολή του αρμόδιου για τον αθλητισμό Υπουργού. 

5. Για τον έλεγχο που διενεργήθηκε, συντάσσεται ειδική έκθεση, της οποίας αντίγραφο υποβάλλεται στον αρμόδιο για τον αθλητισμό Υπουργό και κοινοποιείται κατά περίπτωση στον οικείο αθλητικό φορέα. Το Ελεγκτικό Συμβούλιο, σε περιπτώσεις διαπίστωσης παραβάσεων για τις οποίες συντρέχουν λόγοι καταλογισμού, οφείλει να κοινοποιεί τις σχετικές εκθέσεις του και στο Διευθυντή Οικονομικού της Γ.Γ.Α.. Ειδικά για τα Τ.Α.Α., εφόσον το Ελεγκτικό Συμβούλιο διαπιστώσει παράβαση των διατάξεων των κεφαλαίων Α' και Γ' του τμήματος Β' του παρόντος νόμου, αποστέλλει αντίγραφο της έκθεσης στο οικείο δικαιοδοτικό όργανο για την επιβολή των προβλεπόμενων κυρώσεων. 

6. Το Ελεγκτικό Συμβούλιο, αν διαπιστωθεί παράβαση, έχει υποχρέωση να περιλάβει στην έκθεσή του τις κατά την κρίση του ενδεικνυόμενες ενέργειες για τις τυχόν διοικητικές, διαχειριστικές και ποινικές ευθύνες του ελεγχόμενου τμήματος αμειβομένων αθλητών ή των μελών ή των οργάνων διοίκησής του. Ο αρμόδιος για τον αθλητισμό Υπουργός έχει την υποχρέωση μέσα σε ένα (1) μήνα να διαβιβάσει την έκθεση του Ελεγκτικού Συμβουλίου στον αρμόδιο εισαγγελέα, εφόσον πιθανολογούνται ποινικές παραβάσεις, καθώς και στο αρμόδιο δικαιοδοτικό όργανο. 

'Αρθρο 53

Ειδικές επιτροπές

1. Με αποφάσεις του αρμόδιου για τον αθλητισμό Υπουργού, που δημοσιεύονται στην Εφημερίδα της Κυβερνήσεως, συγκροτούνται οργανωτικές - εκτελεστικές επιτροπές, στις οποίες ανατίθενται η προετοιμασία, η οργάνωση και η διεξαγωγή αγώνων στη xώρα που έχουν παγκόσμια ή πανευρωπαϊκή ή γενικά μεγάλη σημασία. Τα μέλη των επιτροπών αυτών μπορεί να αντικαθίστανται ελεύθερα χωρίς δικαίωμα αποζημίωσης. Οι κανόνες λειτουργίας των επιτροπών αυτών, τα ειδικότερα καθήκοντα και κάθε συναφές θέμα καθορίζονται με την απόφαση συγκρότησής τους. 

2. Οι επιτροπές της προηγούμενης παραγράφου αποτελούν νομικά πρόσωπα ιδιωτικού δικαίου, δεν υπάγονται στο δημόσιο τομέα και λειτουργούν κατά τις διατάξεις του ιδιωτικού δικαίου. Οι επιτροπές αυτές, με απόφασή τους, προσδιορίζουν τα ειδικότερα καθήκοντα που ανατίθενται για άσκηση στον πρόεδρο και στα μέλη τους. 

3. Με απόφαση του αρμόδιου για τον αθλητισμό Υπουργού μεταβιβάζονται οι απαραίτητοι πόροι, από τα περιερχόμενα στη Γ.Γ.Α. κεφάλαια του Ο.Π.Α.Π., στις ανωτέρω επιτροπές, για την αντιμετώπιση πάσης φύσεως δαπανών που προβλέπονται στον προϋπολογισμό τον οποίο καταρτίζουν. Οι επιτροπές επιτρέπεται να προσλαμβάνουν το αναγκαίο προσωπικό με σύμβαση εργασίας ορισμένου χρόνου, σύμφωνα με τους όρους και τις διαδικασίες που οι ίδιες καθορίζουν. Η σύμβαση εργασίας του προσωπικού δεν μπορεί να υπερβεί τους έξι (6) μήνες και επιτρέπεται να καταγγέλλεται ελεύθερα από τις επιτροπές οποτεδήποτε, χωρίς την καταβολή αποζημίωσης. 

4. Η διάλυση των ανωτέρω επιτροπών γίνεται με απόφαση του αρμόδιου για τον αθλητισμό Υπουργού. Από τη δημοσίευση της παραπάνω απόφασης στην Εφημερίδα της Κυβερνήσεως οι επιτροπές αυτές υφίστανται μόνο για τις ανάγκες της εκκαθάρισης, η διάρκεια της οποίας δεν μπορεί να υπερβεί τους έξι (6) μήνες. Με κοινές αποφάσεις του αρμόδιου για τον αθλητισμό Υπουργού και του Υπουργού Οικονομικών, διατίθεται η περιουσία της επιτροπής για τις ανάγκες του Δημοσίου. Το απασχολούμενο προσωπικό απολύεται αυτοδικαίως, χωρίς δικαίωμα αποζημίωσης. Με απόφαση του αρμόδιου για τον αθλητισμό Υπουργού, που εκδίδεται ύστερα από πρόταση της επιτροπής, καθορίζεται ο αριθμός του προσωπικού ο οποίος είναι αναγκαίος για την εκκαθάριση. Με την περάτωση της εκκαθάρισης το προσωπικό αυτό απολύεται χωρίς δικαίωμα αποζημίωσης. Οι δαπάνες των επιτροπών ελέγχονται από ορκωτό λογιστή, το πόρισμα του οποίου υποχρεωτικά κοινοποιείται στην Επιτροπή Μορφωτικών Υποθέσεων της Βουλής. 

5. Στη Γ.Γ.Α. μπορούν να συνιστώνται, με απόφαση του αρμόδιου για τον αθλητισμό Υπουργού, επιτροπές που έχουν ως έργο: 

α) την άσκηση νομοπαρασκευαστικών και νομοτεχνικών καθηκόντων για θέματα αθλητισμού, 

β) την αντιμετώπιση οργανωτικών θεμάτων της Γ.Γ.Α., 

γ) την αντιμετώπιση οποιουδήποτε θέματος άπτεται των σκοπών και αρμοδιοτήτων της Γ.Γ.Α., 

δ) την εκπόνηση προγραμμάτων διάδοσης και προαγωγής της αθλητικής και ολυμπιακής παιδείας και εκπαίδευσης. 

Στα μέλη των παραπάνω επιτροπών καταβάλλεται αποζημίωση, που καθορίζεται με την ίδια απόφαση, κατά παρέκκλιση κάθε γενικής ή ειδικής διάταξης και βαρύνει τα έσοδα της παρ. 1 του άρθρου 49 του παρόντος νόμου. 

'Αρθρο 54

Εισιτήρια - Προσκλήσεις

1. Οι τιμές των εισιτηρίων των κάθε είδους αγώνων και αθλητικών εκδηλώσεων καθορίζονται με απόφαση του Δ.Σ. του γηπεδούχου σωματείου, προκειμένου περί φιλικών αγώνων ή των οικείων αθλητικών ενώσεων ή επαγγελματικών συνδέσμων ή αθλητικών ομοσπονδιών προκειμένου περί αγώνων πρωταθλημάτων ή κυπέλλου αρμοδιότητάς τους. 

2. Επιτρέπεται σε αθλητικές ομοσπονδίες, επαγγελματικούς συνδέσμους και αθλητικές ενώσεις να εκδίδουν μέχρι πεντακόσια (500) δελτία ελεύθερης εισόδου στους αγωνιστικούς χώρους κατά τη διεξαγωγή των αγώνων του αθλήματος που καλλιεργούν. Επίσης, για κάθε αγώνα αρμοδιότητάς τους οι ανωτέρω αθλητικοί φορείς επιτρέπεται να εκδίδουν μέχρι διακόσιες (200) αριθμημένες προσκλήσεις, με τις οποίες παρέχεται σε πρόσωπα δικαίωμα εισόδου στους αγωνιστικούς χώρους για την παρακολούθηση των αγώνων δωρεάν. Αύξηση του παραπάνω αριθμού επιτρέπεται μόνο σε ειδικές περιπτώσεις, ύστερα από απόφαση του Γενικού Γραμματέα Αθλητισμού. 

3. Με απόφαση του Γενικού Γραμματέα Αθλητισμού καθορίζονται τα πρόσωπα που, λόγω της προσφοράς τους ή της σχέσης τους με τον αθλητισμό, και ιδιαίτερα παλαίμαχοι διεθνείς αθλητές δικαιούνται δελτίο ελευθέρας εισόδου στους αγωνιστικούς χώρους κατά τη διεξαγωγή αγώνων. Στα πιο πάνω πρόσωπα συμπεριλαμβάνονται και οι αθλητικοί συντάκτες - μέλη του Πανελληνίου Συνδέσμου Αθλητικού Τύπου (Π.Σ.Α.Τ.). Η είσοδος επιτρέπεται, ύστερα από επίδειξη του ατομικού δελτίου, το οποίο εκδίδεται από το Γενικό Γραμματέα Αθλητισμού. Με την ανωτέρω απόφαση του Γενικού Γραμματέα Αθλητισμού καθορίζονται και οι κυρώσεις από τη μη συμμόρφωση παντός υπευθύνου με τις διατάξεις της παραγράφου αυτής. 

4. Αθλητής ή μέλος σωματείου, Τ.Α.Α. ή Α.Α.Ε. ή οποιοσδήποτε άλλος ο οποίος διαθέτει άμεσα ή έμμεσα υπερτιμημένα εισιτήρια αγώνων τιμωρείται και για παράβαση των αρχών του φιλάθλου πνεύματος σύμφωνα με τις διατάξεις του άρθρου 130 του παρόντος νόμου. 

'Αρθρο 55

Κανονισμός προμηθειών

1. Η προμήθεια από αθλητικές ομοσπονδίες του πάσης φύσεως αθλητικού υλικού, αγαθών και υπηρεσιών, εάν η αξία τους υπερβαίνει σε ετήσια βάση το ποσό των πέντε εκατομμυρίων (5.000.000) δραχμών, γίνεται ύστερα από τη διενέργεια δημόσιου διαγωνισμού. Το ποσό αυτό μπορεί να αναπροσαρμόζεται και να ορίζεται διαφορετικό για κάθε ομοσπονδία με απόφαση του αρμόδιου για τον αθλητισμό Υπουργού, που εκδίδεται ύστερα από εισήγηση της οικείας ομοσπονδίας. 

2. Απαγορεύεται μέσα στο ίδιο οικονομικό έτος η κατάτμηση προμηθειών αθλητικού υλικού, αγαθών και υπηρεσιών για αδικαιολόγητη αποφυγή διενέργειας δημόσιου διαγωνισμού. 

3. Με κανονισμό προμηθειών, που συντάσσεται από το διοικητικό συμβούλιο της οικείας ομοσπονδίας και εγκρίνεται από τον αρμόδιο για τον αθλητισμό Υπουργό, ρυθμίζονται όλα όσα αφορούν τους όρους, τους τρόπους, τις διαδικασίες, τα όργανα, τη δημοσιότητα και γενικά κάθε ζήτημα και λεπτομέρεια που σχετίζεται με την προμήθεια αθλητικού υλικού. 

4. Οι δημόσιοι διαγωνισμοί για την προμήθεια αθλητικού υλικού, αγαθών και υπηρεσιών διενεργούνται από τριμελείς επιτροπές, που συγκροτούνται με απόφαση του Δ.Σ. κάθε ομοσπονδίας. Οι επιτροπές αυτές αποτελούνται από δύο μέλη του Δ.Σ. της οικείας ομοσπονδίας και έναν υπάλληλο της Γ.Γ.Α., που ορίζεται από το Γενικό Γραμματέα Αθλητισμού, ύστερα από αίτημα της οικείας ομοσπονδίας. Οι επιτροπές με πράξεις τους αποφαίνονται θετικά ή αρνητικά για την κατακύρωση του αποτελέσματος. Το Δ.Σ. της οικείας ομοσπονδίας έχει το δικαίωμα κατακύρωσης ή όχι του αποτελέσματος και μπορεί με πλήρως αιτιολογημένη πράξη του να αποφασίσει διαφορετικά από την επιτροπή διενέργειας του διαγωνισμού. 

5. Κατ' εξαίρεση των διατάξεων της παρ. 1 του παρό- ντος άρθρου, επιτρέπεται η προμήθεια αθλητικού υλικού, αγαθών ή υπηρεσιών χωρίς τη διενέργεια δημόσιου διαγωνισμού, ύστερα από πλήρως αιτιολογημένη απόφαση του Δ.Σ. της οικείας ομοσπονδίας, στις εξής περιπτώσεις: 

α) για λόγους επείγουσας ανάγκης, που οφείλεται σε αυταπόδεικτα απρόβλεπτες καταστάσεις, 

β) για υπηρεσίες διαμονής και διατροφής αθλητικών αποστολών στο εξωτερικό, σύμφωνα με τις προκηρύξεις των διοργανωτών των αγώνων. 

6. Με απόφαση του αρμόδιου για τον αθλητισμό Υπουργού, ύστερα από έκθεση του προβλεπόμενου στο άρθρο 52 του παρόντος νόμου Ελεγκτικού Συμβουλίου, επιτρέπεται να μειώνεται ή να μην δίδεται επιχορήγηση σε ομοσπονδίες που παραβαίνουν τις διατάξεις του παρόντος άρθρου. 

'Αρθρο 56

Ρύθμιση θεμάτων γυμναστηρίων και

λοιπών αθλητικών εγκαταστάσεων

1. Η αθλητική ανώνυμη εταιρεία (Α.Α.Ε.) ή τμήμα αμειβομένων αθλητών (Τ.Α.Α.) ή αθλητικό σωματείο, που έχουν μισθώσει χώρους οποιουδήποτε ολυμπιακού, εθνικού, δημοτικού, κοινοτικού ή σωματειακού γυμναστηρίου ή οποιασδήποτε αθλητικής εγκατάστασης, έχουν το αποκλειστικό δικαίωμα εκμετάλλευσης των πάσης φύσεως διαφημιστικών χώρων του γυμναστηρίου ή της αθλητικής εγκατάστασης στη διάρκεια των επίσημων ή φιλικών αγώνων τους, που μεταδίδονται τηλεοπτικά ή μη, εφόσον θεωρούνται, σύμφωνα με τους οικείους κανονισμούς, γηπεδούχα. 

2. Η εκμετάλλευση των διαφημιστικών χώρων των κατά την παρ. 1 του παρόντος γυμναστηρίων ή αθλητικών εγκαταστάσεων περιλαμβάνει όλους τους χώρους που είναι ορατοί από τους θεατές ή από τους τηλεθεατές, σε περιπτώσεις απευθείας ή μαγνητοσκοπημένων τηλεοπτικών μεταδόσεων των αγώνων. Για την παραχώρηση του δικαιώματος εκμετάλλευσης των διαφημιστικών χώρων και τους όρους αυτής απαιτείται συμφωνία του ιδιοκτήτη ή εκμισθωτή κατά περίπτωση του γυμναστηρίου ή της αθλητικής εγκατάστασης, της γηπεδούχου αθλητικής ανώνυμης εταιρείας ή της ομοσπονδίας ή του σωματείου και του φυσικού ή νομικού προσώπου προς το οποίο γίνεται η παραχώρηση. 

3. Η μισθώτρια εταιρεία ή το σωματείο ή το φυσικό ή το νομικό πρόσωπο οφείλει να καταβάλει στον ιδιοκτήτη ή στον εκμισθωτή κατά περίπτωση του γυμναστηρίου ή της αθλητικής εγκατάστασης ποσοστό δεκαπέντε τοις εκατό (15%) του συνολικού τιμήματος της οικείας σύμβασης. 

4. Η ανωτέρω καταβολή ενεργείται απευθείας από το φυσικό ή το νομικό πρόσωπο, στο οποίο παραχωρείται από τη μισθώτρια το δικαίωμα της εκμετάλλευσης διαφημιστικών χώρων και το οποίο παρακρατεί το αντίστοιχο ποσό από τα οφειλόμενα στη μισθώτρια εταιρεία ή το σωματείο. Η άρνηση ή η καθυστέρηση καταβολής πέραν του μηνός, συνεπάγεται την αυτοδίκαιη λύση της σχετικής σύμβασης παραχώρησης και η άσκηση του, κατά τις παραγράφους 1 και 2 του παρόντος, δικαιώματος της εκμετάλλευσης των διαφημιστικών χώρων του γυμναστηρίου ή της αθλητικής εγκατάστασης επανέρχεται στον ιδιοκτήτη ή στον εκμισθωτή κατά περίπτωση αυτού. 

5. Συμβάσεις παραχώρησης σε τρίτους, από τον ιδιοκτήτη ή τον εκμισθωτή, κατά περίπτωση, του γυμναστηρίου ή της αθλητικής εγκατάστασης, των δικαιωμάτων εκμετάλλευσης διαφημιστικών χώρων κατά τη διάρκεια των αγώνων της μισθώτριας της παρ. 1 του παρόντος δεν έχουν εφαρμογή ως προς τους αγώνες αυτούς. Ο ιδιοκτήτης ή ο εκμισθωτής κατά περίπτωση του γυμναστηρίου ή της αθλητικής εγκατάστασης δεν υποχρεούται σε οποιαδήποτε αποζημίωση του τρίτου από την αιτία αυτή. 

6. Επιτρέπεται η σύναψη σύμβασης μεταξύ Ποδοσφαιρικής Ανώνυμης Εταιρείας (Π.Α.Ε.) που αγωνίζεται στην ανώτατη κατηγορία επαγγελματικού πρωταθλήματος και ιδιοκτήτη αθλητικών εγκαταστάσεων, εθνικών, δημοτικών, κοινοτικών ή σωματειακών, με την οποία μπορεί να παραχωρείται η αποκλειστική χρήση του χλοοτάπητα του γηπέδου, υπό τον όρο της ανάληψης από τη μισθώτρια Π.Α.Ε. όλων των δαπανών συντήρησης του χλοοτάπητα. 

7. Ποδοσφαιρικές Ανώνυμες Εταιρείες (Π.Α.Ε.), που αγωνίζονται στην ανώτατη κατηγορία του επαγγελματικού πρωταθλήματος και χρησιμοποιούν εθνικές, δημοτικές, κοινοτικές ή σωματειακές αθλητικές εγκαταστάσεις, έχουν το δικαίωμα προνομιακά να συνάπτουν σύμβαση μίσθωσης με τους ιδιοκτήτες των ανωτέρω εγκαταστάσεων σε ελεύθερους και μη προοριζόμενους για άλλους αθλητικούς σκοπούς χώρους, οι οποίοι ευρίσκονται στις πιο πάνω εγκαταστάσεις, με σκοπό την εμπορική εκμετάλλευση των χώρων αυτών. Αν τα συμβαλλόμενα μέρη δεν συμφωνούν για το ύψος του καταβαλλόμενου μισθώματος, το μίσθωμα καθορίζεται από το αρμόδιο δικαστήριο. Στις αθλητικές εγκαταστάσεις της προηγούμενης παραγράφου και των προηγούμενων εδαφίων δεν συμπεριλαμβάνεται το Ολυμπιακό Στάδιο που βρίσκεται στο Ολυμπιακό Αθλητικό Κέντρο Αθήνας "Σπύρος Λούης". 

8. Επιτρέπεται η μετάταξη προσωπικού από κρατικό νομικό πρόσωπο ιδιωτικού δικαίου εποπτευόμενο από τη Γενική Γραμματεία Αθλητισμού σε άλλο κρατικό νομικό πρόσωπο ιδιωτικού δικαίου που εποπτεύεται από αυτή. Η μετάταξη υπαλλήλων γίνεται με αίτησή τους, εφόσον υπάρχουν κενές θέσεις για τις οποίες αυτοί έχουν τα απαιτούμενα προσόντα και χωρίς αίτησή τους, για την κάλυψη εξαιρετικών υπηρεσιακών αναγκών ή όταν υπάρχει πλεονάζον προσωπικό, εφόσον έχουν τα απαιτούμενα προσόντα. Η μετάταξη γίνεται με απόφαση του Γενικού Γραμματέα Αθλητισμού, που εκδίδεται ύστερα από γνώμες των Δ.Σ. των οικείων νομικών προσώπων. Οι μετατασσόμενοι απολαμβάνουν όλα τα δικαιώματα και υπέχουν όλες τις υποχρεώσεις που έχει το προσωπικό του νομικού προσώπου στο οποίο μετατάσσονται. 

9. Η αρμοδιότητα για το διορισμό και αντικατάσταση των μελών επιτροπών διοίκησης των υπό μορφή νομικών προσώπων δημοσίου δικαίου λειτουργούντων εθνικών γυμναστηρίων των αναφερομένων στο π.δ. 53/3.3.1998 ανήκει στον αρμόδιο για τον αθλητισμό Υπουργό. 

10. Στην παρ. 6 του άρθρου 26 του ν. 2166/ 1993 προστίθεται εδάφιο που έχει ως εξής: 

"Εξαιρούνται οι αθλητικές εγκαταστάσεις του Δημοσίου, των οργανισμών τοπικής αυτοδιοίκησης, των νομικών προσώπων δημοσίου δικαίου και των νομικών προσώπων ιδιωτικού δικαίου που εποπτεύονται από τη Γενική Γραμματεία Αθλητισμού, στις οποίες, λόγω του κοινωφελούς σκοπού που επιτελούν, για τη θέρμανση του νερού χρήσης και του νερού των κολυμβητικών δεξαμενών, επιτρέπεται η χρήση πετρελαίου θέρμανσης, σύμφωνα με τα οριζόμενα στο προηγούμενο εδάφιο." 

'Αρθρο 57 

Αποκατάσταση ζημιών αθλητικών εγκαταστάσεων - Διοίκηση και διαχείριση Λιμένα - Μαρίνας Σταδίου Ειρήνης και Φιλίας 

1. Οι ζημιές που προκαλούνται από φιλάθλους ομάδων Α.Α.Ε., Τ.Α.Α. ή αθλητικών σωματείων πριν, κατά τη διάρκεια και μετά τη λήξη των αθλητικών συναντήσεων σε αθλητικές και λοιπές εγκαταστάσεις εντός ή εκτός των εθνικών, των δημοτικών, των κοινοτικών ή των σωματειακών γυμναστηρίων και αθλητικών κέντρων, καθώς και σε περιουσιακά στοιχεία του Δημοσίου ή των Δ.Ε.Κ.Ο. καταλογίζονται σε βάρος των ομάδων Α.Α.Ε., Τ.Α.Α. ή αθλητικών σωματείων, οι φίλαθλοι των οποίων προκάλεσαν τα επεισόδια. Από τον Ο.Π.Α.Π. και από το ποσό των επιχορηγήσεων που δικαιούνται να λάβουν από αυτόν οι παραπάνω ομάδες, παρακρατείται ποσό ανάλογο των ζημιών, το οποίο αποδίδεται στον ζημιωθέντα, βάσει των προσκομιζόμενων από αυτόν τιμολογίων πληρωμής, για αποκατάσταση των ζημιών, αφού προηγηθεί έκθεση πιστοποίησης του Ελεγκτικού Συμβουλίου του άρθρου 52 του παρόντος νόμου. 

2. Το νομικό πρόσωπο ιδιωτικού δικαίου με την επωνυμία "Στάδιο Ειρήνης και Φιλίας" (Σ.Ε.Φ.) έχει την ευθύνη διοίκησης και διαχείρισης των λιμένων-μαρίνων που βρίσκονται ή δημιουργούνται στα όρια των αθλητικών του εγκαταστάσεων. Για τις παρεχόμενες υπηρεσίες προς τα σκάφη και την από αυτά χρήση των εγκαταστάσεων, το Σ.Ε.Φ. εισπράττει από τους υποχρέους δικαιώματα και τέλη λιμενισμού, προσόρμισης, παροχής ηλεκτρικού ρεύματος, ύδρευσης και λοιπών εξυπηρετήσεων, τα οποία μπορεί να διακρίνονται ανά κατηγορία σκάφους. 

'Αρθρο 58

Ανάπτυξη σχολικού αθλητισμού και

σύνδεσή του με σωματειακό

Η ανάπτυξη του σχολικού αθλητισμού και η σύνδεσή του με το σωματειακό αθλητισμό αποτελεί βασική αθλητική προτεραιότητα για το Κράτος. Προς το σκοπό αυτόν, μέσα σε οκτώ (8) μήνες από τη δημοσίευση του παρόντος, με κοινή απόφαση του Υπουργού Εθνικής Παιδείας και Θρησκευμάτων και του αρμόδιου για τον αθλητισμό Υπουργού συνιστάται Εθνική Επιτροπή Σχολικού Αθλητισμού και Ολυμπιακής Παιδείας. Η επιτροπή αυτή έχει γνωμοδοτικό και συντονιστικό χαρακτήρα και λειτουργεί στο Υπουργείο Εθνικής Παιδείας και Θρησκευμάτων. Στην επιτροπή συμμετέχουν εκπρόσωποι του Υπουργείου Εθνικής Παιδείας και Θρησκευμάτων, της Γ.Γ.Α., της Νομαρχιακής και Τοπικής Αυτοδιοίκησης, του Οργανισμού Σχολικών Κτιρίων και άλλων φορέων που θα ορίζονται με την παραπάνω απόφαση. Στην ίδια απόφαση καθορίζονται όλα τα θέματα που αφορούν την οργάνωση και τη λειτουργία της Επιτροπής, καθώς και κάθε άλλο σχετικό θέμα. 

ΤΜΗΜΑ Β'

ΕΠΑΓΓΕΛΜΑΤΙΚΟΣ ΑΘΛΗΤΙΣΜΟΣ

ΚΕΦΑΛΑΙΟ Α'

ΤΜΗΜΑΤΑ ΑΜΕΙΒΟΜΕΝΩΝ ΑΘΛΗΤΩΝ

'Αρθρο 59

Καθορισμός κλάδων άθλησης

για αθλητές με αμοιβή

1. Με απόφαση του αρμόδιου για τον αθλητισμό Υπουργού, που εκδίδεται ύστερα από εισήγηση της οικείας αθλητικής ομοσπονδίας, μπορεί να καθορίζεται ο κλάδος άθλησης και οι κατηγορίες των αγώνων πρωταθλημάτων του, στη διεξαγωγή των οποίων επιτρέπεται η συμμετοχή αθλητών με αμοιβή. 

2. Για την έκδοση της πιο πάνω απόφασης λαμβάνονται υπόψη οικονομικά στοιχεία βιωσιμότητας του κλάδου άθλησης, ο βαθμός και οι δυνατότητες ανάπτυξής του. 

'Αρθρο 60

'Ιδρυση και λειτουργία τμημάτων

αμειβομένων αθλητών

1. Για την ίδρυση τμήματος αμειβομένων αθλητών (Τ.Α.Α.) από αθλητικό σωματείο απαιτείται: 

α) απόφαση της γενικής συνέλευσης των μελών του σωματείου, που λαμβάνεται με την παρουσία του μισού τουλάχιστον των μελών και με την απόλυτη πλειοψηφία των παρόντων, 

β) έκθεση του διοικητικού συμβουλίου του σωματείου περί βιωσιμότητας του Τ.Α.Α., 

γ) ειδική αναγνώριση από τη Γενική Γραμματεία Αθλητισμού, ύστερα από έλεγχο της νομιμότητας της απόφασης της γενικής συνέλευσης και εκτίμηση της βιωσιμότητας του υπό ίδρυση Τ.Α.Α.. 

2. Τα Τ.Α.Α. έχουν οικονομική και διαχειριστική αυτοτέλεια σε σχέση με τα λοιπά ερασιτεχνικά τμήματα του αθλητικού σωματείου. Τηρούν ίδια βιβλία πρακτικών για τις αποφάσεις της διοίκησης, ίδια λογιστικά βιβλία Γ' κατηγορίας του Κώδικα Βιβλίων και Στοιχείων και καταρτίζουν ίδιο προϋπολογισμό και ισολογισμό, που δημοσιεύεται για λόγους εξασφάλισης δημοσιότητας σύμφωνα με όσα ορίζονται από τις διατάξεις του κ.ν. 2190/1920 "περί Ανωνύμων Εταιρειών", όπως εκάστοτε ισχύει. Το οικονομικό έτος των Τ.Α.Α. αρχίζει την 1η Ιουλίου και λήγει την 30ή Ιουνίου του επόμενου έτους. 

3. Με απόφαση του Δ.Σ. του σωματείου, η οποία εγκρίνεται από τη γενική του συνέλευση, διορίζεται επιτροπή διοίκησης και διαχείρισης του Τ.Α.Α., που αποτελείται από τρία (3) ή πέντε (5) μέλη. Με την ίδια απόφαση του Δ.Σ. καθορίζονται οι διοικητικές και διαχειριστικές αρμοδιότητες που ανατίθενται στην παραπάνω επιτροπή. 

4. Το αθλητικό σωματείο δεν επιτρέπεται να διαθέτει τις επιχορηγήσεις της Γενικής Γραμματείας Αθλητισμού προς αυτό για τις ανάγκες του Τ.Α.Α.. Σε αντίθετη περίπτωση αποκλείεται της επιχορήγησης. 

5. Από την έναρξη ισχύος του παρόντος δεν επιτρέπεται επιχορήγηση οποιασδήποτε μορφής σε Τ.Α.Α. από τη Γ.Γ.Α.. 

6. Η διατήρηση Τ.Α.Α. από αθλητικό σωματείο επιτρέπεται, μόνο εφόσον το σωματείο διατηρεί συγχρόνως δύο (2) τουλάχιστον ομάδες ερασιτεχνών αθλητών (παίδων - κορασίδων, εφήβων - νεανίδων) στον αντίστοιχο κλάδο άθλησης, οι οποίες συμμετέχουν ενεργά στα αγωνιστικά προγράμματα της οικείας αθλητικής ομοσπονδίας. Η παραβίαση της υποχρέωσης του προηγούμενου εδαφίου συνεπάγεται την ανάκληση από τη Γ.Γ.Α. της ειδικής αναγνώρισης της περίπτωσης γ' της παρ. 1 του άρθρου αυτού. 

'Αρθρο 61

Ανάληψη δαπανών τμημάτων αμειβομένων αθλητών

από φυσικά ή νομικά πρόσωπα

1. Με απόφαση του Δ.Σ. των αθλητικών σωματείων που διατηρούν ή ιδρύουν Τ.Α.Α., που εγκρίνει η γενική συνέλευση αυτών, μπορεί να ανατίθεται με έγγραφη σύμβαση σε φυσικό ή νομικό πρόσωπο ή ομάδα αυτών η υποχρέωση κάλυψης του συνόλου ή μέρους των δαπανών, που απαιτούνται για τη λειτουργία και τη συντήρηση του Τ.Α.Α.. 

2. Με τη σύμβαση καθορίζονται η χρονική της διάρκεια, οι ειδικότερες οικονομικές σχέσεις των συμβαλλομένων, ο βαθμός συμμετοχής του αναλαμβάνοντος τις δαπάνες φυσικού ή νομικού προσώπου ή ομάδας αυτών στη διοικητική οργάνωση και λειτουργία του Τ.Α.Α., καθώς και στη διαχειριστική λειτουργία του. Επίσης, καθορίζονται οι αμοιβαίες υποχρεώσεις και τα δικαιώματα των συμβαλλομένων και κάθε άλλο συναφές θέμα. 

3. Η ευθύνη της διοίκησης του Τ.Α.Α. ανήκει στα αναφερόμενα στην παρ. 1 του παρόντος άρθρου πρόσωπα, εκτός αν υπάρξει αντίθετη συμφωνία. 

4. Αντίγραφο της κατά το παρόν σύμβασης κατατίθεται στην οικεία αθλητική ομοσπονδία και στη Γενική Γραμματεία Αθλητισμού. Σε αντίθετη περίπτωση το αθλητικό σωματείο δεν δικαιούται κρατική επιχορήγηση. 

'Αρθρο 62

Συγκρότηση ολομέλειας σωματείων

1. Τα σωματεία που ιδρύουν Τ.Α.Α. συγκροτούν κατά κατηγορία πρωταθλήματος και μέσα στους κόλπους της οικείας αθλητικής ομοσπονδίας ολομέλεια, με θητεία ενός (1) έτους, η οποία έχει τις εξής αρμοδιότητες: 

α) την εισήγηση προς το Δ.Σ. της ομοσπονδίας για θέματα που αφορούν τη διοίκηση και τη διαχείριση του οικείου πρωταθλήματος, 

β) τη διαπραγμάτευση με τους αθλητές για τον καθορισμό των όρων της σύμβασης παροχής υπηρεσιών αυτών, 

γ) κάθε άλλη αρμοδιότητα που ανατίθεται σε αυτή από την οικεία αθλητική ομοσπονδία. 

2. Κάθε Τ.Α.Α. εκπροσωπείται στην ολομέλεια με έναν αντιπρόσωπό του, ο οποίος πρέπει να είναι μέλος της επιτροπής διοίκησης και διαχείρισης του Τ.Α.Α.. 

3. Η ολομέλεια συγκροτείται σε σώμα με απόφαση των μελών της, εκλέγοντας προεδρείο. 

ΚΕΦΑΛΑΙΟ Β'

ΑΘΛΗΤΙΚΕΣ ΑΝΩΝΥΜΕΣ ΕΤΑΙΡΕΙΕΣ

'Aρθρο 63

Καθορισμός κλάδων άθλησης για

επαγγελματίες αθλητές

Με προεδρικό διάταγμα, που εκδίδεται ύστερα από πρόταση του αρμόδιου για τον αθλητισμό Υπουργού, μετά από εισηγήσεις της οικείας ολομέλειας των σωματείων που διατηρούν τμήμα αμειβομένων αθλητών (Τ.Α.Α.) και της οικείας αθλητικής ομοσπονδίας, μπορεί να ορίζεται ότι τα τμήματα αμειβομένων αθλητών συγκεκριμένου κλάδου άθλησης μπορεί να μετατρέπονται ως αθλητικές ανώνυμες εταιρείες (Α.Α.Ε.), για την ίδρυση, την οργάνωση και τη λειτουργία των οποίων εφαρμόζονται οι διατάξεις του κ.ν. 2190/1920 "περί Ανωνύμων Εταιρειών", όπως εκάστοτε ισχύει, καθώς και οι διατάξεις του παρόντος και των σε εκτέλεση αυτού εκδιδόμενων κανονιστικών πράξεων. Στις εισηγήσεις αυτές περιλαμβάνονται υποχρεωτικά οικονομικοτεχνικά στοιχεία βιωσιμότητας του συγκεκριμένου κλάδου άθλησης. 

'Αρθρο 64

Σύσταση - Νομική μορφή αθλητικής

ανώνυμης εταιρείας

1. Σύσταση αθλητικής ανώνυμης εταιρείας επιτρέπεται μόνο με τη μετατροπή του Τ.Α.Α.. Σε περίπτωση μη υπάρξεως Τ.Α.Α., λόγω λειτουργίας στο οικείο άθλημα ανωνύμων αθλητικών εταιρειών, επιτρέπεται η σύσταση Α.Α.Ε. με τη μετατροπή του τμήματος ερασιτεχνών αθλητών του αθλητικού σωματείου. 

2. Η εταιρεία που συνιστάται υποκαθίσταται στα δικαιώματα και τις υποχρεώσεις του αθλητικού σωματείου που προκύπτουν κατά περίπτωση από τη δραστηριότητα του Τ.Α.Α. ή του τμήματος ερασιτεχνών αθλητών. Κατά τα λοιπά δεν επηρεάζεται η μορφή και η λειτουργία του αθλητικού σωματείου, το οποίο διατηρεί τα υπόλοιπα αθλητικά του τμήματα, συμπεριλαμβανομένου και του αντίστοιχου ερασιτεχνικού τμήματος. 

3. Για τη σύσταση εταιρείας απαιτείται απόφαση της γενικής συνέλευσης των μελών του σωματείου, η οποία λαμβάνεται με την παρουσία του μισού τουλάχιστον των μελών του και την απόλυτη πλειοψηφία των παρόντων. Σε περίπτωση έλλειψης απαρτίας, η γενική συνέλευση επαναλαμβάνεται μέσα σε οκτώ (8) ημέρες και αρκεί η παρουσία των δύο πέμπτων (2/5) των μελών του σωματείου. Στην πιο πάνω απόφαση της γενικής συνέλευσης ορίζεται και προσωρινή επιτροπή στην οποία παρέχεται η εξουσιοδότηση να προχωρήσει στη διαδικασία ίδρυσης της εταιρείας, σύμφωνα με την ισχύουσα εκάστοτε νομοθεσία. 

4. Η αναφερόμενη στην προηγούμενη παράγραφο προσωρινή επιτροπή αποτελείται από πέντε (5) τουλάχιστον μέλη και έχει υποχρέωση να μεριμνήσει ιδίως: 

α) για την τήρηση των διατυπώσεων που επιβάλλονται κατά την ίδρυση της εταιρείας, 

β) για την πιστοποίηση καταβολής του κεφαλαίου της, 

γ) για τη σύγκληση της γενικής συνέλευσης των μετόχων της προκειμένου να εκλεγεί νέο Δ.Σ. μέσα σε χρονικό διάστημα έξι (6) μηνών από την έγκριση του καταστατικού της και 

δ) για τη σύγκληση της γενικής συνέλευσης των μετόχων της προκειμένου να προβεί σε τυχόν τροποποίηση του περί μετοχικού κεφαλαίου άρθρου του κατασταστικού της εταιρείας σε περίπτωση καταβολής μέρους του αρχικού μετοχικού κεφαλαίου, μέσα σε χρονικό διάστημα έξι (6) μηνών από την έγκριση του κατασταστικού της. 

'Αρθρο 65

Σκοπός αθλητικών ανωνύμων εταιρειών

1. Σκοπός της Α.Α.Ε. που ιδρύεται είναι η δημιουργία, η οργάνωση και η διοίκηση επαγγελματικής αθλητικής ομάδας, η οργάνωση επίσημων ή φιλικών αθλητικών αγώνων επαγγελματικού χαρακτήρα της ομάδας αυτής και η συμμετοχή της σε κάθε είδους αγώνες, η οργάνωση εκδηλώσεων που αφορούν το άθλημα, σύμφωνα με τις κείμενες διατάξεις, τους ισχύοντες εκάστοτε κανονισμούς, τους σκοπούς και τις αποφάσεις του οικείου επαγγελματικού συνδέσμου και της οικείας αθλητικής ομοσπονδίας, καθώς και η εν γένει διαχείριση οποιωνδήποτε θεμάτων αφορούν τη δραστηριότητά της αυτή. 

2. Το καταστατικό της εταιρείας πρέπει να περιέχει με ποινή ακυρότητας, ρητό όρο ότι αποδέχεται ανεπιφύλακτα το καταστατικό, τους κανονισμούς και τις αποφάσεις των υπερκείμενων αθλητικών αρχών που αφορούν αγωνιστικά θέματα, καθώς και των λοιπών αρμόδιων αρχών ή οργάνων. 

'Αρθρο 66

Επωνυμία - 'Εδρα - Σήμα

1. Στην επωνυμία της εταιρείας αναφέρεται υποχρεωτικά ως πρώτο συνθετικό η επωνυμία του ιδρυτικού αθλητικού σωματείου, ο κλάδος άθλησης, καθώς και οι λέξεις "Ανώνυμη Εταιρεία". 

2. Η εταιρεία χρησιμοποιεί υποχρεωτικά ως σήμα της το έμβλημα του ιδρυτικού αθλητικού σωματείου και τα διακριτικά γνωρίσματα της εμφάνισής του για τους αγώνες της ομάδας της. Η εταιρεία έχει το δικαίωμα για τη με οποιονδήποτε τρόπο χρήση του σήματος και του διακριτικού τίτλου του σωματείου. Η χρήση αυτή δεν περιορίζει τα δικαιώματα του σωματείου στον τίτλο, στο έμβλημα, στο σήμα και στα διακριτικά εμφάνισης, που εξακολουθούν να ανήκουν στο σωματείο και χρησιμοποιούνται ελεύθερα από αυτό σε όλα τα τμήματά του. 

3. Η έδρα της εταιρείας πρέπει να συμπίπτει κατά την ίδρυσή της με την έδρα του ιδρυτικού αθλητικού σωματείου. Μεταγενέστερη μεταβολή της έδρας του σωματείου δεν συνεπάγεται αυτοδικαίως μεταβολή της έδρας της εταιρείας. 

'Αρθρο 67

Απαγόρευση εισφοράς αθλητικών εγκαταστάσεων

1. Απαγορεύεται η εισφορά από το αθλητικό σωματείο της χρήσης των αθλητικών του εγκαταστάσεων στην εταιρεία, ως εισφορά σε είδος στο μετοχικό της κεφάλαιο. Το ιδρυτικό της εταιρείας αθλητικό σωματείο υποχρεούται να παραχωρεί σε αυτή, στην περίπτωση που το ζητήσει, τις αθλητικές του εγκαταστάσεις για την κάλυψη των αναγκών συμμετοχής της ομάδας της σε επίσημες ή φιλικές διοργανώσεις, καθώς και όλων των αναγκών προπόνησης και προετοιμασίας των αθλητών της έναντι ανταλλάγματος, με ποσό που ισούται με το εκάστοτε ισχύον ποσοστό μισθώματος για τη χρήση των εθνικών γυμναστηρίων. Κατά τα λοιπά, η χρήση και η εκμετάλλευση των αθλητικών εγκαταστάσεων ανήκει στο ιδρυτικό αθλητικό σωματείο, με την επιφύλαξη του άρθρου 56 του παρόντος νόμου. 

2. Η διάρκεια της κατά την προηγούμενη παράγραφο μίσθωσης πρέπει να καλύπτει πλήρως τη διάρκεια μιας ή περισσότερων αγωνιστικών περιόδων. Η μίσθωση πρέπει να γνωστοποιείται στη διοργανώτρια αρχή του οικείου πρωταθλήματος τουλάχιστον είκοσι (20) ημέρες πριν από την έναρξη της αγωνιστικής περιόδου. 

'Αρθρο 68

Μετοχικό κεφάλαιο

1. Το ύψος του κεφαλαίου των αθλητικών ανωνύμων εταιρειών ορίζεται από τη γενική συνέλευση των μελών του αθλητικού σωματείου, σύμφωνα με τις διατάξεις του άρθρου 64 του παρόντος νόμου και δεν επιτρέπεται να είναι κατώτερο του ελαχίστου ορίου, το οποίο ορίζεται από τις ειδικές διατάξεις του παρόντος νόμου και από το προεδρικό διάταγμα του άρθρου 63 του παρόντος νόμου. Οι μετοχές στις οποίες διαιρείται το μετοχικό κεφάλαιο των Α.Α.Ε. είναι ονομαστικές και έχουν ίση αξία, η οποία ορίζεται στο καταστατικό της κάθε εταιρείας και η οποία δεν επιτρέπεται να είναι μεγαλύτερη του ποσού των δέκα χιλιάδων (10.000) δραχμών κατά μετοχή. 

2. Το μετοχικό κεφάλαιο της εταιρείας κατά τη σύστασή της, με μόνη εξαίρεση το προβλεπόμενο στο άρθρο 71 παρ. 1 του παρόντος νόμου ποσοστό, καταβάλλεται σε μετρητά σύμφωνα με τα οριζόμενα παρακάτω στις παραγράφους 3 έως και 7 του παρόντος άρθρου. Η καταβολή του κεφαλαίου γίνεται υποχρεωτικά με κατάθεση σε λογαριασμό της εταιρείας που τηρείται σε οποιαδήποτε τράπεζα η οποία λειτουργεί νόμιμα στην Ελλάδα. Δεν επιτρέπεται οποιαδήποτε ανάληψη ποσού μέχρι την καταβολή του συνόλου του μετοχικού κεφαλαίου. Σε περίπτωση μη κάλυψης και μετά από δημόσια εγγραφή του ελάχιστου μετοχικού κεφαλαίου και παρερχομένης άπρακτης της προθεσμίας που έχει ορισθεί, τα ποσά επιστρέφονται στους καταθέτες με μέριμνα της προσωρινής επιτροπής. 

3. Για την κάλυψη του μετοχικού κεφαλαίου κατά τη σύσταση της εταιρείας, με την επιφύλαξη των περιορισμών που τίθενται στο επόμενο άρθρο, για την απόκτηση μετοχών, σειρά προτεραιότητας έχουν τα φυσικά ή τα νομικά πρόσωπα ή ομάδα αυτών που αναφέρονται στο άρθρο 61 παρ. 1 του παρόντος νόμου, οι συμβάσεις των οποίων είναι σε ισχύ κατά το χρόνο λήψης της σχετικής απόφασης της γενικής συνέλευσης των μελών του σωματείου για τη μετατροπή του Τ.Α.Α. σε Α.Α.Ε.. Εφόσον αυτά δεν υπάρχουν ή δεν το ασκήσουν ή εφόσον δεν υπάρχει Τ.Α.Α., σειρά προτεραιότητας έχουν τα μέλη του ιδρυτικού της εταιρείας σωματείου. 

4. Η προσωρινή επιτροπή της Α.Α.Ε., η οποία ορίζεται σύμφωνα με το άρθρο 64 του παρόντος νόμου, υποχρεούται, μέσα σε προθεσμία δέκα (10) ημερών από την απόφαση της Γ.Σ., να καλέσει με έγγραφη πρόσκληση το παραπάνω φυσικό ή νομικό πρόσωπο ή την ομάδα αυτών, με το οποίο το ιδρυτικό σωματείο έχει καταρτίσει την προβλεπόμενη στο άρθρο 61 του παρόντος νόμου σύμβαση, προκειμένου να ασκήσει το δικαίωμα, που του παρέχεται κατά τα ανωτέρω και που δικαιούται να το ασκήσει μέσα σε προθεσμία δέκα (10) ημερών από την περιέλευση σε αυτό της έγγραφης πρόσκλησης, καταβάλλοντας ταυτόχρονα ολοσχερώς σε μετρητά την αξία των μετοχών τις οποίες επιθυμεί να αναλάβει καθένα από αυτά. 

5. Σε περίπτωση κατά την οποία το παραπάνω πρόσωπο δεν ασκήσει εν όλω ή εν μέρει το παραπάνω δικαίωμα, η προσωρινή επιτροπή της Α.Α.Ε. υποχρεούται μέσα σε προθεσμία δέκα (10) ημερών, που αρχίζει από τη λήξη της προηγούμενης προθεσμίας, να καλέσει με πρόσκληση τα μέλη του ιδρυτικού αθλητικού σωματείου, προκειμένου να ασκήσουν το δικαίωμά τους για το σύνολο ή το εναπομείναν μέρος του μετοχικού κεφαλαίου σε δεκαπέντε (15) ημέρες από τη δημοσίευση της πρόσκλησης, δηλώνοντας τον αριθμό των μετοχών, καταβάλλοντας ταυτόχρονα ολοσχερώς σε μετρητά την αξία των μετοχών τις οποίες επιθυμεί να αναλάβει καθένα από αυτά. Η πρόσκληση δημοσιεύεται σε δύο ημερήσιες εφημερίδες που εκδίδονται στην Αθήνα και, κατά την κρίση της προσωρινής επιτροπής, έχουν ευρύτερη κυκλοφορία σε όλη τη χώρα, οι οποίες επιλέγονται από τις εφημερίδες του άρθρου 3 του ν.δ. 3757/1957 (ΦΕΚ 184 Α'), όπως εκάστοτε ισχύει, και σε μία τοπική ημερήσια ή εβδομαδιαία εφημερίδα που εκδίδεται στην περιοχή της έδρας του ιδρυτικού αθλητικού σωματείου, εφόσον η έδρα του είναι εκτός του Νομού Αττικής. Σε περίπτωση υπερκάλυψης του μετοχικού κεφαλαίου από τα μέλη του ιδρυτικού αθλητικού σωματείου, οι μετοχές διανέμονται στα μέλη που εγγράφησαν ανάλογα με το ποσό που κατέβαλε καθένα από αυτά, το δε πλεονάζον κεφάλαιο επιστρέφεται στα μέλη που το κατέβαλαν. 

6. Εάν και τα μέλη του ιδρυτικού αθλητικού σωματείου δεν ασκήσουν εν όλω ή εν μέρει το παραπάνω δικαίωμα, η προσωρινή επιτροπή της Α.Α.Ε. υποχρεούται, μέσα σε προθεσμία δέκα (10) ημερών, που αρχίζει από τη λήξη της προηγούμενης προθεσμίας, να απευθυνθεί προς το κοινό για την κάλυψη με δημόσια εγγραφή του υπολειπόμενου μέρους του μετοχικού κεφαλαίου, με ταυτόχρονη καταβολή ολοσχερώς σε μετρητά της αξίας των μετοχών. Η προθεσμία για την κάλυψη του μετοχικού κεφαλαίου στην περίπτωση αυτήν είναι δεκαπέντε (15) ημέρες από τη δημοσίευση της σχετικής πρόσκλησης, σύμφωνα με τη διαδικασία της παρ. 5 εδάφιο β' του παρόντος. Για τη με δημόσια εγγραφή κάλυψη κατά τα ανωτέρω του μετοχικού κεφαλαίου, απαιτείται άδεια της Επιτροπής Κεφαλαιαγοράς και δεν υπάρχει υποχρέωση εισαγωγής των μετοχών στο Χρηματιστήριο Αξιών Αθηνών. 

7. Εάν, μετά την ολοκλήρωση της διαδικασίας αυτής,παραμείνει ακάλυπτο μέρος του μετοχικού κεφαλαίου, το ιδρυτικό αθλητικό σωματείο υποχρεούται να το αναλάβει μέσα σε δέκα (10) ημέρες από τη λήξη της παραπάνω προθεσμίας, με ταυτόχρονη καταβολή της αξίας των μετοχών ολοσχερώς σε μετρητά. Η υποχρέωση ανάληψης από το ιδρυτικό αθλητικό σωματείο του ακάλυπτου μέρους του μετοχικού κεφαλαίου τελεί υπό την προϋπόθεση ότι το ιδρυτικό αθλητικό σωματείο διατηρεί σε λειτουργία και μετά τη σύσταση της Α.Α.Ε. και άλλα αθλητικά τμήματα και ισχύει μόνο στην περίπτωση που δεν έχει καλυφθεί το ελάχιστο κεφάλαιο το οποίο προβλέπεται στην παρ. 1 του παρόντος, διαφορετικά ακολουθεί, μέσα σε δεκαπέντε (15) ημέρες, από τη λήξη της αναφερόμενης στο τελευταίο εδάφιο της παρ. 6 δεκαπενθήμερης προθεσμίας, σύμφωνα με τις διατάξεις του κ.ν. 2190/1920, η σύγκληση της γενικής συνέλευσης των μετόχων της Α.Α.Ε. για την τροποποίηση του περί μετοχικού κεφαλαίου άρθρου του καταστατικού της εταιρείας και την προσαρμογή του στο ύψος του ποσού που πραγματικά καταβλήθηκε. 

8. Εάν το σωματείο δεν έχει συμβληθεί με φυσικό ή νομικό πρόσωπο ή ομάδα αυτών κατά τη διαδικασία του άρθρου 61 του παρόντος νόμου ή δεν υφίσταται Τ.Α.Α., το πρώτο στάδιο της παραπάνω διαδικασίας που προβλέπεται στην παρ. 4 του παρόντος παραλείπεται. 

9. Σε περίπτωση κατά την οποία η προσωρινή επιτροπή της Α.Α.Ε. δεν τηρήσει την πιο πάνω διαδικασία και τις προβλεπόμενες προθεσμίες, η ομάδα της εταιρείας αποβάλλεται από το πρωτάθλημα και υποβιβάζεται στην τελευταία θέση της αμέσως κατώτερης κατηγορίας, καθ' υπέρβαση του προβλεπόμενου από την προκήρυξη του πρωταθλήματος αριθμού αγωνιζόμενων ομάδων. Τη διαπιστωτική πράξη εκδίδει το Δ.Σ. του οικείου επαγγελματικού συνδέσμου, ύστερα από πρόταση του Ελεγκτικού Συμβουλίου. 

10. Οι μετοχές που αποκτώνται με την άσκηση του δικαιώματος προτίμησης από το συνδεόμενο με τη σύμβαση του άρθρου 61 του παρόντος νόμου φυσικό ή νομικό πρόσωπο ή ομάδα αυτών, καθώς και από τα μέλη του ιδρυτικού αθλητικού σωματείου, είναι αμεταβίβαστες για μία τριετία. 

11. Η ίδρυση Α.Α.Ε. συντελείται υποχρεωτικά το αργότερο δέκα (10) ημέρες πριν από την έναρξη του οικείου πρωταθλήματος. 

12. Σε κάθε περίπτωση αύξησης του μετοχικού κεφαλαίου, τηρούνται οι σχετικές διατάξεις του κ.ν. 2190/ 1920, όπως εκάστοτε ισχύει. 

13. Οι Α.Α.Ε. μπορούν να αυξήσουν το μετοχικό τους κεφάλαιο με κεφαλαιοποίηση οποιασδήποτε οφειλής τους προς μετόχους ή τρίτους, πάντοτε ύστερα από σύμφωνη γνώμη αυτών. Προς τούτο απαιτείται απόφαση της γενικής συνέλευσης των μετόχων της Α.Α.Ε., που λαμβάνεται σύμφωνα με τις διατάξεις των άρθρων 29 παρ. 3 και 4 και 31 παρ. 2 του κ.ν. 2190/1920. Οι εκδιδόμενες μετοχές χορηγούνται στους δικαιούχους των κεφαλαιοποιούμενων οφειλών. Η διάταξη της παρ. 2 του άρθρου 71 του παρόντος ισχύει αναλόγως. 

'Αρθρο 69

Μέτοχοι - Περιορισμοί στην απόκτηση μετοχών

1. Μέτοχοι των εταιρειών μπορούν να είναι μόνο φυσικά πρόσωπα, ελληνικής ιθαγένειας ή ομογενείς, φορείς του δημόσιου τομέα, όπως αυτός προσδιορίζεται από τις ισχύουσες εκάστοτε διατάξεις, καθώς και νομικά πρόσωπα ιδιωτικού δικαίου ή οργανισμοί ή εταιρείες στο κεφάλαιο των οποίων η ξένη συμμετοχή δεν υπερβαίνει το είκοσι πέντε τοις εκατό (25%) και τα μέλη τους έχουν απολύτως γνωστή ταυτότητα. Με τα φυσικά πρόσωπα ελληνικής υπηκοότητας και τα ημεδαπά νομικά πρόσωπα ιδιωτικού δικαίου εξομοιώνονται τα φυσικά πρόσωπα με ιθαγένεια Κράτους - Μέλους της Ευρωπαϊκής 'Ενωσης και, με τους περιορισμούς του προηγούμενου εδαφίου, τα νομικά πρόσωπα ιδιωτικού δικαίου που έχουν συσταθεί σύμφωνα με τη νομοθεσία Κράτους - Μέλους της Ευρωπαϊκής 'Ενωσης και έχουν την καταστατική τους έδρα, την κεντρική τους διοίκηση ή την κύρια εγκατάστασή τους σε ένα από τα κράτη αυτά. 

2. Απαγορεύεται και είναι απολύτως άκυρη η απόκτηση μετοχών Α.Α.Ε. από αθλητές, προπονητές, διαιτητές, παρατηρητές διαιτησίας του αντίστοιχου κατά περίπτωση αθλήματος, εφόσον είναι σε ενεργό δράση, καθώς επίσης και από συζύγους των προσώπων αυτών και συγγενείς τους πρώτου βαθμού. Επίσης απαγορεύεται και είναι απολύτως άκυρη η απόκτηση μετοχών Α.Α.Ε. από άλλη εταιρεία του ίδιου αθλήματος ή από μετόχους της τελευταίας, από το ιδρυτικό αθλητικό σωματείο άλλης Α.Α.Ε. ή από μέλη του ιδρυτικού αθλητικού σωματείου άλλης αθλητικής εταιρείας. Η απαγόρευση αυτή ισχύει επίσης για όσους διατηρούν πρακτορεία προγνωστικών αγώνων κάθε είδους, καθώς και για τους συζύγους, τα τέκνα και τους γονείς τους, αλλά μόνο για εταιρείες του αθλήματος, οι αγώνες του οποίου περιλαμβάνονται στα δελτία προγνωστικών αγώνων που διακινεί το πρακτορείο. 

3. Απαγορεύεται η παροχή, με το καταστατικό Α.Α.Ε., οποιουδήποτε προνομίου σε μετοχές της, πλην του προνομίου που προβλέπει το άρθρο 71 του παρόντος νόμου για τις αναφερόμενες σε αυτό μετοχές. 

4. Η μεταβίβαση μετοχών της εταιρείας γνωστοποιείται από αυτήν στον οικείο επαγγελματικό σύνδεσμο, μέσα σε ένα (1) μήνα από την υπογραφή της σχετικής σύμβασης και την εγγραφή αυτής στο ειδικό βιβλίο της εταιρείας, σύμφωνα με το άρθρο 8β' παρ. 1 του κ.ν. 2190/1920 και την ισχύουσα γενικότερα νομοθεσία. 

'Αρθρο 70

Αύξηση μετοχικού κεφαλαίου εταιρείας σε

περίπτωση ανόδου της σε

ανώτερη κατηγορία πρωταθλήματος

1. Σε περίπτωση ανόδου της ομάδας Α.Α.Ε. σε ανώτερη κατηγορία, η εταιρεία έχει υποχρέωση να αυξήσει το μετοχικό της κεφάλαιο τουλάχιστον μέχρι το ελάχιστο όριο που τίθεται για την κατηγορία αυτήν. Η αύξηση του μετοχικού κεφαλαίου πρέπει να έχει ολοκληρωθεί και η αξία των μετοχών να έχει καταβληθεί το αργότερο δέκα (10) ημέρες πριν από την έναρξη του πρωταθλήματος. 

2. Η παράβαση των διατάξεων της προηγούμενης παραγράφου συνεπάγεται την αποβολή της ομάδας εταιρείας από το πρωτάθλημα και τον υποβιβασμό της στην αμέσως κατώτερη κατηγορία, καθ' υπέρβαση του προβλεπόμενου από την προκήρυξη του πρωταθλήματος αριθμού αγωνιζόμενων ομάδων. Τη διαπιστωτική πράξη εκδίδει το Δ.Σ. του οικείου επαγγελματικού συνδέσμου, ύστερα από πρόταση του Ελεγκτικού Συμβουλίου. 

'Αρθρο 71

Εισφορά σε είδος - Πάγιο μέρισμα

1. Η κατά το άρθρο 66 του παρόντος νόμου χρήση της επωνυμίας και των λοιπών διακριτικών γνωρισμάτων του ιδρυτικού αθλητικού σωματείου, ως στοιχείου της επωνυμίας της Α.Α.Ε., θεωρείται αυτοδίκαιη, με τη σύσταση της εταιρείας, εισφορά σε είδος και αντιπροσωπεύει το δέκα τοις εκατό (10%) του συνολικού μετοχικού κεφαλαίου της. Η εισφορά αυτή τελεί υπό την προϋπόθεση ότι το ιδρυτικό αθλητικό σωματείο διατηρεί σε λειτουργία και μετά τη σύσταση της Α.Α.Ε. και άλλα αθλητικά τμήματα. Υπό την προϋπόθεση αυτήν εκδίδονται στην επωνυμία του ιδρυτικού αθλητικού σωματείου και παραδίδονται στο νόμιμο εκπρόσωπό του ονομαστικές μετοχές που αντιπροσωπεύουν το δέκα τοις εκατό (10%) του συνολικού μετοχικού κεφαλαίου της εταιρείας και οι οποίες είναι προνομιούχες με δικαίωμα ψήφου με τα αναφερόμενα κατωτέρω προνόμια και αμεταβίβαστες. 

2. Σε περίπτωση αύξησης του μετοχικού κεφαλαίου της εταιρείας, ποσοστό δέκα τοις εκατό (10%) του μετοχικού κεφαλαίου που θα προέλθει από την αύξηση αυτήν θεωρείται ότι καλύπτει αυτοδικαίως το ιδρυτικό της εταιρείας αθλητικό σωματείο, στο οποίο και παραδίδονται ονομαστικές μετοχές που αντιπροσωπεύουν το δέκα τοις εκατό (10%) του ποσού της αύξησης του κεφαλαίου, ως αντάλλαγμα για την, κατά την παρ. 1 του παρόντος, εισφορά του. Η αξία των μετοχών, που εκδίδονται κατά τα ανωτέρω στην επωνυμία του σωματείου, καταβάλλεται από τους εγγραφόμενους, για την κάλυψη του κεφαλαίου της αύξησης, μετόχους, κατά το λόγο του αριθμού των αποκτώμενων από καθένα από αυτούς μετοχών ταυτόχρονα με την καταβολή της αξίας των μετοχών αυτών. 

3. Οι αναφερόμενες στις προηγούμενες παραγράφους του παρόντος άρθρου μετοχές είναι προνομιούχες, κατά την έννοια του εδαφ. β' της παρ. 1 και της παρ. 2 του άρθρου 3 του κ.ν. 2190/1920, όπως εκάστοτε ισχύει. Ειδικότερα τα προνόμια αυτά συνίστανται: α) στην απόληψη προ των κοινών μετοχών του κατά το άρθρο 45 του κ.ν. 2190/1920 πρώτου μερίσματος και στην προνομιακή απόδοση του αναλογούντος στους κατόχους προνομιούχων μετοχών κεφαλαίου από το προϊόν της εκκαθάρισης εταιρικής περιουσίας και β) στην απόληψη από το ιδρυτικό αθλητικό σωματείο σταθερού ποσοστού δέκα τοις εκατό (10%) των καθαρών κατά χρήση εισπράξεων της εταιρείας από αγώνες. Ως καθαρές εισπράξεις νοούνται οι πραγματοποιούμενες στους κάθε φύσεως αγώνες της εταιρείας, όπως αυτές προκύπτουν από το οικείο φύλλο εκκαθάρισης και ύστερα από έλεγχο της διοργανώτριας. Αν τα διανεμόμενα κέρδη της εταιρείας σε ορισμένη εταιρική χρήση είναι τόσα, ώστε το συνολικώς καταβλητέο μέρισμα στο ιδρυτικό αθλητικό σωματείο να υπερβαίνει το προαναφερόμενο πάγιο μέρισμα, τότε το σωματείο έχει δικαίωμα στη διαφορά. 

4. Για τα αποκτώμενα κατά την προηγούμενη παράγραφο μερίσματα το αθλητικό σωματείο απαλλάσσεται από το φόρο εισοδήματος. 

'Αρθρο 72

Αποθεματικό

1. Το ποσό που αφαιρείται κατά εταιρική χρήση, από τα καθαρά κέρδη της εταιρείας, για τη δημιουργία τακτικού αποθεματικού ανέρχεται τουλάχιστον σε ποσοστό δέκα τοις εκατό (10%) των κερδών. Η υποχρέωση για τη δημιουργία αυτού του αποθεματικού υφίσταται ανεξάρτητα του ύψους του αποθεματικού σε σχέση με το κεφάλαιο της εταιρείας. 

2. Τα ποσά που εισπράττονται από την εταιρεία λόγω μεταγραφής αθλητών της απαγορεύεται να διανεμηθούν μεταξύ των μετόχων πριν εκπληρωθούν οι υποχρεώσεις αυτής προς τους εργαζόμενους ή τρίτους. 

'Αρθρο 73

Υποκατάσταση των εταιρειών στις υποχρεώσεις και στα δικαιώματα των αθλητικών σωματείων

1. Κάθε εταιρεία με την ίδρυσή της, και χωρίς άλλη οποιαδήποτε διατύπωση, υποκαθίσταται σε όλα τα ενοχικά δικαιώματα, καθώς και τις ενοχικές υποχρεώσεις, του ιδρυτικού αθλητικού σωματείου, οι οποίες είτε είχαν αναληφθεί είτε δημιουργήθηκαν από τη δραστηριότητα του Τ.Α.Α. ή από άλλο έγγραφο και προκύπτουν από τα επίσημα βιβλία του αθλητικού σωματείου ή Τ.Α.Α. προς το Δημόσιο, κάθε νομικό πρόσωπο δημοσίου ή ιδιωτικού δικαίου και προς οποιονδήποτε τρίτο. Δεν περιλαμβάνονται στην υποκατάσταση οι ενοχικές υποχρεώσεις που αφορούν τη δημιουργία αθλητικών εγκαταστάσεων. 

2. Εκκρεμείς δίκες στα προαναφερόμενα δικαιώματα και υποχρεώσεις συνεχίζονται επ' ονόματι της εταιρείας, η οποία νομιμοποιείται ενεργητικά και παθητικά, χωρίς να επέρχεται βίαιη διακοπή της δίκης. 

3. Σε περίπτωση που το σύνολο των ιδίων κεφαλαίων της εταιρείας, όπως προσδιορίζονται στον ισολογισμό της, γίνει κατώτερο από το μισό (1/2) του μετοχικού κεφαλαίου της, το Δ.Σ. υποχρεούται να συγκαλέσει τη γενική συνέλευση μέσα σε προθεσμία έξι (6) μηνών από τη λήξη της χρήσης, προκειμένου αυτή να αποφασίσει τη λύση της εταιρείας ή την υιοθέτηση άλλου μέτρου. 

'Αρθρο 74

Διοικητικό Συμβούλιο - Εταιρική χρήση

1. Το ιδρυτικό της εταιρείας αθλητικό σωματείο έχει δικαίωμα διορισμού ενός (1) μέλους στο Δ.Σ. της εταιρείας. Το δικαίωμα αυτό πρέπει να προβλέπεται υποχρεωτικά στο καταστατικό της Α.Α.Ε. και τελεί υπό την προϋπόθεση ότι το ιδρυτικό αθλητικό σωματείο διατηρεί σε λειτουργία και μετά τη σύσταση της Α.Α.Ε. και άλλα αθλητικά τμήματα. Για τη διαμόρφωση της σχετικής καταστατικής ρήτρας αρκούν τα προβλεπόμενα από τις παρ. 3 και 4 του άρθρου 18 του κ.ν. 2190/1920, όπως εκάστοτε ισχύει. 

2. Δεν επιτρέπεται να είναι μέλος Δ.Σ. αθλητικής ανώνυμης εταιρείας πρόσωπο στο οποίο έχει επιβληθεί τελεσίδικα οποιασδήποτε μορφής πειθαρχική ποινή, πλην αυτής της επίπληξης, δύο (2) τουλάχιστον φορές μέσα σε δύο (2) συνεχή έτη και με συνολική ποινή τουλάχιστον τεσσάρων (4) μηνών, για οποιαδήποτε παράβαση του παρόντος νόμου ή της αθλητικής γενικά νομοθεσίας. Το κώλυμα της παρούσας παραγράφου ισχύει κάθε φορά για μια πλήρη τριετία από την επιβολή της δεύτερης ποινής. Σε περίπτωση ποινής έκπτωσης από το εταιρικό αξίωμα, το κώλυμα αρχίζει μετά την έκτιση της ποινής. 

3. Η κατά το καταστατικό της εταιρείας θητεία των μελών του Δ.Σ. δεν επιτρέπεται να υπερβαίνει τα έξι (6) έτη. Τα μέλη του Δ.Σ. είναι επανεκλέξιμα και ελευθέρως ανακλητά. 

4. Η χρήση της εταιρείας αρχίζει την 1η Ιουλίου κάθε έτους και λήγει την 30ή Ιουνίου του επόμενου έτους, εκτός αν ορίζεται διαφορετικά από το προεδρικό διάταγμα της παρ. 1 του άρθρου 63 του παρόντος νόμου. Ειδικά η πρώτη, μετά τη σύσταση της εταιρείας, χρήση διαρκεί έως το τέλος της επόμενης, του χρόνου ίδρυσης, χρήσης. 

'Αρθρο 75

Εποπτεία - 'Ελεγχος

1. Οι Α.Α.Ε. εποπτεύονται: 

α) από τον Υπουργό Aνάπτυξης ως προς τη σύσταση, την τροποποίηση του καταστατικού τους και τη λειτουργία τους, 

β) από τον αρμόδιο για τον αθλητισμό Υπουργό για τα λοιπά θέματα που προβλέπονται στον παρόντα νόμο. 

2. Το μητρώο των Α.Α.Ε. τηρείται στην αρμόδια κε- ντρική υπηρεσία του Υπουργείου Ανάπτυξης, σύμφωνα με το άρθρο 7β' παρ. 8 του κ.ν. 2190/1920, όπως εκά- στοτε ισχύει. 

3. Ο τακτικός έλεγχος και ο κατά το άρθρο 40 και επόμενα του κ.ν. 2190/1920 έλεγχος των ανωνύμων εταιρειών ασκείται, όταν πρόκειται για Α.Α.Ε., από έναν (1) τουλάχιστον ορκωτό ελεγκτή, σύμφωνα με την εκάστοτε ισχύουσα νομοθεσία. Σχετική πρόβλεψη διαλαμβάνεται υποχρεωτικά στο καταστατικό κάθε εταιρείας. 

'Αρθρο 76

Αποτίμηση αξίας αθλητών

1. Για την εφαρμογή των άρθρων 47 και 48 παρ. 1 περ. γ' του κ.ν. 2190/1920, όπως εκάστοτε ισχύει, στο σύνολο των ιδίων κεφαλαίων των Α.Α.Ε. συνυπολογίζεται κατ' εξαίρεση και η αξία των αθλητών της. Η αποτίμηση της αξίας των αθλητών διενεργείται ανά χρήση και εντός τριών (3) μηνών από τη λήξη της, από πενταμελή επιτροπή με θητεία διάρκειας τριών (3) ετών, συγκροτούμενη με απόφαση του αρμόδιου για τον αθλητισμό Υπουργού, που δημοσιεύεται στην Εφημερίδα της Κυβερνήσεως. Η επιτροπή αποτελείται από δύο (2) πτυχιούχους νομικής κατεύθυνσης (νομικού τμήματος) και τρεις (3) κατόχους άδειας άσκησης οικονομολογικού επαγγέλματος του Οικονομικού Επιμελητηρίου Ελλάδος σύμφωνα με τις διατάξεις του άρθρου 2 του π.δ. 475/1991 (ΦΕΚ 176 Α'). 

Με την παραπάνω απόφαση ρυθμίζονται θέματα που αφορούν τη σύνθεση, την οργάνωση, τη λειτουργία και την αποζημίωση των μελών της επιτροπής. Η δαπάνη της αποζημίωσης βαρύνει τους επαγγελματικούς συνδέσμους. 

2. Τα κριτήρια τα οποία λαμβάνονται υπόψη, για τον προσδιορισμό της αξίας των αθλητών, είναι τα ποσά που αναγράφονται στο συμβόλαιο υπέρ του αθλητή και υπέρ της Α.Α.Ε. ή του αθλητικού σωματείου από όπου προήλθε, η διάρκεια του συμβολαίου, η ηλικία του αθλητή, ο αριθμός συμμετοχών στους επίσημους αγώνες της ομάδας του, ο αριθμός συμμετοχών του στους αγώνες των εθνικών ομάδων ανδρών, ελπίδων και νέων, η πειθαρχική του κατάσταση και τα ποσά των νόμιμων αποδοχών του κατά την τελευταία διετία από την Α.Α.Ε. στην οποία ανήκει. Ο συντελεστής βαρύτητας κάθε κριτηρίου καθορίζεται με άλλη απόφαση του αρμόδιου για τον αθλητισμό Υπουργού ύστερα από πρόταση της επιτροπής της παρ. 1 του παρόντος άρθρου και γνώμη των οικείων επαγγελματικών συνδέσμων. 

3. Η αξία των αθλητών που προκύπτει από την αποτίμηση αυτών κατά τα ανωτέρω αναφέρεται ως πρόσθετη σημείωση στον ισολογισμό της εταιρείας, χωρίς να γίνεται αναμόρφωση της αξίας αυτών στα λογιστικά της βιβλία. Από την αξία των αθλητών που προκύπτει από την αποτίμησή τους, αφαιρείται η αναφερόμενη αξία κάθε αθλητή στα βιβλία της εταιρείας. 

4. Κατά τη συνεδρίαση της επιτροπής παρίσταται εκπρόσωπος του οικείου συνδικαλιστικού οργάνου επαγγελματιών αθλητών, οι δε αποφάσεις της επιτροπής κοινοποιούνται στο πιο πάνω όργανο των αθλητών. 

'Αρθρο 77

Ελεγκτικό Συμβούλιο

1. Με πρόταση του αρμόδιου για τον αθλητισμό Υπουργού και κοινή απόφαση του Υπουργού Ανάπτυξης και του αρμόδιου για τον αθλητισμό Υπουργού, που εκδίδεται μέσα σε προθεσμία οκτώ (8) μηνών από τη δημοσίευση του παρόντος νόμου, συνιστάται Ελεγκτικό Συμβούλιο, αποτελούμενο από έντεκα (11) μέλη και οριζόμενο με θητεία τριών (3) ετών, η οποία μπορεί να ανανεώνεται με απόφαση των προαναφερόμενων Υπουργών. 

2. Τα μέλη του Ελεγκτικού Συμβουλίου έχουν αποκλειστική απασχόληση. Με την απόφαση της παρ. 1 του παρόντος ορίζεται ο πρόεδρος του Συμβουλίου και ο αναπληρωτής του. Η εποπτεία του Ελεγκτικού Συμβουλίου, ως προς τα διοικητικά θέματα, ασκείται από τον Υπουργό Ανάπτυξης. 

3. Τα μέλη του Ελεγκτικού Συμβουλίου είναι πτυχιούχοι ανώτατου εκπαιδευτικού ιδρύματος της ημεδαπής ή ισότιμου της αλλοδαπής. Δύο (2) μέλη είναι πτυχιούχοι νομικής κατεύθυνσης (νομικού τμήματος) και τα υπόλοιπα είναι κάτοχοι άδειας άσκησης οικονομολογικού επαγγέλματος του Οικονομικού Επιμελητηρίου Ελλάδος, σύμφωνα με τις διατάξεις του άρθρου 2 του π.δ. 475/1991 (ΦΕΚ 176 Α'). 'Εξι (6) τουλάχιστον μέλη του Ελεγκτικού Συμβουλίου είναι δημόσιοι υπάλληλοι, που αποσπώνται με κοινή απόφαση του αρμόδιου για τον αθλητισμό Υπουργού και του κατά περίπτωση αρμόδιου Υπουργού, παρέχοντας τις υπηρεσίες τους σε αυτό. 

4. 'Εργο του Ελεγκτικού Συμβουλίου είναι ο έλεγχος: 

α) των Α.Α.Ε., για τη διαπίστωση της τήρησης των διατάξεων του παρόντος και των σε εκτέλεσή του εκδιδόμενων κανονιστικών γενικά πράξεων, καθώς και ο έλεγχος της εκπλήρωσης των οικονομικών υποχρεώσεών τους προς τον οικείο επαγγελματικό σύνδεσμο, τους επαγγελματίες αθλητές, τους προπονητές, το ιδρυτικό αθλητικό σωματείο και τα γυμναστήρια, 

β) των οικείων επαγγελματικών συνδέσμων, για τα ποσά τα οποία επιχορηγούνται από τη Γ.Γ.Α. ή εποπτευόμενους από αυτήν φορείς. 

5. Τα μέλη του Ελεγκτικού Συμβουλίου δεν επιτρέπεται να είναι μέτοχοι Α.Α.Ε. ή μέλη αθλητικών σωματείων που ίδρυσαν Α.Α.Ε., ή να μετέχουν στα όργανα διοίκησης των αθλητικών αυτών σωματείων ή των Α.Α.Ε., ούτε να έχουν οποιαδήποτε οικονομική ή άλλη εξάρτηση από τα παραπάνω νομικά ή φυσικά πρόσωπα. 

6. Το Ελεγκτικό Συμβούλιο διενεργεί τακτικό έλεγχο τον Ιούλιο κάθε έτους, καθώς και έκτακτο, ύστερα από παραγγελία του Υπουργού Ανάπτυξης ή του αρμόδιου για τον αθλητισμό Υπουργού ή αυτεπάγγελτα με εντολή του προέδρου του. Το Διοικητικό Συμβούλιο του οικείου επαγγελματικού συνδέσμου μπορεί να υποβάλει αίτημα ελέγχου σε Α.Α.Ε. μέσω των συναρμόδιων Υπουργών. 

Το Ελεγκτικό Συμβούλιο μετά από κάθε έλεγχο συντάσσει έκθεση που υποβάλλεται υποχρεωτικά στον Υπουργό Ανάπτυξης, στον αρμόδιο για τον αθλητισμό Υπουργό, στο Δ.Σ. του οικείου επαγγελματικού συνδέσμου και στη γενική συνέλευση των μετόχων της Α.Α.Ε. την οποία αφορά ο έλεγχος. Το Ελεγκτικό Συμβούλιο, σε περίπτωση διαπίστωσης παραβάσεων, έχει την υποχρέωση να περιλάβει στην έκθεσή του τις κατά την κρίση του ενδεικνυόμενες ενέργειες για τυχόν διοικητικές, διαχειριστικές, πειθαρχικές ή ποινικές ευθύνες του ελεγχόμενου νομικού προσώπου ή των μελών των οργάνων διοίκησής του. Οι πιο πάνω αποδέκτες της έκθεσης έχουν υποχρέωση, μέσα σε τριάντα (30) ημέρες το αργότερο, να τη διαβιβάσουν στον αρμόδιο εισαγγελέα, αν πιθανολογούνται παραβάσεις ποινικού χαρακτήρα και στο δικαιοδοτικό όργανο του οικείου επαγγελματικού συνδέσμου για την επιβολή των προβλεπόμενων νόμιμων κυρώσεων. Ο κάθε είδους έλεγχος των μελών του Ελεγκτικού Συμβουλίου διενεργείται και ολοκληρώνεται εντός τριάντα (30) ημερών από την παραγγελία των αρμόδιων προσώπων. Η καθυστέρηση ολοκλήρωσης του ελέγχου ή η πλημμελής έκθεση συνιστά σπουδαίο λόγο αντικατάστασης του μέλους που ευθύνεται, χωρίς αυτό να δικαιούται περαιτέρω αποζημίωση. 

7. Τα μέλη του Ελεγκτικού Συμβουλίου, κατά την άσκηση των καθηκόντων τους, που μπορεί να γίνει στην έδρα του Ελεγκτικού Συμβουλίου ή στην έδρα της ελεγχόμενης εταιρείας, δικαιούνται να λαμβάνουν γνώση οποιουδήποτε βιβλίου, λογαριασμού ή εγγράφου που κρίνουν απαραίτητο. 

Η άρνηση παροχής εγγράφων ή πληροφοριών από τον οικείο επαγγελματικό σύνδεσμο και τις ελεγχόμενες Α.Α.Ε. αποτελεί πειθαρχικό αδίκημα, που διώκεται σύμφωνα με τους οικείους κανονισμούς, καθώς και ποινικό, που διώκεται, σύμφωνα με τις διατάξεις του άρθρου 57 του κ.ν. 2190/1920, όπως εκάστοτε ισχύει, για τους αρμόδιους υπαλλήλους και για τις διοικήσεις των επαγγελματικών συνδέσμων ή των Α.Α.Ε.. Πέραν των ανωτέρω, το οικείο δικαιοδοτικό όργανο επιβάλλει την ποινή της αποβολής από το πρωτάθλημα στην ελεγχόμενη Α.Α.Ε. που αρνείται να παράσχει στους ελεγκτές τα αναγκαία στοιχεία, μέχρι τη συμμόρφωσή της. 

8. Με κανονισμό που καταρτίζεται από το Ελεγκτικό Συμβούλιο και εγκρίνεται από τον Υπουργό Ανάπτυξης και τον αρμόδιο για τον αθλητισμό Υπουργό, καθορίζονται τα θέματα εσωτερικής λειτουργίας του. 

9. Οι οικείοι επαγγελματικοί σύνδεσμοι υποχρεούνται να διαθέτουν το ανάλογο προσωπικό, χώρο για τη στέγαση του Ελεγκτικού Συμβουλίου, καθώς και κάθε αναλώσιμο ή πάγιο στοιχείο που είναι αναγκαίο για τη λειτουργία του ύστερα από έγγραφο του προέδρου του. Η αποζημίωση του προέδρου, των μελών, του γραμματέα και του υπολόγου του Συμβουλίου καθορίζεται με απόφαση των προαναφερόμενων αρμόδιων Υπουργών. Ο γραμματέας εργασιών του Ελεγκτικού Συμβουλίου παρέχεται από την οικεία επαγγελματική ένωση, ο δε υπόλογος είναι μόνιμος υπάλληλος της Γ.Γ.Α.. Οι δαπάνες λειτουργίας του Ελεγκτικού Συμβουλίου βαρύνουν τον Ο.Π.Α.Π. και βεβαιώνονται σε μηνιαία βάση από τον πρόεδρο του Συμβουλίου. Ο υπόλογος κάθε μήνα καταθέτει στον Ο.Π.Α.Π. όλα τα στοιχεία πληρωμών του αμέσως προηγούμενου μήνα. 

ΚΕΦΑΛΑΙΟ Γ'

ΚΟΙΝΕΣ ΔΙΑΤΑΞΕΙΣ

'Αρθρο 78

Διαχειριστικές υποχρεώσεις Α.Α.Ε. και Τ.Α.Α.

1. Οι Α.Α.Ε. και τα Τ.Α.Α. οφείλουν να υποβάλουν, το αργότερο δεκαπέντε (15) ημέρες πριν από την έναρξη της αγωνιστικής περιόδου στο οικείο Ελεγκτικό Συμβούλιο, τον προϋπολογισμό εσόδων και εξόδων της νέας αγωνιστικής περιόδου ισοσκελισμένο. Αν στον προϋπολογισμό περιλαμβάνεται και κονδύλιο από σύναψη δανείου, το επικυρωμένο αντίγραφο της σύμβασης πρέπει να προσκομισθεί στο Ελεγκτικό Συμβούλιο μέσα σε προθεσμία δέκα (10) ημερών από τη σύναψή της. 

2. Οι Α.Α.Ε. και τα Τ.Α.Α. υποχρεούνται πριν από την έναρξη της αγωνιστικής περιόδου να έχουν εξοφλήσει όλες τις τυχόν ληξιπρόθεσμες και απαιτητές οφειλές τους προς τους υπερκείμενους συνδέσμους, τους αθλητές τους που απασχολούν ή έχουν στο παρελθόν απασχολήσει, τους προπονητές, το ιδρυτικό αθλητικό σωματείο και τα γυμναστήρια και οι οποίες έχουν επιδικασθεί με τελεσίδικη δικαστική απόφαση ή με απόφαση της δευτεροβάθμιας επιτροπής του άρθρου 95. 

3. Οι Α.Α.Ε. και τα Τ.Α.Α. υποβάλλουν στο οικείο Ελεγκτικό Συμβούλιο, στο τέλος κάθε τριμήνου από την έναρξη του πρωταθλήματος, αναλυτικό πίνακα των πάσης φύσεως εσόδων και εξόδων, που πραγματοποίησαν κατά το αμέσως προηγούμενο διάστημα. 

Στον πίνακα αυτόν πρέπει να αναφέρονται συγκεκριμένως οι πηγές εσόδων, καθώς και οι δαπάνες κατά κατηγορία πραγματοποίησής τους. Ειδικά οι δαπάνες που αφορούν τις τακτικές και έκτακτες παροχές προς τους αθλητές αναλύονται και ονομαστικά κατά αθλητή. 

4. Η παράβαση των υποχρεώσεων των προηγούμενων παραγράφων συνεπάγεται την αφαίρεση των βαθμών μίας (1) νίκης για κάθε αγώνα πρωταθλήματος και για όσο χρόνο διαρκεί η παράβαση. 

'Αρθρο 79

Γνωστοποίηση χρηματικών καταβολών

1. Οι Α.Α.Ε. και τα Τ.Α.Α. έχουν την υποχρέωση να γνωστοποιούν στο οικείο Ελεγκτικό Συμβούλιο τα κάθε είδους χρηματικά ποσά που καταβάλλονται σε αυτά με οποιαδήποτε μορφή (προσωρινή ταμειακή διευκόλυνση, άτοκο δάνειο κ.λπ.) από μέλη της διοίκησής τους ή μέτοχο ή οποιονδήποτε τρίτο. 

2. Η γνωστοποίηση γίνεται εγγράφως μέσα σε δεκαπέντε (15) ημέρες από την είσπραξη του ποσού και περιλαμβάνει τα ακόλουθα στοιχεία: 

α) την απόφαση του κατά το καταστατικό τους αρμόδιου οργάνου, για την αποδοχή της χρηματικής καταβολής, 

β) το είδος, το ύψος, το σκοπό και τον τυχόν χρόνο εξόφλησης του ποσού και τα πλήρη στοιχεία του προσώπου το οποίο το κατέβαλε. 

3. Αν δεν γνωστοποιηθούν τα προαναφερόμενα στο Ελεγκτικό Συμβούλιο, ευθύνονται εις ολόκληρον, για την εξόφληση του ποσού, το Τ.Α.Α. ή η Α.Ε.Ε. και τα μέλη της διοίκησής τους. 

'Αρθρο 80

Συνέπειες για τη συμμετοχή στη διοίκηση Α.Α.Ε. ή Τ.Α.Α. προσώπων που κηρύχθηκαν έκπτωτα του αξιώματός τους

Στις Α.Α.Ε. και τα Τ.Α.Α. που ανέχονται τη συμμετοχή στα όργανα διοίκησής τους προσώπων που ήταν μέλη οργάνων διοίκησης και κηρύχθηκαν έκπτωτα του αξιώματός τους με τελεσίδικη απόφαση του αρμόδιου δικαιοδοτικού οργάνου, επιβάλλεται ποινή αφαίρεσης των βαθμών μιας νίκης για κάθε αγώνα πρωταθλήματος και για όσο χρόνο διαρκεί η παράλειψη. 

'Αρθρο 81

Τήρηση ειδικών λογαριασμών

από Α.Α.Ε. και Τ.Α.Α.

1. Οι Α.Α.Ε. και τα Τ.Α.Α. έχουν την υποχρέωση να τηρούν σε αναγνωρισμένη Τράπεζα λογαριασμό κίνησης, στον οποίο εμφανίζονται τα ποσά που τους καταβάλλονται, καθώς επίσης και τα έξοδά τους. 

2. Οι Α.Α.Ε. και τα Τ.Α.Α. έχουν την υποχρέωση να χορηγούν αντίγραφο της κίνησης του παραπάνω λογαριασμού που εκδίδεται από την Τράπεζα, καθώς και κάθε άλλο σχετικό στοιχείο στο οικείο Ελεγκτικό Συμβούλιο και στη Γ.Γ.Α., όταν αυτά ζητηθούν. 

3. Η άρνηση χορήγησης των στοιχείων της προηγούμενης παραγράφου συνεπάγεται, για όσο χρόνο διαρκεί η άρνηση αυτή, την επιβολή προστίμου από πεντακόσιες χιλιάδες (500.000) έως ένα εκατομμύριο (1.000.000) δραχμές για κάθε αγώνα πρωταθλήματος. 

4. Η πληρωμή των εξόδων διενεργείται με επιταγή. Επιτρέπεται η τήρηση λογαριασμού εκτός Τραπέζης με ανώτατο όριο το ποσό των τεσσάρων εκατομμυρίων (4.000.000) δραχμών σε μηνιαία βάση. Από το λογαριασμό αυτόν αντιμετωπίζονται πληρωμές μόνο για δαπάνες τρεχούσης φύσεως. 

'Αρθρο 82

Επιβολή ποινών

Οι ποινές που προβλέπονται στα άρθρα 78, 80 και 81 του παρόντος νόμου επιβάλλονται από το οικείο δικαιοδοτικό όργανο, το οποίο επιλαμβάνεται, ύστερα από την υποβολή έκθεσης, κατά τη διαδικασία της παρ. 6 του άρθρου 77. 

'Αρθρο 83

Κωλύματα - Περιορισμοί μελών διοίκησης

Α.Α.Ε. και Τ.Α.Α.

1. Δεν επιτρέπεται να είναι μέλος διοίκησης Α.Α.Ε. και Τ.Α.Α. πρόσωπο στο οποίο συντρέχει κώλυμα από τα αναφερόμενα στην παρ. 1 του άρθρου 3 ή έχει τιμωρηθεί τελεσίδικα για παράβαση των διατάξεων του άρθρου 130 και για όσο χρόνο διαρκεί η ποινή. Σε αντίθετη περίπτωση, τα πρόσωπα αυτά εκπίπτουν αυτοδίκαια της ιδιότητάς τους. Η έκπτωση από το αξίωμα μέλους διοίκησης Α.Α.Ε. ή Τ.Α.Α. διαπιστώνεται με απόφαση του οικείου δικαιοδοτικού οργάνου, ύστερα από έκθεση του Ελεγκτικού Συμβουλίου. 

2. Η διάταξη της παρ. 6 του άρθρου 22 του παρόντος νόμου εφαρμόζεται και για τα πρόσωπα που είναι μέλη διοίκησης Α.Α.Ε. ή Τ.Α.Α.. 

3. Οι Α.Α.Ε. και τα Τ.Α.Α. υποβάλουν προς το οικείο Ελεγκτικό Συμβούλιο, μέσα σε δέκα (10) ημέρες από την ανάληψη των καθηκόντων των μελών της διοίκησής τους, υπεύθυνη δήλωση του άρθρου 8 του ν.1599/1986 (ΦΕΚ 75 Α') κάθε μέλους της διοίκησής τους, στην οποία δηλώνεται ότι δεν συντρέχει στο πρόσωπό τους κανένα κώλυμα από τα αναφερόμενα στον παρόντα νόμο, για τη συμμετοχή τους στη διοίκηση της Α.Α.Ε. ή του Τ.Α.Α. και μέσα σε ένα (1) μήνα αντίγραφο του ποινικού τους μητρώου. Η ως άνω υποχρέωση ισχύει σε κάθε περίπτωση αντικατάστασης των μελών της διοίκησης της Α.Α.Ε. ή του Τ.Α.Α.. 

4. Αν δεν υποβληθεί το αντίγραφο ποινικού μητρώου, αυτό συνεπάγεται την αυτοδίκαιη έκπτωση του μέλους του Δ.Σ.. Η έκπτωση διαπιστώνεται με απόφαση του οικείου δικαιοδοτικού οργάνου, ύστερα από έκθεση του Ελεγκτικού Συμβουλίου. 

5. Η μη συμμόρφωση της Α.Α.Ε. ή του Τ.Α.Α. στην πιο πάνω απόφαση του δικαιοδοτικού οργάνου, μέσα σε προθεσμία δέκα (10) ημερών από την κοινοποίηση της απόφασης, συνεπάγεται τον αποκλεισμό της μη συμμορφούμενης ομάδας από το οικείο πρωτάθλημα με απόφαση του δικαιοδοτικού οργάνου. 

'Αρθρο 84

Ηλεκτρονική αναμετάδοση

και διανομή αγώνων

1. Κάθε αθλητικό σωματείο, Τ.Α.Α. ή Α.Α.Ε. έχει το δικαίωμα να επιτρέπει έναντι αμοιβής ή να απαγορεύει: 

α) τη ραδιοφωνική ή τηλεοπτική μετάδοση ή την αναμετάδοση, με οποιαδήποτε τεχνική μέθοδο ή μέσο, αθλητικών διοργανώσεων, στις οποίες θεωρείται, σύμφωνα με τους οικείους κανονισμούς, γηπεδούχος, 

β) την εγγραφή ή την αναπαραγωγή των κατά την περίπτωση α' αθλητικών διοργανώσεων ή στιγμιοτύπων αυτών, με κάθε μέσο και για οποιονδήποτε υλικό φορέα, 

γ) τη θέση σε κυκλοφορία του υλικού της αναπαραγωγής κατά την περίπτωση β' με μεταβίβαση της κυριότητας, με εκμίσθωση ή με δημόσιο δανεισμό. 

Οι ειδικά αναγνωρισμένες αθλητικές ομοσπονδίες έχουν τα ίδια δικαιώματα όσον αφορά τις αθλητικές διοργανώσεις των εθνικών ομάδων. 

2. Κάθε γηπεδούχο αθλητικό σωματείο, γηπεδούχος Α.Α.Ε., γηπεδούχο Τ.Α.Α. ή αθλητική ομοσπονδία για αγώνες εθνικών ομάδων και κυπέλλου Ελλάδος δικαιούται να συνάπτει συμβάσεις παραχώρησης, με τηλεοπτικούς ή ραδιοφωνικούς σταθμούς, αποκλειστικών ή μη αδειών εκμετάλλευσης των δικαιωμάτων που αναφέρονται στην παρ. 1 του παρόντος άρθρου. Απαγορεύεται η μεταβίβαση σε τρίτους, φυσικά ή νομικά πρόσωπα, των δικαιωμάτων που αποκτήθηκαν με αποκλειστική άδεια εκμετάλλευσης, χωρίς την έγγραφη συναίνεση του σωματείου, της Α.Α.Ε., του Τ.Α.Α. ή της ομοσπονδίας. Οι συμβάσεις του πρώτου εδαφίου της παρούσας παραγράφου δεσμεύουν το, κατά τους οικείους κανονισμούς, φιλοξενούμενο σωματείο, Α.Α.Ε. ή Τ.Α.Α.. 

3. Επιτρέπεται, χωρίς την άδεια των σωματείων, Α.Α.Ε., Τ.Α.Α. και ομοσπονδιών και χωρίς αμοιβή, η μετάδοση ή η αναμετάδοση στιγμιοτύπων αθλητικών διοργανώσεων προς το σκοπό της ενημέρωσης από οποιονδήποτε ραδιοφωνικό ή τηλεοπτικό σταθμό που λειτουργεί νόμιμα, σύμφωνα με τις διατάξεις του ν. 2328/1995 (ΦΕΚ 159 Α') και του ν. 2664/1998 (ΦΕΚ 275 Α'). Η μετάδοση ή η αναμετάδοση περιορίζεται για κάθε αγωνιστική ημέρα σε τρεις ανταποκρίσεις των τριών λεπτών η καθεμία επί του συνολικού ημερήσιου προγράμματος, μεταξύ των οποίων μεσολαβεί χρονικό διάστημα τουλάχιστον μίας ώρας. 

4. Οι γηπεδούχοι (Α.Α.Ε., Τ.Α.Α. ή σωματεία) δικαιούνται να μεταβιβάζουν με ειδική έγγραφη άδεια στις ενώσεις, στους επαγγελματικούς συνδέσμους ή στις ομοσπονδίες που ανήκουν τη διαχείριση μέρους ή του συνόλου των δικαιωμάτων που αναφέρονται στην παρ. 1, εφόσον οι τελευταίοι διοργανώνουν κατά περίπτωση το πρωτάθλημα. Η διάρκεια των αδειών αυτών δεν επιτρέπεται να υπερβαίνει τα τέσσερα (4) έτη. Αν μεταβιβασθεί η πιο πάνω άδεια, σε επαγγελματικό σύνδεσμο ή ομοσπονδία, οι φορείς αυτοί δεν επιτρέπεται να συνάπτουν συμβάσεις διαχείρισης των δικαιωμάτων με διάρκεια μεγαλύτερη των τεσσάρων (4) ετών. 

5. Αν έχει συσταθεί στο σωματείο, κατά τις διατάξεις του παρόντος νόμου, Τ.Α.Α., οι πράξεις διαχείρισης που αναφέρονται στις παρ. 2 έως 4 του παρόντος ασκούνται από την επιτροπή διοίκησης και διαχείρισης του Τ.Α.Α.. Σε κάθε άλλη περίπτωση ασκούνται από το Δ.Σ. του σωματείου. 

6. Η άδεια μετάδοσης αθλητικών διοργανώσεων εθνικών ομάδων προτείνεται από τις οικείες ομοσπονδίες κατά προτεραιότητα σε τηλεοπτικούς σταθμούς πανελλήνιας εμβέλειας ελεύθερης λήψης. Αν η πρόταση της οικείας ομοσπονδίας δεν γίνει αποδεκτή από κανένα ιδιωτικό ραδιοφωνικό ή τηλεοπτικό σταθμό πανελλήνιας εμβέλειας, ελεύθερης ή μη λήψης, η Ελληνική Ραδιοφωνία και Τηλεόραση Α.Ε. υποχρεούται να μεταδώσει τον αγώνα, καταβάλλοντας στην ομοσπονδία το σαράντα τοις εκατό (40%) των εσόδων της από τη μετάδοση των διαφημιστικών μηνυμάτων που μεταδίδονται κατά τη διάρκεια του αγώνα, των ημιχρονίων, καθώς και των πέντε πρώτων λεπτών της ώρας (5') που προηγούνται της έναρξης και ακολουθούν τη λήξη του αγώνα. 

7. Με κοινή απόφαση των Υπουργών Τύπου και Μέσων Μαζικής Ενημέρωσης, Πολιτισμού και του αρμόδιου για τον αθλητισμό Υπουργού, μέσα στο πρώτο δεκαπενθήμερο του Αυγούστου κάθε έτους, καταρτίζεται κατάλογος διεθνών, εθνικών ή τοπικών αθλητικών εκδηλώσεων μείζονος σημασίας για την ελληνική κοινωνία. Για τις εκδηλώσεις αυτές εξασφαλίζεται στο κοινό η δυνατότητα παρακολούθησής τους από τηλεοπτικούς σταθμούς ελεύθερης λήψης μέσω ολικής ή μερικής ζωντανής κάλυψης ή ολικής ή μερικής αναμετάδοσης. 

8. Από τις αμοιβές που αναφέρονται στις παραγράφους 2, 3 και 4 και λαμβάνουν αθλητικά ποδοσφαιρικά σωματεία ή ποδοσφαιρικές ανώνυμες εταιρείες από την εκμετάλλευση των προαναφερόμενων δικαιωμάτων, η Ελληνική Ποδοσφαιρική Ομοσπονδία (Ε.Π.Ο.) λαμβάνει ποσοστό οκτώ τοις εκατό (8%). Από τις αντίστοιχες με τις ανωτέρω αμοιβές που λαμβάνουν αθλητικά σωματεία καλαθοσφαίρισης ή καλαθοσφαιρικές ανώνυμες εταιρίες ή τμήματα αμειβομένων καλαθοσφαιριστών, η "Ελληνική Ομοσπονδία Καλαθοσφαίρισης" (Ε.Ο.Κ.) λαμβάνει ποσοστό τρία τοις εκατό (3%). 

9. Η ισχύς των διατάξεων του παρόντος άρθρου, πλην της παραγράφου 8, ανατρέχει από 4.1.1999. 

ΚΕΦΑΛΑΙΟ Δ'

ΣΧΕΣΕΙΣ ΑΘΛΗΤΗ ΜΕ ΤΜΗΜΑ ΑΜΕΙΒΟΜΕΝΩΝ ΑΘΛΗΤΩΝ 'H ΑΘΛΗΤΙΚΗ ΑΝΩΝΥΜΗ ΕΤΑΙΡΕΙΑ

'Αρθρο 85

Αθλητής με αμοιβή - Επαγγελματίας αθλητής

1. Αθλητής με αμοιβή είναι εκείνος που συνδέεται με αθλητικό σωματείο που διατηρεί Τ.Α.Α. με σύμβαση εξαρτημένης εργασίας για παροχή αθλητικών υπηρεσιών. 

2. Επαγγελματίας αθλητής είναι εκείνος που συνδέεται με Α.Ε.Ε., με σύμβαση εξαρτημένης εργασίας για παροχή αθλητικών υπηρεσιών. 

3. Κατ' εξαίρεση, αθλητής με αμοιβή ή επαγγελματίας αθλητής ανάλογα, είναι και εκείνος ο οποίος διέπεται από τις διατάξεις του άρθρου 94 του παρόντος νόμου. 

4. Η πιο πάνω σύμβαση εργασίας αθλητή με αμοιβή ή επαγγελματία αθλητή διέπεται από τις διατάξεις της εργατικής νομοθεσίας και του νόμου αυτού. 

5. Για την εκπλήρωση των σκοπών των συνδικαλιστικών οργάνων των αναφερομένων στις παραγράφους 1 και 2 του παρόντος άρθρου αθλητών, κατά κλάδο άθλησης, καθιερώνεται ως έσοδό τους, επιχορήγηση από τη Γ.Γ.Α. σε ετήσια βάση, κατ' ανάλογη εφαρμογή των διατάξεων του παρόντος που ισχύουν για τις αθλητικές ομοσπονδίες. 

'Αρθρο 86

Τακτικές και έκτακτες παροχές στους αθλητές

1. Οι πάσης φύσεως αποδοχές και λοιπές παροχές οποιασδήποτε μορφής των αθλητών με αμοιβή ή των επαγγελματιών αθλητών καθορίζονται ελεύθερα με την επιφύλαξη των διατάξεων της επόμενης παραγράφου, με το συμβόλαιο που υπογράφεται μεταξύ αυτών και του αθλητικού σωματείου ή της Α.Α.Ε.. 

2. Με τον κανονισμό του άρθρου 87 του παρόντος νόμου καθορίζονται τα κατώτατα όρια των τακτικών μηνιαίων αποδοχών των προαναφερομένων, τα οποία σε κάθε περίπτωση δεν επιτρέπεται να είναι κατώτερα από τις εκάστοτε μηνιαίες αποδοχές του ανειδίκευτου εργάτη. 

3. Τυχόν έκτακτες παροχές (πριμ), καθώς και οι ειδικότεροι όροι και προϋποθέσεις καταβολής τους, καθορίζονται με απόφαση του Δ.Σ. της Α.Α.Ε. ή της επιτροπής διοίκησης και διαχείρισης του Τ.Α.Α., η οποία λαμβάνεται το αργότερο δεκαπέντε (15) ημέρες πριν από την έναρξη των οικείων πρωταθλημάτων και κοινοποιείται υποχρεωτικά στο οικείο Ελεγκτικό Συμβούλιο και στους αθλητές που ανήκουν στη δύναμή τους. Η παράβαση της παραπάνω υποχρέωσης και για όσο χρόνο μετά την έναρξη του πρωταθλήματος διαρκεί αυτή, έχει συνέπεια την αφαίρεση των βαθμών μιας νίκης για κάθε αγώνα της Α.Α.Ε. ή του Τ.Α.Α.. Η απόφαση λαμβάνεται από το οικείο δικαιοδοτικό όργανο, που επιλαμβάνεται ύστερα από έκθεση του οικείου Ελεγκτικού Συμβουλίου. 

4. Δεν επιτρέπεται η χορήγηση επιπλέον έκτακτων παροχών μετά την έναρξη του πρωταθλήματος. 

Κατ' εξαίρεση, οι πιο πάνω έκτακτες παροχές μπορεί να αναπροσαρμόζονται στο χρονικό διάστημα που μεσολαβεί μεταξύ της λήξης του πρώτου γύρου του οικείου πρωταθλήματος και της έναρξης του δεύτερου γύρου, ακολουθουμένης της διαδικασίας της παρ. 3 του παρόντος άρθρου. Σε περίπτωση που, κατά παράβαση των ανωτέρω, καταβληθεί έκτακτη παροχή για συγκεκριμένο αγώνα, η παροχή αυτή θεωρείται νόμιμη, εφόσον αποδεικνύεται ότι προέρχεται από έσοδο της Α.Α.Ε. ή του Τ.Α.Α. νόμιμα καταχωρημένου στα βιβλία τους. Η παράβαση της διάταξης του προηγούμενου εδαφίου έχει συνέπεια την επιβολή προστίμου διπλάσιου ύψους από το ποσό που συνολικά καταβλήθηκε στους αθλητές, ακολουθουμένης της διαδικασίας της παρ. 3 του παρόντος άρθρου. 

5. Τα χρηματικά ποσά που συμφωνούνται μεταξύ σωματείου που διατηρεί Τ.Α.Α. ή Α.Α.Ε. και αθλητή, υπέρ του τελευταίου, κατά την υπογραφή του συμβολαίου καταβάλλονται, εφόσον δεν υπάρχει ευνοϊκότερη για τον αθλητή ρύθμιση, ως εξής: τo ένα τρίτο (1/3) αμέσως με την υπογραφή του συμβολαίου και τα υπόλοιπα δύο τρίτα (2/3) σε ισόποσες ετήσιες δόσεις την 30ή Μαρτίου κάθε έτους. 

'Αρθρο 87

Κανονισμός σχέσεων σωματείων και αθλητών

1. Με κοινή συμφωνία του Δ.Σ. της οικείας αθλητικής ομοσπονδίας, της οικείας ολομέλειας των σωματείων που διατηρούν Τ.Α.Α. ή, κατά περίπτωση, του οικείου επαγγελματικού συνδέσμου των Α.Α.Ε. και του Δ.Σ. του οικείου συνδικαλιστικού οργάνου των αθλητών, καταρτίζεται, κανονισμός που ρυθμίζει τα θέματα που αφορούν τις σχέσεις των αθλητών με αμοιβή ή επαγγελματία αθλητή με τα αθλητικά σωματεία ή τις Α.Α.Ε.. 

Ειδικότερα στον κανονισμό πρέπει να ρυθμίζονται: 

α) οι όροι και οι προϋποθέσεις απόκτησης της ιδιότητας του αθλητή με αμοιβή ή του επαγγελματία αθλητή, 

β) ο τύπος του συναπτόμενου μεταξύ αθλητή και αθλητικού σωματείου ή Α.Α.Ε. συμβολαίου, η διαδικασία σύναψής του, καθώς και οι όροι, οι προϋποθέσεις και η διαδικασία ανανέωσης, διακοπής και λύσης του, 

γ) τα κατώτερα όρια και οι κάθε είδους παροχές προς τους αθλητές και ο τρόπος καταβολής τους (τακτικές, έκτακτες, επιδόματα Χριστουγέννων και Πάσχα, επίδομα αδείας, ημέρα εβδομαδιαίας ανάπαυσης κ.λπ.), 

δ) οι υποχρεώσεις των αθλητών απέναντι στα αθλητικά σωματεία ή τις Α.Α.Ε., καθώς και οι κυρώσεις σε περίπτωση παράβασής τους, 

ε) οι συνέπειες που επέρχονται σε βάρος ερασιτέχνη αθλητή που συμπληρώνει το δέκατο όγδοο (18ο) έτος της ηλικίας του και δεν συμμορφώνεται στην υποχρέωση που ορίζεται στις διατάξεις της παρ. 6 του άρθρου 90, 

στ) ο χρόνος ισχύος του κανονισμού, ο οποίος δεν μπορεί να είναι μικρότερος της τριετίας, 

ζ) κάθε άλλο συναφές θέμα. 

Ειδικότερα στην παροχή της ετήσιας άδειας πρέπει να υπάρχει κατά το δυνατόν πρόβλεψη ότι αυτή θα είναι συνεχής. 

2. Ο κανονισμός της προηγούμενης παραγράφου δημοσιεύεται στην Εφημερίδα της Κυβερνήσεως με απόφαση του αρμόδιου για τον αθλητισμό Υπουργού. Τυχόν διαφωνίες μεταξύ των ενδιαφερομένων μερών επιλύονται με την προαναφερόμενη απόφαση του Υπουργού. Η κανονιστική αρμοδιότητα του αρμόδιου για τον αθλητισμό Υπουργού εξαντλείται στην επίλυση των κατά τα ανωτέρω διαφωνιών. 

3. Οι διατάξεις του κανονισμού του παρόντος μπορεί να καταγγέλλονται από τα συμβαλλόμενα μέρη μετά τη συμπλήρωση τριετίας από την έναρξη εφαρμογής τους. Η καταγγελία του κανονισμού γίνεται τρεις (3) μήνες πριν από τη συμπλήρωση τριετίας. Μέσα σε δύο (2) μήνες από την καταγγελία οποιουδήποτε συμβαλλομένου, τα ενδιαφερόμενα μέρη οφείλουν να υποβάλουν τις προτάσεις τους για την κατάρτιση νέου κανονισμού. Αν παρέλθει η προθεσμία αυτή χωρίς να έχουν υποβληθεί προτάσεις από όλα τα ενδιαφερόμενα μέρη, τότε τον κανονισμό καταρτίζει ο αρμόδιος για τον αθλητισμό Υπουργός. 

4. Ειδικά, κατά την πρώτη εφαρμογή του παρόντος, η κατάρτιση, η έγκριση και η δημοσίευση του κανονισμού γίνεται μέχρι την 31η Δεκεμβρίου 1999 και η ισχύς του αρχίζει από την αγωνιστική περίοδο 2000-2001. 

Αν παρέλθει η πιο πάνω ημερομηνία, χωρίς οι ενδιαφερόμενοι να καταρτίσουν τον κανονισμό, αυτός καταρτίζεται από τον αρμόδιο για τον αθλητισμό Υπουργό. 

'Αρθρο 88

Ειδικός κανονισμός

1. Με κοινή συμφωνία του Δ.Σ. της οικείας αθλητικής ομοσπονδίας, της οικείας ολομέλειας των σωματείων που διατηρούν Τ.Α.Α. ή, κατά περίπτωση, του οικείου επαγγελματικού συνδέσμου των Α.Α.Ε. και του Δ.Σ. του οικείου συνδικαλιστικού οργάνου των αθλητών καταρτίζεται κανονισμός, με τον οποίο καθορίζονται οι κατηγορίες και ο αριθμός κατά κατηγορία των αθλητών που έχει δικαίωμα να διατηρεί κάθε Τ.Α.Α. ή Α.Α.Ε., οι όροι των εγγραφών και μεταγραφών ή αποδεσμεύσεών τους, ο χρόνος διενέργειάς τους, η διαδικασία και τα αρμόδια για την έγκρισή τους όργανα, καθώς και κάθε άλλο συναφές θέμα. 

2. Ο κανονισμός δημοσιεύεται στην Εφημερίδα της Κυβερνήσεως με απόφαση του αρμόδιου για τον αθλητισμό Υπουργού. 

Τυχόν διαφωνίες μεταξύ των ενδιαφερόμενων μερών επιλύονται με την προαναφερόμενη υπουργική απόφαση. Η κανονιστική αρμοδιότητα του Υπουργού εξαντλείται στην επίλυση των κατά τα ανωτέρω διαφωνιών. 

3. Ειδικά, κατά την πρώτη εφαρμογή του παρόντος, η κατάρτιση, η έγκριση και η δημοσίευση του κανονισμού γίνεται μέχρι την 31η Δεκεμβρίου 1999 και η ισχύς του αρχίζει από την αγωνιστική περίοδο 2000-2001. 

4. Ειδικά για θέματα που αφορούν το ποδόσφαιρο, στην Ελληνική Ποδοσφαιρική Ομοσπονδία (Ε.Π.Ο.) συνιστάται με απόφαση του Δ.Σ. αυτής, με θητεία διάρκειας δύο (2) ετών, πενταμελές όργανο, συγκροτούμενο από έναν (1) εκπρόσωπο της Ε.Π.Ο., έναν (1) εκπρόσωπο του Ελληνικού Συνδέσμου Ανωνύμων Ποδοσφαιρικών Εταιρειών (Ε.Σ.Α.Π.Ε.), έναν (1) εκπρόσωπο του Πανελληνίου Συνδέσμου Αμειβομένων Ποδοσφαιριστών (Π.Σ.Α.Π.), καθώς και δύο (2) δικαστές με βαθμό εφέτη της πολιτικής και της ποινικής δικαιοσύνης. Το όργανο αυτό θα έχει ως έργο του την επίλυση των διαφωνιών που τυχόν θα ανακύπτουν μεταξύ των ενδιαφερόμενων μερών κατά την κατάρτιση ή τροποποίηση των κανονισμών του άρθρου 87 και του παρόντος του νόμου αυτού. Ως πρόεδρος του οργάνου ορίζεται ο αρχαιότερος από τους δύο (2) δικαστές. Οι δύο (2) δικαστές ορίζονται με απόφαση του τριμελούς συμβουλίου διοίκησης του Εφετείου Αθηνών, ύστερα από αίτηση του Δ.Σ. της Ε.Π.Ο.. Τα κάθε είδους θέματα που αφορούν το όργανο αυτό (λειτουργία, αποζημίωση των μελών και κάθε άλλη σχετική λεπτομέρεια) καθορίζονται με την ίδια ή άλλη απόφαση του Δ.Σ. της Ε.Π.Ο.. 

5. Οι διατάξεις της προηγούμενης παραγράφου ισχύουν αναλόγως και για θέματα που αφορούν την καλαθοσφαίριση, η δε συγκρότηση του αρμόδιου πενταμελούς οργάνου γίνεται από την Ελληνική Ομοσπονδία Καλαθοσφαίρισης (Ε.Ο.Κ.), τον Ελληνικό Σύνδεσμο Ανωνύμων Καλαθοσφαιρικών Εταιρειών (Ε.Σ.Α.Κ.Ε.), τον Πανελλήνιο Σύνδεσμο Αμειβομένων Καλαθοσφαιριστών (Π.Σ.Α.Κ.) και δύο (2) δικαστές. 

'Αρθρο 89

Ασφάλιση αθλητών με αμοιβή

1. Οι αθλητές με αμοιβή, καθώς και οι επαγγελματίες αθλητές, υπάγονται στην ασφάλιση των κλάδων του Ιδρύματος Κοινωνικών Ασφαλίσεων (Ι.Κ.Α.). Οι εισφορές υπολογίζονται αποκλειστικά με βάση τις τακτικές μηνιαίες αποδοχές των αθλητών. 

Για την εφαρμογή της παρούσας διάταξης εκδίδεται κοινή απόφαση του Υπουργού Εργασίας και Κοινωνικών Ασφαλίσεων και του αρμόδιου για τον αθλητισμό Υπουργού η οποία προσδιορίζει τις λεπτομέρειες εφαρμογής της. 

2. Οι αθλητές, μέλη συνδικαλιστικών ενώσεών τους μπορούν να συνιστούν αλληλοβοηθητικά ταμεία, νομικά πρόσωπα ιδιωτικού δικαίου (Ν.Π.Ι.Δ.), σύμφωνα με όσα ορίζονται από τις ισχύουσες για τα αλληλοβοηθητικά ταμεία διατάξεις. 

'Αρθρο 90

Χρονική διάρκεια του συμβολαίου

1. Οι αθλητές διακρίνονται σε ερασιτέχνες, αμειβόμενους ή επαγγελματίες. Αθλητής κάτω των δεκαοκτώ (18) ετών δεν επιτρέπεται να συνάπτει σύμβαση παροχής αθλητικών υπηρεσιών με Α.Α.Ε. ή Τ.Α.Α.. 

2. Η χρονική διάρκεια του συμβολαίου αθλητή με αμοιβή ή επαγγελματία αθλητή δεν επιτρέπεται, με ποινή ακυρότητας, να είναι μικρότερη από έξι (6) μήνες και μεγαλύτερη από πέντε (5) χρόνια. Σε κάθε περίπτωση η λήξη της χρονικής διάρκειας του συμβολαίου πρέπει να συμπίπτει με την τελευταία, πριν από την έναρξη της μεταγραφικής περιόδου, ημέρα. 

3. Αν η χρονική διάρκεια του αρχικού συμβολαίου είναι μικρότερη από πέντε (5) χρόνια, μπορεί να συμφωνηθεί μεταξύ των συμβαλλομένων δικαίωμα μονομερούς ανανέωσης του συμβολαίου από την Α.Α.Ε. ή το Τ.Α.Α., για το μέχρι τη συμπλήρωση της πενταετίας χρόνο. Σε αυτή την περίπτωση πρέπει να καθορίζονται υποχρεωτικά και οι οικονομικοί όροι της ανανέωσης. 

4. Οποιαδήποτε συμφωνία αθλητή με Α.Α.Ε. ή Τ.Α.Α. είτε για υποχρέωση παροχής ανταλλάγματος εκ μέρους του αθλητή με τη λήξη του συμβολαίου είτε για πρόβλεψη διαδικασίας προσφοράς και αντιπροσφοράς με τη λήξη του συμβολαίου είναι άκυρη. 

5. Ερασιτέχνης αθλητής που συμπληρώνει το δέκατο όγδοο (18ο) έτος της ηλικίας του έχει υποχρέωση για υπογραφή συμβολαίου με την Α.Α.Ε. ή το Τ.Α.Α. του σωματείου στο οποίο ανήκει αυτός, εφόσον η Α.Α.Ε. ή το Τ.Α.Α. το επιθυμούν. Η χρονική διάρκεια του συμβολαίου αυτού εκτείνεται από ένα (1) έως τρία (3) χρόνια και καθορίζεται αποκλειστικά και για μία μόνο φορά, από την Α.Α.Ε. ή το Τ.Α.Α. και σε καμία περίπτωση δεν δεσμεύει αθλητή που έχει υπερβεί το εικοστό πρώτο (21ο) έτος της ηλικίας του. Επιτρέπεται συμφωνία των συμβαλλομένων κατά την υπογραφή του συμβολαίου για διάρκεια αυτού μεγαλύτερη των τριών (3) ετών, αλλά το πολύ μέχρι τα πέντε (5) έτη. Σε περίπτωση που ο ερασιτέχνης αθλητής δεν συμμορφωθεί προς την ανωτέρω υποχρέωσή του για παραμονή του στην Α.Α.Ε. ή το Τ.Α.Α. από ένα (1) έως τρία (3) χρόνια ως αμειβόμενου ή επαγγελματία, εφαρμόζονται σε βάρος του οι συνέπειες που προβλέπονται στον κανονισμό που καταρτίζεται, σύμφωνα με το άρθρο 87. 

6. Σε περίπτωση που ο ερασιτέχνης αθλητής συμπληρώσει το δέκατο όγδοο (18ο) έτος της ηλικίας του, αν η Α.Α.Ε. ή το Τ.Α.Α. του σωματείου στο οποίο αυτός ανήκει δεν επιθυμεί να τον εντάξει στη δύναμή του ως επαγγελματία ή αμειβόμενο, σύμφωνα με τις διατάξεις της προηγούμενης παραγράφου, τότε αυτός καθίσταται ελεύθερος να εγγραφεί σε Α.Α.Ε. ή Τ.Α.Α.. 

7. Αθλητής που ανήκει σε Α.Α.Ε. ή σε σωματείο που διατηρεί Τ.Α.Α. και μεταγράφεται σε ομάδα του εξωτερικού, υπογράφοντας σύμβαση παροχής αθλητικών υπηρεσιών, χωρίς τη συναίνεση της Α.Α.Ε. ή του Τ.Α.Α. από τα οποία προέρχεται, πριν από τη συμπλήρωση του δέκατου όγδοου (18ου) έτους της ηλικίας του ή πριν από τη λήξη του χρονικού διαστήματος της δέσμευσής του σε αυτό, αν είναι άνω των δεκαοκτώ (18) ετών, δεν μπορεί να μεταγραφεί σε άλλο σωματείο, Α.Α.Ε. ή Τ.Α.Α. στην Ελλάδα, αλλά εντάσσεται στην Α.Α.Ε. ή στο Τ.Α.Α. που ανήκε, είναι δε υποχρεωμένος, έστω και αν έχει ηλικία μεγαλύτερη του εικοστού πρώτου (21ου) έτους, να εκπληρώσει προς αυτά τις υποχρεώσεις που είχε κατά το χρόνο που μεταγράφηκε στην ομάδα του εξωτερικού. 

Ειδικά για το ποδόσφαιρο, οι σχέσεις μεταξύ των Π.Α.Ε. που διατηρούν Τμήματα Εκπαιδευομένων Ποδοσφαιριστών (Αθλητικές Ακαδημίες) και των εκπαιδευόμενων ποδοσφαιριστών τους καθορίζονται ως ακολούθως: 

α) Οι εκπαιδευόμενοι ποδοσφαιριστές καθ' όλη τη διάρκεια της εκπαίδευσής τους δεν μπορούν να εγγραφούν ή να μεταγραφούν ως επαγγελματίες ή αμειβόμενοι ή ερασιτέχνες ποδοσφαιριστές σε οποιοδήποτε σωματείο του εσωτερικού ή εξωτερικού, χωρίς τη συγκατάθεση της Π.Α.Ε. στην οποία ανήκουν. Στην Ε.Π.Ο. δεν επιτρέπεται να εγκρίνει τέτοιες εγγραφές ή μεταγραφές ούτε να εκδίδει το τυχόν απαιτούμενο διεθνές πιστοποιητικό (μπλέ κάρτα). 

β) Οι ως άνω ποδοσφαιριστές με τη συμπλήρωση του 18ου έτους της ηλικίας τους έχουν υποχρέωση για υπογραφή ειδικού συμβολαίου πενταετούς διάρκειας, εφόσον η Π.Α.Ε. το επιθυμεί. Διαφορετικά καθίστανται ελεύθεροι. Τα δύο πρώτα έτη του πενταετούς συμβολαίου αποτελούν περίοδο δοκιμαστικής υπηρεσίας. Με τη λήξη της διετούς δοκιμαστικής υπηρεσίας η Π.Α.Ε. δικαιούται να λύσει μονομερώς και αζημίως γι' αυτήν το σχετικό συμβόλαιο, οπότε ο ποδοσφαιριστής καθίσταται ελεύθερος. 

γ) Οι κάθε είδους αποδοχές και λοιπές παροχές οποιασδήποτε μορφής των ως άνω ποδοσφαιριστών καθορίζονται από την Π.Α.Ε., το ύψος όμως των τακτικών μηνιαίων αποδοχών τους δεν επιτρέπεται να είναι μικρότερο των κατώτατων ορίων που καθορίζονται από τον ειδικό κανονισμό του άρθρου 87 του νόμου αυτού. 

8. Οι αθλητές του σωματείου που ιδρύει Τ.Α.Α. έχουν υποχρέωση υπογραφής συμβολαίου με το Τ.Α.Α., χρονικής διάρκειας που καθορίζεται με τον κανονισμό που καταρτίζεται, σύμφωνα με το άρθρο 87. 

9. Με κοινή απόφαση του Υπουργού Οικονομικών και του αρμόδιου για τον αθλητισμό Υπουργού, ύστερα από γνώμη της οικείας αθλητικής ομοσπονδίας, του οικείου επαγγελματικού συνδέσμου και των οικείων συνδικαλιστικών οργάνων επαγγελματιών αθλητών και προπονητών ανάλογα, καθορίζονται οι όροι και οι προϋποθέσεις της άσκησης του επαγγέλματος των προσώπων που διαμεσολαβούν στην κατάρτιση των συμβολαίων μεταξύ επαγγελματιών αθλητών ή αθλητών με αμοιβή ή προπονητών και των Α.Α.Ε. ή Τ.Α.Α. κατά περίπτωση. 

'Αρθρο 91

Απαγόρευση πρόωρων διαπραγματεύσεων

1. Εκτός της μεταγραφικής περιόδου τα Τ.Α.Α. ή οι Α.Α.Ε. δεν έχουν δικαίωμα να διαπραγματεύονται άμεσα ή έμμεσα με αθλητή που ανήκει σε άλλο Τ.Α.Α. ή Α.Α.Ε. με σκοπό τη μεταγραφή του, εκτός αν οι κανονισμοί των διεθνών ομοσπονδιών του οικείου αθλήματος προβλέπουν διαφορετικά. 

2. Οι παραβάτες τιμωρούνται από το οικείο δικαιοδοτικό όργανο, σύμφωνα με τις ισχύουσες για τη δυσφήμιση του αθλήματος διατάξεις, καθώς και με στέρηση του δικαιώματος να αποκτήσουν τον κατά την προηγούμενη παράγραφο αθλητή για χρονικό διάστημα πέντε (5) ετών. 

'Αρθρο 92

Απαγόρευση υπογραφής ιδιωτικών συμφωνητικών μεταξύ Τ.Α.Α. ή Α.Α.Ε. και αθλητή

Οποιαδήποτε γραπτή συμφωνία, μεταξύ Τ.Α.Α. ή Α.Α.Ε. και αθλητή, η οποία συνάπτεται πριν από τη μεταγραφική περίοδο, για παροχή από αυτόν υπηρεσιών, είναι άκυρη, ακόμη και αν πρόκειται για ανανέωση συμβολαίου αθλητή που ανήκει στη δύναμη του Τ.Α.Α. ή της Α.Α.Ε.. 

'Αρθρο 93

Απαγόρευση μεταγραφών

Τα σωματεία που διατηρούν Τ.Α.Α. και οι Α.Α.Ε. που δεν έχουν εκπληρώσει τις φορολογικές και τις ασφαλιστικές τους υποχρεώσεις, δεν έχουν δικαίωμα να αποκτούν αθλητές κατά τη διάρκεια της μεταγραφικής περιόδου. Η εκπλήρωση των πιο πάνω υποχρεώσεων αποδεικνύεται με πιστοποιητικό φορολογικής και ασφαλιστικής ενημερότητας, που πρέπει να κατατίθεται στο Ελεγκτικό Συμβούλιο πριν από την υπογραφή του σχετικού συμβολαίου. Η παράβαση της διάταξης του προηγούμενου εδαφίου συνεπάγεται την αντικανονικότητα της συμμετοχής του αθλητή στους αγώνες και η μεταγραφή είναι αυτοδικαίως άκυρη. Δεν αποκλείεται στην περίπτωση αυτή η αποζημίωση του αθλητή που δεν μεταγράφεται κανονικά για κάθε θετική ή αποθετική ζημία του. Η αντικανονικότητα της συμμετοχής αθλητή σε αγώνα εξετάζεται από το αρμόδιο δικαιοδοτικό όργανο, ύστερα από υποβολή σχετικής έκθεσης του επαγγελματικού συνδέσμου ή, κατά περίπτωση, της ολομέλειας των Τ.Α.Α.. 

'Αρθρο 94

Διαδικασία λύσης συμβολαίου σε περίπτωση

υποβιβασμού ομάδας

1. Σε περίπτωση υποβιβασμού ομάδας Τ.Α.Α. ή Α.Α.Ε. σε ερασιτεχνική κατηγορία πρωταθλήματος, η σύμβαση με τον αθλητή λύεται, με την επιφύλαξη των διατάξεων της επόμενης παραγράφου, αζημίως και για τα δύο μέρη. 

2. Σε περίπτωση που το συμβόλαιο του αθλητή με την Α.Α.Ε. ή το Τ.Α.Α. που υποβιβάζεται δεν έχει λήξει, το ιδρυτικό σωματείο επιτρέπεται να διατηρήσει τον αθλητή στη δύναμή του είτε μέχρι τη λήξη του συμβολαίου, αν αυτό λήγει μέσα σε χρονικό διάστημα ενός (1) έτους από την επικύρωση της βαθμολογίας του πρωταθλήματος είτε μέχρι ένα (1) έτος από την παραπάνω επικύρωση, αν η διάρκεια του συμβολαίου υπερβαίνει το ένα (1) έτος, από αυτήν. Εφόσον το σωματείο διατηρήσει τον αθλητή στη δύναμή του, για τις σχέσεις του αθλητή με το σωματείο εφαρμόζονται οι διατάξεις του κεφαλαίου αυτού. 

'Αρθρο 95

Επιτροπές επίλυσης οικονομικών διαφορών

1. Στις επαγγελματικές ενώσεις ή στις ολομέλειες τμημάτων αμειβομένων αθλητών του οικείου κλάδου άθλησης συγκροτούνται, με διετή θητεία, με απόφαση του διοικητικού τους συμβουλίου, πρωτοβάθμιες επιτροπές επίλυσης οικονομικών διαφορών, που ανακύπτουν μεταξύ των επαγγελματιών αθλητών ή των αθλητών με αμοιβή ή των προπονητών και των Α.Α.Ε. ή των σωματείων που διατηρούν Τ.Α.Α.. 

2. Οι επιτροπές αυτές αποτελούνται από πέντε (5) μέλη, ως ακολούθως: 

α) από ένα (1) μέλος του διοικητικού συμβουλίου του οικείου επαγγελματικού συνδέσμου ή της οικείας ολομέλειας των τμημάτων αμειβομένων αθλητών, κατά προτίμηση νομικό, ως πρόεδρο, 

β) από τρεις (3) δικηγόρους, τουλάχιστον παρ' εφέταις, με έναν (1) αναπληρωτή, κοινής αποδοχής των ενδιαφερόμενων μερών, 

γ) από ένα (1) δικηγόρο, τουλάχιστον παρ' εφέταις, με έναν (1) αναπληρωτή, που ορίζεται ύστερα από πρόταση του διοικητικού συμβουλίου του επαγγελματικού συνδέσμου των αθλητών ή των προπονητών κατά περίπτωση. 

Σε περίπτωση που τα ενδιαφερόμενα μέρη δεν συμφωνήσουν στην επιλογή ενός ή περισσοτέρων από τους δικηγόρους της περίπτωσης β', μπορεί οποιοσδήποτε από τους φορείς αυτούς να ζητήσει από το Δικηγορικό Σύλλογο Αθηνών (Δ.Σ.Α.) τον ορισμό του δικηγόρου ή των δικηγόρων για τη συμπλήρωση της επιτροπής. 

3. Στις ομοσπονδίες του οικείου κλάδου άθλησης συγκροτούνται, με διετή θητεία, με απόφαση του διοικητικού τους συμβουλίου, δευτεροβάθμιες επιτροπές επίλυσης οικονομικών διαφορών, που έχουν ως έργο τη σε δεύτερο βαθμό κρίση των αποφάσεων των πρωτοβάθμιων επιτροπών επίλυσης οικονομικών διαφορών του οικείου κλάδου άθλησης, καθώς και την επίλυση άλλων θεμάτων που ανατίθενται σε αυτές με αποφάσεις του Δ.Σ. της οικείας ομοσπονδίας. 

4. Οι δευτεροβάθμιες επιτροπές αποτελούνται από πέντε (5) μέλη, ως ακολούθως: 

α) από δύο (2) προέδρους εφετών ή εφέτες της πολιτικής και ποινικής δικαιοσύνης με έναν (1) αναπληρωτή, που ορίζονται με τη διαδικασία της παρ. 3 του άρθρου 119 του παρόντος νόμου. Πρόεδρος της επιτροπής ορίζεται ο αρχαιότερος των δικαστών, 

β) από έναν (1) εκπρόσωπο της οικείας αθλητικής ομοσπονδίας, με έναν (1) αναπληρωτή, που ορίζονται από το Δ.Σ. αυτής, 

γ) από έναν (1) εκπρόσωπο του οικείου επαγγελματικού συνδέσμου των αθλητών ή των προπονητών κατά περίπτωση, με έναν (1) αναπληρωτή, που ορίζονται από το Δ.Σ. αυτών, 

δ) από ένα (1) δικηγόρο παρ' Αρείω Πάγω, με έναν (1) αναπληρωτή κοινής αποδοχής των κατά περίπτωση ενδιαφερόμενων μέρων. 

5. Οι αποφάσεις των πρωτοβάθμιων επιτροπών δεν είναι προσωρινά εκτελεστές, η έφεση δε κατά αυτών ασκείται ενώπιον των οικείων δευτεροβάθμιων επιτροπών μέσα σε προθεσμία δέκα (10) ημερών από την κοινοποίηση της απόφασης. 

6. Οι αποφάσεις των παραπάνω επιτροπών εκδίδονται υποχρεωτικά μέσα σε είκοσι (20) ημέρες από τη συζήτηση της υπόθεσης. 

7. Οι δικηγόροι που ορίζονται ως μέλη των πιο πάνω επιτροπών πρέπει: 

α) Να έχουν ειδική εμπειρία και γνώση στο αθλητικό και εργατικό δίκαιο. 

β) Να μην είναι μέτοχοι ή μέλη Δ.Σ. αθλητικής ανώνυμης εταιρείας ή διευθύνοντες σύμβουλοι αυτής ή μέλη αθλητικών σωματείων που διατηρούν τμήματα αμειβομένων αθλητών. 

γ) Να μην συντρέχει στο πρόσωπό τους κώλυμα από τα αναφερόμενα στην παρ. 1 του άρθρου 3 του παρόντος νόμου. 

8. Ο κάθε δικηγόρος, προκειμένου να ορισθεί ως μέλος των πιο πάνω επιτροπών, οφείλει, με ποινή ακυρότητας του διορισμού του, να υποβάλει στον οικείο επαγγελματικό σύνδεσμο ή στην ολομέλεια των τμημάτων αμειβομένων αθλητών ή στην ομοσπονδία: 

α) Βιογραφικό σημείωμα, από το οποίο να αποδεικνύεται η ειδική εμπειρία και γνώση του στο αθλητικό και εργατικό δίκαιο. 

β) Υπεύθυνη δήλωση του άρθρου 8 του ν. 1599/1986, στην οποία να δηλώνεται ότι δεν συντρέχουν στο πρόσωπό του τα αναφερόμενα στις περιπτώσεις β' και γ' της προηγούμενης παραγράφου κωλύματα. 

9. Επιτρέπονται προσφυγές στα πολιτικά δικαστήρια, όσον αφορά οικονομικές διαφορές μεταξύ επαγγελματιών αθλητών ή αθλητών με αμοιβή ή προπονητών και Α.Α.Ε. ή σωματείων που διατηρούν Τ.Α.Α., μόνο μετά την περαίωση των διαδικασιών ενώπιον των παραπάνω επιτροπών. Αγωγή που ασκείται ενώπιον των πολιτικών δικαστηρίων πριν από την εξάντληση της παραπάνω διαδικασίας απορρίπτεται ως απαράδεκτη. 

10. Στα μέλη των πιο πάνω επιτροπών, στους αναπληρωτές τους, καθώς και στους γραμματείς καταβάλλεται ειδική μηνιαία αποζημίωση, το ύψος της οποίας καθορίζεται από το Δ.Σ. της οικείας επαγγελματικής ένωσης ή της ολομέλειας των Τ.Α.Α. για την πρωτοβάθμια επιτροπή και της οικείας ομοσπονδίας για τη δευτεροβάθμια επιτροπή, τον προϋπολογισμό των οποίων βαρύνει αντίστοιχα η σχετική δαπάνη. 

ΚΕΦΑΛΑΙΟ Ε'

ΕΠΑΓΓΕΛΜΑΤΙΚΟΙ ΣΥΝΔΕΣΜΟΙ

'Αρθρο 96

Σύσταση

1. Σε όσες αθλητικές ομοσπονδίες διεξάγεται επαγγελματικό πρωτάθλημα με τη συμμετοχή Α.Α.Ε., με προεδρικό διάταγμα που εκδίδεται με πρόταση του αρμόδιου για τον αθλητισμό Υπουργού, ύστερα από εισηγήσεις της ολομέλειας Α.Α.Ε. και της αθλητικής ομοσπονδίας, συνιστώνται επαγγελματικοί σύνδεσμοι, με μέλη αποκλειστικά τις Α.Ε.Ε. που συμμετέχουν στο πρωτάθλημα αυτό. Με όμοιο προεδρικό διάταγμα ρυθμίζονται τα κάθε είδους οργανωτικά και λειτουργικά θέματα των συνδέσμων. 

2. Οι σύνδεσμοι της προηγούμενης παραγράφου έχουν νομική προσωπικότητα και απολαμβάνουν διοικητικής και διαχειριστικής αυτοτέλειας, ως προς την εσωτερική τους οργάνωση και λειτουργία, σε σχέση με την οικεία αθλητική ομοσπονδία, της οποίας αποτελούν μέλη. 

3. Ο πρόεδρος του Δ.Σ. κάθε επαγγελματικού συνδέσμου εκπροσωπεί το σύνδεσμο στο Δ.Σ. της οικείας αθλητικής ομοσπονδίας, καταλαμβάνοντας αυτοδικαίως τη θέση του πρώτου (Α') αντιπροέδρου. 

4. Τα καταστατικά και οι κανονισμοί των επαγγελματικών συνδέσμων ψηφίζονται από τη γενική συνέλευση αυτών και υπόκεινται σε έλεγχο νομιμότητας από τον αρμόδιο για τον αθλητισμό Υπουργό, ύστερα από γνώμη της οικείας αθλητικής ομοσπονδίας. Κατά τα λοιπά έχουν εφαρμογή οι διατάξεις του άρθρου 27. 

5. Στην αρμοδιότητα των επαγγελματικών συνδέσμων ανήκει: 

α) η διοίκηση και η διαχείριση του οικείου επαγγελματικού πρωταθλήματος μέσα στο πλαίσιο των νόμων του κράτους, του καταστατικού, των κανονισμών, των αποφάσεων και των σκοπών της αντίστοιχης αθλητικής ομοσπονδίας και εφόσον δεν προβλέπεται διαφορετικά στο καταστατικό της ομοσπονδίας, 

β) η οργάνωση και διεξαγωγή των αγώνων που τους ανατίθενται από την αντίστοιχη αθλητική ομοσπονδία και η επίλυση οποιουδήποτε ζητήματος ανακύπτει από τη διεξαγωγή των αγώνων αυτών, εφόσον δεν υπάγεται στην αρμοδιότητα άλλου οργάνου, 

γ) η θέσπιση πειθαρχικών κανόνων, 

δ) κάθε άλλο θέμα που ανατίθεται σε αυτούς από τις οικείες αθλητικές ομοσπονδίες ή από ειδικές διατάξεις κανονιστικών γενικά πράξεων. 

6. Οι διατάξεις του άρθρου 83 εφαρμόζονται και για τα μέλη των Δ.Σ. των επαγγελματικών συνδέσμων. 

'Αρθρο 97

Ελληνικός Σύνδεσμος Ανωνύμων

Ποδοσφαιρικών Εταιρειών

1. Η "'Ενωση Ποδοσφαιρικών Ανωνύμων Εταιρειών" (Ε.Π.Α.Ε.), νομικό πρόσωπο ιδιωτικού δικαίου, που ιδρύθηκε με το ν. 879/1979 (ΦΕΚ 56 Α') με έδρα την Αθήνα και λειτούργησε ακολούθως, κατά τα οριζόμενα στην παρ. 1 του άρθρου 8 του ν. 2433/1996 (ΦΕΚ 180 Α'), με τις διατάξεις του άρθρου 78 και επόμενα του Αστικού Κώδικα, μετονομάζεται και έχει την εξής επωνυμία "Ελληνικός Σύνδεσμος Ανωνύμων Ποδοσφαιρικών Εταιρειών" (Ε.Σ.Α.Π.Ε.), διεπόμενη από τις πιο πάνω διατάξεις του Αστικού Κώδικα και του νόμου αυτού. 

2. Ο Ε.Σ.Α.Π.Ε. είναι τακτικό μέλος της Ελληνικής Ποδοσφαιρικής Ομοσπονδίας (Ε.Π.Ο.). 

3. Ο Ε.Σ.Α.Π.Ε., ως τακτικό μέλος της Ε.Π.Ο., έχει τα δικαιώματα και τις υποχρεώσεις που έχουν οι ενώσεις ποδοσφαιρικών σωματείων, μέλη της Ε.Π.Ο.. 

'Αρθρο 98

Σκοποί του Ε.Σ.Α.Π.Ε.

1. Σκοποί του Ε.Σ.Α.Π.Ε. είναι: 

α) η διοίκηση και η διαχείριση του επαγγελματικού ποδοσφαίρου μέσα στο πλαίσιο των νόμων του κράτους, του καταστατικού, των κανονισμών, των αποφάσεων και των σκοπών της Ελληνικής Ποδοσφαιρικής Ομοσπονδίας (Ε.Π.Ο.), 

β) η οργάνωση και η διεξαγωγή των επαγγελματικών ποδοσφαιρικών πρωταθλημάτων, σύμφωνα με τους κανονισμούς, τους σκοπούς και τις αποφάσεις της Ε.Π.Ο., εφόσον δεν προβλέπεται διαφορετικά από το καταστατικό της, καθώς και η επίλυση οποιουδήποτε ζητήματος ανακύπτει από τη διεξαγωγή των αγώνων των πρωταθλημάτων αυτών και δεν υπάγεται στην αρμοδιότητα άλλου οργάνου, 

γ) η εκπροσώπηση των Π.Α.Ε. στις σχέσεις τους με την Ε.Π.Ο. ή τρίτους, η αντιμετώπιση ασφαλιστικής φύσης ζητημάτων, η συμμετοχή στον καθορισμό των γενικών όρων της σύμβασης παροχής υπηρεσιών επαγγελματία ποδοσφαιριστή προς Π.Α.Ε., με την επιφύλαξη της αρμοδιότητας της Ε.Π.Ο. για την τήρηση του μητρώου επαγγελματιών ποδοσφαιριστών και την έκδοση του δελτίου αναγνώρισής τους, 

δ) η διαχείριση δικαιωμάτων διαφημιστικής εκμετάλλευσης και προβολής δραστηριοτήτων του που εντάσσονται στην εκπλήρωση των σκοπών του και η προστασία και η προαγωγή κάθε συλλογικού συμφέροντος των μελών του με κάθε νόμιμο τρόπο με την, ύστερα από εντολή των Π.Α.Ε., εκπροσώπησή τους στη σύναψη συμφωνιών για ραδιοτηλεοπτικές μεταδόσεις αγώνων ή στιγμιοτύπων τους, με την επιφύλαξη των διατάξεων του άρθρου 84, 

ε) η αντιμετώπιση κάθε άλλου ζητήματος αναγκαίου για την προαγωγή και την ανάπτυξη του επαγγελματικού ποδοσφαίρου της Χώρας. 

2. Με την επιφύλαξη των διατάξεων του άρθρου 101 παρ. 2, οι κανονισμοί που καταρτίζονται για την εκπλήρωση των σκοπών του Ε.Σ.Α.Π.Ε. ψηφίζονται από τη γενική συνέλευση των μελών του και υπόκεινται σε έλεγχο νομιμότητας από τον αρμόδιο για τον αθλητισμό Υπουργό, ύστερα από γνώμη του Δ.Σ. της Ε.Π.Ο.. Κατά τα λοιπά εφαρμόζονται οι διατάξεις του άρθρου 27. 

'Αρθρο 99

Μέλη του Ε.Σ.Α.Π.Ε.

1. Μέλη του Ε.Σ.Α.Π.Ε. καθίστανται οι Π.Α.Ε. που έχουν δικαίωμα συμμετοχής στα επαγγελματικά ποδοσφαιρικά πρωταθλήματα. 

2. Τα μέλη του Ε.Σ.Α.Π.Ε. διακρίνονται σε τακτικά και πάρεδρα: 

α) τακτικά μέλη είναι οι Π.Α.Ε. που συμμετέχουν στα πρωταθλήματα της Α' και Β' εθνικής κατηγορίας, 

β) πάρεδρα μέλη είναι οι Π.Α.Ε. που συμμετέχουν στο πρωτάθλημα της Γ' εθνικής κατηγορίας. 

Σε περίπτωση αναδιοργάνωσης των επαγγελματικών ποδοσφαιρικών πρωταθλημάτων, η τυχόν διάκριση και ο καθορισμός σε τακτικά και πάρεδρα μέλη γίνεται με τον τρόπο που ορίζει το καταστατικό του Ε.Σ.Α.Π.Ε.. 

3. 'Οπου στις διατάξεις του νόμου αυτού αναφέρεται ο όρος "μέλη του Ε.Σ.Α.Π.Ε." νοούνται τα τακτικά και τα πάρεδρα μέλη. 

4. Οι ειδικότεροι όροι και οι προϋποθέσεις εγγραφής μέλους του Ε.Σ.Α.Π.Ε., καθώς και τα απαιτούμενα για την εγγραφή δικαιολογητικά, καθορίζονται με κανονισμό, που εκδίδεται σύμφωνα με τα οριζόμενα στην παρ. 2 του άρθρου 98. 

5. Αποβάλλουν την ιδιότητα του μέλους του Ε.Σ.Α.Π.Ε. οι Π.Α.Ε. που υποβιβάζονται από την κατώτερη κατηγορία του επαγγελματικού πρωταθλήματος σε κατηγορία του ερασιτεχνικού ποδοσφαίρου ή παύουν για οποιονδήποτε λόγο να έχουν δικαίωμα συμμετοχής στα πρωταθλήματα αρμοδιότητας του Ε.Σ.Α.Π.Ε.. 

'Αρθρο 100

Πόροι του Ε.Σ.Α.Π.Ε.

Πόροι του Ε.Σ.Α.Π.Ε. είναι: 

α) οι πρόσοδοι από την περιουσία του, 

β) οι κάθε είδους εισφορές, δωρεές, κληρονομίες και κληροδοσίες προς αυτόν, 

γ) τα ποσά από τα χρηματικά πρόστιμα και τα παράβολα συμμετοχής των Π.Α.Ε. στους αγώνες που διοργανώνονται από αυτόν, 

δ) ποσοστό από τις εισπράξεις των αγώνων που διοργανώνονται από αυτόν, καθοριζόμενο με απόφαση του διοικητικού του συμβουλίου, 

ε) τα έσοδα από τις εισπράξεις των αγώνων των αντιπροσωπευτικών ομάδων που συγκροτεί ο σύνδεσμος, 

στ) ποσοστό οκτώ τοις εκατό (8%) από τις εισπράξεις, λόγω αναμετάδοσης από την τηλεόραση οποιουδήποτε αγώνα της αρμοδιότητάς του, 

ζ) κάθε άλλο έσοδο που προέρχεται από την ανάπτυξη δραστηριοτήτων για την εκλήρωση των σκοπών του ή προβλέπεται από ειδικές διατάξεις. 

'Αρθρο 101

'Οργανα του Ε.Σ.Α.Π.Ε. - Εξουσιοδοτήσεις

1. 'Οργανα του Ε.Σ.Α.Π.Ε. είναι η γενική συνέλευση, το διοικητικό συμβούλιο και όσα προβλέπονται από το καταστατικό του. 

2. Με ειδικό κανονισμό που ψηφίζει η Γ.Σ. του Ε.Σ.Α.Π.Ε. καθορίζονται: 

α) η οργανωτική διάρθρωση, η οικονομική διαχείριση και ο τρόπος λειτουργίας του Ε.Σ.Α.Π.Ε., 

β) οι όροι που διέπουν την πρόσληψη και κατάσταση του κάθε είδους προσωπικού του Ε.Σ.Α.Π.Ε., καθώς και οι αποδοχές και οι αποζημιώσεις του, 

γ) ο τρόπος λειτουργίας των υπηρεσιών του Ε.Σ.Α.Π.Ε., 

δ) κάθε άλλο θέμα που αφορά την οργάνωση και λειτουργία του Ε.Σ.Α.Π.Ε. και των οργάνων του. 

Ο ανωτέρω κανονισμός υπόκειται σε έλεγχο νομιμότητας από τον αρμόδιο για τον αθλητισμό Υπουργό. Κατά τα λοιπά εφαρμόζονται οι διατάξεις του άρθρου 27. 

3. Ο Ε.Σ.Α.Π.Ε. εκπροσωπείται στο Δ.Σ. της Ε.Π.Ο. και με τέσσερα (4) ακόμη μέλη, που εκλέγει η Γ.Σ. του. Η Ε.Π.Ο. εκπροσωπείται στο Δ.Σ. του Ε.Σ.Α.Π.Ε. με ένα (1) μέλος του Δ.Σ. αυτής. 

'Αρθρο 102

Ποσοστά από το ΠΡΟΠΟ και το ΠΡΟΠΟΓΚΟΛ -

Υποχρεώσεις Ε.Σ.Α.Π.Ε. και Π.Α.Ε.

1. Ο Ε.Σ.Α.Π.Ε. και οι Π.Α.Ε. επιχορηγούνται από την έναρξη ισχύος του παρόντος με συνολικό ποσοστό οκτώ τοις εκατό (8%) από τα ακαθάριστα έσοδα του ΠΡΟΠΟ και ΠΡΟΠΟΓΚΟΛ, αφαιρουμένων των δικαιωμάτων των πρακτόρων. Το ποσοστό αυτό κατανέμεται ως εξής: 

α) 0,5% στον Ε.Σ.Α.Π.Ε. 

β) 3% στις Π.Α.Ε. της Α' εθνικής κατηγορίας 

γ) 2% στις Π.Α.Ε. της Β' εθνικής κατηγορίας 

δ) 2,5% στις Π.Α.Ε. της Γ' εθνικής κατηγορίας. 

Κάθε Π.Α.Ε. της ίδιας κατηγορίας επιχορηγείται με το ίδιο ποσό. Το ποσό της επιχορήγησης καταβάλλεται από τον Ο.Π.Α.Π. απευθείας στον Ε.Σ.Α.Π.Ε. και σε καθεμία Π.Α.Ε.. Με απόφαση του αρμόδιου για τον αθλητισμό Υπουργού, ύστερα από γνώμη του Ε.Σ.Α.Π.Ε., το ποσοστό της επιχορήγησης οκτώ τοις εκατό (8%) επανακαθορίζεται, αν αναδιαρθρωθούν τα επαγγελματικά πρωταθλήματα. 

2. Η διαδικασία απόδοσης στον Ε.Σ.Α.Π.Ε. και σε καθεμία Π.Α.Ε., του κατά την προηγούμενη παράγραφο προσδιοριζόμενου ποσού, καθώς και οι ειδικότεροι όροι, οι προϋποθέσεις και τα απαιτούμενα δικαιολογητικά, καθορίζονται με απόφαση του αρμόδιου για τον αθλητισμό Υπουργού, που δημοσιεύεται στην Εφημερίδα της Κυβερνήσεως. Με όμοια απόφαση προβλέπονται οι περιπτώσεις διακοπής ή μερικής περικοπής του ποσού που αναλογεί στον Ε.Σ.Α.Π.Ε. ή σε Π.Α.Ε. όταν παραβαίνουν τις διατάξεις της αθλητικής νομοθεσίας ή παρουσιάζουν διαχειριστικές ανωμαλίες ή με πράξεις ή παραλείψεις τους δυσφημούν το ποδόσφαιρο και καθορίζεται ο τρόπος διάθεσης των ποσών που προκύπτουν από τη διακοπή ή περικοπή. 

Η παροχή της επιχορήγησης διακόπτεται υποχρεωτικά στις πιο κάτω περιπτώσεις: 

α) Αν η Π.Α.Ε. παρέλειψε να δημοσιεύσει εμπρόθεσμα τις ετήσιες οικονομικές της καταστάσεις, σύμφωνα με τις διατάξεις του άρθρου 43β παρ. 5 του κ.ν. 2190/1920, και να τις υποβάλει στην αρμόδια υπηρεσία του Υπουργείου Ανάπτυξης. 

β) Αν η Π.Α.Ε. παρέλειψε να υποβάλει εμπρόθεσμα στην αρμόδια υπηρεσία του Υπουργείου Ανάπτυξης την απόφαση της γενικής συνέλευσης των μετόχων της για την έγκριση των ετήσιων οικονομικών της καταστάσεων. 

γ) Αν δεν έχει νόμιμη διοίκηση. 

3. Η κατά την παρ. 1 επιχορήγηση ισχύει μόνο για τις περιπτώσεις στις οποίες συμπεριλαμβάνονται στα δελτία ΠΡΟΠΟ και ΠΡΟΠΟΓΚΟΛ αγώνες μεταξύ Π.Α.Ε., που συμμετέχουν στα πρωταθλήματα του ελληνικού επαγγελματικού ποδοσφαίρου. Σε κάθε άλλη περίπτωση, το αντίστοιχο ποσό περιέρχεται ως έσοδο στη Γ.Γ.Α. και με απόφαση του αρμόδιου για τον αθλητισμό Υπουργού διατίθεται για την ανάπτυξη του ποδοσφαίρου. 

4. Από την έναρξη των επαγγελματικών πρωταθλημάτων ποδοσφαίρου Α' και Β' εθνικής κατηγορίας της περιόδου 1999-2000, όλοι οι αγώνες διεξάγονται την ίδια ημέρα της εβδομάδας, πλην δύο, οι οποίοι μπορεί να διεξάγονται διαφορετική ημέρα. 

5. Ο Ε.Σ.Α.Π.Ε. και κάθε Π.Α.Ε. υποχρεούνται να διαθέτουν το πρόγραμμα αγώνων των πρωταθλημάτων επαγγελματικού ποδοσφαίρου όλων των κατηγοριών, προκειμένου ο Ο.Π.Α.Π. να τους συμπεριλαμβάνει στα δελτία ΠΡΟΠΟ ή ΠΡΟΠΟΓΚΟΛ ή στοιχημάτων προκαθορισμένης ή μη απόδοσης. 

6. Ο Ε.Σ.Α.Π.Ε. υποχρεούται να γνωστοποιεί εγγράφως στον Ο.Π.Α.Π. το πρόγραμμα αγώνων των πρωταθλημάτων επαγγελματικού ποδοσφαίρου όλων των κατηγοριών, μέσα σε προθεσμία δέκα (10) ημερών, από την κλήρωση των αγώνων κάθε κατηγορίας, προκειμένου ο Ο.Π.Α.Π. να προβαίνει έγκαιρα στο σχεδιασμό και την κατάρτιση των δελτίων ΠΡΟΠΟ, ΠΡΟΠΟΓΚΟΛ και των δελτίων στοιχημάτων προκαθορισμένης ή μη απόδοσης. 

7. Ο Ε.Σ.Α.Π.Ε. υποχρεούται να γνωστοποιεί εγγράφως στον Ο.Π.Α.Π. κάθε αλλαγή του προγράμματος αγώνων των πρωταθλημάτων όλων των κατηγοριών του επαγγελματικού ποδοσφαίρου, τουλάχιστον είκοσι (20) ημέρες πριν από την καθορισμένη ημερομηνία τέλεσής τους, εκτός εάν η αλλαγή επιβάλλεται για λόγους δημόσιας τάξης ή για την εξυπηρέτηση των διεθνών υποχρεώσεων των ομάδων. 

8. Για τη διευκόλυνση της κατάρτισης έκτακτων δελτίων ΠΡΟΠΟ, ΠΡΟΠΟΓΚΟΛ ή δελτίων στοιχημάτων προκαθορισμένης ή μη απόδοσης, ο Ε.Σ.Α.Π.Ε. υποχρεούται να προγραμματίζει και ημέρα Τετάρτη τη διεξαγωγή των αγώνων του επαγγελματικού πρωταθλήματος της Γ' εθνικής κατηγορίας και, σε περίπτωση αναδιάρθρωσης, της κατώτερης κατηγορίας επαγγελματικού πρωταθλήματος. Επίσης υποχρεούται να καθορίζει το χρονικό διάστημα διεξαγωγής του παραπάνω πρωταθλήματος μέχρι το τελευταίο δεκαήμερο του Ιουνίου. 

9. Η παράβαση των διατάξεων των παραγράφων 4, 5, 6, 7 και 8 του άρθρου αυτού συνεπάγεται την περικοπή του ποσού με το οποίο επιχορηγείται ο Ε.Σ.Α.Π.Ε. και η κάθε Π.Α.Ε. για όσο χρόνο διαρκεί η παράβαση. Με απόφαση του αρμόδιου για τον αθλητισμό Υπουργού επιβάλλεται στον Ε.Σ.Α.Π.Ε. και πρόστιμο πενήντα εκατομμυρίων (50.000.000) έως εκατόν πενήντα εκατομμυρίων (150.000.000) δραχμών για κάθε παράβαση των παραπάνω υποχρεώσεων. 

10. 'Οταν ο Ε.Σ.Α.Π.Ε. ή οι Π.Α.Ε. παραβαίνουν τις διατάξεις των παραγράφων 4, 5, 6, 7 και 8 του άρθρου αυτού, ο Γενικός Γραμματέας Αθλητισμού, με απόφασή του, μπορεί να απαγορεύσει την τέλεση ποδοσφαιρικών αγώνων των επαγγελματικών κατηγοριών σε εθνικά, δημοτικά ή κοινοτικά στάδια. Η, παρά την απαγόρευση, παραχώρηση των πιο πάνω σταδίων αποτελεί πειθαρχικό παράπτωμα για τα μέλη της διοίκησής τους. 

11. Η διάθεση του προγράμματος αγώνων εκ μέρους του Ε.Σ.Α.Π.Ε. και καθεμιάς Π.Α.Ε. ξεχωριστά δεν θεμελιώνει αξίωση του Ε.Σ.Α.Π.Ε. ή των Π.Α.Ε. για αμοιβή ή αποζημίωση οποιασδήποτε φύσης. 

'Αρθρο 103

Ελληνικός Σύνδεσμος Ανωνύμων

Καλαθοσφαιρικών Εταιρειών

1. Ο "Ελληνικός Σύνδεσμος Ανωνύμων Καλαθοσφαιρικών Εταιρείων" (Ε.Σ.Α.Κ.Ε.), όπως μετονομάσθηκε με το π.δ. 207/1997 (ΦΕΚ 163 Α') η "'Ενωση Σωματείων Αμειβομένων Καλαθοσφαιριστών" (Ε.Σ.Α.Κ.), που είχε ιδρυθεί με το ν. 1958/1991 (ΦΕΚ 122 Α'), είναι νομικό πρόσωπο ιδιωτικού δικαίου και εδρεύει στην Αθήνα. 

2. Ο Ε.Σ.Α.Κ.Ε. είναι τακτικό μέλος της Ελληνικής Ομοσπονδίας Καλαθοσφαίρισης (Ε.Ο.Κ.). 

3. Ο Ε.Σ.Α.Κ.Ε., ως τακτικό μέλος της Ε.Ο.Κ., έχει τα δικαιώματα και τις υποχρεώσεις που έχουν τα τακτικά μέλη της Ε.Ο.Κ.. 

'Αρθρο 104

Σκοποί του Ε.Σ.Α.Κ.Ε.

1. Σκοποί του Ε.Σ.Α.Κ.Ε. είναι: 

α) η διοίκηση και η διαχείριση της επαγγελματικής καλαθοσφαίρισης μέσα στο πλαίσιο των νόμων του κράτους, του καταστατικού, των κανονισμών, των αποφάσεων και των σκοπών της Ε.Ο.Κ., 

β) η οργάνωση και διεξαγωγή του πρωταθλήματος καλαθοσφαίρισης της Α1 κατηγορίας, σύμφωνα με τους κανονισμούς, τους σκοπούς και τις αποφάσεις της Ε.Ο.Κ., καθώς και η επίλυση οποιουδήποτε ζητήματος ανακύπτει από τη διεξαγωγή των αγώνων του πρωταθλήματος αυτού και δεν υπάγεται στην αρμοδιότητα άλλου οργάνου, 

γ) η εκπροσώπηση των Κ.Α.Ε. και των Τ.Α.Κ. στις σχέσεις τους με την Ε.Ο.Κ. ή τρίτους, η αντιμετώπιση των ασφαλιστικής φύσεως ζητημάτων, η συμμετοχή στον καθορισμό των γενικών όρων της σύμβασης παροχής υπηρεσιών επαγγελματία ή με αμοιβή καλαθοσφαιριστή προς Κ.Α.Ε. ή Τ.Α.Κ., με την επιφύλαξη της αρμοδιότητας της Ε.Ο.Κ. για την τήρηση του μητρώου επαγγελματιών καλαθοσφαιριστών και την έκδοση του δελτίου αναγνώρισής τους, 

δ) η διαχείριση δικαιωμάτων διαφημιστικής εκμετάλλευσης και προβολής δραστηριοτήτων του, που εντάσσονται στην εκπλήρωση των σκοπών του και η προστασία και η προαγωγή κάθε συλλογικού συμφέροντος των μελών του με κάθε νόμιμο τρόπο με την, ύστερα από εντολή των Κ.Α.Ε. ή των Τ.Α.Κ., εκπροσώπησή τους στη σύναψη συμφωνιών για ραδιοτηλεοπτικές μεταδόσεις αγώνων ή στιγμιοτύπων τους, με την επιφύλαξη των διατάξεων του άρθρου 84 του παρόντος νόμου, 

ε) η αντιμετώπιση κάθε άλλου ζητήματος αναγκαίου για την προαγωγή και την ανάπτυξη της επαγγελματικής καλαθοσφαίρισης της Χώρας. 

2. Με την επιφύλαξη των διατάξεων του άρθρου 107 παρ. 3, οι κανονισμοί που καταρτίζονται για την εκπλήρωση των σκοπών του Ε.Σ.Α.Κ.Ε. ψηφίζονται από τη γενική συνέλευση των μελών του και υπόκεινται σε έλεγχο νομιμότητας από τον αρμόδιο για τον αθλητισμό Υπουργό, ύστερα από γνώμη του Δ.Σ. της Ε.Ο.Κ.. Κατά τα λοιπά εφαρμόζονται οι διατάξεις του άρθρου 27. 

'Αρθρο 105

Μέλη του Ε.Σ.Α.Κ.Ε.

1. Μέλη του Ε.Σ.Α.Κ.Ε. καθίστανται οι Κ.Α.Ε. και τα Τ.Α.Κ. που έχουν δικαίωμα συμμετοχής στα καλαθοσφαιρικά πρωταθλήματα Α1 και Α2 εθνικής κατηγορίας. 

2. Τα μέλη του Ε.Σ.Α.Κ.Ε. διακρίνονται σε τακτικά και πάρεδρα: 

α) τακτικά μέλη είναι οι Κ.Α.Ε., που συμμετέχουν στα πρωταθλήματα της Α1 εθνικής κατηγορίας, 

β) πάρεδρα μέλη είναι οι Κ.Α.Ε. και τα Τ.Α.Κ. που συμμετέχουν στο πρωτάθλημα της Α2 εθνικής κατηγορίας. 

3. 'Οπου στις διατάξεις του νόμου αυτού αναφέρεται ο όρος "μέλη του Ε.Σ.Α.Κ.Ε." νοούνται τα τακτικά και τα πάρεδρα μέλη. 

4. Οι ειδικότεροι όροι και οι προϋποθέσεις εγγραφής μέλους του Ε.Σ.Α.Κ.Ε., καθώς και τα απαιτούμενα για την εγγραφή δικαιολογητικά, καθορίζονται με κανονισμό, που εκδίδεται σύμφωνα με τα οριζόμενα στην παρ. 2 του άρθρου 104. 

5. Αποβάλλουν την ιδιότητα του μέλους του Ε.Σ.Α.Κ.Ε. οι Κ.Α.Ε. και τα Τ.Α.Κ. που υποβιβάζονται από την Α2 εθνική κατηγορία σε κατηγορία της ερασιτεχνικής καλαθοσφαίρισης ή παύουν για οποιονδήποτε λόγο να έχουν δικαίωμα συμμετοχής στο πρωτάθλημα αρμοδιότητας του Ε.Σ.Α.Κ.Ε.. 

'Αρθρο 106

Πόροι του Ε.Σ.Α.Κ.Ε.

Πόροι του Ε.Σ.Α.Κ.Ε. είναι: 

α) οι πρόσοδοι από την περιουσία του, 

β) οι κάθε είδους εισφορές, δωρεές, κληρονομίες και κληροδοσίες προς αυτόν, 

γ) τα ποσά από τα χρηματικά πρόστιμα και τα παράβολα συμμετοχής των Κ.Α.Ε. και των Τ.Α.Κ. στους αγώνες που διοργανώνονται από αυτόν, 

δ) ποσοστό από τις εισπράξεις των αγώνων που διοργανώνονται από αυτόν, καθοριζόμενο με απόφαση του διοικητικού του συμβουλίου, 

ε) τα έσοδα από τις εισπράξεις των αγώνων των αντιπροσωπευτικών ομάδων που συγκροτεί ο σύνδεσμος, 

στ) ποσοστό οκτώ τοις εκατό (8%) από τις εισπράξεις λόγω αναμετάδοσης από την τηλεόραση οποιουδήποτε αγώνα της αρμοδιότητάς του, 

ζ) κάθε άλλο έσοδο που προέρχεται από την ανάπτυξη δραστηριοτήτων για την εκλήρωση των σκοπών του ή προβλέπεται από ειδικές διατάξεις. 

'Αρθρο 107

'Οργανα του Ε.Σ.Α.Κ.Ε. - Εξουσιοδοτήσεις

1. 'Οργανα του Ε.Σ.Α.Κ.Ε. είναι η γενική συνέλευση (Γ.Σ.), το διοικητικό συμβούλιο (Δ.Σ.) και όσα προβλέπονται στο καταστατικό του. 

2. Με ειδικό κανονισμό που ψηφίζει η Γ.Σ. του Ε.Σ.Α.Κ.Ε. καθορίζονται: 

α) η οργανωτική διάρθρωση, η οικονομική διαχείριση και ο τρόπος λειτουργίας του Ε.Σ.Α.Κ.Ε., 

β) οι όροι που διέπουν την πρόσληψη και κατάσταση του κάθε είδους προσωπικού του Ε.Σ.Α.Κ.Ε., καθώς και οι αποδοχές και οι αποζημιώσεις του, 

γ) ο τρόπος λειτουργίας των υπηρεσιών του Ε.Σ.Α.Κ.Ε., 

δ) κάθε άλλο θέμα που αφορά την οργάνωση και λειτουργία του Ε.Σ.Α.Κ.Ε. και των οργάνων του. 

Ο ανωτέρω κανονισμός υπόκειται σε έλεγχο νομιμότητας από τον αρμόδιο για τον αθλητισμό Υπουργό. 

Κατά τα λοιπά εφαρμόζονται οι διατάξεις του άρθρου 27. 

3. Ο Ε.Σ.Α.Κ.Ε. εκπροσωπείται στο Δ.Σ. της Ε.Ο.Κ. εκτός από τον πρόεδρο του Δ.Σ. και με δύο (2) ακόμη μέλη, που εκλέγει η Γ.Σ. του. 

Η Ε.Ο.Κ. εκπροσωπείται στο Δ.Σ. του Ε.Σ.Α.Κ.Ε. με ένα (1) μέλος του Δ.Σ. αυτής. 

ΚΕΦΑΛΑΙΟ ΣΤ' 

ΕΠΑΓΓΕΛΜΑΤΙΚΟ ΠΟΔΟΣΦΑΙΡΟ 

'Αρθρο 108

'Εννοια όρων

1. Επαγγελματικό ποδόσφαιρο είναι το διεξαγόμενο με ομάδες ποδοσφαιρικών ανωνύμων εταιρειών (Π.Α.Ε.). 

2. Οι Π.Α.Ε. είναι αθλητικές ανώνυμες εταιρείες. 

3. Επαγγελματίας ποδοσφαιριστής είναι εκείνος που συνδέεται με Π.Α.Ε. με σύμβαση εξαρτημένης εργασίας για παροχή αθλητικών υπηρεσιών και διέπεται από τις διατάξεις του νόμου αυτού και της εργατικής νομοθεσίας. 

4. Στα επαγγελματικά πρωταθλήματα ποδοσφαίρου συμμετέχουν μόνο ομάδες Π.Α.Ε.. 

'Αρθρο 109

Μετοχικό κεφάλαιο - Ελάχιστο ύψος

1. Το μετοχικό κεφάλαιο των Π.Α.Ε. που συμμετέχουν στην Α' εθνική κατηγορία δεν επιτρέπεται να είναι μικρότερο των διακοσίων εκατομμυρίων (200.000.000) δραχμών. 

2. Το μετοχικό κεφάλαιο των Π.Α .Ε. που συμμετέχουν στη Β' εθνική κατηγορία δεν επιτρέπεται να είναι μικρότερο των εκατόν είκοσι εκατομμυρίων (120.000.000) δραχμών. 

3. Το μετοχικό κεφάλαιο των Π.Α.Ε. που συμμετέχουν στην Γ' εθνική κατηγορία δεν επιτρέπεται να είναι μικρότερο των πενήντα εκατομμυρίων (50.000.000) δραχμών. 

4. Με απόφαση του αρμόδιου για τον αθλητισμό Υπουργού αναπροσαρμόζονται τα κατώτερα όρια του μετοχικού κεφαλαίου των Π.Α.Ε., αν αναδιαρθρωθούν τα επαγγελματικά πρωταθλήματα ποδοσφαίρου. 

5. Το ελάχιστο κατά κατηγορία κεφάλαιο καταβάλλεται κατά τη σύσταση της εταιρείας ή με την αύξηση αντίστοιχα του κεφαλαίου της, σύμφωνα με τις διατάξεις των άρθρων 68 και 70. 

'Αρθρο 110

Οργάνωση σωματείων σε Π.Α.Ε.

1. Αθλητικά σωματεία τα οποία, κατά τους κανονισμούς των ερασιτεχνικών πρωταθλημάτων, προβιβάζονται στη Γ' εθνική κατηγορία ή, σε περίπτωση αναδιάρθρωσης, στην κατώτερη κατηγορία πρωταθλήματος επαγγελματικού ποδοσφαίρου, οφείλουν να συστήσουν Π.Α.Ε. το αργότερο δεκαπέντε (15) ημέρες πριν από την έναρξη του οικείου πρωταθλήματος, αλλιώς αποβάλλονται από αυτό. Την απόφαση της αποβολής λαμβάνει το Δ.Σ. του Ε.Σ.Α.Π.Ε., ύστερα από πρόταση του Ελεγκτικού Συμβουλίου, το αργότερο δέκα (10) ημέρες πριν από την έναρξη του πρωταθλήματος. 

2. Μετά την αποβολή τους τα σωματεία της προηγούμενης παραγράφου μπορούν να συμμετάσχουν στο πρωτάθλημα που αγωνίσθηκαν την αμέσως προηγούμενη περίοδο, καθ' υπέρβαση του αριθμού των σωματείων που πρόκειται να αγωνισθούν. 

3. Οι Π.Α.Ε. που αγωνίζονται στα πρωταθλήματα Α' και Β' εθνικής κατηγορίας και δεν καλύπτουν το ελάχιστο κατά κατηγορία ύψος του μετοχικού κεφαλαίου, οφείλουν να προβούν σε αύξηση προς κάλυψή του το αργότερο δεκαπέντε (15) ημέρες πριν από την έναρξη των οικείων πρωταθλημάτων της περιόδου 1999-2000, αλλιώς υποβιβάζονται στην αμέσως επόμενη κατηγορία, όπου και συμμετέχουν, καθ' υπέρβαση του αριθμού των Π.Α.Ε. που πρόκειται να αγωνισθούν. Την απόφαση λαμβάνει το Δ.Σ. του Ε.Σ.Α.Π.Ε., το αργότερο δέκα (10) ημέρες πριν από την έναρξη των οικείων πρωταθλημάτων, ύστερα από πρόταση του Ελεγκτικού Συμβουλίου. 

'Αρθρο 111

Υποβιβασμός Π.Α.Ε. από τη Γ' εθνική κατηγορία

- Διαδικασία εκκαθάρισης 

1. Π.Α.Ε. που υποβιβάζονται από τη Γ' εθνική κατηγορία ή, σε περίπτωση αναδιάρθρωσης, στην κατώτερη κατηγορία πρωταθλήματος επαγγελματικού ποδοσφαίρου στην οικεία κατηγορία του ερασιτεχνικού ποδοσφαίρου, διαλύονται και τίθενται σε εκκαθάριση κατά τις διατάξεις για τις ανώνυμες εταιρείες, υπό τον έλεγχο του Ελεγκτικού Συμβουλίου. Η εκκαθάριση πρέπει να περατώνεται μέσα σε έξι (6) μήνες από τον υποβιβασμό της Π.Α.Ε.. 

2. Τη θέση της εταιρείας που υποβιβάζεται στην κατηγορία του ερασιτεχνικού ποδοσφαίρου, καταλαμβάνει αυτοδικαίως το ιδρυτικό της αθλητικό σωματείο. Αν το ιδρυτικό αθλητικό σωματείο έχει περιέλθει σε αδράνεια ή έχει διαλυθεί, για την επαναλειτουργία του ή την επανασύστασή του, προς το σκοπό της υποκατάστασης από αυτό της υπό εκκαθάριση εταιρείας, απαιτείται απόφαση της γενικής συνέλευσης των μελών του που ήταν γραμμένα κατά το χρόνο περιέλευσης σε αδράνεια ή διάλυσής του, μέσα σε ένα (1) μήνα από τον υποβιβασμό της Π.Α.Ε., κατά τη διαδικασία της παρ. 3 του άρθρου 64 του παρόντος, αναλόγως εφαρμοζομένης. Το αθλητικό σωματείο σε καμία περίπτωση δεν αναλαμβάνει τις τυχόν ενοχικές ή άλλες υποχρεώσεις της εταιρείας που τέθηκε σε εκκαθάριση. 

'Αρθρο 112

Πρωταθλήματα επαγγελματικού ποδοσφαίρου

1. Τα κατ' έτος διεξαγόμενα πρωταθλήματα του επαγγελματικού ποδοσφαίρου είναι: 

α) το πρωτάθλημα της Α' εθνικής κατηγορίας, 

β) το πρωτάθλημα της Β' εθνικής κατηγορίας και 

γ) το πρωτάθλημα της Γ' εθνικής κατηγορίας. 

2. Η αναδιάρθρωση των πρωταθλημάτων και ο αριθμός των ομάδων που υποβιβάζονται κατά κατηγορία γίνονται με απόφαση της Γενικής Συνέλευσης του Ε.Σ.Α.Π.Ε., που επικυρώνεται από το Δ.Σ. της Ε.Π.Ο.. Σε περίπτωση αδράνειας της Γ.Σ. του Ε.Σ.Α.Π.Ε. να υποβάλει εισήγηση, τότε αρμόδιο για τα παραπάνω είναι το Δ.Σ. της Ε.Π.Ο.. 

ΚΕΦΑΛΑΙΟ Ζ'

ΕΠΑΓΓΕΛΜΑΤΙΚΗ ΚΑΛΑΘΟΣΦΑΙΡΙΣΗ

'Aρθρο 113

'Eννοια όρων

1. Επαγγελματική καλαθοσφαίριση είναι η διεξαγόμενη είτε με ομάδες καλαθοσφαιρικών ανωνύμων εταιρειών (Κ.Α.Ε.) είτε με τμήματα αμειβόμενων καλαθοσφαιριστών (Τ.Α.Κ.) αθλητικών σωματείων. 

2. Οι Κ.Α.Ε. είναι αθλητικές ανώνυμες εταιρείες. 

3. Τα Τ.Α.Κ. είναι ειδικά τμήματα αθλητικών σωματείων. 

4. Επαγγελματίας καλαθοσφαιριστής είναι εκείνος που συνδέεται με Κ.Α.Ε. με σύμβαση εξαρτημένης εργασίας για παροχή αθλητικών υπηρεσιών και διέπεται από τις διατάξεις του νόμου αυτού και της εργατικής νομοθεσίας. 

5. Καλαθοσφαιριστιής με αμοιβή είναι εκείνος που συνδέεται με αθλητικό σωματείο το οποίο διατηρεί Τ.Α.Κ. με σύμβαση εξαρτημένης εργασίας για παροχή αθλητικών υπηρεσιών. 

6. Στο πρωτάθλημα Α1 εθνικής κατηγορίας συμμετέχουν, με την επιφύλαξη των διατάξεων του π.δ. 207/ 1997 (ΦΕΚ 163 Α'), μόνο ομάδες Κ.Α.Ε.. 

7. Στο πρωτάθλημα Α2 εθνικής κατηγορίας συμμετέχουν ομάδες Κ.Α.Ε. ή Τ.Α.Κ., υπό τους όρους και τις προϋποθέσεις των διατάξεων της παρ. 4 του άρθρου 115. 

'Αρθρο 114

Μετοχικό κεφάλαιο - Ελάχιστο όριο

1. Το μετοχικό κεφάλαιο των Κ.Α.Ε. που συμμετέχουν στην Α1 εθνική κατηγορία δεν επιτρέπεται να είναι μικρότερο των ογδόντα εκατομμυρίων (80.000.000) δραχμών. 

2. Το μετοχικό κεφάλαιο των Κ.Α.Ε. που συμμετέχουν στην Α2 εθνική κατηγορία δεν επιτρέπεται να είναι μικρότερο των πενήντα εκατομμυρίων (50.000.000) δραχμών. 

3. Το ελάχιστο κατά κατηγορία κεφάλαιο καταβάλλεται για τη σύσταση της εταιρείας ή με την αύξηση αντίστοιχα του κεφαλαίου της σύμφωνα με τις διατάξεις των άρθρων 68 και 70. 

'Αρθρο 115

Οργάνωση σωματείων σε Τ.Α.Κ. και Κ.Α.Ε.

1. Από την αγωνιστική περίοδο 1999-2000 αθλητικά σωματεία που προβιβάζονται στην Α2 εθνική κατηγορία ή ήδη κατά τη δημοσίευση του νόμου αυτού συμμετέχουν στο πρωτάθλημα αυτό, δικαιούνται να συστήσουν Κ.Α.Ε., και, σε περίπτωση που δεν επιθυμούν, οφείλουν να συστήσουν Τ.Α.Κ., το αργότερο δεκαπέντε (15) ημέρες πριν από την έναρξη του οικείου πρωταθλήματος. Αλλιώς αποβάλλονται από το πρωτάθλημα με απόφαση του Δ.Σ. της Ε.Ο.Κ., ύστερα από πρόταση του Ελεγκτικού Συμβουλίου, το αργότερο δέκα (10) ημέρες πριν από την έναρξη του πρωταθλήματος. 

2. Από την αγωνιστική περίοδο 2001-2002 αθλητικά σωματεία που αγωνίζονται στο πρωτάθλημα της Α2 εθνικής κατηγορίας με τη μορφή σωματείου που διατηρεί Τ.Α.Κ., οφείλουν να συστήσουν Κ.Α.Ε., το αργότερο δεκαπέντε (15) ημέρες πριν από την έναρξη του οικείου πρωταθλήματος, εκτός εάν, ύστερα από πρόταση του Δ.Σ. της Ε.Ο.Κ., ο αρμόδιος για τον αθλητισμό Υπουργός αποφασίσει ότι το πρωτάθλημα της Α2 εθνικής κατηγορίας θα διεξάγεται αποκλειστικά με ομάδες ερασιτεχνικών σωματείων. 

3. Τα σωματεία που στερήθηκαν το δικαίωμα συμμετοχής στο πρωτάθλημα της Α2 εθνικής κατηγορίας μπορούν να συμμετάσχουν στο πρωτάθλημα της αμέσως κατώτερης ερασιτεχνικής κατηγορίας, καθ' υπέρβαση του αριθμού των σωματείων που πρόκειται να αγωνισθούν. 

4. Από την αγωνιστική περίοδο 1999-2000, τα αθλητικά σωματεία, των οποίων τα Τ.Α.Κ. αποκτούν δικαίωμα συμμετοχής στην Α1 εθνική κατηγορία οφείλουν να συστήσουν Κ.Α.Ε. το αργότερο δεκαπέντε (15) ημέρες πριν από την έναρξη του οικείου πρωταθλήματος. Αλλιώς αποβάλλονται από το πρωτάθλημα με απόφαση του Δ.Σ. του Ε.Σ.Α.Κ.Ε., ύστερα από πρόταση του Ελεγκτικού Συμβουλίου, το αργότερο δέκα (10) ημέρες πριν από την έναρξη του οικείου πρωταθλήματος. Το σωματείο που αποβάλλεται δικαιούται να συμμετάσχει στο πρωτάθλημα της Α2 εθνικής κατηγορίας, καθ' υπέρβαση του αριθμού των Κ.Α.Ε. ή των σωματείων που διατηρούν Τ.Α.Κ. και πρόκειται να αγωνισθούν σε αυτό. Την απόφαση λαμβάνει το Δ.Σ. του Ε.Σ.Α.Κ.Ε., ύστερα από πρόταση του Ελεγκτικού Συμβουλίου, το αργότερο δέκα (10) ημέρες πριν από την έναρξη του οικείου πρωταθλήματος. 

5. Από την αγωνιστική περίοδο 1999-2000, Κ.Α.Ε. που αγωνίζονται στο πρωτάθλημα της Α1 εθνικής κατηγορίας και δεν καλύπτουν το ελάχιστο για την κατηγορία ύψος του μετοχικού κεφαλαίου, οφείλουν να προβούν σε αύξηση προς κάλυψή του, το αργότερο είκοσι (20) ημέρες πριν από την έναρξη του πρωταθλήματος. Αλλιώς υποβιβάζονται στην αμέσως επόμενη κατηγορία, όπου και θα συμμετέχουν, καθ' υπέρβαση του αριθμού των Κ.Α.Ε. ή των σωματείων που διατηρούν Τ.Α.Κ. και πρόκειται να αγωνισθούν. Την απόφαση λαμβάνει το Δ.Σ. του Ε.Σ.Α.Κ.Ε., ύστερα από πρόταση του Ελεγκτικού Συμβουλίου, το αργότερο δέκα (10) ημέρες πριν από την έναρξη του πρωταθλήματος. 

'Αρθρο 116

Υποβιβασμός Κ.Α.Ε. από την Α2 εθνική κατηγορία

- Διαδικασία εκκαθάρισης 

Για τις Κ.Α.Ε. που υποβιβάζονται, από την Α2 εθνική κατηγορία στην οικεία κατηγορία της ερασιτεχνικής καλαθοσφαίρισης, εφαρμόζονται οι διατάξεις του άρθρου 111. 

'Αρθρο 117

Πρωταθλήματα επαγγελματικής καλαθοσφαίρισης

1. Τα κατ' έτος διεξαγόμενα πρωταθλήματα της επαγγελματικής καλαθοσφαίρισης είναι τα πρωταθλήματα της Α1 και της Α2 εθνικής κατηγορίας, με την επιφύλαξη των διατάξεων του άρθρου 115. 

2. Η αναδιάρθρωση των ανωτέρω πρωταθλημάτων (αριθμός ομάδων, αριθμός προβιβαζομένων και υποβιβαζομένων κατά κατηγορία πρωταθλήματος κ.λπ.) γίνεται με απόφαση του Δ.Σ. της Ε.Ο.Κ., ύστερα από σύμφωνη γνώμη του Ε.Σ.Α.Κ.Ε.. 

3. Για τις αγωνιστικές περιόδους 1999-2000 και 2000-2001 το πρωτάθλημα της Α2 εθνικής κατηγορίας καλαθοσφαίρισης διοργανώνεται και διεξάγεται από την Ε.Ο.Κ.. 

'Αρθρο 118

Ετήσιες επιχορηγήσεις Τ.Α.Κ.

1. Για τις αγωνιστικές περιόδους 1999-2000 και 2000-2001 σε κάθε Τ.Α.Κ. της Α2 εθνικής κατηγορίας καλαθοσφαίρισης παρέχεται από τη Γ.Γ.Α. ετήσια τακτική επιχορηγήση είκοσι εκατομμυρίων (20.000.000) δραχμών. 

2. Η διάταξη του δεύτερου εδαφίου της παρ. 2 του άρθρου 102 εφαρμόζεται ανάλογα και στην προκειμένη περίπτωση. 

ΤΜΗΜΑ Γ'

ΑΘΛΗΤΙΚΗ ΔΙΚΑΙΟΣΥΝΗ

ΚΕΦΑΛΑΙΟ Α'

ΠΡΩΤΟΒΑΘΜΙΟ

ΔΙΚΑΙΟΔΟΤΙΚΟ ΟΡΓΑΝΟ

'Αρθρο 119

Σύσταση - Συγκρότηση - Λειτουργία οργάνων

1. Στις αθλητικές ομοσπονδίες και στους επαγγελματικούς συνδέσμους, όπου αυτοί υπάρχουν, των ομαδικών αθλημάτων του ποδοσφαίρου, της καλαθοσφαίρισης, της πετοσφαίρισης, της χειροσφαίρισης και της κολυμβητικής για το άθλημα της υδατοσφαίρισης, συνιστώνται πρωτοβάθμια μονομελή δικαιοδοτικά όργανα για την επίλυση αθλητικών διαφορών, σύμφωνα με όσα ορίζονται από τις διατάξεις του παρόντος νόμου. Με απόφαση του αρμόδιου για τον αθλητισμό Υπουργού, μπορεί να λειτουργήσει μονομελές δικαιοδοτικό όργανο και σε ομοσπονδία άλλου ομαδικού αθλήματος. 

2. Τα παραπάνω όργανα ασκούν τις προβλεπόμενες στο άρθρο 120 αρμοδιότητες, σχετικά με αγώνες και κατηγορίες πρωταθλημάτων ως εξής: 

α) ως προς το άθλημα του ποδοσφαίρου, για τους αγώνες Α', Β' και Γ' εθνικής κατηγορίας ανδρών, 

β) ως προς τα αθλήματα της καλαθοσφαίρισης, της πετοσφαίρισης, της υδατοσφαίρισης και της χειροσφαίρισης για τους αγώνες Α1, Α2 και Β' εθνικής κατηγορίας ανδρών και γυναικών και κυπέλλου Ελλάδας εθνικών κατηγοριών. 

Με απόφαση του αρμόδιου για τον αθλητισμό Υπουργού, ύστερα από πρόταση της οικείας αθλητικής ομοσπονδίας, επιτρέπεται να τροποποιούνται το είδος των αγώνων και οι κατηγορίες πρωταθλημάτων. 

3. Το Δ.Σ. της οικείας αθλητικής ομοσπονδίας ή του οικείου επαγγελματικού συνδέσμου, κατά περίπτωση, διορίζει ως μονομελές δικαιοδοτικό όργανο έναν (1) πρωτοδίκη της πολιτικής και ποινικής δικαιοσύνης, με τον αναπληρωτή του, για θητεία δύο (2) ετών, που αρχίζει την 1η Ιουλίου, του έτους διορισμού. Ο δικαστής αυτός κληρώνεται με τη διαδικασία που προβλέπεται στον Οργανισμό των Δικαστηρίων από τριπλάσιο αριθμό δικαστών, οριζόμενο με απόφαση του προέδρου του τριμελούς συμβουλίου διοίκησης του Πρωτοδικείου της έδρας της ομοσπονδίας, ύστερα από αίτημα του Δ.Σ. αυτής ή του οικείου επαγγελματικού συνδέσμου. Για τον ορισμό λαμβάνεται υπόψη και συνεκτιμάται ιδιαίτερα η γνώση και η εμπειρία σε θέματα αθλητισμού. Η οικεία αθλητική ομοσπονδία ή ο οικείος επαγγελματικός σύνδεσμος, κατά περίπτωση, διορίζει το γραμματέα και το βοηθητικό προσωπικό του πιο πάνω οργάνου. 

4. Το αναπληρωματικό μέλος του δικαιοδοτικού οργάνου αντικαθιστά το τακτικό μέλος σε περιπτώσεις απουσίας ή κωλύματός του. 

5. Στο δικαιοδοτικό όργανο και στον αναπληρωτή του, στο γραμματέα και στο βοηθητικό προσωπικό, καταβάλλεται αποζημίωση, το ύψος της οποίας καθορίζεται με απόφαση του αρμόδιου για τον αθλητισμό Υπουργού. Η δαπάνη καταβολής της ως άνω αποζημίωσης βαρύνει την οικεία ομοσπονδία ή τον οικείο επαγγελματικό σύνδεσμο κατά περίπτωση. 

6. Απαγορεύεται η συστέγαση δικαιοδοτικού οργάνου και αθλητικής ομοσπονδίας ή επαγγελματικού συνδέσμου. 

7. Για την έκδοση των αποφάσεών του το δικαιοδοτικό όργανο λαμβάνει υπόψη και τις εκθέσεις των παρατηρητών της παρ. 8 του άρθρου 41 του παρόντος. 

'Αρθρο 120

Αρμοδιότητες δικαιοδοτικού οργάνου

1. Το μονομελές δικαιοδοτικό όργανο είναι αρμόδιο: 

α) για την εκδίκαση των παραβάσεων και την επιβολή ποινών οι οποίες προβλέπονται από τις διατάξεις των κανονισμών αγώνων του οικείου αθλήματος. Οι παραβάσεις πρέπει να έχουν σχέση με τη διεξαγωγή των αγώνων και των αποτελεσμάτων τους, 

β) για την εκδίκαση των παραβάσεων που αφορούν υποθέσεις δωροδοκίας ή δωροληψίας για αλλοίωση αποτελέσματος αγώνων και την επιβολή των ποινών, 

γ) για την εκδίκαση των ενστάσεων κατά του κύρους αγώνα, 

δ) για την εκδίκαση κάθε άλλης παράβασης και την επιβολή των αντίστοιχων ποινών που ανατίθεται στο όργανο αυτό με άλλες διατάξεις του παρόντος νόμου ή με κανονισμούς ή με αποφάσεις της οικείας ομοσπονδίας. 

2. Στις περιπτώσεις α' και γ' της προηγούμενης παραγράφου οι αποφάσεις των πιο πάνω οργάνων πρέπει να εκδίδονται μέσα σε επτά (7) ημέρες από την τέλεση του αγώνα και είναι αμέσως εκτελεστές, έστω και αν έχουν προσβληθεί ενώπιον των δευτεροβάθμιων οργάνων. Ειδικά οι αποφάσεις που αφορούν αποκλεισμό έδρας αθλητικού σωματείου, Τ.Α.Α. ή Α.Α.Ε. εκτελούνται τη μεθεπόμενη, από την έκδοσή τους, αγωνιστική ημέρα κατά την οποία το σωματείο, το Τ.Α.Α. ή η Α.Α.Ε. είναι γηπεδούχοι. 

'Αρθρο 121

Προσφυγή κατά των αποφάσεων

των δικαιοδοτικών οργάνων

1. Με την επιφύλαξη του άρθρου 123 παρ. 4, κατά των αποφάσεων του πρωτοβάθμιου δικαιοδοτικού οργάνου ασκείται προσφυγή ενώπιον του Ανωτάτου Συμβουλίου Αθλητικών Διαφορών στις εξής περιπτώσεις: 

α) όταν εκδίδονται επί ενστάσεων κατά του κύρους αγώνα, 

β) όταν επιβάλλουν ποινές για πράξεις βίας, εφόσον πρόκειται για παραβάσεις που αφορούν ποινές αποκλεισμού της έδρας του σωματείου, Τ.Α.Α. ή Α.Α.Ε. ή τέλεσης αγώνα στην έδρα αυτών χωρίς θεατές, για δύο (2) τουλάχιστον αγωνιστικές ημέρες και στις δύο περιπτώσεις, 

γ) όταν επιβάλλουν ποινές στέρησης του δικαιώματος εισόδου στους αγωνιστικούς χώρους στους παράγοντες των ομάδων για χρονικό διάστημα μεγαλύτερο των δύο (2) μηνών ή ποινές έκπτωσης από το εταιρικό αξίωμα για χρονικό διάστημα μεγαλύτερο των δύο (2) μηνών, 

δ) όταν, προκειμένου για παράβαση που δεν έχει αναγραφεί στο φύλλο αγώνα, επιβάλλουν ποινές αποκλεισμού σε αθλητές, προπονητές και σε άλλα πρόσωπα που έχουν σχέση με την ομάδα για χρονικό διάστημα μεγαλύτερο των δύο (2) μηνών και σε κάθε άλλη περίπτωση όταν επιβάλλουν ποινή αποκλεισμού πάνω από τρεις (3) αγωνιστικές ημέρες, 

ε) όταν επιβάλλεται πρόστιμο πάνω από ένα εκατομμύριο πεντακόσιες χιλιάδες (1.500.000) δραχμές. 

2. Η προσφυγή ασκείται σε προθεσμία δύο (2) ημερών από την κοινοποίηση, με οποιονδήποτε τρόπο, της προσβαλλόμενης απόφασης. 

'Αρθρο 122

Ειδικό τοπικό πρωτοβάθμιο δικαιοδοτικό όργανο

Στον Ενιαίο Διοικητικό Τομέα Αθλητισμού Μακεδονίας - Θράκης συνιστάται τοπικό πρωτοβάθμιο μονομελές δικαιοδοτικό όργανο για την επίλυση αθλητικών διαφορών που ανακύπτουν κατά την τέλεση αγώνων οι οποίοι διεξάγονται σε όμιλο στις διοικητικές περιφέρειες Ηπείρου, Θεσσαλίας, Μακεδονίας και Θράκης για τις κατηγορίες πρωταθλημάτων και τα ομαδικά αθλήματα τα αναφερόμενα στις παραγράφους 1 και 2 του άρθρου 119. Μέλος του δικαιοδοτικού αυτού οργάνου με τον αναπληρωτή του, διορίζεται πρωτοδίκης της πολιτικής και ποινικής δικαιοσύνης που υπηρετεί στο Πρωτοδικείο Θεσσαλονίκης. Οι διατάξεις των παραγράφων 3, 4, 5, 6 και 7 του άρθρου 119 και των άρθρων 120 και 121 εφαρμόζονται και για το δικαιοδοτικό όργανο που προβλέπεται στο άρθρο αυτό. Το τοπικό αυτό όργανο λειτουργεί στη Θεσσαλονίκη και ασκεί τις προβλεπόμενες από το άρθρο 120 αρμοδιότητες. 

ΚΕΦΑΛΑΙΟ Β'

ΑΝΩΤΑΤΟ ΣΥΜΒΟΥΛΙΟ ΕΠΙΛΥΣΗΣ

ΑΘΛΗΤΙΚΩΝ ΔΙΑΦΟΡΩΝ

'Αρθρο 123

Συγκρότηση του Ανωτάτου Συμβουλίου Αθλητικών Διαφορών (Α.Σ.Ε.Α.Δ.)

1. Στη Γ.Γ.Α. λειτουργεί, ως δευτεροβάθμιο όργανο της αθλητικής δικαιοσύνης, Ανώτατο Συμβούλιο Επίλυσης Αθλητικών Διαφορών (Α.Σ.Ε.Α.Δ.), που αποτελείται από εν ενεργεία δικαστικούς λειτουργούς και εισαγγελείς. 

2. Το Α.Σ.Ε.Α.Δ. έχει δεκαπέντε (15) μέλη και συγκροτείται από έναν (1) πρόεδρο εφετών και δύο (2) εφέτες της πολιτικής και ποινικής δικαιοσύνης, έναν (1) πρόεδρο εφετών και έναν (1) εφέτη διοικητικών δικαστηρίων, πέντε (5) προέδρους πρωτοδικών της πολιτικής και ποινικής δικαιοσύνης, δύο (2) προέδρους πρωτοδικών διοικητικών δικαστηρίων και τρεις (3) εισαγγελείς πρωτοδικών. Τα μέλη του Α.Σ.Ε.Α.Δ. διορίζονται με απόφαση του Υπουργού Δικαιοσύνης, η οποία εκδίδεται το μήνα Ιούνιο, κάθε δεύτερου έτους. Η θητεία των μελών είναι διετής και αρχίζει την 1η Ιουλίου του έτους διορισμού. 

3. Tα μέλη του Α.Σ.Ε.Α.Δ. ορίζονται κατά περίπτωση από το τριμελές συμβούλιο διοίκησης του Εφετείου Αθηνών, του Διοικητικού Εφετείου Αθηνών, του Πρωτοδικείου Αθηνών, του Διοικητικού Πρωτοδικείου Αθηνών και από τον προϊστάμενο της Εισαγγελίας Αθηνών. Για τον ορισμό λαμβάνεται υπόψη και συνεκτιμάται ιδιαίτερα η γνώση και η εμπειρία σε θέματα αθλητισμού. Ο ορισμός περιλαμβάνει και ίσο αριθμό αναπληρωματικών μελών, από τα οποία και μόνο θα γίνεται αντικατάσταση, οποτεδήποτε απαιτηθεί κατά τη διάρκεια της θητείας των τακτικών μελών. 

4. Ειδικά για το ποδόσφαιρο, συνιστάται στην Ελληνική Ποδοσφαιρική Ομοσπονδία (Ε.Π.Ο.) Επιτροπή Εφέσεων, με τις αρμοδιότητες τις καθοριζόμενες στο άρθρο 124, πλην από την περίπτωση δ' και στο καταστατικό της Ε.Π.Ο.. Η Επιτροπή Εφέσεων είναι πενταμελής και συγκροτείται από δικαστικούς λειτουργούς της πολιτικής και ποινικής δικαιοσύνης, έναν (1) πρόεδρο εφετών, τέσσερις (4) εφέτες με δύο (2) αναπληρωτές και έναν (1) εφέτη. Τα μέλη της Επιτροπής Εφέσεων διορίζονται από το Δ.Σ. της Ε.Π.Ο.. Για τον ορισμό έχουν εφαρμογή οι διατάξεις της παρ. 3. Στα μέλη της Επιτροπής καταβάλλεται αποζημίωση, το ύψος της οποίας καθορίζει με απόφασή του το Δ.Σ. της Ε.Π.Ο.. 

'Αρθρο 124

Δικαιοδοσία - Αρμοδιότητες Α.Σ.Ε.Α.Δ.

Το Συμβούλιο είναι αρμόδιο για την εκδίκαση των προσφυγών: 

α) Κατά αποφάσεων των Δ.Σ. των αθλητικών ενώσεων, επαγγελματικών συνδέσμων και ομοσπονδιών. 

β) Κατά αποφάσεων των οργάνων των πιο πάνω ενώσεων, επαγγελματικών συνδέσμων ή ομοσπονδιών που προβλέπονται από το καταστατικό τους, εφόσον οι αποφάσεις αυτές δεν χρήζουν επικύρωσης από τα διοικητικά τους συμβούλια. Οι παραπάνω αποφάσεις της περίπτωσης α' και της περίπτωσης αυτής του παρόντος άρθρου προσβάλλονται στο Α.Σ.Ε.Α.Δ., εφόσον αφορούν σε θέματα που έχουν σχέση με την επιβολή των κάθε είδους ποινών ή κυρώσεων σε φυσικά ή νομικά πρόσωπα, με την εγγραφή ή τη μεταγραφή αθλητών, με τη βαθμολογική ή την αγωνιστική θέση των αθλητικών σωματείων ή με την εφαρμογή των νόμων και των κανονιστικών διατάξεων. 

γ) Κατά αποφάσεων πειθαρχικών οργάνων αθλητικών σωματείων που επιβάλλουν κάθε είδους ποινές στους αθλητές τους, εφόσον ούτε από το καταστατικό τους ούτε από το καταστατικό της οικείας αθλητικής ομοσπονδίας προβλέπεται επικύρωση των πιο πάνω ποινών από την οικεία αθλητική ομοσπονδία. 

δ) Κατά αποφάσεων της Επιτροπής Φιλάθλου Πνεύματος. 

ε) Κατά αποφάσεων των πρωτοβάθμιων δικαιοδοτικών οργάνων που προβλέπονται στα άρθρα 119 και 122. 

'Αρθρο 125

Λειτουργία - Οργάνωση

1. Το Α.Σ.Ε.Α.Δ. λειτουργεί σε τρία (3) τμήματα. Η σύνθεση των τμημάτων καθορίζεται από το Α.Σ.Ε.Α.Δ.. Ο αρχαιότερος στο βαθμό προεδρεύει στο Α.Σ.Ε.Α.Δ. και σε ένα (1) τμήμα του. Σε κάθε τμήμα του προεδρεύει ο αρχαιότερος δικαστής. Κάθε τμήμα συνεδριάζει με τριμελή σύνθεση. Κατ' εξαίρεση, όταν ο πρόεδρος τμήματος του Α.Σ.Ε.Α.Δ. κρίνει ότι η υπόθεση είναι μείζονος σπουδαιότητας, μπορεί με πράξη του να ορίσει ότι εκδικάζεται στο τμήμα με πενταμελή σύνθεση. Υποθέσεις που αναφέρονται στις περιπτώσεις α' και γ' της παρ. 1 του άρθρου 120 εκδικάζονται πάντοτε από τριμελή σύνθεση. 

2. Καθήκοντα γραμματέων του Α.Σ.Ε.Α.Δ. εκτελούν μόνιμοι υπάλληλοι της Γ.Γ.Α., που ορίζονται από το Γενικό Γραμματέα Αθλητισμού. 

'Αρθρο 126

'Ασκηση - Συζήτηση προσφυγής

1. Η προσφυγή ενώπιον του Α.Σ.Ε.Α.Δ. ασκείται από εκείνον που ηττήθηκε ή από εκείνον που υφίσταται άμεση βλάβη από την πρωτοβάθμια απόφαση. Με την επιφύλαξη του άρθρου 121 παρ. 2, η προθεσμία άσκησης της προσφυγής είναι οκτώ (8) ημέρες και αρχίζει από την επομένη της καθ' οιονδήποτε τρόπο κοινοποίησης ή γνώσης της προσβαλλόμενης απόφασης. Για το παραδεκτό της συζήτησης της προσφυγής, απαιτείται καταβολή παραβόλου, εκδιδόμενο από την Εθνική Τράπεζα, που ορίζεται με απόφαση του Γενικού Γραμματέα Αθλητισμού, το οποίο επιστρέφεται στον καταθέτη σε περίπτωση ολικής ή μερικής παραδοχής της προσφυγής. Αν απορριφθεί η προσφυγή, το παράβολο καταπίπτει υπέρ του, κατά το άρθρο 36 του παρόντος, ειδικού λογαριασμού της Γ.Γ.Α.. Η άσκηση της προσφυγής δεν αναστέλλει την εκτέλεση της προσβαλλόμενης απόφασης. Η προσφυγή ασκείται με έγγραφο, που κατατίθεται στη γραμματεία του Α.Σ.Ε.Α.Δ. ή αποστέλλεται σε αυτό με συστημένη επιστολή. Η ημέρα και ώρα συζήτησης της προσφυγής γνωστοποιούνται εγγράφως στους ενδιαφερομένους, με φροντίδα του γραμματέα του Α.Σ.Ε.Α.Δ., οκτώ (8) τουλάχιστον ημέρες πριν από τη δικάσιμο. Κατ' εξαίρεση, η προθεσμία αυτή μπορεί, σε επείγουσες περιπτώσεις, να συντέμνεται με απόφαση του προέδρου του Α.Σ.Ε.Α.Δ.. Η απόφαση αυτή γνωστοποιείται στους ενδιαφερομένους δύο (2) τουλάχιστον ημέρες πριν από τη συζήτηση. Η συζήτηση των υποθέσεων γίνεται δημόσια και η ανάπτυξή τους προφορικώς ή εγγράφως. Κατά τη συζήτηση τηρούνται συνοπτικά πρακτικά από το γραμματέα. Τα μέρη μπορούν να παρίστανται αυτοπροσώπως ή με το νόμιμο εκπρόσωπό τους ή με δικηγόρο. Ο δικηγόρος που παρίσταται καταβάλλει ένσημα παράστασης Εφετείου και γραμμάτιο προείσπραξης που καθορίζει ο Δικηγορικός Σύλλογος Αθηνών. 

2. Αναβολή συζήτησης προσφυγής κατά απόφασης του πρωτοβάθμιου δικαιοδοτικού οργάνου που επιλύει αθλητικές διαφορές οι οποίες ανακύπτουν κατά την τέλεση αγώνων δίνεται μόνο μια φορά και για είκοσι τέσσερις (24) ώρες, εφόσον συντρέχει για την αναβολή περίπτωση ανωτέρας βίας. Εάν δεν εμφανισθούν τα μέρη, η συζήτηση χωρεί σαν να ήταν παρόντα εφόσον κλήθηκαν νόμιμα και εμπρόθεσμα. Ο πρόεδρος του Α.Σ.Ε.Α.Δ. ή του τμήματος ή το μέλος που ορίζουν ενεργεί, όταν κρίνεται αναγκαίο, επιτόπια έρευνα ή αυτοψία και ζητεί χορήγηση εγγράφων κρίσιμων για την υπόθεση. Το Α.Σ.Ε.Α.Δ. αλληλογραφεί απευθείας, για θέματα σχετικά με τις εκδικαζόμενες σε αυτό υποθέσεις, με τα αθλητικά σωματεία, τις ομοσπονδίες και τους αθλητικούς φορείς γενικά, που είναι υποχρεωμένοι να απαντήσουν αμέσως. Κανείς δεν ανακηρύσσεται πρωταθλητής και καμιά βαθμολογική σειρά αγώνων κάθε είδους δεν επικυρώνεται από το αρμόδιο αθλητικό όργανο, εφόσον εκκρεμούν προσφυγές στο Α.Σ.Ε.Α.Δ. κατά αποφάσεων αθλητικών ενώσεων, επαγγελματικών συνδέσμων ή ομοσπονδιών οι οποίες αφορούν αποτελέσματα αγώνων που επηρεάζουν το κύρος και τη βαθμολογία τους. Οι αποφάσεις του Α.Σ.Ε.Α.Δ. εκτελούνται αμέσως μετά την κοινοποίησή τους. Οι αποφάσεις του Α.Σ.Ε.Α.Δ., επί προσφυγών κατά των πρωτοβάθμιων δικαιοδοτικών οργάνων που επιλύουν αθλητικές διαφορές οι οποίες ανακύπτουν κατά την τέλεση αγώνων, εκδίδονται το πολύ μέσα σε επτά (7) ημέρες από την εκδίκαση των προσφυγών και κοινοποιούνται αυθημερόν στους ενδιαφερομένους. 

3. Τα οριζόμενα στις προηγούμενες παραγράφους εφαρμόζονται αναλόγως και από την Επιτροπή Εφέσεων του άρθρου 123 παρ. 4. 

4. Η προθεσμία για την προσβολή της απόφασης του Α.Σ.Ε.Α.Δ. στο αρμόδιο δικαστήριο δεν αναστέλλει την εκτέλεσή της. 

'Αρθρο 127

'Εκδοση προεδρικού διατάγματος και

υπουργικής απόφασης

1. Με προεδρικό διάταγμα, που εκδίδεται με πρόταση του αρμόδιου για τον αθλητισμό Υπουργού, καθορίζεται ο, κατά τα λοιπά, τρόπος λειτουργίας του Α.Σ.Ε.Α.Δ., η διαδικασία συζήτησης των προσφυγών και κάθε άλλη αναγκαία λεπτομέρεια που αφορά την οργάνωση και τη λειτουργία του. 

2. Με κοινή απόφαση του αρμόδιου για τον αθλητισμό Υπουργού και του Υπουργού Οικονομικών καθορίζονται τα σχετικά με τη δαπάνη λειτουργίας του Α.Σ.Ε.Α.Δ. θέματα, το ποσό της καταβλητέας μηνιαίας αποζημίωσης στον πρόεδρο, στα μέλη και στους γραμματείς του Α.Σ.Ε.Α.Δ.. 

'Αρθρο 128

Ειδικό τοπικό τμήμα Α.Σ.Ε.Α.Δ.

1. Στον Ενιαίο Διοικητικό Τομέα Αθλητισμού Μακεδονίας - Θράκης λειτουργεί τοπικό πενταμελές τμήμα του Α.Σ.Ε.Α.Δ., που συγκροτείται από τακτικούς δικαστικούς λειτουργούς και ειδικότερα από έναν (1) πρόεδρο εφετών της πολιτικής και ποινικής δικαιοσύνης, έναν (1) πρόεδρο εφετών διοικητικών δικαστηρίων, έναν (1) πρόεδρο πρωτοδικών της πολιτικής και ποινικής δικαιοσύνης, έναν (1) πρόεδρο πρωτοδικών διοικητικών δικαστηρίων και έναν (1) εισαγγελέα πρωτοδικών. 

2. Ο διορισμός των μελών γίνεται για θητεία διάρκειας δύο (2) ετών, με απόφαση του Υπουργού Δικαιοσύνης, που εκδίδεται το μήνα Ιούνιο κάθε δεύτερου έτους. Η λειτουργία του τοπικού τμήματος διέπεται από τις διατάξεις του παρόντος κεφαλαίου και ο ορισμός των δικαστικών λειτουργών γίνεται από τα τριμελή συμβούλια και τον προϊστάμενο της εισαγγελίας των αντίστοιχων δικαστηρίων της Θεσσαλονίκης, που ορίζουν και ίσο αριθμό αναπληρωματικών μελών. Το τοπικό τμήμα λειτουργεί στη Θεσσαλονίκη και είναι αρμόδιο για την εκδίκαση προσφυγών: 

α) κατά αποφάσεων των Δ.Σ. των αθλητικών ενώσεων που εδρεύουν στις διοικητικές περιφέρειες Ηπείρου, Θεσσαλίας, Μακεδονίας και Θράκης ή κατά των αποφάσεων των κατά το καταστατικό τους οργάνων, αν αυτές δεν χρήζουν επικύρωσης από τα διοικητικά τους συμβούλια, σύμφωνα με τα οριζόμενα στις περιπτώσεις α' και β' του άρθρου 124, 

β) κατά αποφάσεων των αθλητικών σωματείων που αναφέρονται στην περ. γ' του άρθρου 124 και εδρεύουν στις διοικητικές περιφέρειες Ηπείρου, Θεσσαλίας, Μακεδονίας και Θράκης, 

γ) κατά των αποφάσεων των πρωτοβάθμιων δικαιοδοτικών οργάνων του άρθρου 122. 

3. Ειδικά για το ποδόσφαιρο, αρμόδιο όργανο για την εκδίκαση των προσφυγών κατά των αποφάσεων της προηγούμενης παραγράφου είναι η προβλεπόμενη στην παρ. 4 του άρθρου 123 Επιτροπή Εφέσεων της Ε.Π.Ο.. 

ΤΜΗΜΑ Δ'

ΛΟΙΠΕΣ ΚΑΙ ΜΕΤΑΒΑΤΙΚΕΣ ΔΙΑΤΑΞΕΙΣ

'Αρθρο 129

Επίλυση λοιπών αθλητικών διαφορών

Με ειδικούς κανονισμούς των οικείων αθλητικών ομοσπονδιών καθορίζονται ο τρόπος, η διαδικασία και τα όργανα επίλυσης των αθλητικών διαφορών και η επιβολή πειθαρχικών ποινών για κλάδους άθλησης, κατηγορίες πρωταθλημάτων ή αγώνες που δεν προβλέπονται ρητά στις διατάξεις του νόμου αυτού. 

'Αρθρο 130

Τήρηση Φιλάθλου Πνεύματος

1. Οι ασχολούμενοι με τα κάθε είδους αθλήματα και τις εν γένει αθλητικές, αγωνιστικές ή γυμναστικές εκδηλώσεις, καθώς και οι παρακολουθούντες τις εκδηλώσεις αυτές, οφείλουν να τηρούν τις αρχές του φιλάθλου πνεύματος και των παραδόσεων του αθλητισμού και του ολυμπιακού ιδεώδους. 

2. Η παράβαση των ανωτέρω αρχών επισύρει στους παραβάτες ως κύρωση την οριστική ή για ορισμένη χρονική διάρκεια απαγόρευση παρακολούθησης οποιασδήποτε αθλητικής εκδήλωσης, συμμετοχής τους υπό οποιαδήποτε ιδιότητα, ως διοικούντων, μελών, αθλητών προπονητών, γυμναστών στα κάθε είδους αθλητικά, γυμναστικά και αγωνιστικά σωματεία, ενώσεις, επαγγελματικούς συνδέσμους ή ομοσπονδίες, καθώς και της συμμετοχής τους ως διαιτητών, παρατηρητών ή ιατρών αγώνων. Η ποινή αυτή επιβάλλεται από την Επιτροπή Φιλάθλου Πνεύματος (Ε.ΦΙ.Π.), όπως μετονομάζεται η Επιτροπή Φιλάθλου Ιδιότητος (Ε.Φ.Ι.), που συστάθηκε και λειτουργεί σύμφωνα με τις διατάξεις του άρθρου 4 του ν. 3148/1955 (ΦΕΚ 54 Α') και λειτουργεί στην Ε.Ο.Α.. Η Ε.ΦΙ.Π. επιλαμβάνεται αυτεπαγγέλτως ή κατόπιν καταγγελίας και, σε χρονικό διάστημα το αργότερο δύο (2) μηνών από την πειθαρχική δίωξη ή την καταγγελία, οφείλει να εκδώσει απόφαση. 

3. Για παραβάσεις που αφορούν το άθλημα του ποδοσφαίρου, η Ε.ΦΙ.Π. επιλαμβάνεται, ύστερα από παραπομπή των οικείων δικαιοδοτικών οργάνων, κατά τα προβλεπόμενα στον κανονισμό αγώνων ποδοσφαίρου. 

'Αρθρο 131

Ρήτρα διαιτησίας - Σύμβαση προσχώρησης

1. Στα καταστατικά των αθλητικών σωματείων, των αθλητικών ανωνύμων εταιρειών, των επαγγελματικών συνδέσμων, των αθλητικών ενώσεων ή των ομοσπονδιών, στους κανονισμούς και στις προκηρύξεις των αγώνων πρωταθλήματος ή κυπέλλου Ελλάδας κάθε αθλήματος ή αγώνων που διεξάγονται με την έγκριση των επαγγελματικών συνδέσμων, των αθλητικών ενώσεων ή των ομοσπονδιών, υποχρεωτικά περιλαμβάνεται διάταξη, με την οποία ορίζεται ότι τα φυσικά ή τα νομικά πρόσωπα που μετέχουν με οποιονδήποτε τρόπο στους διεξαγόμενους αγώνες αποδέχονται και καθιστούν αρμόδια ως διαιτητικά όργανα, για την επίλυση των μεταξύ τους αγωνιστικών διαφορών, μόνο τα προβλεπόμενα από το νόμο ή τους οικείους κανονισμούς δικαιοδοτικά όργανα ή επιτροπές. Αν δεν υπάρχει αναγραφή της παραπάνω διάταξης, λογίζεται ότι αυτή περιέχεται αυτοδικαίως. 

2. Η δήλωση συμμετοχής στους αγώνες πρωταθλήματος ή κυπέλλου Ελλάδας, που διοργανώνονται από τους επαγγελματικούς συνδέσμους, τις ενώσεις ή τις ομοσπονδίες οποιουδήποτε αθλήματος, με την επιφύλαξη των διατάξεων του άρθρου 84 του νόμου αυτού, αποτελεί σύμβαση ανεπιφύλακτης προσχώρησης των αθλητικών εταιρειών, Τ.Α.Α. και αθλητικών σωματείων στους αγωνιστικούς όρους της οικείας προκήρυξης και στις αντίστοιχες διατάξεις και κανονισμούς. Οποιαδήποτε επιφύλαξη θεωρείται ότι δεν έχει γραφεί. Η δήλωση συμμετοχής δεσμεύει επίσης τους αθλητές, τους προπονητές και τα μέλη οποιουδήποτε σωματείου, τμήματος αμειβόμενων αθλητών ή εταιρείας, χωρίς να απαιτείται ιδιαίτερη συμφωνία μεταξύ αυτών και της διοργανώτριας αρχής. 

3. Δεν επιτρέπεται τροποποίηση κανονισμού πρωταθλήματος, καθώς και της προκήρυξής του, κατά το χρονικό διάστημα της διεξαγωγής του. Εάν γίνουν τροποποιήσεις σε άλλο διάστημα, αυτές ισχύουν από την επόμενη αγωνιστική περίοδο, εκτός αν αφορούν μεταβολές των κατηγοριών του πρωταθλήματος και του αριθμού των προβιβαζόμενων ή υποβιβαζόμενων ομάδων, οπότε ισχύουν από τη μεθεπόμενη περίοδο. 

'Αρθρο 132

Δωροδοκία - Δωροληψία για αλλοίωση

αποτελέσματος αγώνα

1. 'Οποιος απαιτεί ή δέχεται δώρα ή άλλα ωφελήματα ή οποιαδήποτε άλλη παροχή ή υπόσχεση αυτών, με σκοπό να αλλοιωθεί υπέρ ή κατά αθλητικού σωματείου, Α.Α.Ε. ή Τ.Α.Α. το αποτέλεσμα αγώνα, οποιουδήποτε ομαδικού ή ατομικού αθλήματος που διεξάγεται ή πρόκειται να διεξαχθεί, τιμωρείται με φυλάκιση τουλάχιστον τριών (3) μηνών και χρηματική ποινή τουλάχιστον ενός εκατομμυρίου (1.000.000) δραχμών. 

2. Με την ίδια ποινή τιμωρείται και όποιος κατά την παρ. 1 προσφέρει, δίνει ή υπόσχεται σε αθλητή, διαιτητή ή διοικητικό παράγοντα ή άλλο πρόσωπο που συνδέεται με οποιονδήποτε τρόπο με τον αθλητή, το διαιτητή, το σωματείο, την Α.Α.Ε. ή το Τ.Α.Α., δώρα, ωφελήματα ή άλλες οποιεσδήποτε παροχές. 

3. Εάν από την αξιόποινη πράξη των προηγούμενων παραγράφων επήλθε πράγματι το αποτέλεσμα που επεδίωκε ο υπαίτιος, αυτός τιμωρείται με φυλάκιση τουλάχιστον έξι (6) μηνών και χρηματική ποινή τουλάχιστον δύο εκατομμυρίων (2.000.000) δραχμών. 

4. Εκτός από τις παραπάνω ποινές, στα πρόσωπα που υποπίπτουν στα αδικήματα των παραγράφων 1 έως 3 του παρόντος επιβάλλεται και πειθαρχική ποινή, σύμφωνα με τις διατάξεις του άρθρου 130, για παράβαση του φιλάθλου πνεύματος. 

'Αρθρο 133

Κωδικοποίηση αθλητικού δικαίου

1. Με προεδρικό διάταγμα, που εκδίδεται με πρόταση του αρμόδιου για τον αθλητισμό Υπουργού, μπορεί να κωδικοποιούνται οι διατάξεις μέρους ή και του συνόλου της αθλητικής νομοθεσίας. 

2. Κατά την κωδικοποίηση επιτρέπεται νέα διάρθρωση του νομοθετικού υλικού, η συγχώνευση ή η διάσπαση διατάξεων, η νέα αρίθμηση άρθρων, η μεταβολή ή η διόρθωση φράσεων, η αναπροσαρμογή του κειμένου χωρίς αλλοίωση της έννοιας των διατάξεων που ισχύουν και η μεταγλώτισση του κειμένου στη δημοτική γλώσσα. 

'Αρθρο 134

Ρύθμιση ειδικών θεμάτων

1. Μέχρι την έκδοση των κανονιστικών πράξεων που προβλέπονται από τις διατάξεις του νόμου αυτού εξακολουθούν να εφαρμόζονται οι κατά τη δημοσίευσή του ισχύουσες. Μέχρι τη συγκρότηση των οργάνων που προβλέπονται στον παρόντα νόμο εξακολουθούν να λειτουργούν τα αντίστοιχα κατά τη δημοσίευσή του υφιστάμενα όργανα. 

2. Με κοινή απόφαση του Υπουργού Πολιτισμού και του αρμόδιου για τον αθλητισμό Υπουργού καθορίζεται η κατανομή των εσόδων που προέρχονται από παιχνίδια του Ο.Π.Α.Π. η λειτουργία των οποίων δεν έχει αρχίσει, καθώς και από παιχνίδια για τα οποία δεν έχει εκδοθεί έως σήμερα η προβλεπόμενη υπουργική απόφαση. Η παραπάνω απόφαση ρυθμίζει την κατανομή των εσόδων μετά την παρακράτηση υπέρ της Γενικής Γραμματείας Αθλητισμού, για κάθε παιχνίδι του προβλεπόμενου χρηματικού ποσού της παρ. 1 εδάφιο β' του άρθρου 1 του ν. 2433/1996. 

3. Η παρ. 1 του άρθρου 3 του ν. 2433/1996 έχει εφαρμογή και για το παιχνίδι ΠΡΟΠΟ. 

4. Το άρθρο 4 του ν. 2433/1996 και η παρ. 8 του άρθρου 3 του ν. 2598/1998, όσον αφορά την έκδοση, οργάνωση, λειτουργία και διαχείριση του "ΟΛΥΜΠΙΑΚΟΥ ΛΑΧΕΙΟΥ" αντικαθίσταται ως εξής: 

"Με προεδρικό διάταγμα, που εκδίδεται με πρόταση των Υπουργών Οικονομικών και Πολιτισμού και του αρμόδιου για τον αθλητισμό Υπουργού, επιτρέπεται η διεξαγωγή και λειτουργία παιχνιδιού μέσω μηχανημάτων με οθόνη, που θα προσφέρει σε παίκτες τη δυνατότητα κέρδους, στηριζόμενο στην τύχη, στη δεξιότητα, σε γνώσεις ή σε συνδυασμούς αυτών, με το διακριτικό τίτλο "ΟΛΥΜΠΙΑΚΟ ΒΙΝΤΕΟΛΟΤΤΟ", με σκοπό: 

α) τη χρηματοδότηση της ανώνυμης εταιρείας "Αθήνα 2004" για την αντιμετώπιση δαπανών οργάνωσης των Ολυμπιακών Αγώνων του 2004, 

β) την ενίσχυση του Προγράμματος Πολιτιστικής Ανάπτυξης του Υπουργείου Πολιτισμού, 

γ) την ενίσχυση των πόρων της Γ.Γ.Α. για την ανάπτυξη κεντρικών και περιφερειακών αθλητικών υποδομών, 

δ) την ανάληψη και διοργάνωση διεθνών αθλητικών εκδηλώσεων, 

ε) την ενίσχυση της Ε.Ο.Ε., καθώς και τη βελτίωση υποδομών πολιτισμού, αθλητισμού και εκπαίδευσης με τις αντίστοιχες δραστηριότητες στην Αρχαία Ολυμπία και την ευρύτερη περιοχή του Νομού Ηλείας. 

Με το προεδρικό διάταγμα καθορίζονται τα γενικά θέματα οργάνωσης, λειτουργίας και διαχείρισης του παραπάνω παιχνιδιού. Ο αρμόδιος για τον αθλητισμό Υπουργός ρυθμίζει τα θέματα που αφορούν τον κανονισμό οργάνωσης, λειτουργίας και διαχείρισης του παιχνιδιού αυτού. Ειδικότερα ζητήματα τεχνικού ή λεπτομερειακού χαρακτήρα που αφορούν τη διοργάνωση και διεξαγωγή του παραπάνω παιχνιδιού ρυθμίζονται με άλλες αποφάσεις του αρμόδιου για τον αθλητισμό Υπουργού. Διαχειριστής των εσόδων του παιχνιδιού ορίζεται ο Οργανισμός Προγνωστικών Αγώνων Ποδοσφαίρου, Ο.Π.Α.Π.. 

5. Με απόφαση του αρμόδιου για τον αθλητισμό Υπουργού καθορίζονται τα κριτήρια, οι όροι και οι προϋποθέσεις χορήγησης αδειών από τον Ο.Π.Α.Π. για τα νέα παιχνίδια "ΚΙΝΟ" και "ΟΛΥΜΠΙΑΚΟ ΒΙΝΤΕΟΛΟΤΤΟ", οι κατηγορίες των καταστημάτων στα οποία είναι δυνατή η λειτουργία και διεξαγωγή τους, καθώς και οι προϋποθέσεις, οι όροι και οι διαδικασίες της σχετικής δημόσιας πρόσκλησης ενδιαφέροντος. Επίσης, με απόφαση του ανωτέρω Υπουργού εκδίδεται κανονισμός οργάνωσης και λειτουργίας των νέων παιχνιδιών "ΚΙΝΟ" και "ΟΛΥΜΠΙΑΚΟ ΒΙΝΤΕΟΛΟΤΤΟ", στον οποίο, μεταξύ των άλλων, ρυθμίζονται το ανώτατο ποσό κέρδους, το ανώτατο και κατώτατο ποσό στοιχηματισμού και οι επιτροπές ελέγχου και εποπτείας των ανωτέρω παιχνιδιών, που αφορούν στην οργάνωση, διεξαγωγή και λειτουργία τους κατά τον πλέον πρόσφορο τρόπο. 

6. Για τις ανάγκες διεξαγωγής των νέων παιχνιδιών του Ο.Π.Α.Π. συστήνονται δύο (2) θέσεις αναπληρωτών συντονιστών διευθυντών, οι οποίοι διορίζονται με απόφαση του αρμόδιου για τον αθλητισμό Υπουργού. 

7. Για τους πωλητές - εμπορικούς αντιπροσώπους των νέων παιχνιδιών του Ο.Π.Α.Π. "ΚΙΝΟ" και "ΟΛΥΜΠΙΑΚΟ ΒΙΝΤΕΟΛΟΤΤΟ" έχει εφαρμογή το τελευταίο εδάφιο της παρ. 4 του άρθρου 23 του ν. 2190/1994, εφόσον η αμοιβή και τα οδοιπορικά τους προσδιορίζονται σε ποσοστό τουλάχιστον εξήντα τοις εκατό (60%) επί των εισπράξεών τους. 

8. Τα μηχανοκίνητα αγωνίσματα και οι σχετικοί κλάδοι άθλησης αυτών (αυτοκίνητο, φόρμουλα, καρτ, δίκυκλο κ.λπ.) αποτελούν αθλητική δραστηριότητα, η οποία διέπεται από τις διατάξεις του παρόντος νόμου. 

9. Για τον κλάδο των αθλητικών συντακτών αναγνωρίζεται ως φορέας λειτουργίας του ο Πανελλήνιος Σύνδεσμος Αθλητικού Τύπου (Π.Σ.Α.Τ.). Ο Π.Σ.Α.Τ. αποτελεί συντελεστή και παράγοντα προβολής, διάδοσης και ανάπτυξης του Ελληνικού Αθλητισμού. Οι αθλητικοί συντάκτες - μέλη του Π.Σ.Α.Τ. οι οποίοι έχουν, κατά το άρθρο 54 παρ. 3 του παρόντος, το δικαίωμα ελευθέρας εισόδου στους αγωνιστικούς χώρους κατά τη διεξαγωγή αγώνων, εισέρχονται σε αυτούς με την επίδειξη του δελτίου ταυτότητας που εκδίδει ο Π.Σ.Α.Τ.. Με την κατά το άρθρο 54 παρ. 3 του παρόντος απόφαση του Γενικού Γραμματέα Αθλητισμού ρυθμίζονται και τα ζητήματα τεχνικού ή λεπτομερειακού χαρακτήρα που αφορούν την πιο πάνω ελεύθερη είσοδο των μελών του Π.Σ.Α.Τ. στους αγωνιστικούς χώρους. 

10. Στην παρ. 2 του άρθρου 37 του νόμου αυτού, στην οποία προβλέπεται η συμμετοχή ενός (1) Συμβούλου Επικρατείας στη σύνθεση της Ε.Ο.Ε., ως Σύμβουλοι Επικρατείας νοούνται και ο Πρόεδρος του Συμβουλίου της Επικρατείας, καθώς και οι Αντιπρόεδροι αυτού. 

11. Στην παρ. 8 του άρθρου 10 του ν. 2459/1997 προστίθεται εδάφιο, που έχει ως εξής: 

"Τα χρηματικά ποσά που καταβλήθηκαν από το Δημόσιο στους αθλητές των εθνικών ομάδων, ως επιβράβευση για τις διακρίσεις τους στους Ολυμπιακούς Αγώνες και την Παραολυμπιάδα της Ατλάντα το 1996, και από τα οποία παρακρατήθηκε φόρος δεκαπέντε τοις εκατό (15%) θεωρούνται ότι φορολογήθηκαν αυτοτελώς και εξαντλήθηκε η φορολογική υποχρέωση των δικαιούχων αθλητών από το φόρο εισοδήματος. Σε περίπτωση που τα ποσά αυτά έχουν δηλωθεί με την ετήσια δήλωση φορολογίας εισοδήματος του οικείου οικονομικού έτους από τους δικαιούχους, τα ποσά του φόρου που βεβαιώθηκαν ή καταβλήθηκαν από τους δικαιούχους των χρηματικών ποσών συμψηφίζονται με το φόρο αυτής της παραγράφου και ο φόρος που τυχόν βεβαιώθηκε ή καταβλήθηκε επιπλέον, διαγράφεται ή επιστρέφεται κατά περίπτωση." 

'Αρθρο 135

Μεταβατικές διατάξεις

1. Αθλητές που κατά τη δημοσίευση του παρόντος είναι μέλη αθλητικών σωματείων διατηρούν την ιδιότητα αυτήν μέχρι την τροποποίηση των καταστατικών τους. 

2. Αθλητές που κατά τη δημοσίευση του παρόντος είναι μέλη Δ.Σ. αθλητικών σωματείων παραμένουν σε αυτά μέχρι τη λήξη της θητείας τους. 

3. Μέσα σε προθεσμία οκτώ (8) μηνών από τη δημοσίευση του παρόντος, όλα τα αθλητικά σωματεία, οι αθλητικές ενώσεις, οι επαγγελματικοί σύνδεσμοι, οι σύνδεσμοι διαιτητών και οι ομοσπονδίες διαιτητών οφείλουν να τροποποιήσουν το καταστατικό τους, με σκοπό την προσαρμογή του στις διατάξεις του νόμου αυτού. Η τροποποίηση γίνεται με απόφαση της γενικής συνέλευσης των μελών, που λαμβάνεται με απλή πλειοψηφία των παρόντων. Σε περίπτωση που η παραπάνω απλή πλειοψηφία δεν επιτευχθεί ή για οποιονδήποτε λόγο δεν διεξαχθεί γενική συνέλευση, η τροποποίηση γίνεται με απόφαση του Δ.Σ. των πιο πάνω αθλητικών φορέων. Σε περίπτωση που παρέλθει άπρακτη η παραπάνω προθεσμία, αίρεται αυτοδικαίως η ειδική αναγνώριση. 

4. Αθλητικά σωματεία που κατά τη δημοσίευση του παρόντος έχουν επωνυμία, διακριτικό τίτλο και σήμα εμπορικής επιχείρησης υποχρεούνται να προσαρμοσθούν στις διατάξεις της παρ. 1 περ. β' του άρθρου 8 του παρόντος νόμου εντός προθεσμίας οκτώ (8) μηνών. Η προσαρμογή δεν επιφέρει καμία αγωνιστική συνέπεια στο σωματείο. 

5. Στα κατά τη δημοσίευση του παρόντος αναγνωρισμένα από τη Γ.Γ.Α. αθλητικά σωματεία λογίζεται ότι έχει χορηγηθεί η, από τις διατάξεις του παρόντος νόμου, προβλεπόμενη ειδική αθλητική αναγνώριση ως προς τα αθλήματα ή τους κλάδους άθλησης που αυτά καλλιεργούν μέχρι τη δημοσίευση του παρόντος νόμου και τα οποία έχουν εγγραφεί ως μέλη στην οικεία αθλητική ομοσπονδία. 

6. Εκκρεμείς κατά τη δημοσίευση του παρόντος αιτήσεις για αναγνώριση σωματείου από τη Γ.Γ.Α. κρίνονται σύμφωνα με τις ισχύουσες μέχρι τη δημοσίευση του νόμου αυτού διατάξεις. 

7. Εντός πέντε (5) ετών από τη δημοσίευση του παρόντος επιτρέπεται πρόσθετη επιχορήγηση από τη Γ.Γ.Α. για συγχώνευση σωματείων που λειτουργούν κατά την έναρξη ισχύος του παρόντος ή για συγχώνευση τμημάτων τους. Η πρόσθετη επιχορήγηση παρέχεται για τρία (3) συνεχή έτη. Με απόφαση του αρμόδιου για τον αθλητισμό Υπουργού προσδιορίζονται τα κριτήρια που πρέπει να συντρέχουν, κυρίως ο αριθμός των συγχωνευόμενων σωματείων ή τμημάτων, ο αριθμός των αθλητών και οι ανάγκες των συγκεκριμένων χώρων άθλησης, οι προϋποθέσεις και η διαδικασία της επιχορήγησης, το ύψος της, τα συγκεκριμένα στοιχεία που συνεκτιμώνται για τη διαμόρφωση κατά περίπτωση του ύψους της επιχορήγησης, οι δικαιούχοι και γενικά κάθε θέμα που αφορά τη διάθεση της επιχορήγησης. 

8. Εντός προθεσμίας οκτώ (8) μηνών από τη δημοσίευση του παρόντος οι αθλητικές ομοσπονδίες οφείλουν να εναρμονίσουν το καταστατικό τους στις διατάξεις του νόμου αυτού. Η τροποποίηση του καταστατικού γίνεται με απόφαση της γενικής συνέλευσης των μελών της ομοσπονδίας που λαμβάνεται με απλή πλειοψηφία των παρόντων. Σε περίπτωση που η παραπάνω απλή πλειοψηφία δεν επιτευχθεί, η τροποποίηση γίνεται με απόφαση του Δ.Σ. της ομοσπονδίας, και αφορά αποκλειστικά διατάξεις του καταστατικού που χρειάζονται εναρμόνιση. Εάν η αποκλειστική προθεσμία των οκτώ (8) μηνών παρέλθει άπρακτη, αίρεται αυτοδικαίως η ειδική αθλητική αναγνώριση. Η θητεία των διοικήσεων όλων των αθλητικών ομοσπονδιών λήγει ένα μήνα μετά τη διεξαγωγή των Ολυμπιακών Αγώνων του 2000. Αθλητικές ομοσπονδίες, εφόσον εναρμονίσουν τα καταστατικά τους στο ανωτέρω οκτάμηνο, ανεξάρτητα από το αν λήγει ή όχι η θητεία της διοίκησής τους στο οκτάμηνο αυτό, μπορούν, μέσα στο πιο πάνω χρονικό διάστημα και μετά την εναρμόνιση των καταστατικών τους, να διενεργήσουν αρχαιρεσίες για την εκλογή νέας διοίκησης, η θητεία της οποίας λήγει την 31.10.2004. Η θητεία των διοικήσεων αθλητικών ομοσπονδιών, που λήγει εντός τριών (3) μηνών από τη δημοσίευση του παρόντος νόμου, παρατείνεται μέχρι την 31.12.1999. 

9. Κατά τη διάρκεια της προθεσμίας και έως την προσαρμογή των καταστατικών που προβλέπονται από τις παραγράφους 3 και 9 του παρόντος, θέματα που αφορούν στα μέλη των διοικητικών συμβουλίων των αθλητικών σωματείων, ενώσεων και ομοσπονδιών κρίνονται σύμφωνα με τις διατάξεις του ν. 75/1975. 

10. Ειδικά για τις πρώτες αρχαιρεσίες που θα διεξαχθούν στις αθλητικές ομοσπονδίες μετά την εναρμόνιση των καταστατικών τους με τις διατάξεις του παρόντος, δικαίωμα ψήφου έχουν όσα ειδικά αναγνω ρισμένα αθλητικά σωματεία πληρούν τις προϋποθέσεις της παρ. 5 του άρθρου 13 του ν. 75/1975 (ΦΕΚ 138 Α'). 

11. Οι κατά το άρθρο 27 του παρόντος νόμου κανονισμοί εκδίδονται μέσα σε προθεσμία δεκατεσσάρων (14) μηνών από τη δημοσίευση του παρόντος νόμου. Αν παρέλθει άπρακτη η παραπάνω προθεσμία, ο αρμόδιος για τον αθλητισμό Υπουργός περικόπτει ή αναστέλλει την καταβολή της επιχορήγησης. Μέχρι την έκδοση των πιο πάνω κανονισμών, τα θέματα εγγραφών και μεταγραφών ή αποδεσμεύσεων των αθλητών ρυθμίζονται σύμφωνα με τις ισχύουσες κατά τη δημοσίευση του παρόντος διατάξεις. 

12. Δεν επιτρέπεται η πρόσληψη προσωπικού σε αθλητική ομοσπονδία πριν από την έγκριση του κατά την παρ. 1 του άρθρου 30 του παρόντος νόμου κανονισμού. 

13. Οι κανονισμοί προπονητών για όσα αθλήματα έχουν εκδοθεί και ισχύουν με υπουργική απόφαση, κατά εξουσιοδότηση του άρθρου 37 του ν. 75/1975, εξακολουθούν να ισχύουν μέχρι την έκδοση νέων κανονισμών. 

Μετά την έκδοση των νέων κανονισμών για την εκπλήρωση των σκοπών των υπερκείμενων συνδικαλιστικών οργάνων των προπονητών στα θέματα του επαγγελματικού αθλητισμού, καθιερώνεται ως έσοδό τους επιχορήγηση από τη Γ.Γ.Α. σε ετήσια βάση, κατ' ανάλογη εφαρμογή των διατάξεων του νόμου αυτού που ισχύουν για τις αθλητικές ομοσπονδίες. 

14. Μέσα σε προθεσμία τριών (3) ετών από την έκδοση της υπουργικής απόφασης που προβλέπεται από το άρθρο 59 του παρόντος νόμου και την έκδοση του προεδρικού διατάγματος που προβλέπεται στο άρθρο 63 αυτού, όλα τα Τ.Α.Α. του οικείου κλάδου άθλησης μετατρέπονται σε αθλητικές ανώνυμες εταιρείες, σύμφωνα με τις διατάξεις του κεφαλαίου Β' του τμήματος Β' του παρόντος νόμου. Αν παρέλθει άπρακτη η προθεσμία, το Τ.Α.Α. διαλύεται και τις αγωνιστικές υποχρεώσεις του αναλαμβάνει το ερασιτεχνικό σωματείο, το οποίο καταλαμβάνει, καθ' υπέρβαση του προβλεπόμενου από την προκήρυξη αριθμού ομάδων, την τελευταία θέση της αμέσως κατώτερης κατηγορίας, οπότε το πρωτάθλημα θα διεξαχθεί με τις υπόλοιπες συσταθείσες Α.Α.Ε.. Στο πρωτάθλημα της αμέσως επόμενης αγωνιστικής περιόδου ο αριθμός των Α.Α.Ε., που συμμετέχουν στο οικείο πρωτάθλημα, θα συμπληρωθεί από τα σωματεία που θα προβιβασθούν από την αμέσως κατώτερη κατηγορία, εφόσον μέσα σε προθεσμία τριών (3) μηνών από την επικύρωση του βαθμολογικού πίνακα συστήσουν ανώνυμη εταιρεία. Τη διαπιστωτική πράξη της κατά τα ανωτέρω μη μετατροπής εκδίδει ο αρμόδιος για τον αθλητισμό Υπουργός, ύστερα από εισήγηση του Ελεγκτικού Συμβουλίου. 

15. Τα τμήματα αμειβόμενων πετοσφαιριστών (Τ.Α.Π.) Α1 και Α2 εθνικής κατηγορίας πετοσφαίρισης, που ιδρύθηκαν και λειτουργούν με τις διατάξεις του ν. 1958/1991, οφείλουν να μετατραπούν σε Α.Α.Ε. μέσα σε προθεσμία δύο (2) ετών από τη δημοσίευση του παρόντος. Μετά την πάροδο της προθεσμίας αυτής, ύστερα από πρόταση του Δ.Σ. της Ελληνικής Ομοσπονδίας Πετοσφαίρισης (Ε.Ο.ΠΕ.), ο αρμόδιος για τον αθλητισμό Υπουργός αποφασίζει αν τα ανωτέρω πρωταθλήματα θα διεξάγονται αποκλειστικά με ομάδες Α.Α.Ε. ή αποκλειστικά με ομάδες ερασιτεχνικών αθλητικών σωματείων. Για τις αγωνιστικές περιόδους 1998-1999, 1999-2000 και 2000-2001 στα σωματεία που διατηρούν Τ.Α.Π. παρέχεται από τη Γ.Γ.Α. ετήσια επιχορήγηση ως ακολούθως: 

α) κάθε Τ.Α.Π. Α1 εθνικής κατηγορίας επιχορηγείται με το ποσό των είκοσι πέντε εκατομμυρίων (25.000.000) δραχμών, 

β) κάθε Τ.Α.Π. Α2 εθνικής κατηγορίας επιχορηγείται με το ποσό των δέκα εκατομμυρίων (10.000.000) δραχμών. 

Η επιχορήγηση αυτή προσαυξάνεται σε ποσοστό πενήντα τοις εκατό (50%) στην περίπτωση που το Τ.Α.Π. μετάσχει στην ημιτελική φάση επίσημης ευρωπαϊκής διοργάνωσης και διπλασιάζεται στην περίπτωση που το Τ.Α.Π. μετάσχει στην τελική φάση της. Η διάταξη του δεύτερου εδαφίου της παρ. 2 του άρθρου 102 του παρόντος νόμου εφαρμόζεται ανάλογα και στην προκείμενη περίπτωση. 

16. Μέχρι το διορισμό των μελών του Α.Σ.Ε.Α.Δ. και τη λειτουργία αυτού, κατά το άρθρο 123 και επόμενα του παρόντος νόμου εξακολουθεί να λειτουργεί το ήδη υφιστάμενο, κατά τις διατάξεις του άρθρου 38 και επόμενα του ν. 75/1975, Α.Σ.Ε.Α.Δ., το οποίο κρίνει όλες τις εκκρεμείς σε αυτό υποθέσεις. 

17. Οι Α.Α.Ε. υποχρεούνται, μέχρι την 31η Δεκεμβρίου 2000, να προβούν σε αύξηση του μετοχικού τους κεφαλαίου, ώστε το σύνολο των ιδίων κεφαλαίων τους με βάση τις οικονομικές καταστάσεις της 30.6.1999 να μην είναι κατώτερο από το μισό (1/2) του συνολικού μετοχικού τους κεφαλαίου που θα προκύψει μετά την αύξησή του. 

18. Η ισχύς της διάταξης της παρ. 2 του άρθρου 86 του παρόντος νόμου προκειμένου για τους επαγγελματίες αθλητές που ανήκουν σε Π.Α.Ε. Γ' εθνικής κατηγορίας αρχίζει από την αγωνιστική περίοδο 2001-2002. Προκειμένου να εκδοθεί η προβλεπόμενη στο άρθρο 89 υπουργική απόφαση απαιτείται γνώμη των Δ.Σ. των οικείων επαγγελματικών συνδέσμων και των Δ.Σ. των οικείων συνδικαλιστικών οργάνων των επαγγελματιών αθλητών ή των αθλητών με αμοιβή κατά περίπτωση. 

19. Οι ποινές που έχουν επιβληθεί μέχρι τη δημοσίευση του παρόντος από την Ε.Φ.Ι. εξακολουθούν να ισχύουν. 

20. Για το χρονικό διάστημα μέχρι τη διεξαγωγή των Ολυμπιακών Αγώνων του 2004 στις οργανωτικές - εκτελεστικές επιτροπές του άρθρου 53 του παρόντος νόμου συμμετέχουν ως μέλη αυτών δύο (2) τουλάχιστον πρόσωπα, τα οποία υποδεικνύονται από το διευθύνοντα σύμβουλο της ανώνυμης εταιρείας "Οργανωτική Επιτροπή Ολυμπιακών Αγώνων - Αθήνα 2004 Α.Ε.". 

21. Προκειμένου για αθλητικές ομοσπονδίες που αναγνωρίσθηκαν αθλητικώς από τη Γενική Γραμματεία Αθλητισμού μετά την 5.9.1997, ημερομηνία ανάληψης από την Αθήνα των Ολυμπιακών Αγώνων, στις πρώτες αρχαιρεσίες που θα διεξαχθούν σε αυτές ύστερα από την εναρμόνιση των καταστατικών τους, δικαίωμα ψήφου έχουν όλα τα αθλητικά σωματεία - μέλη τους, ακόμα και αν δεν πληρούν τις οριζόμενες στην παρ. 5 του άρθρου 13 του ν. 75/1975 προϋποθέσεις. 

'Αρθρο 136

Τελικές - Μεταβατικές διατάξεις

1. Η εποπτεία και ο έλεγχος, επιφυλασσομένων των διατάξεων του άρθρου 52 του παρόντος νόμου, ασκούνται προκειμένου περί σωματείων από την οικεία Νομαρχιακή Αυτοδιοίκηση και προκειμένου περί ενώσεων ή ομοσπονδιών από τη Γ.Γ.Α.. 

2. Διατάξεις καταστατικών σωματείων που περιορίζουν τον αριθμό των μελών ή προβλέπουν οικονομικές ή άλλες διακρίσεις τους είναι ανίσχυρες, μετά από την προσαρμογή των καταστατικών, σύμφωνα με τις διατάξεις του παρόντος νόμου. 

3. Μετά την έγκριση του, κατά την παρ. 1 του άρθρου 30 του παρόντος, κανονισμού, το τακτικό προσωπικό των αθλητικών ομοσπονδιών και των ενώσεών τους που υπηρετεί κατά τη δημοσίευση του παρόντος νόμου με σχέση εργασίας αορίστου χρόνου και έχει προσληφθεί μέχρι την 30.3.1998 κατατάσσεται, μέσα σε προθεσμία τριάντα (30) ημερών, στις προβλεπόμενες οργανικές θέσεις ανάλογα με τα προσόντα του. Στο πιο πάνω προσωπικό δεν περιλαμβάνονται όσοι απασχολούνται με σύμβαση εργασίας ορισμένου χρόνου ή έργου. Αν δεν υπάρχουν αντίστοιχες θέσεις ή οι προβλεπόμενες δεν επαρκούν, συνιστώνται προσωποπαγείς θέσεις. Η κατάταξη του προσωπικού στις θέσεις γίνεται με απόφαση του Δ.Σ. της ομοσπονδίας, με κριτήριο το χρόνο υπηρεσίας, προηγουμένων στις κενές θέσεις των αρχαιοτέρων. Οι προσωποπαγείς αυτές θέσεις καταργούνται αυτοδικαίως, μόλις αποχωρήσουν με οποιονδήποτε τρόπο όσοι καταταγούν σε αυτές. Κενούμενη οργανική θέση ομοσπονδίας πληρούται κατά προτεραιότητα με κατάταξη υπαλλήλου της που κατέχει προσωποπαγή θέση και έχει τα απαιτούμενα προσόντα. Η παράλειψη κατάταξης του προσωπικού μέσα στην οριζόμενη στο πρώτο εδάφιο της παρούσας παραγράφου προθεσμία, συνεπάγεται τη διακοπή της επιχορήγησης της ομοσπονδίας με απόφαση του αρμόδιου για τον αθλητισμό Υπουργού, μέχρι τη συμμόρφωσή της. 

4. Υπάλληλοι που υπηρετούν ως τακτικό προσωπικό των αθλητικών ομοσπονδιών και των ενώσεών τους και πλεονάζουν επιτρέπεται, ύστερα από αίτησή τους, να μεταφέρονται σε άλλη ομοσπονδία ή σε αθλητικούς φορείς που εποπτεύονται από τη Γ.Γ.Α., εφόσον έχουν νομική μορφή νομικού προσώπου ιδιωτικού δικαίου. Το Δ.Σ. της ομοσπονδίας υποχρεούται να ανακοινώσει στη Γ.Γ.Α. τα στοιχεία των υπαλλήλων του προσωπικού που πλεονάζουν, έχουν καταταγεί σε προσωποπαγείς θέσεις και αιτούνται τη μετάταξη. Η Γ.Γ.Α. ερευνά ποιοι φορείς έχουν ανάγκη τους πλεονάζοντες υπαλλήλους του προσωπικού και στη συνέχεια καλεί τα διοικητικά συμβούλια των φορέων αυτών να διατυπώσουν τη γνώμη τους, μέσα σε ορισμένη προθεσμία, που δεν επιτρέπεται να είναι μικρότερη των δεκαπέντε (15) ημερών. Σε περίπτωση διατύπωσης θετικής γνώμης, η μεταφορά γίνεται με απόφαση του αρμόδιου οργάνου της Γ.Γ.Α.. Αν η γνώμη είναι αρνητική ή αν παρέλθει άπρακτη η ορισθείσα προθεσμία, αποφασίζει για τη μεταφορά ή μη με πλήρως αιτιολογημένη απόφασή του ο αρμόδιος για τον αθλητισμό Υπουργός. Το μεταφερόμενο προσωπικό που κατατάσσεται σε κενές θέσεις απολαμβάνει όλα τα δικαιώματα και υπέχει όλες τις υποχρεώσεις που έχει το προσωπικό του φορέα υποδοχής στον οποίο μεταφέρεται. 

5. Οι άδειες άσκησης του επαγγέλματος του προπονητή κάθε κατηγορίας που έχουν χορηγηθεί μέχρι τη δημοσίευση του παρόντος νόμου εξακολουθούν να ισχύουν και μετά τη δημοσίευσή του στην Εφημερίδα της Κυβερνήσεως. 

6. Μέχρι τη λειτουργία της Εθνικής Σχολής Προπονητών του άρθρου 31 παρ. 4 του παρόντος, η Γενική Γραμματεία Αθλητισμού μπορεί με απόφαση και με δαπάνες της να ιδρύει περιοδικές σχολές προπονητών. Με την ίδια απόφαση ρυθμίζονται τα θέματα της λειτουργίας των πιο πάνω σχολών, των προσόντων των υποψηφίων, καθώς και κάθε άλλο συναφές θέμα. 

7. Από τη δημοσίευση του κατά την παρ. 1 του άρθρου 38 του παρόντος προεδρικού διατάγματος, ο χρησιμοποιούμενος τεχνικός και λοιπός εξοπλισμός από το Εθνικό Κέντρο Αθλητικών Ερευνών περιέρχεται στην κυριότητα και τη χρήση του Ε.Κ.Α.Ε.Τ.. Επίσης από την ίδια χρονολογία δικαιώματα και προνόμια του Ε.Κ.Α.Ε. από οποιαδήποτε σχέση περιέρχονται αυτοδικαίως στο Ε.Κ.Α.Ε.Τ.. Με απόφαση του αρμόδιου για τον αθλητισμό Υπουργού καθορίζεται η ημερομηνία μεταφοράς του εργαστηρίου ελέγχου ντόπινγκ, από το Ο.Α.Κ.Α. όπου σήμερα λειτουργεί, στο Ε.Κ.Α.Ε.Τ.. 

8. Δαπάνες για έπαθλα ιπποδρομιών (χρηματικά έπαθλα ιδιοκτητών - ιπποπαραγωγών) που έγιναν από 1.5.1988 έως 31.12.1996 από τον Ο.Δ.Ι.Ε., για λογαριασμό της Φιλίππου 'Ενωσης Ελλάδος (Φ.Ε.Ε.), θεωρούνται ότι έγιναν έγκυρα. Τέλη χαρτοσήμου καταβάλλονται. 

9. Ειδικά για το άθλημα του ζατρικίου και για το χρονικό διάστημα πέντε (5) ετών από τη δημοσίευση του παρόντος, οι αθλητές του ζατρικίου μπορούν να είναι μέλη αθλητικών σωματείων και να μετέχουν στο Δ.Σ. και στα άλλα όργανα αυτών, υπερκείμενων ενώσεων ή της αθλητικής ομοσπονδίας. 

Επίσης, οι διαιτητές και όσοι συμμετέχουν σε διαιτητικό έργο στο ζατρίκιο μπορούν, για το χρονικό διάστημα που ορίζεται στο προηγούμενο εδάφιο, να είναι μέλη Δ.Σ. και Εξελεγκτικής Επιτροπής αθλητικών σωματείων, που καλλιεργούν το ζατρίκιο, υπερκείμενων ενώσεων ή της αθλητικής ομοσπονδίας, καθώς και αντιπρόσωποι σε υπερκείμενες ενώσεις ή στην αθλητική ομοσπονδία. 

10. Ειδικά για τα αθλητικά σωματεία Α.Μ.Ε.Α. για την άσκηση του δικαιώματος ψήφου στις γενικές συνελεύσεις των αθλητικών ενώσεων και ομοσπονδιών, αρκεί η συμμετοχή στους αγώνες που αναφέρονται στην παρ. 3 του άρθρου 14 του νόμου αυτού τριών (3) τουλάχιστον αθλητών τους σε ατομικό άθλημα και του αριθμού τακτικών αθλητών που απαιτούνται από τους οικείους κανονισμούς για τη συμμετοχή στους αγώνες ομαδικού αθλήματος, πλέον δύο (2) αναπληρωματικών. 

'Αρθρο 137

Στη θέση του Καλλιτεχνικού Διευθυντή, με τριετή θητεία, της Εθνικής Λυρικής Σκηνής, μπορεί να διορίζεται και μόνιμος υπάλληλος του Δημοσίου, Ν.Π.Δ.Δ. ή Ν.Π.Ι.Δ. του δημόσιου τομέα, εφόσον έχει τα προβλεπόμενα από τις διατάξεις της παρ. 13 του άρθρου 11 του ν. 2273/1994 (ΦΕΚ 233 Α'/27.12.1994) προσόντα. 

Ο χρόνος υπηρεσίας που διανύεται στη θέση αυτήν λογίζεται, για όλες τις συνέπειες, ως πραγματική υπηρεσία στην οργανική του θέση. 

Ο διοριζόμενος, μετά τη λήξη της θητείας του, επανέρχεται αυτοδικαίως στην οργανική θέση που κατείχε πριν από το διορισμό του, η οποία παραμένει κενή. 

Η διάταξη αυτή εφαρμόζεται και στον κατά τη δημοσίευση του νόμου αυτού υπηρετούντα στην ανωτέρω θέση διευθυντή. 

'Αρθρο 138

1. α) Οι εγγεγραμμένοι στους πίνακες διοριστέων εκπαιδευτικών του ν. 1566/1985 μέχρι την 31.12.1997 που έχουν υπηρετήσει ως προσωρινοί αναπληρωτές ή ωρομίσθιοι στα δημόσια σχολεία της πρωτοβάθμιας και δευτεροβάθμιας εκπαίδευσης σύμφωνα με τις διατάξεις του άρθρου 17 του προαναφερθέντος νόμου, καθώς και όσοι έχουν υπηρετήσει με την ίδια ιδιότητα σε τάξεις αθλητικής διευκόλυνσης (Τ.Α.Δ.), εφόσον έχουν συμπληρώσει προϋπηρεσία τουλάχιστον δεκαέξι (16) μηνών μέχρι την 30.6.1998 με πλήρες εβδομαδιαίο υποχρεωτικό ωράριο διδασκαλίας ή με μειωμένο ωράριο με αναγωγή στο υποχρεωτικό εβδομαδιαίο ωράριο διδασκαλίας, εντάσσονται σε ενιαίο πίνακα διοριστέων με σειρά που εξαρτάται από την προαναφερθείσα συνολική προϋπηρεσία αυτών την 30.6.1998. Σε περίπτωση ισόχρονης προϋπηρεσίας εντάσσονται με βάση τη σειρά εγγραφής τους στους οικείους πίνακες διοριστέων του ν. 1566/ 1985. Ο πίνακας αυτός συντάσσεται εντός αποκλειστικής προθεσμίας δύο (2) μηνών από την ημερομηνία δημοσιεύσεως του νόμου στην Εφημερίδα της Κυβερνήσεως από τις αρμόδιες διευθύνσεις προσωπικού πρωτοβάθμιας και δευτεροβάθμιας εκπαίδευσης και κυρώνεται από τον Υπουργό Εθνικής Παιδείας και Θρησκευμάτων. 

β) Οι περιλαμβανόμενοι στον ανωτέρω πίνακα προσλαμβάνονται κατά προτεραιότητα ως προσωρινοί αναπληρωτές από το διδακτικό έτος 1999-2000 με δυνατότητα ανανέωσης της σύμβασής τους για καθένα από τα επόμενα διδακτικά έτη μέχρι το 2002-2003 μέχρι την εξάντληση του οικείου πίνακα και εφόσον στο μεταξύ δεν διορισθούν σε θέσεις μόνιμων εκπαιδευτικών κατά τη σειρά εγγραφής τους στους οικείους πίνακες διοριστέων του ν. 1566/1985. 

γ) Η πρόσληψη των ανωτέρω, η ανανέωση της σύμβασής τους, καθώς και η τοποθέτησή τους σε περιοχή διορισμού με βάση τις δηλώσεις προτίμησης και τη σειρά του οικείου πίνακα, γίνεται με απόφαση του Υπουργού Εθνικής Παιδείας και Θρησκευμάτων ύστερα από αίτησή τους στην οποία δηλώνουν τουλάχιστον πέντε (5) και μέχρι τριάντα (30) περιοχές διορισμού κατ' ανώτατο όριο. Η τοποθέτησή τους σε σχολείο της περιοχής διορισμού γίνεται με απόφαση του προϊσταμένου της οικείας διεύθυνσης εκπαίδευσης, ύστερα από πρόταση του περιφερειακού υπηρεσιακού συμβουλίου, με βάση τις δηλώσεις προτίμησής τους σε συνδυασμό με τη συνδρομή προϋποθέσεων προϋπηρεσίας, εντοπιότητας, οικογενειακής κατάστασης και συνυπηρέτησης. 

δ) Με απόφαση του Υπουργού Εθνικής Παιδείας και Θρησκευμάτων που δημοσιεύεται στην Εφημερίδα της Κυβερνήσεως καθορίζεται η μοριοδότηση των ως άνω προϋποθέσεων, η προθεσμία υποβολής αιτήσεων και δηλώσεων, η διαδικασία τοποθέτησης και κάθε άλλη αναγκαία λεπτομέρεια. 

ε) 'Οσοι δεν τοποθετούνται σύμφωνα με τις προτιμήσεις τους παραμένουν στη διάθεση του Υπουργείου Εθνικής Παιδείας και Θρησκευμάτων προκειμένου να καλύψουν ανάγκες της εκπαίδευσης εάν και εφόσον προκύψουν στη διάρκεια του διδακτικού έτους. 

στ) 'Οσοι δεν αναλαμβάνουν υπηρεσία εντός δέκα (10) ημερών από την ανακοίνωση των τοποθετήσεων στον ημερήσιο τύπο ή στον πίνακα ανακοινώσεων του Υπουργείου Εθνικής Παιδείας και Θρησκευμάτων για οποιονδήποτε λόγο, διαγράφονται από τον πίνακα της περίπτωσης α' της παρούσας παραγράφου. Επίσης διαγράφονται από τον ίδιο πίνακα και όσοι δεν αποδέχονται το μόνιμο διορισμό τους κατά τις διατάξεις του ν. 1566/1985. 

ζ) Κατά τους διορισμούς του έτους 2003 και εφεξής, οι περιλαμβανόμενοι στον πίνακα της περίπτωσης α' εφόσον στο μεταξύ δεν έχουν διοριστεί σε μόνιμες θέσεις εκπαιδευτικών ή δεν έχουν διαγραφεί σύμφωνα με την περίπτωση στ' της παρούσας παραγράφου του παρόντος άρθρου, διορίζονται με τη σειρά εγγραφής τους στον οικείο πίνακα σε κενές οργανικές θέσεις εκπαιδευτικών και σε ποσοστά που ορίζονται με απόφαση του Υπουργού Εθνικής Παιδείας και Θρησκευμάτων με βάση το σύνολο των κενών οργανικών θέσεων κατά κλάδο. 

2. Παρατείνεται μέχρι 31.8.1999 από την ημερομηνία λήξης του κατά τις διατάξεις του άρθρου 12 του ν. 2552/1997 (ΦΕΚ 266 Α') η ισχύς του πίνακα επιτυχόντων στο διαγωνισμό καθηγητών μουσικής, που κυρώθηκε με την αριθ. Δ2/30140/1995 απόφαση του Υπουργού Εθνικής Παιδείας και Θρησκευμάτων (ΦΕΚ 31/29.12.1995, τεύχος παράρτημα). 

3. Η θητεία του πρώτου Διοικητικού Συμβουλίου του Κέντρου Ελληνικής Γλώσσας ανανεώνεται από της λήξεώς της για μία τριετία. 

'Αρθρο 139

Καταργούμενες διατάξεις

Από την έναρξη ισχύος του παρόντος νόμου καταργούνται οι διατάξεις του ν. 75/1975, εκτός από την παρ. 3 του άρθρου 17 αυτού, και του ν. 1958/1991, εκτός από τις παρ. 5 και 6 του άρθρου 46 και τα άρθρα 80, 81 και 82 αυτού, καθώς και κάθε άλλη γενική ή ειδική διάταξη που αντίκειται στις διατάξεις του παρόντος ή ρυθμίζει διαφορετικά τα θέματα που ρυθμίζονται με το νόμο αυτόν. 

'Αρθρο 140

'Εναρξη ισχύος

Η ισχύς των διατάξεων του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν διαφορετικά ορίζεται στις επί μέρους διατάξεις του. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι -επειδή είναι εδώ οι κύριοι Υπουργοί- υπάρχουν δύο συμβάσεις προς συζήτηση. Η πρώτη είναι του Υπουργείου Εθνικής 'Αμυνας και η δεύτερη του Υπουργείου Εσωτερικών, Δημόσιας Διοίκησης και Αποκέντρωσης. Υπάρχουν αντιρρήσεις μονάχα από μέρους του Κομμουνιστικού Κόμματος. Θα πρότεινα, λοιπόν, στην πρώτη σύμβαση, στη σύμβαση του Υπουργείου Εθνικής 'Αμυνας σχετικά με την "Κύρωση του Πρωτοκόλλου Βοήθειας και Συνεργασίας των Ενόπλων Δυνάμεων μεταξύ του Υπουργείου 'Αμυνας της Δημοκρατίας της Αλβανίας και του Υπουργείου Εθνικής 'Αμυνας της Ελληνικής Δημοκρατίας και της Συμπληρωματικής Συμφωνίας στο Πρωτόκολλο", όπως προβλέπεται από τον Κανονισμό, να ακούσουμε τον εισηγητή του Κομμουνιστικού Κόμματος για ορισμένα λεπτά. 

Ορίστε, κύριε Κανταρτζή, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριοι Βουλευτές, το Πρωτόκολλο της Στρατιωτικής Βοήθειας και Συνεργασίας είναι ουσιαστικά συνέχεια της ελληνικής στρατιωτικής παρουσίας στην Αλβανία. Το ΚΚΕ επανειλημμένα έχει εκφραστεί και είναι κατηγορηματικά αντίθετο με τη στρατιωτική παρουσία της χώρας μας σε άλλες χώρες και μάλιστα στα γειτονικά βαλκανικά κράτη και ιδιαίτερα σε συνθήκες έντασης που έχουν δημιουργηθεί από τη βάρβαρη ΝΑΤΟϊκή επιδρομή στη Γιουγκοσλαβία. 

Η ελληνική στρατιωτική παρουσία στην Αλβανία και στη Βοσνία εντάσσεται στην επιδίωξη να επιβληθούν με πρόσχημα πάντα την ειρηνευτική δήθεν αποστολή τα ΝΑΤΟϊκά σχέδια για τη νέα τάξη πραγμάτων, για την πλήρη υποταγή των χωρών και των λαών της Βαλκανικής στα συμφέροντα των ΗΠΑ, της Γερμανίας, της Γαλλίας, των ισχυρών χωρών της Ευρωπαϊκής 'Ενωσης, σε τελευταία ανάλυση των πολυεθνικών. 

Η ελληνική στρατιωτική παρουσία έχει σαν στόχο να εξασφαλίσει ανταλλάγματα για τη ντόπια πλουτοκρατία από το μοίρασμα της λείας που προωθείται με την αναδιανομή των αγορών. Η στρατιωτική αυτή παρουσία επιπλέον εγκυμονεί εκτός των άλλων και τεράστιους κινδύνους να εμπλακεί παραπέρα η χώρα μας σε περιπέτειες και τυχοδιωκτισμούς. Με αυτήν την έννοια ούτε τα δικαιώματα της μειονότητας εξυπηρετεί. 

Η Αλβανία ουσιαστικά σήμερα είναι υπό ΝΑΤΟϊκή κατοχή. Το αεροδρόμιο των Τιράνων, όπως ακούγεται, έκλεισε και χρησιμοποιείται, διοικείται αποκλειστικά από το ΝΑΤΟ. 

Σε αυτόν, λοιπόν, το ΝΑΤΟϊκό στρατό συμμετέχει και η χώρα μας. 

Εμείς καταψηφίζουμε τη σύμβαση αυτή, για τους λόγους τους οποίους ανέφερα. 

ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτό το νομοσχέδιο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Εθνικής 'Αμυνας: "Κύρωση του Πρωτοκόλλου Βοήθειας και Συνεργασίας των Ενόπλων Δυνάμεων μεταξύ του Υπουργείου 'Αμυνας της Δημοκρατίας της Αλβανίας και του Υπουργείου Εθνικής 'Αμυνας της Ελληνικής Δημοκρατίας και της Συμπληρωματικής Συμφωνίας στο Πρωτόκολλο", έγινε δεκτό κατά πλειοψηφία σε μόνη συζήτηση, κατ'αρχήν, κατ'άρθρον και στο σύνολο και έχει ως εξής: 

“ Κύρωση του Πρωτοκόλλου Βοήθειας και Συνεργασίας των Ενόπλων Δυνάμεων μεταξύ του Υπουργείου 'Aμυνας της Δημοκρατίας της Αλβανίας και του Υπουργείου Εθνικής 'Aμυνας της Ελληνικής Δημοκρατίας και της Συμπληρωματικής Συμφωνίας στο Πρωτόκολλο 

'Aρθρο πρώτο

Κυρώνονται και έχουν την ισχύ, που ορίζει το άρθρο 28 παρ. 1 του Συντάγματος, το Πρωτόκολλο Βοήθειας και Συνεργασίας των Ενόπλων Δυνάμεων μεταξύ του Υπουργείου 'Aμυνας της Δημοκρατίας της Αλβανίας και του Υπουργείου Εθνικής 'Aμυνας της Ελληνικής Δημοκρατίας, που υπογράφηκε στα Τίρανα στις 5 Αυγούστου 1997, και η Συμπληρωματική Συμφωνία στο Πρωτόκολλο, που υπογράφηκε στην Αθήνα στις 25 Σεπτεμβρίου 1997, το κείμενο των οποίων σε πρωτότυπο στην ελληνική και αγγλική γλώσσα έχει ως εξής: 

ΠΡΩΤΟΚΟΛΛΟ

ΒΟΗΘΕΙΑΣ ΚΑΙ ΣΥΝΕΡΓΑΣΙΑΣ ΤΩΝ

ΕΝΟΠΛΩΝ ΔΥΝΑΜΕΩΝ ΜΕΤΑΞΥ

ΤΟΥ ΥΠΟΥΡΓΕΙΟΥ ΑΜΥΝΑΣ ΤΗΣ ΑΛΒΑΝΙΑΣ

ΚΑΙ ΤΟΥ ΥΠΟΥΡΓΕΙΟΥ ΕΘΝΙΚΗΣ ΑΜΥΝΑΣ

ΤΗΣ ΕΛΛΑΔΑΣ

Το Αλβανικό Υπουργείο 'Αμυνας και το Ελληνικό Υπουργείο Εθνικής 'Αμυνας εφεξής αποκαλούμενα ως "τα Μέρη", 

Με βάση τη Συμφωνία Συνεργασίας μεταξύ των Υπουργών 'Αμυνας των δύο χωρών, που υπεγράφη στην Αθήνα στις 7 Νοεμβρίου 1992, 

ΕΠΑΝΑΒΕΒΑΙΩΝΟΝΤΑΣ το σταθεροποιητικό ρόλο των Ενόπλων Δυνάμεων και στοχεύοντας στην περαιτέρω ενίσχυση της συνεργασίας και της βοήθειας που έχει παρασχεθεί στον Αλβανικό Στρατό σε πλήρη εφαρμογή της προαναφερθείσας Συμφωνίας, 

ΛΑΜΒΑΝΟΝΤΑΣ υπόψη την πρόταση των Υπουργών 'Αμυνας των δύο χωρών σε εφαρμογή της παραγράφου 2 του Μέρους Δ' της προαναφερθείσας Συμφωνίας, αποδέχτηκαν τη συμμετοχή των Ελληνικών Ενόπλων Δυνάμεων στο έργο παροχής βοήθειας στον Αλβανικό Στρατό, ως εξής: 

'Αρθρο 1

ΤΟΜΕΙΣ ΒΟΗΘΕΙΑΣ ΚΑΙ ΣΥΝΕΡΓΑΣΙΑΣ

1. Με βάση την παρούσα Συμφωνία "τα Μέρη" θα διευρύνουν τη βοήθεια και συνεργασία μεταξύ των Ενόπλων Δυνάμεων ειδικά στους εξής τομείς: 

α. Οργάνωση Ενόπλων Δυνάμεων. 

β. Εκπαίδευση Αξιωματικών-Υπαξιωματικών-Οπλιτών. 

γ. Διοικητική Μέριμνα-Σύστημα Εφοδιασμού και Επικοινωνιών. 

δ. Νοσηλευτικό Σύστημα Ενόπλων Δυνάμεων. 

ε. Στρατολογία και Εκπαίδευση. 

στ. Κατασκευή Στρατιωτικών Εγκαταστάσεων. 

ζ. Πολιτιστικές και Αθλητικές Δραστηριότητες. 

2. Επίσης, "τα Μέρη" συμφωνούν ότι οι Ελληνικές 'Ενοπλες Δυνάμεις συνεισφέρουν στη βελτίωση των μέτρων ασφαλείας στα σημεία εισόδου στην ξηρά, λιμάνια, στρατιωτικές εγκαταστάσεις και στρατιωτικά νοσοκομεία της Δημοκρατίας της Αλβανίας όπου απαιτείται. 

Οι λεπτομέρειες για τη συγκεκριμένη συνεργασία θα καθορισθούν με απευθείας διαβουλεύσεις μεταξύ "των Μερών". 

3. Για την επιτυχία της συνεργασίας μία ομάδα Ελλήνων Αξιωματικών Εμπειρογνωμόνων αποτελούμενη από πέντε (5) μέλη θα εγκατασταθεί στην Αλβανία για χρονικό διάστημα μέχρις ενός (1) έτους. Οι απαραίτητες λεπτομέρειες για τη λειτουργία αυτής της ομάδας θα καθορισθούν από "τα Μέρη". 

4. 'Οσον αφορά τους προκαθορισμένους στην παρ. 1 τομείς συνεργασίας του παρόντος 'Αρθρου, επιπρόσθετες συμφωνίες μπορούν να συναφθούν από "τα Μέρη", αν χρειαστεί, με τις οποίες θα καθορίζονται και οι επί μέρους λεπτομέρειες. 

'Αρθρο 2

ΝΟΜΙΚΟ ΚΑΘΕΣΤΩΣ

Το νομικό καθεστώς των Ελλήνων Εμπειρογνωμόνων Αξιωματικών θα είναι αυτό που προβλέπεται από τη Συμφωνία Καταστάσεως Δυνάμεων του ΝΑΤΟ (SOFA), που υπεγράφη στο Λονδίνο στις 19 Ιουνίου 1951. 

'Αρθρο 3

ΟΙΚΟΝΟΜΙΚΑ ΘΕΜΑΤΑ

'Ολες οι δαπάνες που αφορούν την αποστολή της προαναφερθείσας ομάδας Ελλήνων Αξιωματικών Εμπειρογνωμόνων στην Αλβανία θα καλύπτονται από την Ελλάδα, η δε Αλβανία υποχρεούται να παρέχει κάθε είδους διευκόλυνση για μετακινήσεις που πραγματοποιούνται εντός του εδάφους της. 

'Αρθρο 4

ΑΠΑΛΛΑΓΕΣ ΑΠΟ ΔΑΣΜΟΥΣ

Τα ελληνικά στρατιωτικά οχήματα που χρησιμοποιούνται στην Αλβανία για την υλοποίηση τους παρόντος πρωτοκόλλου θα απαλλάσσονται από όλους τους δασμούς, τέλη εισόδου και κίνησης στο αλβανικό οδικό δίκτυο. 

'Αρθρο 5

ΤΡΟΠΟΠΟΙΗΣΕΙΣ ΚΑΙ ΔΙΑΦΟΡΕΣ

1. Οποιοδήποτε από τα δύο Μέρη μπορεί να προτείνει τροποποιήσεις οποιασδήποτε διάταξης του παρόντος Πρωτοκόλλου. Οποιαδήποτε τέτοια τροποποίηση θα ισχύει εφόσον γίνει γραπτώς αποδεκτή από τα δύο Μέρη. 

2. Οποιαδήποτε διαφορά μεταξύ των Μερών σχετική με την ερμηνεία ή την εφαρμογή του παρόντος Πρωτοκόλλου θα διευθετείται με απευθείας διαπραγματεύσεις μεταξύ των δύο Μερών χωρίς προσφυγή σε δικαιοδοσία τρίτου μέρους. 

'Αρθρο 6

ΕΝΑΡΞΗ ΙΣΧΥΟΣ - ΔΙΑΡΚΕΙΑ - ΛΗΞΗ ΙΣΧΥΟΣ

Το παρόν Πρωτόκολλο θα εφαρμοσθεί προσωρινά από της θέσεως της τελευταίας υπογραφής και θα τεθεί σε ισχύ από την ημερομηνία της τελευταίας γνωστοποιήσεως ότι ολοκληρώθηκαν οι απαιτούμενες εσωτερικές διαδικασίες του κάθε Μέρους για τη θέση του σε ισχύ. Θα παραμείνει σε ισχύ μέχρι να ολοκληρωθεί η παροχή βοήθειας και συνεργασίας στους τομείς που καθορίζονται στο 'Αρθρο 1. Κάθε Μέρος έχει δι- καίωμα να καταγγείλει το παρόν Πρωτόκολλο οποτεδήποτε επιθυμεί, υπό την προϋπόθεση ότι θα ειδοποιήσει περί αυτού το άλλο Μέρος τουλάχιστον τριάντα (30) ημέρες νωρίτερα. 

Συντάχθηκε σε δύο πρωτότυπα κείμενα στην αλβανική, ελληνική και αγγλική γλώσσα, που θεωρούνται εξίσου αυθεντικά. Σε περίπτωση αποκλίσεως μεταξύ των δύο κειμένων θα υπερισχύει το αγγλικό κείμενο. 

Υπεγράφη στα Τίρανα την 5η Αυγούστου 1997 


ΓΙΑ ΤΟ ΑΛΒΑΝΙΚΟ

ΥΠΟΥΡΓΕΙΟ ΑΜΥΝΑΣ

(υπογραφή)
 ΓΙΑ ΤΟ ΕΛΛΗΝΙΚΟ 

ΥΠΟΥΡΓΕΙΟ 

ΕΘΝΙΚΗΣ ΑΜΥΝΑΣ 

(υπογραφή) 
 

Σελίδα 7236 
Η σελίδα σε PDF 

Σελίδα 7237
Η σελίδα σε PDF

Σελίδα 7238 
Η σελίδα σε PDF


ΣΥΜΠΛΗΡΩΜΑΤΙΚΗ ΣΥΜΦΩΝΙΑ ΕΠΙ

ΤΟΥ ΠΡΩΤΟΚΟΛΛΟΥ ΒΟΗΘΕΙΑΣ ΚΑΙ ΣΥΝΕΡΓΑΣΙΑΣ

ΤΩΝ ΕΝΟΠΛΩΝ ΔΥΝΑΜΕΩΝ ΜΕΤΑΞΥ ΤΟΥ

ΑΛΒΑΝΙΚΟΥ ΥΠΟΥΡΓΕΙΟΥ ΑΜΥΝΑΣ ΚΑΙ ΤΟΥ

ΕΛΛΗΝΙΚΟΥ ΥΠΟΥΡΓΕΙΟΥ ΕΘΝΙΚΗΣ ΑΜΥΝΑΣ

ΠΟΥ ΥΠΕΓΡΑΦΗ ΣΤΑ ΤΙΡΑΝΑ

ΤΗΝ 5η ΑΥΓΟΥΣΤΟΥ 1997

Το Αλβανικό Υπουργείο 'Αμυνας και το Ελληνικό Υπουργείο Εθνικής 'Αμυνας, αποκαλούμενα στο εξής "τα Μέρη", 

ΕΠΙΘΥΜΩΝΤΑΣ να συμπληρώσουν το Πρωτόκολλο βοήθειας και συνεργασίας μεταξύ των Ενόπλων Δυνάμεων των δύο χωρών, που υπεγράφη στα Τίρανα την 5η Αυγούστου 1997, και βάσει του άρθρου 1 παρ. 4 καθορίσουν τις αναγκαίες λεπτομέρειες για τη συνεργασία τους, 

ΣΥΜΦΩΝΗΣΑΝ ΣΤΑ ΕΞΗΣ: 

'Αρθρο 1

ΚΑΘΟΡΙΣΜΟΣ ΛΕΠΤΟΜΕΡΕΙΩΝ ΣΥΝΕΡΓΑΣΙΑΣ

1. Στα πλαίσια της βοήθειας που θα παράσχουν οι Ελληνικές 'Ενοπλες Δυνάμεις για την αναδιοργάνωση των Αλβανικών Ενόπλων Δυνάμεων συμφωνείται όπως Ελληνική Δύναμη ενός Λόχου (διακοσίων πέντε ατόμων περίπου) παραμείνει στην Αλβανία (στρατόπεδο ISBERISH) για χρονικό διάστημα έξι (6) μηνών. Το χρονικό αυτό διάστημα μπορεί να παρατείνεται, μετά από συναίνεση των Μερών, για όσο διάστημα απαιτηθεί. Η σύνθεση της δύναμης του Λόχου αυτού είναι δυνατόν να μεταβάλλεται με απευθείας συνεννόηση μεταξύ των Μερών, προκειμένου να αντιμετωπίζονται οι εκάστοτε αναφυόμενες ανάγκες εκπαιδεύσεως και οργανώσεως των Αλβανικών Ενόπλων Δυνάμεων. 

2. Η προαναφερόμενη Ελληνική Δύναμη θα έχει ως αποστολή: 

α. Να εξασφαλίσει το στρατόπεδο ISBERISH και να δημιουργήσει κατάλληλες συνθήκες υποδοχής, εξασφάλισης και διανομής του αποστελλόμενου από την Ελλάδα υλικού. 

β. Να παρέξει την απαραίτητη βοήθεια για την αναδιοργάνωση των Αλβανικών Ενόπλων Δυνάμεων σε διάφορους τομείς εκπαίδευσης. 

γ. Να δημιουργήσει τις κατάλληλες συνθήκες εργασίας και διευκολύνει το έργο της Ελληνικής Στρατιωτικής Επιτροπής εμπειρογνωμόνων που προβλέπεται από το άρθρο 1 παρ. 3 του προαναφερόμενου Πρωτοκόλλου. 

δ. Να εξασφαλίσει τη φύλαξη του Στρατιωτικού Νοσοκομείου Τιράνων, επί όσο χρόνο απαιτηθεί. 

'Αρθρο 2

ΤΕΛΙΚΕΣ ΔΙΑΤΑΞΕΙΣ

Οι διατάξεις των άρθρων 2, 3, 4, 5 και 6 του προ- αναφερόμενου Πρωτοκόλλου ισχύουν και στην παρούσα Συμπληρωματική Συμφωνία. 

Υπεγράφη στην Αθήνα την 25η Σεπτεμβρίου 1997 σε δύο πρωτότυπα στην αλβανική, ελληνική και αγγλική γλώσσα, όλα δε τα κείμενα θεωρούνται εξίσου αυθεντικά. Σε περίπτωση διαφοράς μεταξύ τους θα υπερισχύει το αγγλικό κείμενο. 


ΓΙΑ ΤΟ ΕΛΛΗΝΙΚΟ

ΥΠΟΥΡΓΕΙΟ

ΕΘΝΙΚΗΣ ΑΜΥΝΑΣ

(υπογραφή)

Απόστολος-Αθανάσιος

Τσοχατζόπουλος

Υπουργός Εθνικής'Αμυνας
 ΓΙΑ ΤΟ ΑΛΒΑΝΙΚΟ 

ΥΠΟΥΡΓΕΙΟ 

ΕΘΝΙΚΗΣ ΑΜΥΝΑΣ 

(υπογραφή) 

Sabit Brokaj 

Υπουργός 'Αμυνας
 

Σελίδα 7240 
Η σελίδα σε PDF 

Σελίδα 7241 
Η σελίδα σε PDF 


'Aρθρο δεύτερο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και του Πρωτοκόλλου και της Συμπληρωματικής Συμφωνίας που κυρώνονται, από την πλήρωση των προϋποθέσεων του άρθρου 6 αυτού. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στη συζήτηση της Σύμβασης του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση της Σύμβασης σχετικής με την κωδική απόδοση των εγγραφών που εμφανίζονται σε ληξιαρχικά έγγραφα", όπου και εδώ υπάρχουν αντιρρήσεις μόνο από μέρους του Κομμουνιστικού Κόμματος Ελλάδος. 

Το λόγο έχει ο κ. Κανταρτζής. 

ΑΧΙΛΛΕΥΣ ΚΑΝΤΑΡΤΖΗΣ: Κατ'αρχάς θα μπορούσε να πει κανείς ότι είναι λογική η επιδίωξη να διευκολυνθεί η διεθνής κυκλοφορία και η κατανόηση των ληξιαρχικών εγγράφων, όπως και η προσπάθεια να επιτευχθεί αυτή η διευκόλυνση με την αντικατάσταση των πολύγλωσσων υποδειγμάτων που υπάρχουν με κωδική απόδοση των εγγράφων και τη χρήση αποκωδικοποιητή, όπως προβλέπεται με την προς κύρωση σύμβαση. Κανείς δεν θα είχε αντίρρηση με την αξιοποίηση της σύγχρονης τεχνολογίας, των ηλεκτρονικών υπολογιστών, για την εξυπηρέτηση των πολιτών. 

Θα θέλαμε ωστόσο να κάνουμε μερικές παρατηρήσεις: 

Επειδή τα ληξιαρχικά έγγραφα περιέχουν δεδομένα προσωπικού χαρακτήρα, προϋπόθεση για να δεχθεί κανείς τη διεθνή κυκλοφορία και χρήση των ληξιαρχικών εγγράφων -συμπεριλαμβανομένης και της επεξεργασίας τους με ηλεκτρονικό τρόπο- είναι να εξασφαλίζονται ορισμένες εγγυήσεις για την προστασία των ατόμων από την παραπάνω ηλεκτρονική επεξεργασία ατομικών δεδομένων. Τέτοιες εγγυήσεις πρέπει να είναι ότι τα ληξιαρχικά έγγραφα, που αποδίδονται κωδικά, θα χρησιμοποιηθούν αποκλειστικά από τις ληξιαρχικές ή από τις άλλες αιτούσες αρχές και ότι δεν θα επιτραπεί η χρήση τους ή η γνώση του περιεχομένου τους από τρίτους ως προς το έγγραφο. 

Επιπλέον οι αρχές που θα χρησιμοποιήσουν τα παραπάνω έγγραφα θα πρέπει να έχουν τη νόμιμη, κατά το δίκαιο, άδεια να επεξεργάζονται τέτοια στοιχεία. Δυστυχώς, όμως, τέτοιες εγγυήσεις όπως οι παραπάνω για τον κώδικα απόδοσης των ληξιαρχικών πράξεων και τη διαβίβασή τους σε αρχές του εξωτερικού δεν υπάρχουν στη σύμβαση που έρχεται για κύρωση. 

Στο άρθρο 3 της σύμβασης προβλέπεται ότι η αποκωδικοποίηση του ληξιαρχικού εγγράφου θα γίνεται είτε από όργανο του ληξιαρχείου είτε από άλλη αρχή. Ποια είναι αυτή η άλλη αρχή; 

Ακριβώς επειδή η κύρωση δεν παρέχει καμία από τις εγγυήσεις που αναφέραμε, είναι ένας από τους λόγους που δεν μπορούμε να την ψηφίσουμε. Ενώ η κύρωση κατ'αρχήν αφορά τη διαβίβαση και κωδική απόδοση ληξιαρχικών εγγράφων με περιεχόμενο εγγραφές που αναφέρονται στο παράρτημα 2 και είναι απλά δεδομένα προσωπικού χαρακτήρα, στην εισηγητική έκθεση, στη σελίδα 4 συγκεκριμένα, στην τελευταία παράγραφο αναφέρεται ότι η σύμβαση έχει συνταχθεί ως κείμενο δεκτικό εξέλιξης, με την έννοια ότι το σύστημα κωδικής απόδοσης θα μπορούσε στη συνέχεια να επεκταθεί και σε άλλα έγγραφα των συμβαλλόμενων μερών. Μάλιστα στο ίδιο κείμενο της σύμβασης με το άρθρο 7 προβλέπεται η προσθήκη εγγράφων με το σύστημα κωδικής απόδοσης, όχι με παμψηφεί απόφαση -χωρίς ομοφωνία- αλλά με απόφαση ψηφισμένη με απλή πλειοψηφία των μετεχόντων στη σύμβαση. Δηλαδή προβλέπεται η επέκταση των εγγράφων και χωρίς τη συμφωνία της χώρας μας και μάλιστα παρακάπτοντας τη Βουλή και σε εγγραφές που δεν αποκλείεται να έχουν περιεχόμενο και ευαίσθητα δεδομένα. 

Εξάλλου αυτή η αλλαγή της διαδικασίας των παραρτημάτων της σύμβασης με απλές αποφάσεις των μερών και όχι με πρόσθετα πρωτόκολλα, που θα έπρεπε να κυρωθούν από την Ελληνική Βουλή είτε αντίστοιχα όργανα των υπολοίπων κρατών που προβλέπονται από το Σύνταγμά τους, είναι μία προσπάθεια να παρακαμφθούν τόσο η γνώμη του ελληνικού Κοινοβουλίου όσο και οι συνταγματικές διαδικασίες. Και γι'αυτόν επίσης, το λόγο δεν μπορούμε να δεχθούμε τη σύμβαση που έρχεται για κύρωση. 

Επειδή έχουμε τις πιο πάνω ουσιαστικές αντιρρήσεις και η σύμβαση δεν επιτρέπει την έκφραση οποιασδήποτε επιφύλαξης, είμαστε υποχρεωμένοι για τους λόγους αυτούς να μην κάνουμε δεκτή τη σύμβαση που έρχεται για κύρωση. 

ΠΡΟΕΔΡΕΥΩΝ (Λουκάς Αποστολίδης): Συνεπώς, κύριοι συνάδελφοι, εκφράστηκαν οι αντιρρήσεις από μέρους του Κομμουνιστικού Κόμματος Ελλάδος. 

Ερωτάται το Σώμα: Γίνεται δεκτό το νομοσχέδιο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση της Σύμβασης σχετικής με την κωδική απόδοση των εγγραφών που εμφανίζονται σε ληξιαρχικά έγγραφα" έγινε δεκτό κατά πλειοψηφία, σε μόνη συζήτηση κατ'αρχήν, κατ'άρθρο και στο σύνολο και έχει ως εξής: 

" Κύρωση της Σύμβασης σχετικής με την κωδική απόδοση των εγγραφών που εμφανίζονται σε ληξιαρχικά έγγραφα 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Σύμβαση σχετική με την κωδική απόδοση των εγγραφών που εμφανίζονται σε ληξιαρχικά έγγραφα, που υπογράφηκε στις Βρυξέλλες στις 6 Σεπτεμβρίου 1995, της οποίας το κείμενο σε πρωτότυπο στη γαλλική γλώσσα και σε μετάφραση στην ελληνική έχει ως εξής: 

Σελίδα 7243 μέχρι και Σελίδα 7258
είναι σε PDF

ΣΥΜΒΑΣΗ ΣΧΕΤΙΚΗ ΜΕ ΤΗΝ ΚΩΔΙΚΗ ΑΠΟΔΟΣΗ

ΤΩΝ ΕΓΓΡΑΦΩΝ ΠΟΥ ΕΜΦΑΝΙΖΟΝΤΑΙ

ΣΕ ΛΗΞΙΑΡΧΙΚΑ ΕΓΓΡΑΦΑ

Τα Κράτη που υπογράφουν την παρούσα Σύμβαση, μέλη της Διεθνούς Επιτροπής Προσωπικής Κατάστασης, 

ΣΤΗΝ ΕΠΙΘΥΜΙΑ ΤΟΥΣ ΝΑ ΔΙΕΥΚΟΛΥΝΟΥΝ τη διεθνή διακίνηση και κατανόηση των ληξιαρχικών πράξεων, των αποσπασμάτων των πράξεων αυτών και άλλων ληξιαρχικών εγγράφων, 

ΣΥΝΑΠΟΦΑΣΙΣΑΝ τις ακόλουθες διατάξεις: 

'Αρθρο πρώτο

1. Οι εγγραφές που εμφανίζονται στα ληξιαρχικά έγγραφα και έχουν συνταχθεί κατ' εφαρμογή των Συμβάσεων και των Συστάσεων της Διεθνούς Επιτροπής Προσωπικής Κατάστασης που αναφέρονται στο Παράρτημα 1 της παρούσας Σύμβασης είναι εφοδιασμένες με τους κωδικούς αριθμούς που προβλέπονται στο Παράρτημα 2 της παρούσας Σύμβασης. 

2. Κάθε Συμβαλλόμενο Κράτος θα μπορεί επιπλέον, σε κάθε στιγμή, να υποδείξει τα εθνικά ληξιαρχικά έγγραφα των οποίων οι εγγραφές θα είναι εφοδιασμένες με τους κωδικούς αριθμούς που προβλέπονται στο Παράρτημα 2. Η υπόδειξη θα γνωστοποιείται στο Ελβετικό Ομοσπονδιακό Συμβούλιο. 

'Αρθρο 2

1. Κάθε ληξιαρχικό έγγραφο που έχει συνταχθεί σύμφωνα με το άρθρο πρώτο από ένα Συμβαλλόμενο Κράτος γίνεται δεκτό χωρίς μετάφραση από τα όργανα του ληξιαρχείου των άλλων Συμβαλλόμενων Κρατών. 

2. Εάν ο ενδιαφερόμενος το ζητήσει, η έννοια των κωδικών αριθμών που χρησιμοποιούνται σε αυτό το ληξιαρχικό έγγραφο θα διατυπώνεται στην επίσημη ή σε μία από τις επίσημες γλώσσες του Κράτους όπου χρησιμοποιείται. Αυτό το ληξιαρχικό έγγραφο μπορεί επίσης να αποκωδικοποιηθεί και να συνταχθεί στην επίσημη ή σε μία από τις επίσημες γλώσσες του Κράτους όπου χρησιμοποιείται. 

'Αρθρο 3

1. Η αποκωδικοποίηση που προβλέπεται στο άρθρο 2, δεύτερη παράγραφος, θα γίνει είτε από όργανο του ληξιαρχείου είτε από κάποιαν άλλη Αρχή του Συμβαλλόμενου Κράτους όπου το έγγραφο χρησιμοποιείται. 

2. Κατά την κύρωση της παρούσας Σύμβασης, την αποδοχή, την έγκριση ή την προσχώρηση κάθε Συμβαλλόμενου Κράτους θα οφείλει να υποδείξει τις αρμόδιες Αρχές στις οποίες αναφέρεται η πρώτη παράγραφος. Θα οφείλει να καταθέσει στη Γενική Γραμματεία της Διεθνούς Επιτροπής Προσωπικής Κατάστασης τη μετάφραση στη ή στις επίσημες γλώσσες του, των όρων που περιέχονται στον κατάλογο του Παραρτήματος 2 της παρούσας Σύμβασης. Η μετάφραση αυτή θα πρέπει να εγκριθεί από το Γραφείο της Διεθνούς Επιτροπής Προσωπικής Κατάστασης. 

3. Κάθε μεταγενέστερη τροποποίηση στην υπόδειξη των αρμόδιων Αρχών θα γνωστοποιείται στο Ελβετικό Ομοσπονδιακό Συμβούλιο. 

'Αρθρο 4

Η παρούσα Σύμβαση θα κυρωθεί, θα γίνει αποδεκτή, θα εγκριθεί και τα έγγραφα της κύρωσης, της αποδοχής ή της έγκρισης θα κατατεθούν στο Ελβετικό Ομοσπονδιακό Συμβούλιο. 

'Αρθρο 5

Κάθε Κράτος θα μπορεί να προσχωρήσει στην παρούσα Σύμβαση. Το έγγραφο προσχώρησης θα κατατεθεί στο Ελβετικό Ομοσπονδιακό Συμβούλιο. 

'Αρθρο 6

1. Η παρούσα Σύμβαση θα τεθεί σε ισχύ την πρώτη ημέρα του έβδομου μήνα που ακολουθεί το μήνα της κατάθεσης του δεύτερου εγγράφου κύρωσης, αποδοχής, έγκρισης ή προσχώρησης. 

2. Για το Κράτος που θα κυρώσει, θα αποδεχθεί, θα εγκρίνει ή θα προσχωρήσει μετά την έναρξη ισχύος της, η Σύμβαση θα αποκτήσει ενέργεια, την πρώτη ημέρα του έβδομου μήνα που ακολουθεί το μήνα της κατάθεσης από το Κράτος αυτό του εγγράφου κύρωσης, αποδοχής, έγκρισης ή προσχώρησης. 

'Αρθρο 7

1. Τα Παραρτήματα της παρούσας Σύμβασης θα μπορούν να τροποποιούνται με παμψηφεί απόφαση των αντιπροσώπων των Κρατών-Μελών της Διεθνούς Επιτροπής Προσωπικής Κατάστασης και των Κρατών που δεν είναι μέλη αλλά μετέχουν στην παρούσα Σύμβαση. 

2. Εγγραφές με κωδική απόδοση θα μπορούν να προστεθούν στο Παράρτημα 2 με απόφαση ψηφισμένη από την απλή πλειοψηφία των αντιπροσώπων των Κρατών-Μελών της Διεθνούς Επιτροπής Προσωπικής Κατάστασης και των Κρατών που δεν είναι μέλη αλλά μετέχουν στην παρούσα Σύμβαση. 

3. Οι αποφάσεις που αναφέρονται στην πρώτη και τη δεύτερη παράγραφο θα κατατίθενται στο Ελβετικό Ομοσπονδιακό Συμβούλιο και θα αποκτούν ενέργεια στις σχέσεις μεταξύ των Συμβαλλόμενων Κρατών από την πρώτη ημέρα του έβδομου μήνα που ακολουθεί την κατάθεση αυτή. 

'Αρθρο 8

1. Εφόσον όλα τα Κράτη που μετέχουν σε μία από τις Συμβάσεις που αναφέρονται στο Παράρτημα 1 δεν θα μετέχουν στην παρούσα Σύμβαση, οι προεκτυπωμένες μεταφράσεις που προβλέπονται από τις Συμβάσεις αυτές θα πρέπει να εξακολουθούν να εμφανίζονται στα έγγραφα που έχουν συνταχθεί κατ' εφαρμογή του πρώτου άρθρου της παρούσας Σύμβασης. 

2. 'Οταν όλα τα Κράτη που μετέχουν σε μια από τις Συμβάσεις που αναφέρονται στο Παράρτημα 1 θα μετέχουν στην παρούσα Σύμβαση, δεν θα είναι πια υποχρεωμένα να εμφανίζουν τις προεκτυπωμένες μεταφράσεις στα έγγραφα αυτά. 

'Αρθρο 9

1. Κάθε Κράτος, κατά τη στιγμή της υπογραφής, της κύρωσης, της αποδοχής, της έγκρισης ή της προσχώρησης ή κατά οποιαδήποτε άλλη στιγμή κατόπιν, θα μπορεί να δηλώνει ότι η παρούσα Σύμβαση θα εκτείνεται στο σύνολο των εδαφών των οποίων χειρίζεται τις σχέσεις στο διεθνές επίπεδο ή σε ένα ή σε περισσότερα από τα εδάφη αυτά. 

2. Η δήλωση αυτή θα γνωστοποιείται στο Ελβετικό Ομοσπονδιακό Συμβούλιο και θα αποκτά ενέργεια τη στιγμή της έναρξης ισχύος της Σύμβασης για το Κράτος αυτό ή, κατόπιν, την πρώτη ημέρα του έβδομου μήνα που ακολουθεί το μήνα της λήψης της γνωστοποίησης. 

3. Κάθε δήλωση επέκτασης θα μπορεί να αποσύρεται με γνωστοποίηση προς το Ελβετικό Ομοσπονδιακό Συμβούλιο και η Σύμβαση θα παύει να εφαρμόζεται στο έδαφος που υποδεικνύεται την πρώτη ημέρα του έβδομου μήνα που ακολουθεί το μήνα της λήψης αυτής της γνωστοποίησης. 

'Αρθρο 10

1. Η παρούσα Σύμβαση θα διατηρηθεί σε ισχύ χωρίς περιορισμό διάρκειας. 

2. Κάθε Κράτος που μετέχει θα έχει πάντως τη δυνατότητα να την καταγγείλει σε κάθε στιγμή μετά την εκπνοή προθεσμίας ενός έτους από την έναρξη της ισχύος της Σύμβασης απέναντί του. Η καταγγελία θα γνωστοποιηθεί στο Ελβετικό Ομοσπονδιακό Συμβούλιο και θα αποκτήσει ενέργεια την πρώτη ημέρα του έβδομου μήνα που ακολουθεί το μήνα της λήψης της γνωστοποίησης αυτής. Η Σύμβαση θα μείνει σε ισχύ μεταξύ των άλλων Κρατών. 

'Αρθρο 11

1. Το Ελβετικό Ομοσπονδιακό Συμβούλιο θα γνωστοποιεί στα Κράτη-Μέλη της Διεθνούς Επιτροπής Προσωπικής Κατάστασης και σε κάθε άλλο Κράτος που έχει προσχωρήσει στην παρούσα Σύμβαση: 

α) την κατάθεση κάθε εγγράφου κύρωσης, αποδοχής, έγκρισης ή προσχώρησης 

β) κάθε ημερομηνία έναρξης ισχύος της Σύμβασης

γ) κάθε δήλωση σχετική με την εδαφική επέκταση της Σύμβασης ή την απόσυρσή της, με την ημερομηνία κατά την οποία αυτή θα αποκτήσει ενέργεια

δ) κάθε καταγγελία της Σύμβασης και την ημερομηνία κατά την οποία αυτή θα αποκτήσει ενέργεια

ε) κάθε έγγραφο αναφερόμενο στο πρώτο άρθρο, δεύτερη παράγραφος

στ) κάθε υπόδειξη των αρμόδιων Αρχών των αναφερομένων στο άρθρο 3 και κάθε τροποποίηση αυτής της υπόδειξης

ζ) κάθε απόφαση που πάρθηκε κατά το άρθρο 7, πρώτη παράγραφος. 

2. Το Ελβετικό Ομοσπονδιακό Συμβούλιο θα ειδοποιεί το Γενικό Γραμματέα της Διεθνούς Επιτροπής Προσωπικής Κατάστασης για κάθε γνωστοποίηση που θα γίνεται κατ' εφαρμογή της πρώτης παραγράφου. 

3. Από την έναρξη ισχύος της παρούσας Σύμβασης, ένα επικυρωμένο ακριβές αντίγραφο θα διαβιβασθεί από το Ελβετικό Ομοσπονδιακό Συμβούλιο στο Γενικό Γραμματέα των Ηνωμένων Εθνών για να καταχωρηθεί και δημοσιευθεί, σύμφωνα με το άρθρο 102 της Χάρτας των Ηνωμένων Εθνών. 

'Αρθρο 12

Καμιά επιφύλαξη στην παρούσα Σύμβαση δεν είναι δεκτή. 

Εις πίστωση των οποίων, οι υπογράφοντες, κανονικά εξουσιοδοτημένοι για το σκοπό αυτόν, υπέγραψαν την παρούσα Σύμβαση. 

'Εγινε στις Βρυξέλλες στις 6 Σεπτεμβρίου 1995 σε ένα μόνο αντίτυπο, στη γαλλική γλώσσα, που θα κατατεθεί στα αρχεία του Ελβετικού Ομοσπονδιακού Συμβουλίου και του οποίου ακριβές επικυρωμένο αντίγραφο θα διαβιβασθεί, με τη διπλωματική οδό, σε καθένα από τα Κράτη-Μέλη της Διεθνούς Επιτροπής Προσωπικής Κατάστασης και στα προσχωρούντα Κράτη. 

Ακριβές επικυρωμένο αντίγραφο θα διαβιβασθεί επίσης στο Γενικό Γραμματέα της Διεθνούς Επιτροπής Προσωπικής Κατάστασης. 

ΓΙΑ ΤΗΝ ΟΜΟΣΠΟΝΔΙΑΚΗ ΔΗΜΟΚΡΑΤΙΑ 

ΤΗΣ ΓΕΡΜΑΝΙΑΣ 

Rainer Franκ 

ΓΙA ΤΗΝ AΥΣΤΡΙAΚΗ ΔΗΜΟΚΡAΤΙA 

ΓΙA ΤΟ ΒAΣΙΛΕΙΟ ΤΟΥ ΒΕΛΓΙΟΥ 

ΓΙA ΤΟ ΒAΣΙΛΕΙΟ ΤΗΣ ΙΣΠAΝΙAΣ 

Diegο Εspin Canονas 

ΓΙA ΤΗΝ ΕΛΛΗΝΙΚΗ ΔΗΜΟΚΡAΤΙA 

Σπυρίδων Βρέλλης 

ΓΙA ΤΗΝ ΙΤAΛΙΚΗ ΔΗΜΟΚΡAΤΙA 

Aldο Dainοttο 

ΓΙA ΤΟ ΒAΣΙΛΕΙΟ ΤΩΝ ΚAΤΩ ΧΩΡΩΝ 

ΓΙA ΤΗΝ ΠΟΡΤΟΓAΛΙΚΗ ΔΗΜΟΚΡAΤΙA 

Aristides Alegre Vieira Gοncalνes 

ΓΙA ΤΗΝ ΕΛΒΕΤΙΚΗ ΟΜΟΣΠΟΝΔΙA 

Μartin Jager 

ΓΙA ΤΗ ΔΗΜΟΚΡAΤΙA ΤΗΣ ΤΟΥΡΚΙAΣ 

Ozgen Gokalp 

ΠΑΡΑΡΤΗMΑ 1

Πίνακας των Συμβάσεων και Συστάσεων

που αναφέρονται στο άρθρο 1 παράγραφος 1

της Σύμβασης

Σύμβαση (αριθ. 1) σχετική με την έκδοση ορισμένων αποσπασμάτων ληξιαρχικών πράξεων προορισμένων για το εξωτερικό (που έχει υπογραφεί στο Παρίσι στις 27 Σεπτεμβρίου 1956). 

Σύμβαση (αριθ. 16) σχετική με την έκδοση πολύγλωσσων αποσπασμάτων ληξιαρχικών πράξεων (που έχει υπογραφεί στη Βιέννη στις 8 Σεπτεμβρίου 1976). 

Σύσταση (αριθ. 5) σχετική με την εναρμόνιση των ληξιαρχικών πράξεων (δεκτή από τη Γενική Συνέλευση της Λισσαβώνας στις 10 Σεπτεμβρίου 1987). 

Σύσταση (αριθ. 7) σχετική με την εναρμόνιση των αποσπασμάτων ληξιαρχικών πράξεων (δεκτή από τη Γενική Συνέλευση της Mαδρίτης στις 7 Σεπτεμβρίου 1990). 

ΠΑΡΑΡΤΗΜΑ 2 

Κώδικας εγγραφών - Αριθμητική κατάταξη 

Ι. ΠΡΟΣΩΠΙΚΗ ΚΑΤΑΣΤΑΣΗ

1.1. Aρχή 

1.1.1. Αρχή που καταχώρησε την πράξη 

1.1.2. Αρχή που εξέδωσε την πράξη 

1.1.3. Αρχή που απευθύνει την αίτηση 

1.1.4. Αρχή προς την οποία απευθύνεται η αίτηση 

1.1.5. Αρχή που έλαβε την απόφαση 

1.1.6. Ληξιαρχείο 

1.1.7. Ληξίαρχος 

1.1.7.1. Ιδιότητα του ληξιάρχου 

1.1.7.2. Επώνυμο και όνομα του ληξιάρχου 

1.1.7.3. Επώνυμο και όνομα του ληξιάρχου που καταχώρησε την πράξη 

1.1.8. Δικαστήριο 

1.1.8.1. Δικαστήριο που εξέδωσε την απόφαση 

1.1.8.2. Πολιτικά δικαστήρια 

1.1.8.3. Εκκλησιαστικά δικαστήρια 

1.1.8.4. Εφετείο....... 

1.1.8.5. Πρωτοδικείο......... 

1.1.8.6. Δικαστήριο που εξέδωσε την απόφαση 

περί εκτελεστότητας 

1.1.9. Επώνυμο και όνομα συμβολαιογράφου 

1.1.9.1. Διεύθυνση του συμβολαιογράφου 

1.1.9.2. Συμβολαιογραφείο.......... 

1.2. Ληξιαρχικά βιβλία 

1.2.1. Οικογενειακό μητρώο 

1.2.2. Ληξιαρχικό βιβλίο γεννήσεων 

1.2.3. Ληξιαρχικό βιβλίο γάμων 

1.2.4. Ληξιαρχικό βιβλίο θανάτων 

1.3. Ληξιαρχική πράξη 

1.3.1. Αντίγραφο ληξιαρχικής πράξης 

1.3.2. Απόσπασμα ληξιαρχικής πράξης 

1.3.2.1. Απόσπασμα πολύγλωσσο 

1.3.3. Ληξιαρχική πράξη γέννησης 

1.3.3.1. Απόσπασμα ληξιαρχικής πράξης γέννησης 

1.3.4. Ληξιαρχική πράξη γάμου 

1.3.4.1. Απόσπασμα ληξιαρχικής πράξης γάμου 

1.3.5. Ληξιαρχική πράξη θανάτου 

1.3.5.1. Απόσπασμα ληξιαρχικής πράξης θανάτου 

1.3.6. Ληξιαρχική πράξη αναγνώρισης 

1.4. Ληξιαρχικό βιβλιάριο 

1.4.1. Οικογενειακό βιβλιάριο 

1.4.2. Διεθνές οικογενειακό βιβλιάριο 

1.5. Απόφαση που διορθώνει τη ληξιαρχική πράξη. 

2. ΤΟΠΟΙ

2.1. Γενικές ενδείξεις 

2.1.1. Κράτος 

2.1.1.1. Ομόσπονδο κράτος 

2.1.1.2. Κράτος έκδοσης της δικαστικής απόφασης 

2.1.1.3. Επαρχία 

2.1.1.4. Περιφέρεια 

2.1.1.5. Καντόνι 

2.1.1.6. Νομός 

2.1.2. Κατοικία 

2.1.2.1. Τελευταία κατοικία του θανόντος 

2.1.2.2. Διαμονή 

2.1.3. Διεύθυνση 

2.1.3.1. Πόλη 

2.1.3.2. Δήμος ή Κοινότητα 

2.1.3.3. Γεωγραφική περιοχή 

2.1.3.4. Διαμέρισμα 

2.1.3.5. Λεωφόρος 

2.1.3.6. Οδός 

2.2. Τόπος κατάρτισης της πράξης 

2.2.1. Τόπος καταχώρισης της πράξης 

2.2.2. Τόπος χορήγησης αποσπάσματος της πράξης 

2.3. Τόπος εγγραφής/μεταγραφής 

2.3.1. Τόπος εγγραφής/μεταγραφής της πράξης 

2.3.2. Τόπος εγγραφής/μεταγραφής της απόφασης 

2.4. Τόπος γέννησης 

2.4.1. Τόπος γέννησης του πατέρα 

2.4.2. Τόπος γέννησης της μητέρας 

2.4.3. Τόπος γέννησης του παιδιού 

2.4.4. Τόπος γέννησης του συζύγου 

2.4.5. Τόπος γέννησης της συζύγου 

2.4.6. Tόπος γέννησης του θανόντος 

2.5. Τόπος του γάμου 

2.6. Τόπος του θανάτου 

2.6.1. Τόπος θανάτου του συζύγου 

2.6.2. Τόπος θανάτου της συζύγου 

2.7. Τόπος καταγωγής 

2.7.1. Τόπος καταγωγής του πατέρα 

2.7.2. Τόπος καταγωγής της μητέρας 

2.7.3. Τόπος καταγωγής του συζύγου 

2.7.4. Τόπος καταγωγής της συζύγου. 

3. ΓΕΝΝΗΣΗ ΚΑΙ ΓΟΝΙΚΗ ΣΧΕΣΗ

3.1. Πατέρας 

3.2. Μητέρα 

3.3. Παιδί 

3.4. Φύλο 

3.4.1. Φύλο άρρεν 

3.4.2. Φύλο θήλυ 

3.4.3. Φύλο απροσδιόριστο 

3.5. Υιοθεσία 

3.5.1. Υιοθεσία ατελής 

3.5.2. Υιοθεσία πλήρης 

3.5.3. Μετατροπή της ατελούς υιοθεσίας σε 

πλήρη υιοθεσία 

3.6. Γονική μέριμνα 

3.6.1. Απόφαση σχετική με τη γονική μέριμνα 

3.6.2. Από κοινού άσκηση της γονικής μέριμνας 

3.7. Δικαστική δήλωση γέννησης. 

4. ΓΑΜΟΣ - ΛΥΣΗ ΤΟΥ ΣΥΖΥΓΙΚΟΥ ΔΕΣΜΟΥ

4.1. Οικογενειακή κατάσταση 

4.1.1. Σύζυγος (άντρας) 

4.1.2. Σύζυγος (γυναίκα) 

4.1.3. 'Αγαμος 

4.1.4. Διαζευγμένος 

4.1.5. Διαζευγμένη 

4.1.6. Χήρος 

4.1.7. Χήρα 

4.2. Γάμος 

4.2.1. Πολιτικός γάμος 

4.2.2. Επικύρωση πολιτικού γάμου 

4.3. Θρησκευτικός γάμος 

4.3.1. Επικύρωση του θρησκευτικού γάμου 

4.3.2. Ακύρωση του θρησκευτικού γάμου 

4.4. Σύστημα περιουσιακών σχέσεων των συζύγων 

4.4.1. Νόμιμο σύστημα 

4.4.2. Γαμικό σύμφωνο 

4.4.2.1. Σύστημα περιουσιακής αυτοτέλειας 

4.4.3. Δήλωση των συζύγων σχετική με το 

σύστημα των περιουσιακών σχέσεων 

4.4.4. Αλλαγή του συστήματος περιουσιακών σχέσεων 

4.4.5. Μετατροπές του συστήματος περιουσιακών 

σχέσεων 

4.4.6. Μεταβίβαση εξουσιών μεταξύ των συζύγων 

4.5 Συμφιλίωση των συζύγων 

4.5.1. Επικύρωση της συμφιλίωσης των συζύγων 

4.6. Χωρισμός από τραπέζης και κοίτης 

4.7. Λύση του γάμου 

4.7.1. Διαζύγιο 

4.7.2. Λύση του γάμου μετά το χωρισμό από 

τραπέζης και κοίτης 

4.7.3. Λύση του γάμου από θρησκευτική αρχή 

4.7.4. Λύση του γάμου με θάνατο 

4.7.4.1. Λύση του γάμου με θάνατο του συζύγου 

4.7.4.2. Λύση του γάμου με θάνατο της συζύγου 

4.8. Ανυπόστατος γάμος 

4.9. Ακύρωση του γάμου. 

5. ΑΝΙΚΑΝΟΤΗΤΕΣ - ΑΦΑΝΕΙΑ - ΘΑΝΑΤΟΣ

5.1. Ανικανότητες 

5.1.1. Επιτροπεία 

5.1.1.1. Επιτροπεία ανηλίκου 

5.1.1.2. Επιτροπεία ενηλίκου 

5.1.1.3. Επώνυμο του επιτρόπου 

5.1.1.4. 'Ονομα του επιτρόπου 

5.1.1.5. Τροποποίηση της επιτροπείας 

5.1.1.6. Παύση της επιτροπείας 

5.1.2. Κηδεμονία ενηλίκου 

5.1.2.1. Επώνυμο του κηδεμόνα 

5.1.2.2. 'Ονομα του κηδεμόνα 

5.1.2.3. Τροποποίηση της κηδεμονίας 

5.1.2.4. Παύση της κηδεμονίας 

5.1.3. Ανικανότητα του ενηλίκου 

5.1.4. Πατρική εξουσία σε ενήλικο 

5.1.5. Ημερομηνία έναρξης της διοίκησης της 

περιουσίας 

5.1.6. Repertoire ciνil 

5.1.7. Χειραφεσία 

5.2. Κήρυξη αφάνειας 

5.3. Θάνατος 

5.3.1. Δικαστική κήρυξη τεκμαιρόμενου θανάτου 

5.3.2. Δήλωση του θανάτου. 

6. ΙΘΑΓΕΝΕΙΑ

6.1. Ιθαγένεια των προσώπων 

6.1.1. Ιθαγένεια του πατέρα 

6.1.2. Ιθαγένεια της μητέρας 

6.1.3. Ιθαγένεια του συζύγου 

6.1.4. Ιθαγένεια της συζύγου 

6.2. Χορήγηση της ιθαγένειας 

6.3. Απόκτηση της ιθαγένειας 

6.4. Διατήρηση της ιθαγένειας 

6.5. Ανάκτηση της ιθαγένειας 

6.6. Μη απόκτηση της ιθαγένειας 

6.7. Απώλεια της ιθαγένειας 

6.8. 'Εκπτωση από την ιθαγένεια 

6.9. 'Απατρις. 

7. ΕΠΩΝΥΜΟ

7.1. Επώνυμο του πατέρα 

7.1.1. Επώνυμο του πατέρα του συζύγου 

7.1.2. Επώνυμο του πατέρα της συζύγου 

7.2. Επώνυμο της μητέρας 

7.2.1. Επώνυμο της μητέρας του συζύγου 

7.2.2. Επώνυμο της μητέρας της συζύγου 

7.3. Επώνυμο του παιδιού 

7.4. Επώνυμο αυτού που υιοθετεί 

7.5. Επώνυμο του συζύγου 

7.5.1. Επώνυμο του συζύγου 

7.5.1.1. Επώνυμο του συζύγου πριν από το γάμο 

7.5.1.2. Επώνυμο του συζύγου μετά το γάμο 

7.5.1.3. Επώνυμο του συζύγου τη στιγμή που 

εκδίδεται η πράξη 

7.5.1.4. Επώνυμο του συζύγου μετά την απόφαση 

7.5.2. Επώνυμο της συζύγου 

7.5.2.1. Επώνυμο της συζύγου πριν από το γάμο 

7.5.2.2. Επώνυμο της συζύγου μετά το γάμο 

7.5.2.3. Επώνυμο της συζύγου τη στιγμή που 

εκδίδεται η πράξη 

7.5.2.4. Επώνυμο της συζύγου μετά την απόφαση 

7.5.3. Επώνυμο του τελευταίου συζύγου 

7.5.3.1. Επώνυμο του τελευταίου συζύγου του θανόντος 

7.5.4. Επώνυμο πριν από το γάμο 

7.5.5. Επώνυμο μετά το γάμο 

7.6. Επώνυμο του θανόντος 

7.6.1. Επώνυμο του πατέρα του θανόντος 

7.6.2. Επώνυμο της μητέρας του θανόντος 

7.7. Επώνυμο και ιθαγένεια 

7.7.1. Επώνυμο πριν από την απόκτηση της 

ιθαγένειας 

7.7.2. Επώνυμο μετά την απόκτηση της ιθαγένειας 

7.7.3. Επώνυμο μετά την απώλεια της ιθαγένειας 

7.8. Αλλαγή του επωνύμου 

7.9. 'Αλλα επώνυμα 

7.9.1. Οικογενειακό επώνυμο 

7.9.2. Συζυγικό επώνυμο. 

8. ΟΝΟΜΑ

8.1. 'Ονομα του πατέρα 

8.1.1. 'Ονομα του πατέρα του συζύγου 

8.1.2. 'Ονομα του πατέρα της συζύγου 

8.2. 'Ονομα της μητέρας 

8.2.1. 'Ονομα της μητέρας του συζύγου 

8.2.2. 'Ονομα της μητέρας της συζύγου 

8.3. 'Ονομα του παιδιού 

8.4. 'Ονομα αυτού που υιοθετεί 

8.5. 'Ονομα του συζύγου 

8.5.1. 'Ονομα του συζύγου 

8.5.2. 'Ονομα της συζύγου 

8.5.3. 'Ονομα του τελευταίου συζύγου 

8.5.3.1. 'Ονομα του τελευταίου συζύγου του θανόντος 

8.6. 'Ονομα του θανόντος 

8.6.1. 'Ονομα του πατέρα του θανόντος 

8.6.2. 'Ονομα της μητέρας του θανόντος 

8.7. 'Ονομα και ιθαγένεια 

8.7.1. 'Ονομα πριν από την απόκτηση της 

ιθαγένειας 

8.7.2. 'Ονομα μετά την απόκτηση της ιθαγένειας 

8.7.3. 'Ονομα μετά την απώλεια της ιθαγένειας. 

9. ΑΝΑΓΝΩΡΙΣΗ ΤΩΝ ΠΡΑΞΕΩΝ ΚΑΙ ΗΜΕΡΟΜΗΝΙΕΣ 

9.1. Αναφορά 

9.1.1. Αναφορά της πράξης γέννησης 

9.1.1.1. Αναφορά της πράξης γέννησης του πατέρα 

9.1.1.2. Αναφορά της πράξης γέννησης της μητέρας 

9.1.1.3. Αναφορά του ληξιαρχικού βιβλίου γεννήσεων 

9.1.2. Αναφορά της πράξης του γάμου 

9.1.2.1. Αναφορά της πράξης του πολιτικού γάμου 

9.1.2.2. Αναφορά της πράξης του θρησκευτικού γάμου 

9.1.2.3. Αναφορά της πράξης του γάμου που 

τελέσθηκε στο εξωτερικό 

9.1.2.4. Αναφορά του ληξιαρχικού βιβλίου γάμων 

9.1.3. Αναφορά της πράξης θανάτου 

9.1.3.1. Αναφορά του ληξιαρχικού βιβλίου θανάτων 

9.2. Αριθμός 

9.2.1. Αριθμός του νόμου 

9.2.1.1. Αριθμός του άρθρου του νόμου 

9.2.2. Αριθμός της πράξης 

9.2.3. Αριθμός της απόφασης 

9.2.4. Αριθμός της πράξης στη γραμματεία του 

δικαστηρίου του τόπου γέννησης 

9.2.5. Αριθμός της αναγνώρισης 

9.2.6. Αριθμός του συμβολαίου 

9.2.7. Αριθμός του ληξιαρχικού βιβλίου 

9.2.7.1. Αριθμός του οικογενειακού μητρώου 

9.2.7.2. Αριθμός της σελίδας του μητρώου 

9.3. Επικύρωση της ληξιαρχικής πράξης 

9.3.1. Υπογραφή 

9.3.2. Χαρτόσημο 

9.3.3. Σφραγίδα 

9.4. Ημερομηνία και άλλες ενδείξεις 

9.4.1. 'Ετος 

9.4.2. Μήνας 

9.4.3. Ημέρα 

9.4.4. 'Ωρα 

9.4.5. Λεπτό 

9.4.6. Ημερομηνία του νόμου 

9.4.7. Ημερομηνία της αίτησης 

9.4.8. Ημερομηνία της συμβολαιογραφικής πράξης 

9.4.9. Ημερομηνία της σύμβασης 

9.5. Ημερομηνία της ληξιαρχικής πράξης 

9.5.1. Ημερομηνία καταχώρισης της πράξης 

9.5.2. Ημερομηνία χορήγησης της πράξης 

9.5.3. Ημερομηνία της δήλωσης 

9.5.3.1. Ημερομηνία της δήλωσης ενώπιον του 

ληξιάρχου 

9.5.4. Ημερομηνία καταχώρισης της σημείωσης 

9.5.5. Ημερομηνία εγγραφής 

9.5.5.1. Ημερομηνία εγγραφής/μεταγραφής της πράξης 

9.5.5.2. Ημερομηνία εγγραφής/μεταγραφής της 

απόφασης 

9.6. Ημερομηνία της δικαστικής απόφασης 

9.6.1. Ημερομηνία της απόφασης του πολιτικού 

δικαστηρίου 

9.6.2. Ημερομηνία της απόφασης του εκκλησιαστι- 

κού δικαστηρίου 

9.6.3. Ημερομηνία όπου η απόφαση έγινε αμετά κλητη 

9.6.4. Ημερομηνία της απόφασης περί εκτελεστό τητας 

9.7. Ημερομηνία γέννησης 

9.7.1. Ημερομηνία γέννησης του πατέρα 

9.7.2. Ημερομηνία γέννησης της μητέρας 

9.7.3. Ημερομηνία γέννησης του παιδιού 

9.7.3.1. Ηλικία του παιδιού 

9.7.4. Ημερομηνία γέννησης του συζύγου 

9.7.5. Ημερομηνία γέννησης της συζύγου 

9.7.6. Ημερομηνία γέννησης του θανόντος 

9.8. Ημερομηνία γάμου 

9.8.1. Ημερομηνία του γαμικού συμφώνου 

9.9. Ημερομηνία του θανάτου 

9.9.1. Ημερομηνία του τεκμαιρόμενου θανάτου 

9.9.2. Ημερομηνία θανάτου του συζύγου 

9.9.3. Ημερομηνία θανάτου της συζύγου. 

'Αρθρο δεύτερο 

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Σύμβασης που κυρώνεται από την πλήρωση των προϋποθέσεων του άρθρου 6 παρ. 2 αυτής. 

ΠΡΟΕΔΡΕΥΩΝ (Λουκάς Αποστολίδης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Παρεσχέθη η ζητηθείσα εξουσιοδότηση. 

Εισερχόμαστε στη συνέχιση της συζήτησης επί των άρθρων και του συνόλου του σχεδίου νόμου του Υπουργείου Δικαιοσύνης: "Ενοποίηση του πρώτου βαθμού δικαιοδοσίας των πολιτικών και ποινικών δικαστηρίων, τροποποίηση και αντικατάσταση διατάξεων των νόμων 1756/1988 (ΦΕΚ 35Α'), 1729/1987 (ΦΕΚ 144Α'), του Ποινικού Κώδικα, του Κώδικα Ποινικής Δικονομίας, του Κώδικα Πολιτικής Δικονομίας και άλλες διατάξεις". 

Κύριοι συνάδελφοι, είχε ολοκληρωθεί η συζήτηση επί του νομοσχεδίου αυτού και ήταν να τεθεί σε ψηφοφορία η τροπολογία, με γενικό αριθμό 2780 και ειδικό αριθμό 161. 

Ο κύριος Υπουργός έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, κύριοι συνάδελφοι, αποσύρεται η κατατεθείσα τροπολογία κατά της οποίας ηγέρθησαν αντιρρήσεις. 

Κατατίθεται τροπολογία η οποία περιέχει διάταξη συγκρότησης επιτροπής ελέγχου των προσλήψεων με την παράγραφο 5 του άρθρου της νέας. 'Υστερα από την απόσυρση του άρθρου 1 αλλάζει και ο τίτλος του νομοσχεδίου και γίνεται "Τροποποίηση και αντικατάσταση διατάξεων των νόμων 1756/1988 (ΦΕΚ 35Α'), 1729/1987 (ΦΕΚ 144Α'), του Ποινικού Κώδικα, του Κώδικα Ποινικής Δικονομίας, του Κώδικα Πολιτικής Δικονομίας και άλλες διατάξεις" και αποσύρεται το "Ενοποίηση του πρώτου βαθμού δικαιοδοσίας των πολιτικών και ποινικών δικαστηρίων". 

Η τροπολογία κατατίθεται με την προσθήκη της επιτροπής η οποία εζητήθη. Η Νέα Δημοκρατία συνεφώνησε. Ο κ. Πεπονής και οι άλλοι είχαν συμφωνήσει και παρακαλώ για την ψήφισή της. 

ΑΝΑΣΤΑΣΙΟΣ ΠΕΠΟΝΗΣ: Θα μας διαβάσετε τη διάταξη, κύριε Υπουργέ, εάν συμφωνεί ο κύριος Πρόεδρος; 

ΠΡΟΕΔΡΕΥΩΝ (Λουκάς Αποστολίδης): Διαβάστε τη, κύριε Υπουργέ. 

ΑΧΙΛΛΕΥΣ ΚΑΝΤΑΡΤΖΗΣ: Αυτή η τροπολογία δεν έχει κατατεθεί. 

ΠΡΟΕΔΡΕΥΩΝ (Λουκάς Αποστολίδης): Κύριε Κανταρτζή, δεν σας έδωσα το λόγο. Αυτή τη στιγμή έχει το λόγο ο κύριος Υπουργός. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πεπονή, κάναμε μία τροποποίηση. "Για την πρόσληψη των υποψηφίων συγκροτείται με απόφαση του Υπουργού Δικαιοσύνης τριμμελής επιτροπή, που αποτελείται από έναν αντεισαγγελέα του Αρείου Πάγου οριζόμενο από τον εισαγγελέα του Αρείου Πάγου, έναν εκπρόσωπο του ΑΣΕΠ οριζόμενο από τον πρόεδρό του και από το Γενικό Διευθυντή Σωφρονιστικής Πολιτικής του Υπουργείου Δικαιοσύνης". Ζήτησαν να είναι κατά πλειοψηφία οι δικαστές. 

"Η συνεδρίαση της επιτροπής γίνεται στο Υπουργείο Δικαιοσύνης και ως γραμματέας ορίζεται υπάλληλος της κεντρικής υπηρεσίας του Υπουργείου Δικαιοσύνης με βαθμό Α'". 

ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μετά την επανακατάθεση της τροπολογίας με αυτό το περιεχόμενο εμείς θεωρούμε ότι αίρονται οι επιφυλάξεις, τις οποίες είχαμε διατυπώσει και με αυτήν τη διατύπωση που ανακοίνωσε τώρα ο κύριος Υπουργός εμείς θα ψηφίσουμε τη διάταξη. 

Κατόπιν τούτου θεωρώ ότι και διαδικαστικά, πρώτον, δεν τίθεται θέμα ονομαστικής ψηφοφορίας, αφού η τροπολογία απεσύρθη και επανακατατίθεται και δηλώνω και πάλι ότι την τροπολογία ειδικά αυτή θα την ψηφίσουμε. 

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Παυλόπουλε. 

Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, θα πρέπει να επισημάνω ότι μετά την ενέργεια αυτή του κυρίου Υπουργού να αποσύρει την τροπολογία και να την επανακαταθέσει τροποποιημένη, θα πρέπει να γίνει γνωστό στο Σώμα ποιο είναι το περιεχόμενο της νέας τροπολογίας... 

ΠΡΟΕΔΡΕΥΩΝ (Λουκάς Αποστολίδης): Σας τη διάβασε, κύριε Κανταρτζή. 

ΑΧΙΛΛΕΥΣ ΚΑΝΤΑΡΤΖΗΣ: Δεν είναι μόνο αυτό το θέμα. Το άρθρο 1 της τροπολογίας που υπήρχε παραμένει ως έχει; Να διευκρινισθεί. 

ΠΡΟΕΔΡΕΥΩΝ (Λουκάς Αποστολίδης): Να μοιρασθεί. 

ΑΧΙΛΛΕΥΣ ΚΑΝΤΑΡΤΖΗΣ: Στο άρθρο 2 βάζω κάποια ερωτήματα στον Υπουργό, γιατί πρέπει να ξέρει τελικά η Βουλή τι ψηφίζει. 

ΠΡΟΕΔΡΕΥΩΝ (Λουκάς Αποστολίδης): Κύριε Κανταρτζή, επιτρέψτε μου να σας πω το εξής και διαδικαστικά και σύμφωνα με τον Κανονισμό. Κατατέθηκε από τον απαιτούμενο αριθμό συναδέλφων αίτηση ονομαστικής ψηφοφορίας επί της παραπάνω τροπολογίας. Είχε ολοκληρωθεί η διαδικασία συζήτησης -δεν ξαναμπαίνουμε δηλαδή στη συζήτηση που αναφέρατε τώρα- ο κ. Παυλόπουλος συμφώνησε με το περιεχόμενο αυτό, συνεπώς δεν τίθεται θέμα ονομαστικής ψηφοφορίας. 

Αν τώρα για τη συγκεκριμένη τροποποίηση την οποία έφερε ο κύριος Υπουργός, δηλαδή την παράγραφο 5, θέλετε να γίνει συζήτηση για να είμαστε πλήρως νομότυποι και με τον τύπο του Κανονισμού, θα ψηφίσουμε την τροπολογία και για ένα λεπτό πάνω στο συγκεκριμένο αυτό θέμα έχετε το λόγο, αν θελετε. Μην ξαναρχίζετε τη συζήτηση συνολικά. 

ΑΧΙΛΛΕΥΣ ΚΑΝΤΑΡΤΖΗΣ: Δεν κάνω επί της ουσίας τοποθέτηση, κύριε Πρόεδρε. Προσπαθώ... 

ΠΡΟΕΔΡΕΥΩΝ (Λουκάς Αποστολίδης): Η συγκεκριμένη τροποποίηση του Υπουργού σας εκφράζει ή όχι; Αν έχετε απόψεις, να τις πείτε. 

ΑΧΙΛΛΕΥΣ ΚΑΝΤΑΡΤΖΗΣ: Να μας αναφέρει ο κύριος Υπουργός τι ακριβώς τροποποιεί στη συγκεκριμένη τροπολογία. Δεν μας έχει διανεμηθεί. 

ΠΡΟΕΔΡΕΥΩΝ (Λουκάς Αποστολίδης): Να διανεμηθεί, αλλά επιτρέψτε μου να σας την ξαναδιαβάσω. Ζητήθηκε από όλους τους συναδέλφους να υπάρξει επιτροπή η οποία θα κρίνει τις προσλήψεις. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, αναφέρομαι στο συγκεκριμένο σημείο του άρθρου, τι είναι αυτό που αλλάζει. 

ΠΡΟΕΔΡΕΥΩΝ (Λουκάς Αποστολίδης): Τη διάβασε προηγούμενα ο κύριος Υπουργός, την ξαναδιαβάζω και εγώ: "Για την πρόσληψη των υποψηφίων συγκροτείται με απόφαση του Υπουργού Δικαιοσύνης τριμελής επιτροπή που αποτελείται από έναν αντεισαγγελέα του Αρείου Πάγου οριζόμενο από τον εισαγγελέα του Αρείου Πάγου, έναν εκπρόσωπο του ΑΣΕΠ, οριζόμενο από τον πρόεδρό του και το Γενικό Διευθυντή Σωφρονιστικής Πολιτικής του Υπουργείου Δικαιοσύνης. Οι συνεδριάσεις της επιτροπής γίνονται στο Υπουργείο Δικαιοσύνης και ως γραμματέας ορίζεται υπάλληλος της κεντρικής υπηρεσίας του Υπουργείου Δικαιοσύνης με βαθμό Α". 

ΑΧΙΛΛΕΥΣ ΚΑΝΤΑΡΤΖΗΣ: Αυτό το άκουσα και προηγουμένως, κύριε Πρόεδρε. Το ερώτημά μου όμως είναι: 'Εχουμε προσθήκη νέας παραγράφου; 'Εχουμε αντικατάσταση άλλης παραγράφου από το συγκεκριμένο άρθρο; 

ΠΡΟΕΔΡΕΥΩΝ (Λουκάς Αποστολίδης): Είπε ο κύριος Υπουργός ότι πράγματι έρχεται μία καινούρια παράγραφος, η παράγραφος 5. 

ΑΧΙΛΛΕΥΣ ΚΑΝΤΑΡΤΖΗΣ: Συνεπώς έχουμε αντικατάσταση της παραγράφου 5 του άρθρου 2, όπως αρχικά είχε τροποποιηθεί. 

ΠΡΟΕΔΡΕΥΩΝ (Λουκάς Αποστολίδης): Μάλιστα. Ολοκληρώσατε; 

ΑΧΙΛΛΕΥΣ ΚΑΝΤΑΡΤΖΗΣ: Θέλω να πω μόνο δύο λόγια, για να μη ζητήσω ξανά το λόγο. Θεωρώ ότι δεν αλλάζει τίποτα επί της ουσίας. Τα όσα είχαμε πει για το άρθρο εξακολουθούν να ισχύουν σε όλες τις διατάξεις, όπως επίσης και στο άρθρο 1 και στο άρθρο 2 και στο άρθρο 3 της συγκεκριμένης τροπολογίας. Δεν θα επαναλάβω φυσικά τα ίδια πράγματα, δεν αλλάζει τίποτα. Εμείς καταψηφίζουμε τη συγκεκριμένη τροπολογία. 

ΠΡΟΕΔΡΕΥΩΝ (Λουκάς Αποστολίδης): Ο κ. Πεπονής έχει το λόγο για ένα λεπτό. 

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, για να υποβοηθήσω: Οι αντιρρήσεις μας είχαν επικεντρωθεί μόνο στη διάταξη η οποία αντικαταστάθηκε. 

'Οταν θέσαμε ζήτημα ονομαστικής ψηφοφορίας, ρητά τονίσαμε -και πάντως εγώ οπωσδήποτε αλλά νομίζω και άλλοι συνάδελφοι- ότι δεν θέτουμε σε ονομαστική ψηφοφορία πολιτικά το σύνολο της διάταξης που είχε φέρει ο κύριος Υπουργός, αλλά μόνο αυτή τη συγκεκριμένη ειδική διάταξη. Εφόσον αυτή αντικαταστάθηκε και συμπέσανε οι δικές μας απόψεις με τις απόψεις του αξιοτίμου κυρίου Υπουργού, δεν νομίζω ότι υπάρχει κανένα άλλο θέμα. 

ΠΡΟΕΔΡΕΥΩΝ (Λουκάς Αποστολίδης): Πράγματι η κατατεθείσα πρόταση για ονομαστική ψηφοφορία δεν έχει αντικείμενο. 

ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο. 

ΦΩΤΗΣ ΚΟΥΒΕΛΗΣ: Επειδή είχαν υπογράψει και Βουλευτές του Συνασπισμού την αίτηση για ονομαστική ψηφοφορία, νομίζω ότι δεν έχει νόημα από την ώρα που εμείς αποδεχόμαστε τη συγκεκριμένη διάταξη όπως την τροποποίησε και την κατέθεσε ο κύριος Υπουργός. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Κουβέλη. 

Κύριε Υπουργέ, σας παρακαλώ, να καταθέσετε για τα Πρακτικά την τροποποιηθείσα διάταξη. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ηταν έξι τα κεφάλαια και προστίθεται και κεφάλαιο ζ' υπό τον τίτλο "Εξωτερική φρούρηση καταστημάτων κράτησης και νοσηλευομένων στα Θεραπευτήρια Καταδίκων και Υποδίκων". Κάτω από αυτόν τον τίτλο θα μπουν τα άρθρα εν συνεχεία, δεν θα μπουν τα άρθρα της τροπολογίας. Αφαιρέθη το άρθρο 1 και επομένως το άρθρο 2 γίνεται άρθρο 1 και θα πάμε όπου πάμε, άρθρο 59, άρθρο 60 μου φαίνεται, ώστε να υπάρξει ένα ενιαίο σύνολο. 

(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά την προαναφερθείσα τροπολογία, η οποία έχει ως εξής: 

Σελίδα 7265 
Η σελίδα σε PDF 

Σελίδα 7266
Η σελίδα σε PDF 

Σελίδα 7267 
Η σελίδα σε PDF 

Σελίδα 7268 
Η σελίδα σε PDF 

Σελίδα 7269 
Η σελίδα σε PDF 

ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτή η τροπολογία με γενικό αριθμό 2780 και ειδικό αριθμό 161 με τις τροποποιήσεις και τις αναδιατυπώσεις που έγιναν από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2780 και ειδικό αριθμό 161 έγινε δεκτή κατά πλειοψηφία με τις τροποποιήσεις και τις αναδιατυπώσεις που έγιναν από τον κύριο Υπουργό. 

Εισερχόμαστε στη συζήτηση της τροπολογίας με γενικό αριθμό 2784 και ειδικό αριθμό 164 σχετικά με τη ρύθμιση θεμάτων καθορισμού της αποζημίωσης των μελών των επιτροπών και των μετεχόντων στις διαδικασίες εξετάσεων. 

Ο κύριος Υφυπουργός Εθνικής Παιδείας και Θρησκευμάτων έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι μία τροπολογία τριών παραγράφων και τριών θεμάτων. Στην τρίτη παράγραφο γίνεται μια αλλαγή. Θα ήθελα να επαναδιατυπώσω το σύνολο της παραγράφου 3. 'Ηδη έχει γραφτεί και θα διανεμηθεί στους συναδέλφους. 

"Με απόφαση του Υπουργού Εθνικής Παιδείας και Θρησκευμάτων παρατείνονται μέχρι πέρατος και του επομένου σχολικού έτους 31-8-2000 οι αποσπάσεις εκπαιδευτικών πρωτοβάθμιας και δευτεροβάθμιας εκπαίδευσης που έχουν ήδη ή πρόκειται να συμπληρώσουν τον υπό των κειμένων διατάξεων προβλεπόμενο ανώτατο χρόνο απόσπασης: α) στην Κεντρική Υπηρεσία του Υπουργείου Εθνικής Παιδείας και Θρησκευμάτων ύστερα από γνώμη του Κεντρικού Υπηρεσιακού Συμβουλίου Διοικητικού Προσωπικού του Υπουργείου Εθνικής Παιδείας και Θρησκευμάτων και: β) σε νομικά πρόσωπα δημοσίου ή ιδιωτικού δικαίου που εποπτεύονται από το Υπουργείο Εθνικής Παιδείας και Θρησκευμάτων ύστερα από γνώμη των αρμοδίων οργάνων τους." 

ΠΡΟΕΔΡΕΥΩΝ (Λουκάς Αποστολίδης): Η κ. Μπενάκη έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, πρέπει να παρατηρήσω ότι υπάρχει μία σχετική βελτίωση στην τροπολογία κατά την εξής έννοια: Υπάρχει ένας χρονικός περιορισμός στη ρύθμιση αυτή. Αλλά επί της ουσίας τα πράγματα δεν περπατούν σωστά και είμαι υποχρεωμένη να θέσω υπόψη της Βουλής την αντίδραση και της ΟΛΜΕ επί του συγκεκριμένου σημείου και συγκεκριμένα επί του γεγονότος, ότι γίνονται αποσπάσεις εκπαιδευτικών στην Κεντρική Υπηρεσία και σε νομικά πρόσωπα εποπτευόμενα από το Υπουργείο Παιδείας με σκέτη απόφαση του Υπουργού και γνωμοδοτήσεις των Υπηρεσιακών Συμβουλίων, που δέχονται τις αποσπάσεις, χωρίς να ερωτηθούν τα Υπηρεσιακά Συμβούλια των εκπαιδευτικών, δηλαδή της πρωτοβάθμιας και δευτεροβάθμιας εκπαίδευσης. Αυτό είναι μια δυσαρμονία. Δεν είναι δυνατόν να μη γνωμοδοτούν και αυτά τα Υπηρεσιακά Συμβούλια. 

Για το λόγο αυτόν εγώ τουλάχιστον προσωπικά καταψηφίζω τη διάταξη και επισημαίνουμε ως κόμμα αυτήν την ανωμαλία. Απλώς βελτιώθηκε κάπως η κατάσταση από εκείνη που εισήχθη την περασμένη φορά κατά το ότι υπάρχει ένας χρονικός περιορισμός, ισχύει μόνο για ένα έτος. Και όταν έρθει το θέμα -και ζητούμε από το Προεδρείο να έλθει σε κανονικό νομοσχέδιο για να το μελετήσουμε- τότε θα το αντιμετωπίσουμε γενικότερα. 

ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, απλώς και μόνο θα ενισχύσω αυτό που είπε η κ. Μπενάκη. Αντιλαμβανόμαστε τις ανάγκες που υπάρχουν για να διεξαχθούν οι εξετάσεις. Αλλά ο τρόπος με τον οποίο για δεύτερη συνεχόμενη φορά το Υπουργείο Παιδείας νομοθετεί, νομίζω ότι αποδεικνύει τον τρόπο με τον οποίο αντιλαμβάνεται την εκπαιδευτική μεταρρύθμιση. Σε νομοσχέδιο του Υπουργείου Αθλητισμού είχαμε διάταξη η οποία αφορούσε τους αναπληρωτές καθηγητές. Σήμερα λίγες μέρες πριν από τις πανελλήνιες εξετάσεις για τη β' λυκείου έρχεται η ρύθμιση αυτή. Αντιλαμβάνεστε με τον τρόπο αυτόν ότι είμαστε υποχρεωμένοι να καταψηφίσουμε τη διάταξη, πέρα από τη βελτίωση που επιφέρει, αν μη τι άλλο γιατί ήτοι αποδεικνύεται πως η Κυβέρνηση αντιλαμβάνεται το ζήτημα της ρύθμισης της παιδείας. 

Θα τονίσω δε αυτό που είπε η κ. Μπενάκη, θα πρέπει το Υπουργείο να λάβει σοβαρά υπόψη του, όταν ρυθμίσει οριστικά το θέμα με ολοκληρωμένο νομοσχέδιο, τις αντιδράσεις των αρμόδιων φορέων και να σκύψει λίγο να δει πού έχουν δίκιο και πώς η ρύθμιση αυτή μπορεί να αποκτήσει μια οντότητα, που δεν θα επιτρέπει να υπάρχουν κομματικοί νεποτισμοί στα θέματα αυτά που είναι ιδιαιτέρως ευαίσθητα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Να περιορίσουμε, δηλαδή, τις διαδικασίες του κατεπείγοντος, αν κατάλαβα το πνεύμα σας. 

Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Υπάρχει πραγματικά ένα πρόβλημα, κύριε Πρόεδρε, με την κατάθεση της τροπολογίας σε ένα νομοσχέδιο που δεν έχει καμία σχέση με τα θέματα που έρχεται να ρυθμίσει. Δεν θα είχαμε αντίρρηση παρ' όλα αυτά σε αυτά που αναφέρονται στο άρθρο 1 για τη ρύθμιση των αποζημιώσεων που πρέπει να καταβληθούν στα μέλη των εξεταστικών επιτροπών, στους βαθμολογητές κλπ. 

Για το άρθρο 2 θα ήθελα απλώς να υπογραμμίσω ότι το πρόβλημα για μας είναι αυτές καθ' εαυτές οι διατάξεις του Δημοσιοϋπαλληλικού Κώδικα, ότι δηλαδή εντάσσει και τους εκπαιδευτικούς στις διατάξεις του κώδικα για όσα θέματα δεν υπάγονταν, με τις εξαιρέσεις που αναφέρονται. Για μας το ζήτημα ουσίας είναι οι διατάξεις του Δημοσιοϋπαλληλικού Κώδικα τις οποίες επανειλημμένα έχουμε χαρακτηρίσει ότι είναι διατάξεις κατά βάση αντιδημοκρατικές, που έρχονται να κατοχυρώσουν ένα αυταρχικό οπλοστάσιο. 

Θα ήθελα να αναφερθώ στην παράγραφο 3 της τροπολογίας. Η αρχική της διατύπωση, έτσι όπως ήταν, δεν μπορούσε να μη βάλει σε ανησυχία τον καθένα μας. Τι έλεγε η αρχική διατύπωση, πριν αναδιατυπωθεί με την τροποποίηση του κυρίου Υπουργού; 'Ελεγε ότι μπορούν οι εκπαιδευτικοί να αποσπαστούν στις κεντρικές υπηρεσίες ή στα νομικά πρόσωπα δημοσίου ή ιδιωτικού δικαίου, που εποπτεύονται από το Υπουργείο Παιδείας, για να καλύψουν λειτουργικές ανάγκες. 

Και το ερώτημα είναι: Γι' αυτό προσλήφθηκαν οι εκπαιδευτικοί στην εκπαίδευση; Δεν προσλήφθηκαν για να προσφέρουν το εκπαιδευτικό τους έργο; Οι εκπαιδευτικοί θα κάλυπταν τις διοικητικές ανάγκες; Δεν υπάρχει διοικητικό προσωπικό για να καλύψει αυτά τα θέματα; Κατά τη γνώμη μας άλλος ήταν ο στόχος της Κυβέρνησης, ο οποίος δεν αναφέρεται καθαρά στην τροπολογία αυτή. Ποιος ήταν συγκεκριμένα; Με τη διαδικασία που προωθείται για συγχώνευση σχολείων, για κλείσιμο σχολικών μονάδων, να απορροφηθεί το προσωπικό που θα χαρακτηριζόταν υπεράριθμο. 'Ομως στην πραγματικότητα ήταν πλασματικά υπεράριθμο προσωπικό, από τη στιγμή που η Κυβέρνηση επιμένει να συνεχίζεται η εκπαιδευτική διαδικασία κάτω από συνθήκες οι οποίες είναι πρωτόγνωρες για τα διεθνή δεδομένα. Γιατί αν γίνονταν δεκτές οι προτάσεις της εκπαιδευτικής κοινότητας για τη μείωση των τμημάτων σε δεκαπέντε μαθητές στο δημοτικό και σε είκοσι στη δευτεροβάθμια εκπαίδευση, τότε όχι μόνο δεν θα υπήρχε πλεονάζον εκπαιδευτικό προσωπικό αλλά ανάγκη και για νέες ακόμη προσλήψεις. Φοβόμαστε ότι αυτές ακριβώς τις σκοπιμότητες ερχόταν να ικανοποιήσει το αρχικό περιεχόμενο της παραγράφου 3. Μπορεί η τροποποίηση να βελτιώνει κάπως τα πράγματα, αλλά δεν αναιρεί την ουσία και το περιεχόμενο, πολύ περισσότερο που οι αποσπάσεις γίνονται και χωρίς τη γνώμη των ενδιαφερομένων. Εμείς καταψηφίζουμε τη σχετική τροπολογία. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Και εμείς καταψηφίζουμε την τροπολογία, κύριε Πρόεδρε, διότι πρόκειται για μια αποσπασματική ρύθμιση και κυρίως διότι αγνοεί τη γνώμη των υπηρεσιακών συμβουλίων. Διαφωνούμε με τη ρύθμιση την οποία εισηγείται ο κύριος Υπουργός. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: 'Ερχεται τελευταία στιγμή ό,τι θέλει η Κυβέρνηση, όπως θέλει και όπως το αντιλαμβάνεται. Υπήρχαν τροπολογίες για τις οποίες ο κύριος Υπουργός Δικαιοσύνης είπε ότι είναι επανόρθωση αδικιών. 'Ηταν νόμιμες και ορθές τροπολογίες για τους δικαστικούς υπαλλήλους και για άλλα θέματα. 

Στα παλιά της τα παπούτσια όμως η Κυβέρνηση. Δεν αποδίδει καμία αξία στην έννοια του δικαίου, έστω και αν υπολογίζονται ως ορθές αυτές οι τροπολογίες. 'Ερχεται τώρα ο κύριος Υπουργός Παιδείας να φέρει σοβαρότερη τροπολογία την τελευταία στιγμή, χωρίς να υπάρχει νομοσχέδιο του Υπουργείου Παιδείας. Τόσο καιρό δεν είχατε θυμηθεί αυτό το πρόβλημα; Τώρα θυμηθήκατε να αποσπάσετε από το διδακτικό προσωπικό χωρίς να ρωτάτε ούτε τα υπηρεσιακά συμβούλια; Γιατί τα φέρνετε αυτά τώρα τέτοια στιγμή; Γιατί πετιώνται τροπολογίες αξίας επανόρθωσης δικαίου και έρχονται τροπολογίες οι οποίες έχουν άλλες σκοπιμότητες; 

'Ηταν και άλλη μια τροπολογία της κ. Ρουμελιώτη από το Υπουργείο. Γιατί το κάνετε αυτό; Εν ονόματι αυτού του ανορθολογισμού, της αναξιοπρέπειας εισόδου τροπολογιών στη Βουλή, εμείς την καταψηφίζουμε και τυπικά και ουσιαστικά και σας λέμε ότι αυτή η αυθαιρεσία, που ό,τι θέλετε κάνετε και ό,τι θέλετε είστε, θα πληρωθεί ακριβά στις 13 Ιουνίου, διότι το ήθος και το ύφος της εξουσίας και η αυθαιρεσία σας με το να γράφετε το Κοινοβούλιο στα παλιά σας τα παπούτσια φέρνοντας ό,τι τροπολογία σας καπνίσει θα είναι το τίμημα της πληρωμής σας. Την καταψηφίζουμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κατ' αρχήν, κύριε Πρόεδρε, εμείς συμφωνούμε με την ψήφιση της τροπολογίας. Ακούμε όμως να λέγονται μεγάλα λόγια και να υπάρχει πολύς βερμπαλισμός στην αίθουσα. Φθάνουν μέχρι σημείο παραληρήματος για ένα τόσο απλό θέμα. Εάν ερχόταν η τροπολογία σε ένα άλλο απλό νομοσχέδιο πριν από μήνες, θα φώναζαν οι συνάδελφοι ότι δεν κάναμε διάλογο με τους συνδικαλιστικούς φορείς και ότι φέρνουμε το θέμα αυτό εξ υφαρπαγής. 

'Εγινε μακρύς διάλογος με όλες τις συνδικαλιστικές οργανώσεις των εκπαιδευτικών, άρθρο προς άρθρο. 'Εγινε μια εξονυχιστική επεξεργασία και έρχεται η ρύθμιση τώρα. Φυσικά όλοι οι συνάδελφοι γνωρίζουν ότι η Βουλή κλείνει την επόμενη Παρασκευή. Νομοσχέδιο του Υπουργείου Παιδείας μέχρι τότε δεν πρόκειται να συζητηθεί. Παρ' όλα αυτά λένε, γιατί δεν το φέρνουμε με νομοσχέδιο του Υπουργείου Παιδείας αλλά το φέρνουμε αποσπασματικά σε άλλο νομοσχέδιο. 

Προς Θεού! Εννοείται ότι πρέπει να επικαλεστούμε την κοινή λογική. Μήνες γίνεται διάλογος. Δεν ήρθε νωρίτερα, για να ολοκληρωθεί ένας ουσιαστικός διάλογος. Είναι προφανές ότι δεν μπορεί να μετατεθεί για τα Θερινά Τμήματα της Βουλής, διότι αφορά τις εξετάσεις και πρέπει να συζητηθεί πριν κλείσει η Ολομέλεια. Δεν μπορεί να γίνει αλλιώς. Πρέπει να συζητηθεί σε άλλο νομοσχέδιο και όχι σε νομοσχέδιο του Υπουργείου Παιδείας. 

Πρόκειται για θέμα κοινής λογικής και γι' αυτό εμείς, κύριε Υπουργέ, θέλουμε να δηλώσουμε ότι πρέπει να ψηφιστεί σήμερα, ώστε να προλάβουμε να κάνουμε τις απαραίτητες προετοιμασίες εν όψει των εξετάσεων. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πράγματι υπάρχει αυτό το πρακτικό πρόβλημα για την επίσπευση μιας νομοθέτησης από την πλευρά του Υπουργείου μας. Πιστεύω ωστόσο ότι δεν αποτελούν ένα δυσάρεστο αλλά ένα ευχάριστο αιφνιδιασμό αυτές οι ρυθμίσεις, διότι προήλθαν από μια συζήτηση με την εκπαιδευτική κοινότητα, η οποία τις ζήτησε επιτακτικά. Πρόκειται για δίκαια αιτήματα και όσον αφορά την αποζημίωση των εκπαιδευτικών που θα λάβουν μέρος σε όλες τις εξεταστικές διαδικασίες, που προβλέπει η παράγραφος 1 αυτού του άρθρου, αλλά και για να καλυφθεί ένα νομικό κενό μετά τη δημοσίευση του Κώδικα των Δημοσίων Υπαλλήλων ύστερα από τη νομοθετική κύρωσή του. 

Πράγματι υπάρχουν κάποιες ιδιαίτερες προθεσμίες και καταστάσεις στο χώρο των εκπαιδευτικών. 'Επρεπε να γίνει προσαρμογή προς τον Κώδικα Δημοσίων Υπαλλήλων με ειδικές διατάξεις που να συνδέουν ρυθμίσεις του παρελθόντος με ρυθμίσεις του Κώδικα Δημοσίων Υπαλλήλων. 

'Οσον αφορά δε την τρίτη παράγραφο της τροπολογίας, θα ήθελα να υπενθυμίσω στους αγαπητούς συναδέλφους τα εξής: Δεν πρόκειται για κάτι καινούριο. Παραπέμπω στο άρθρο 2, παράγραφος 6, του ν. 1566/85, όπου κι εκεί ορίζεται ότι με απόφαση του Υπουργού Εθνικής Παιδείας και Θρησκευμάτων ύστερα από γνώμη του οικείου κεντρικού διοικητικού υπηρεσιακού συμβουλίου επιτρέπονται αποσπάσεις εκπαιδευτικών της πρωτοβάθμιας και δευτεροβάθμιας εκπαίδευσης για χρονικό διάστημα όχι μεγαλύτερο της τριετίας. Επειδή, όμως, όπως γνωρίζετε και στα Α.Ε.Ι. και στα Τ.Ε.Ι. της χώρας και στο Κέντρο Εκπαιδευτικής 'Ερευνας και στο Παιδαγωγικό Ινστιτούτο και σε άλλα εποπτευόμενα όργανα και οργανισμούς του Υπουργείου Παιδείας απαιτείται η απόσπαση εκπαιδευτικών όχι για άσκηση διοικητικών καθηκόντων αλλά για προσφορά ειδικών υπηρεσιών, που έχουν σχέση με το μορφωτικό, επιστημονικό και εκπαιδευτικό τους επίπεδο. Είναι πολύτιμοι συνεργάτες της κεντρικής υπηρεσίας, του Υπουργού, του Υφυπουργού και όλων των παραγόντων αυτών των οργάνων, που έχουν σχέση με το σχεδιασμό και την εφαρμογή των νέων εκπαιδευτικών προγραμμάτων. 

Δεν υπάρχει δόλος για καταστρατήγηση ή για άρση ενός καθεστώτος που υπήρχε στο παρελθόν. 'Ισα-ίσα, θέλουμε να νομιμοποιήσουμε κάποιες παρεκκλίσεις, οι οποίες εξ ανάγκης έγιναν, για να καλυφθούν αυτές οι ειδικές επιστημονικές και εκπαιδευτικές ανάγκες για τη λειτουργία των προγραμμάτων στην εκπαίδευση. 

Αυτό λοιπόν που ζητάμε είναι η επί ένα ακόμη έτος παράταση αυτών των αποσπάσεων, για να μην έχουμε αιφνίδια αποκοπή του σχεδιασμού και της εφαρμογής αυτών των προγραμμάτων. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί της τροπολογίας με γενικό αριθμό 2784 και ειδικό 164. 

Ερωτάται το Σώμα: Γίνεται δεκτή η τροπολογία; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2784 και ειδικό 164 έγινε δεκτή κατά πλειοψηφία, όπως τροποποιήθηκε από τον κύριο Υπουργό. 

Εισερχόμαστε στη συζήτηση της τροπολογίας με γενικό αριθμό 2788 και ειδικό 167, που αφορά τις ρυθμίσεις για μετεγκαταστάσεις οικισμών. 

Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριοι συνάδελφοι, δεν μπορώ να μην αναφερθώ στην ιστορία αυτής της τροπολογίας, η οποία κατατέθηκε στην τελευταία συνεδρίαση, που προβλεπόταν για το συγκεκριμένο νομοσχέδιο που συζητάμε, και μάλιστα εντελώς αιφνιδιαστικά, την τελευταία στιγμή, στη 1.10' σε ένα εντελώς άσχετο νομοσχέδιο. Κατά τη γνώμη μας και μόνο αυτό το γεγονός είναι απαράδεκτο, ανεξάρτητα από το περιεχόμενο της τροπολογίας. Εάν δεν γινόταν η διακοπή αυτή λόγω της ονομαστικής ψηφοφορίας, τα χρονικά περιθώρια θα ήταν μηδαμινά για να συζητηθεί και να ψηφισθεί. 

Επαναλαμβάνω ότι δεν μπορεί η Βουλή να αιφνιδιάζεται με τέτοιου είδους τροπολογίες της τελευταίας στιγμής. Αυτά όσον αφορά την ιστορία. 

'Οσον αφορά το περιεχόμενο της τροπολογίας, γίνεται μία θετική κατ' αρχήν τροποποίηση των σχετικών διατάξεων και εντάσσονται και οι περιπτώσεις αναπτυξιακών έργων για μεταφορά οικισμών. 

Εδώ θα ήθελα να κάνω κάποιες παρατηρήσεις. Η πρώτη είναι, γιατί τα κίνητρα τα οποία δίνονται αφορούν μόνο τις περιπτώσεις εκείνες που εμπίπτουν στα αναπτυξιακά έργα των οργανισμών κοινής ωφέλειας και μένει έξω η άλλη κατηγορία των σεισμοπαθών ή εκείνων που πλήττονται από κατολισθήσεις ή που μεταφέρονται από αρχαιολογικούς χώρους. Το τελευταίο εδάφιο της τροπολογίας μιλάει για τους ιδιοκτήτες των μεταφερομένων, λόγω αναπτυξιακών έργων, οικισμών. Σε αυτούς δίδονται τα κίνητρα. 

Το δεύτερο ζήτημα έχει να κάνει με μία ουσιαστική πλευρά. 

Λέτε ότι θα ισχύσουν τα κίνητρα τα οποία κατ'αναλογίαν ισχύουν για τους νέους αγρότες. Στα κίνητρα αυτά μεταξύ άλλων τι προβλέπεται ακόμα; Προβλέπεται ότι θα είναι μειωμένες οι εισφορές προς το ΙΚΑ για την απασχόληση του εργατοτεχνικού προσωπικού. 

Δεν θα είχαμε αντίρρηση να ελαφρυνθεί ο κόσμος αυτός, ο οποίος άλλωστε αναγκαστικά μετοικεί, αναγκαστικά προβαίνει στην ανέγερση νέων οικοδομών, εάν ταυτόχρονα προβλέπατε μέσα από τη νομοθετική ρύθμιση και την κάλυψη των ελλειμμάτων τα οποία θα δημιουργηθούν στο ΙΚΑ. Μειωμένες εισφορές με τη μορφή των κινήτρων είναι θετικό μεν για τους ανθρώπους που πλήττονται, δεν ρυθμίζεται όμως τα ελλείμματα πώς θα αντιμετωπισθούν. Και τα ελλείμματα είναι γνωστό ότι χρησιμοποιούνται κατ'επανάληψη για να ασκηθεί πίεση για μείωση των παροχών προς τους ασφαλισμένους. Δηλαδή, με άλλα λόγια, πάτε να κάνετε μνημόσυνο με ξένα κόλλυβα. 

Προβλέψτε νομοθετικά ότι θα καλυφθούν τα ελλείμματα του ΙΚΑ με αυτόν τον τρόπο! Εάν δεν γίνει μια τέτοια πρόβλεψη, εμείς δεν θα μπορέσουμε να ψηφίσουμε αυτήν την τροπολογία. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, δεν είναι αλήθεια ότι πρόκειται για έναν αιφνιδιασμό της Κυβέρνησης. Απεναντίας θα έλεγα ότι πριν από τρεις μήνες περίπου ήρθε μία ανάλογη τροπολογία, που προκλήθηκε από το συνάδελφο τον κ. Σιούφα, για μία κατολίσθηση ενός ολόκληρου οικισμού στο Νομό Καρδίτσας. Είχε συμβεί το εξής: ότι μπήκε με το νέο οικιστικό νόμο σε μια διαδικασία δαιδαλώδη, με βάση τη νέα οργάνωση στην Τοπική Αυτοδιοίκηση. Δηλαδή πρέπει να τελειώσουν όλες οι μελέτες σε όλους τους οικισμούς με βάση τη νέα συγκρότηση, τους δήμους οι οποίοι έχουν δημιουργηθεί, με αποτέλεσμα για να τελειώσει αυτή η διαδικασία να πάει σε βάθος χρόνου. 

Εμείς τότε είχαμε παρέμβει σε αυτήν την τροπολογία, που είχε συζητηθεί, και είχαμε παρακαλέσει η τροπολογία αυτή να συμπεριλάβει και τις αναγκαστικές απαλλοτροιώσεις προς όφελος του δημοσίου, που έγιναν στο Νομό Κοζάνης -είναι δύο οικισμοί, του Κομάνου και του Κλείτου- διότι πρέπει να προχωρήσουν τα λιγνιτωρυχεία της ΔΕΗ. 

Αυτή η ιστορία σέρνεται επί δέκα και πλέον χρόνια. Και εκείνο το οποίο έχει να πει κανείς εδώ είναι, γιατί επιτέλους εγκαταλείπει η Κυβέρνηση στο έλεος του Θεού αυτούς τους ανθρώπους, που τους παίρνει τα χωράφια τους, τα σπίτια τους και τους αφήνει σε εκκρεμότητα, προκειμένου να παιδεύονται μέσα στις σκόνες και στη ρύπανση. Αυτό είναι που πρέπει να λεχθεί εδώ πέρα. 

Κατά τα άλλα, με πολλές παρεμβάσεις και δικές μας, κύριε συνάδελφε, μετά από τρεις ολόκληρους μήνες -ενώ είχε συμφωνήσει ο Υπουργός κ. Λαλιώτης ότι άμεσα θα το έκανε αυτό το πράγμα- έρχεται επιτέλους αυτή η τροπολογία, για να ρυθμισθούν θέματα μετεγκατάστασης ορισμένων οικισμών από αναγκαστικές απαλλοτριώσεις. 

'Ιδια φαινόμενα έχουμε και από το σεισμό του 1995. 

Κύριε Πρόεδρε, πέρασαν τέσσερα ολόκληρα χρόνια και αφήνουν κόσμο πολύ μέσα στις λάσπες, σε πρόχειρους χώρους, χωρίς καμία κρατική αρωγή, λόγω του ότι αποφάσισαν στην αρχή να γίνει μετεγκατάσταση αυτών των οικισμών. Από τότε, μετά από τέσσερα ολόκληρα χρόνια, καμία απολύτως κίνηση δεν έγινε. Και έρχεται τώρα ο κύριος Υπουργός να ρυθμίσει και τέτοια θέματα με διαδικασίες οι οποίες προβλέπονται με την τροποποίηση του ν.1337/83, δηλαδή ταχύρυθμες διαδικασίες χωρίς να τραβούν σε μάκρος. 

Εμείς, κύριε Πρόεδρε, συμφωνούμε με αυτό. 'Ομως λέμε για άλλη μια φορά ότι η Κυβέρνηση δεν μπορεί να αφήνει να σέρνονται αυτά τα θέματα επί δεκαετίες και να ταλαιπωρεί αυτόν τον κόσμο, που τους παίρνει τις περιουσίες, τα σπίτια, τα χωράφια, προς κοινό όφελος όλων των Ελλήνων. Επιτέλους, πρέπει να συνέλθει η Κυβέρνηση και να λαμβάνει γρήγορα αποφάσεις. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Με κάλυψε απολύτως ο κ. Παπαφιλίππου, κύριε Πρόεδρε. Το λέω κυρίως προς την πλευρά του Κομμουνιστικού Κόμματος ότι ο λόγος για τον οποίο έρχεται και ο λόγος που ψηφίζει και η Νέα Δημοκρατία την τροπολογία αυτή είναι διότι η ρύθμιση αυτή θα είχε γίνει εδώ και καιρό. Συμπληρώνει κενό της ισχύουσας νομοθεσίας και αποκαθιστά τα πράγματα. Επομένως ούτε πρόωρα έρχεται και αιφνιδιαστικά ούτε βεβαίως υπάρχει καμία ρύθμιση η οποία επιφυλάσσει ιδιαίτερη μεταχείριση σε ορισμένες περιπτώσεις. Αντιθέτως, αποκαθιστά -επαλαμβάνω- τα πράγματα και γι'αυτό η Νέα Δημοκρατία την ψηφίζει. 

ΠΡΟΕΔΡΕΥΩΝ (Λουκάς Αποστολίδης): Ο κ. Λωτίδης έχει το λόγο. 

ΛΑΖΑΡΟΣ ΛΩΤΙΔΗΣ: Κύριε Πρόεδρε, ειλικρινά εκπλήσσομαι από τη θέση του Κομμουνιστικού Κόμματος σε σχέση με τη μετεγκατάσταση κάποιων οικισμών όχι μόνο στην Κοζάνη -γιατί δεν αναφέρεται μόνο στην Κοζάνη, αναφέρεται σε όλη τη χώρα- για περιπτώσεις όπου γίνονται μεγάλα αναπτυξιακά έργα και επεκτείνονται δραστηριότητες των Οργανισμών Κοινής Ωφέλειας, με αποτέλεσμα η παραμονή τους στο χώρο το συγκεκριμένο τον οικιστικό να είναι αδύνατη. Αλλά παράλληλα αναφέρεται και σε σεισμούς και σε άλλες θεομηνίες ή κατολισθήσεις, όπου καλύπτει όλο το εύρος της χώρας. Απλά η Κοζάνη και δύο συγκεκριμένες περιπτώσεις, που ανέφερε δύο χωριά ο κ. Παπαφιλίππου προηγουμένως, χρησιμοποιήθηκε ως αφορμή προκειμένου η Κυβέρνηση να προχωρήσει στη ρύθμιση τη συγκεκριμένη. 

Βεβαίως είναι ένα αίτημα πάνδημο, όχι μόνο της τοπικής κοινωνίας αλλά όλου του νομού και πιστεύω ότι σε αντίστοιχες περιπτώσεις εύχομαι να μη δημιουργηθούν παρόμοια προβλήματα σε όλη τη χώρα σε όποιο δήμο και όποια κοινότητα και αν δημιουργηθεί το πρόβλημα. 

Τώρα σε σχέση με αυτά που είπε ο κ. Παπαφιλίππου: Ειλικρινά, αγαπητέ κύριε συνάδελφε και συντοπίτη, αυτά που είπατε σε σχέση με τη μεγάλη καθυστέρηση η οποία υπήρξε, υπήρχαν μια σειρά από προβλεπόμενες διαδικασίες, έξι ή επτά που είχαν να κάνουν με τη χαρτογράφηση, με την κτηματογράφηση, με τις απαλλοτριώσεις, και γι' αυτά δεν μπορεί οι προβλέψεις να είναι συγκεκριμένες και σαφείς. Ποτέ κανένας δεν είπε σε πολύ συντομότερο χρόνο θα γίνουν. Μπορεί να υπάρχει κάποια καθυστέρηση από την αδράνεια και από τον τρόπο λειτουργίας του ελληνικού δημοσίου. Αλλά βεβαίως τα θέματα αυτά τώρα προχωράνε και η Κυβέρνηση όχι μόνο λύνει αυτό το θέμα αλλά προχωράει ακόμα παραπέρα, κάτι που, αν θέλετε, δεν ήταν αίτημα των φορέων της περιοχής και των κατοίκων και εντάσσει τους μετεγκατεστημένους στο καθεστώς, στα κίνητρα των νέων αγροτών για την έκδοση οικοδομικών αδειών. 'Ετσι ο κάθε πολίτης που μετεγκαθίσταται έχει ένα οικονομικό όφελος σε μια μέση κατοικία της τάξης των επτακοσίων, οκτακοσίων χιλιάδων. Και έτι περαιτέρω προχωράει και εκπονεί τέσσερις, πέντε τύπους κατοικίας, που ο κάθε πολίτης θα επιλέγει αυτόν που θέλει και οι οποίες θα συνάδουν με την αρχιτεκτονική και τις ιδιαιτερότητες που υπάρχουν σε κάθε περιοχή. 

Νομίζω ότι η Κυβέρνηση αποδεικνύει την ευαισθησία της σε μεγάλα κοινωνικά και οικονομικά προβλήματα που δημιουργούνται από την ανάπτυξη, από την οικονομική δραστηριότητα των Οργανισμών Κοινής Ωφελείας και του κράτους και νομίζω ότι θα έπρεπε να τη συγχαρούμε. Βεβαίως είναι κατανοητό ότι μόνο για λόγους αντιπολίτευσης το "ναι μεν, αλλά" μπορούμε να τοποθετούμαστε έτσι μέσα εδώ. Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, πράγματι αυτή η ρύθμιση έπρεπε να έχει εξασφαλιστεί από καιρό. Και βεβαίως υπήρχαν διαδικαστικά προβλήματα, όπως είπε ο προλαλήσας συνάδελφος, τα οποία όμως έπρεπε εγκαίρως να αντιμετωπισθούν. Είναι όμως θετική η διάταξη που έρχεται με τη συγκεκριμένη τροπολογία. 'Ερχεται να καλύψει συγκεκριμένες ανάγκες, υπαρκτές ανάγκες και ο Συνασπισμός της Αριστεράς και της Προόδου ψηφίζει τη συγκεκριμένη διάταξη. 

ΠΡΟΕΔΡΕΥΩΝ (Λουκάς Αποστολίδης): Ο κ.Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Πράγματι, επικροτώ αυτά που είπε ο κ. Παπαφιλίππου. Οπωσδήποτε είναι σωστά όλα αυτά και με τη διαδικασία του κατεπείγοντος που έρχεται τώρα μου θυμίζει υποβολή αιτήσεως ασφαλιστικών μέτρων στο Ειρηνοδικείο Ηλείας. Αλλά, εν πάση περιπτώσει, επειδή εξυπηρετεί κάποια σκοπιμότητα, γι'αυτό και αποτελεί κάποια εξυπηρέτηση του λαού και γι'αυτό το αποδεχόμαστε. 

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, βλέπω ότι όλες σχεδόν οι πτέρυγες της Βουλής συμφωνούν με τη διάταξη. Τώρα ας μη μείνουμε στο τυπικό ζήτημα του τρόπου με τον οποίο συζητείται, αφού βλέπουμε ότι μπορεί ακόμη και ομόφωνα να ψηφιστεί. Αφού το Κομμουνιστικό Κόμμα λέει ότι είναι θετική η διάταξη, αλλά παρά το γεγονός ότι είναι θετική αναζητά αιτίες για να την καταψηφίσει. 

Mπορούμε να παρακάμψουμε το θέμα της διαδικασίας και να μείνουμε στην ουσία, όπου είμαστε όλοι σύμφωνοι. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κανταρτζή έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Μήπως θέλει να μιλήσει ο κύριος Υπουργός πρώτα; 

ΠΡΟΕΔΡΕΥΩΝ (Λουκάς Αποστολίδης): 'Οχι, δεν θέλει να προηγηθεί. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, θέλω να μιλήσω. 

ΠΡΟΕΔΡΕΥΩΝ (Λουκάς Αποστολίδης): Να μιλήσει και ο κ. Κανταρτζής. 

ΑΧΙΛΛΕΥΣ ΚΑΝΤΑΡΤΖΗΣ: Μπορεί να κάνει δεκτή την παρατήρηση που κάναμε. Αν θέλει να προηγηθεί ο κύριος Υπουργός. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): 'Οπως θέλετε, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κανταρτζή, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Ζήτησα το λόγο για δευτερολογία, γιατί πραγματικά παραξενεύτηκα από αυτά που άκουσα από ορισμένους συναδέλφους, οι οποίοι απευθύνθηκαν στο Κομμουνιστικό Κόμμα Ελλάδος. Φαίνεται ότι μιλάμε σε ώτα μη ακουόντων, εκτός αν πρυτανεύουν άλλες σκοπιμότητες. 

Εμείς είπαμε ότι είναι επιβεβλημένη μία τέτοια ρύθιση. Αν αναφέρθηκα στην ιστορία, αναφέρθηκα απλά στο πώς κατατέθηκε η τροπολογία την τελευταία στιγμή. Οτι χρειάζεται μία ρύθμιση, να δοθούν κίνητρα, να υπαχθούν και αυτοί, χρειάζεται. 'Αλλο είναι το ζήτημα το οποίο επισημάναμε και είναι ζήτημα ουσίας και αυτό. 

Λέμε, θα δημιουργηθούν ελλείμματα στους ασφαλιστικούς οργανισμούς. Καλά κάνετε και προβλέπετε μειωμένες ασφαλιστικές εισφορές, όμως η πραγματικότητα λέει ότι θα δημιουργηθούν ελλείμματα στον ασφαλιστικό οργανισμό. Πώς θα καλυφθούν αυτά τα ελλείμματα; Η πρότασή μας είναι σαφέστατη: Να αναλάβει η Κυβέρνηση με ρητή διάταξη να καλύψει τα ελλείμματα που θα προκύψουν από τις μειωμένες ασφαλιστικές εισφορές. Γιατί το λέμε αυτό. Γιατί έχουμε γίνει κατ'επανάληψη μάρτυρες στο παρελθόν, να ψηφίζονται τέτοιου είδους διατάξεις που δημιουργούν ελλείμματα και να έρχεται μετά η κάθε κυβέρνηση στο όνομα των ελλειμμάτων να πιέζει για ακόμα μεγαλύτερη μείωση των ασφαλιστικών παροχών. 

Επαναλαμβάνω: εάν συμπληρώσετε με αυτήν την πρόταση την οποία κάναμε τη σχετική τροπολογία, δηλαδή με την ταυτόχρονη κάλυψη των ελλειμμάτων από το δημόσιο, εμείς θα ψηφίσουμε αυτήν την τροπολογία. 

ΚΟΣΜΑΣ ΣΦΥΡΙΟΥ: Κύριε Πρόεδρε, για πολύ λίγο το λόγο παρακαλώ. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Σφυρίου, έχετε το λόγο. 

ΚΟΣΜΑΣ ΣΦΥΡΙΟΥ: Παρεμβαίνω επειδή βλέπω ότι και επί της ουσίας συμφωνεί το Κομμουνιστικό Κόμμα όπως και τα υπόλοιπα κόμματα. 

Είναι γνωστό στη Βουλή ότι με το γενικό κρατικό προϋπολογισμό κάθε χρόνο έρχεται το ελληνικό δημόσιο, το Υπουργείο Οικονομικών, και εγγράφει μερικές εκατοντάδες δισεκατομμυρίων δραχμών -δεν θυμάμαι πόσα ήταν στη χρονιά που διανύουμε, πάντως αρκετά- υπέρ του ΙΚΑ επιχορηγώντας το ΙΚΑ, συμμετέχοντας εκ μέρους του ελληνικού δημοσίου. 

Επομένως λαμβάνοντας υπόψη και τις ρυθμίσεις αυτές ο γενικός κρατικός προϋπολογισμός φροντίζει για την κάλυψη τέτοιου είδους καλυμμάτων και δεν πρέπει τώρα να πούμε ότι αυτό είναι η αιτία για να διαφωνήσουμε με τη συγκεκριμένη διάταξη. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, εγώ με ικανοποίηση θα συμειώσω ότι όλα τα κόμματα επί της ουσίας τάχθηκαν θετικά. Τώρα οι μεμψιμοιρίες βέβαια είναι μέσα στο πολιτικό παιχνίδι, μόνο που θα μπερδευόταν οποιοσδήποτε ακροατής άκουγε τις τοποθετήσεις. 

Τέθηκε θέμα μιας τροπολογίας που κατατέθηκε την τελευταία στιγμή. Κανείς δεν μπορεί να το αρνηθεί αυτό, αλλά όταν αυτήν τη στιγμή γίνεται κριτική στην Κυβέρνηση ότι έχει αργήσει να φέρει αυτήν την τροπολογία και αυτήν τη ρύθμιση, τότε πώς δικαιολογείται η παραπομπή αυτής της τροπολογίας σε κάποιο νομοσχέδιο της ενέργειας όταν και όποτε έλθει; 

Είναι φυσικό και βέβαιο ότι έπρεπε να έλθει με τον ταχύτερο τρόπο σε κάποιο νομοσχέδιο, γιατί είναι μία τροπολογία η οποία είναι επ'αγαθώ και της εθνικής οικονομίας, διότι επιταχύνει διαδικασίες αναπτυξιακές αλλά και των κατοίκων των περιοχών που θίγονται και οι οποίοι με αυτόν τον τρόπο έχουν μία αποτελεσματική προστασία. 'Ετσι θα καλύψουμε και την ένσταση του κ. Παπαφιλίππου. 

Η τροπολογία αυτή δεν καλύπτει μόνο τα αναπτυξιακά έργα κοινής ωφέλειας. Καλύπτει και τους αρχαιολογικούς χώρους, καλύπτει και σεισμούς και κατολισθήσεις. Και βεβαίως δεν γίνεται πρωτότυπη εφαρμογή απαλλαγών και μέτρων. Γίνεται παραπομπή στα μέτρα που είχαν ληφθεί με παλαιότερο νομοσχέδιο για τους νέους αγρότες για εγκατάσταση σε περιοχές της επαρχίας. 

Τα ίδια μέτρα, λοιπόν, που λειτούργησαν σαν κίνητρα για συγκράτηση του νεανικού πληθυσμού στην επαρχία, κατ'αναλογίαν εφαρμόζονται. Το κόστος αυτών των ρυθμίσεων -το γράφει η τροπολογία- το αναλαμβάνει ολόκληρο ο κρατικός προϋπολογισμός. Ακόμα και τη μειωμένη αμοιβή που παίρνουν οι μηχανικοί στην περίπτωση αυτή τη χρεώνεται το δημόσιο με τις διατάξεις του νόμου που αφορούν τους νέους αγρότες. 

Κατά συνέπεια ούτε το Ι.Κ.Α. πρόκειται να επιβαρυνθεί ούτε οι μηχανικοί που θα έχουν μειωμένες αμοιβές θα επιβαρυνθούν. Είναι κόστος το οποίο αναλαμβάνει το δημόσιο και μόνο. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Συνεπώς, κύριε Κανταρτζή, ψηφίζετε και εσείς αυτήν την τροπολογία; 

ΑΧΙΛΛΕΥΣ ΚΑΝΤΑΡΤΖΗΣ: Παρακαλώ, το λόγο, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο 

ΑΧΙΛΛΕΥΣ ΚΑΝΤΑΡΤΖΗΣ: Κατ' αρχήν δεν είναι αληθές αυτό το οποίο λέει ο κύριος Υπουργός, ότι το κόστος από την απώλεια των εσόδων το επιβαρύνεται ο κρατικός προϋπολογισμός. 

Θα σας διαβάσω τι λέει η έκθεση του Γενικού Λογιστηρίου του Κράτους: "Επί του προϋπολογισμού του Ι.Κ.Α. απώλεια εσόδων από τη μείωση του ελαχίστου απαιτούμενου αριθμού ημερών εργασίας για τον υπολογισμό εισφορών, για την εκτέλεση των προαναφερομένων έργων..." κλπ. 

Συνεπώς δεν υπάρχει πρόβλεψη κάλυψης των απωλειών από εδώ μέσα. Αυτό που λέτε τώρα, ότι επιχορηγείτε το Ι.Κ.Α., είναι γνωστό ότι οι επιχορηγήσεις δεν είναι σταθερές, όπως επίσης είναι γνωστό ότι τα ελλείμματα τα οποία δημιουργούνται χρησιμοποιούνται σαν μοχλός πίεσης, για να μην επαναλάβω αυτά τα οποία ανέφερα προηγουμένως. 

Βάλτε σαφέστερη διάταξη, κύριε Υπουργέ, να την ψηφίσουμε. 

ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της τροπολογίας με γενικό αριθμό 2788 και ειδικό 167. 

Ερωτάται το Σώμα: Γίνεται δεκτή η τροπολογία με γενικό αριθμό 2788 και ειδικό 167; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2788 και ειδικό 167 έγινε δεκτή κατά πλειοψηφία. 

Κύριοι συνάδελφοι, είχαμε πει ότι με τις τρεις συνεδριάσεις θα ολοκληρωνόταν η συζήτηση του νομοσχεδίου. Υπήρξε όμως η ονομαστική ψηφοφορία και έτσι πήγαμε και σε τέταρτη συνεδρίαση. Ο κύριος Υπουργός έχει δηλώσει ότι δεν θα κάνει δεκτή καμία τροπολογία Βουλευτών. Η πρόταση του Προεδρείου, λοιπόν, είναι να μην μπούμε σε τροπολογίες Βουλευτών. Υπόψιν ότι θα ακολουθήσει συζήτηση επί των αιτήσεων άρσεως ασυλίας συναδέλφων Βουλευτών. 

ΑΝΤΩΝΙΟΣ ΦΟΥΣΑΣ: Επί των εμπρόθεσμων τροπολογιών, η Βουλή αποφασίζει. 

ΠΡΟΕΔΡΕΥΩΝ (Λουκάς Αποστολίδης): Κύριε Φούσα, ο Υπουργός είπε ότι δεν θα δεχθεί καμία τροπολογία. Ο Κανονισμός αυτό λέει. Είπαμε ότι πολλές από αυτές λήφθηκαν υπόψιν. Ο κύριος Υπουργός στην προηγούμενη διαδικασία είπε: "Είδα τις τροπολογίες, τις περισσότερες από αυτές που μπορούσα να κάνω δεκτές ή να κάνω τροποποιήσεις επί του νομοσχεδίου, τις έκανα και δεν πρόκειται από δω και στο εξής να κάνω τίποτε άλλο". 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Ζαφειρόπουλε, έχετε το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, πράγματι ο κύριος Υπουργός είπε ότι δεν θα κάνει δεκτή καμία τροπολογία. 'Ομως είχαμε κάνει παρέμβαση όλοι και είπαμε ότι οι τροπολογίες ικανοποιούν εκκρεμή αιτήματα των κοινωνικών ομάδων που υπάρχουν. Από αυτό φαίνεται ότι δεν φταίνε αυτοί ή οι Βουλευτές, οι οποίοι δυσφημούνται από τα Μέσα Μαζικής Ενημέρωσης ότι καταθέτουν συλλήβδην ρουσφετολογικές τροπολογίες σε κάθε νομοσχέδιο. 

Πρέπει να το πει ο κύριος Υπουργός, το είπε και να το ξαναπούμε πάλι ότι δεν είναι ρουσφετολογικές. Είναι τροπολογίες οι οποίες προσπαθούν να ρυθμίσουν ζητήματα ατόμων που, ενώ έχει ικανοποιηθεί η πλειοψηφία, δεν έχει ικανοποιηθεί η μειοψηφία. Παραδείγματος χάρη, για την πρόσληψη στη Σχολή Δικαστών υπάρχουν έντεκα επιλαχόντες, οι οποίοι έχουν βαθμό άνω της βάσεως και δεν προσλαμβάνονται. Είναι άδικο, γιατί είναι μόνο έντεκα αυτοί που δεν προσλαμβάνονται. Για τη Σχολή Δικαστών πρόκειται, δεν πρόκειται για οτιδήποτε άλλο. 

Είπε, λοιπόν, ο κύριος Υπουργός ότι ορισμένες τροπολογίες αν θέλουμε να τις συζητήσουμε, να τις συζητήσουμε, αλλά δεν θα τις κάνει δεκτές και ότι θα επιφυλαχθεί για άλλο νομοσχέδιο. Μπορούμε όμως να πούμε ότι είναι κάποιες συμπληρωματικές, οι οποίες μπορεί να μπούνε. Παραδείγματος χάρη στο άρθρο 7 είναι ένα αίτημα της γραμματείας των δικαστηρίων, να επεκταθεί η διάταξη αυτή. 

ΠΡΟΕΔΡΕΥΩΝ (Λουκάς Αποστολίδης): Τώρα όμως μπαίνετε επί της ουσίας, κύριε Ζαφειρόπουλε. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Υπάρχει μία άλλη τροπολογία πάλι, η τροπολογία με γενικό αριθμό 2753, όπου από το διαγωνισμό του 1993 τρεις επιλαχόντες δεν προσελήφθησαν. Επίσης υπάρχει η τροπολογία για αύξηση θέσεων των δικαστικών λειτουργών. 

Εκείνο το οποίο κατεπείγει είναι για το πόθεν έσχες, μία θέση αντεισαγγελέα του Αρείου Πάγου και δύο θέσεις τουλάχιστον εισαγγελέων εφετών, δεδομένου ότι αν δημιουργηθεί και το Εφετείο Λαμίας, οπωσδήποτε θα χρειαστούν. Ανεξάρτητα όμως από αυτό υπάρχει και στα διοικητικά δικαστήρια και στα πολιτικά δικαστήρια ανάγκη αυξήσεως θέσεων των δικαστικών λειτουργών. 

Γιατί το λέω αυτό, κύριε Υπουργέ; Και εσείς θα έχετε πάρει σωρεία επιστολών, όπως παίρνουμε εμείς, από τους δικηγορικούς συλλόγους. Παραδείγματος χάρη, όταν σε έναν πληθυσμό πενήντα χιλιάδων κατοίκων μίας πόλης υπάρχει ένας πρόεδρος πρωτοδικών, δεν μπορεί να διεκπεραιωθεί η εργασία. Πρέπει να αυξηθούν και οι θέσεις δικαστών εκεί και οι οργανικές θέσεις των πρωτοδικών αλλά και των προέδρων πρωτοδικών. 

Θέλω να καταλήξω στο ότι υπάρχει ανάγκη. Υπάρχει φιλοδικία στην Ελλάδα. Ο κ. Ματθίας είπε "απορώ γιατί γίνονται τόσες πολλές αυξήσεις θέσεων" κλπ.. Μα, θα πρέπει να έρθουν οι ηγεσίες των δικαστηρίων κοντά στην πραγματικότητα, να δουν τη φιλοδικία η οποία υπάρχει, που κάθε μέρα και οι εισαγγελείες και οι γραμματείες των πολιτικών δικαστηρίων ότε μεν κατακλύζονται με αγωγές ή με διάφορες αιτήσεις ασφαλιστικών μέτρων, ότε δε με μηνύσεις ή οποιεσδήποτε άλλες προσφυγές γίνονται. 

Θα πρέπει να το ξεκαθαρίσουμε το θέμα, ώστε να μη δυσφημείται το Κοινοβούλιο από επίσημα χείλη σε επίσημες συνεντεύξεις. Και το ξέρει ο κύριος Υπουργός και από τη μαχόμενη δικηγορία αλλά και από την πολιτική του σταδιοδρομία, όπως και όλοι μας εδώ το ξέρουμε. 

Εγώ αρνούμαι ότι εμείς είμαστε υπαίτιοι για ρουσφετολογικές τροπολογίες. Κάνουμε τροπολογίες, οι οποίες πράγματι έχουν ανάγκη να επιλυθούν, τόσο για να ικανοποιηθεί ο πολίτης όσο και για να ικανοποιηθούν πολίτες οι οποίοι έχουν αδικηθεί. 

ΠΡΟΕΔΡΕΥΩΝ (Λουκάς Αποστολίδης): Πάντως, κύριε Ζαφειρόπουλε, και εγώ θα συμφωνήσω μαζί σας ότι η συντριπτική πλειοψηφία των κατατεθειμένων τροπολογιών και σ' αυτό το νομοσχέδιο και αλλού δεν έχει το χαρακτήρα ρουσφετολογικών τροπολογιών. Και, πράγματι, αυτό θα πρέπει να το διαφυλάξουμε και εμείς. Από εκεί και πέρα όμως ο κάθε Υπουργός έχει τη δυνατότητα και τις τροπολογίες να βλέπει και να τις αξιολογεί και ασφαλώς πολλά απ' αυτά να τα ικανοποιεί ή όχι. 

Εγώ θα παρακαλέσω, για να συνεχιστεί η διαδικασία και να συντομεύουμε δίνοντας το λόγο στους συναδέλφους που τον έχουν ζητήσει, να επισημάνουμε κάποια στοιχεία, κάποια σημεία και αφού ο Υπουργός εμμένει στην άποψή του ότι δεν κάνει δεκτές τις τροπολογίες, να κλείσει ο κύριος Υπουργός. 

Ο κ. Παυλόπουλος ... 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Σας έδωσα τρία, τέσσερα λεπτά. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, επιτρέψτε μου να αναφέρω τους αριθμούς των τροπολογιών που έχω, για να καταγραφούν στα Πρακτικά. 

ΠΡΟΕΔΡΕΥΩΝ (Λουκάς Αποστολίδης): Ωραία, κύριε Ζαφειρόπουλε. Σας παρακαλώ όμως να τους πείτε μόνο και όχι να σχολιάσετε τις τροπολογίες. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν θα σχολιάσω τίποτε, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Πριν σας δώσω το λόγο θα ήθελα να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι επτά μαθητές και ένας συνοδός-δάσκαλος από το Γ' Γυμνάσιο Μοσχάτου. 

Τους καλωσορίζουμε στο Εθνικό Κοινοβούλιο. 

(Χειροκροτήματα απ'όλες τις πτέρυγες) 

Ο κ. Ζαφειρόπουλος έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Είναι η τροπολογία με αριθμό 2758 για αύξηση θέσεων δικαστών, η 2733 για πρόσληψη των έντεκα δικαστών στη Σχολή Δικαστών, η 2736 για εξαγορά κάποιων αμετακλήτων αποφάσεων, εφόσον έχουν καταβληθεί ή δεν έχουν καταβληθεί εισφορές από ασφαλιστικά ταμεία και είναι σύμφωνη με τη διάταξη που περάσαμε και έγινε νόμος του κράτους σχετικά με την κατάργηση της προσωποκράτησης. 

Είναι η 2753 για δικαστικούς γραμματείς, είπα ότι πρόκειται για τρεις δικαστικούς γραμματείς, η 2754, η 2755, η 2757, η 2758 για αύξηση των θέσεων δικαστικών υπαλλήλων κλπ. και η 2734 που την καταθέσαμε μαζί με το συνάδελφο κ.Γκεσούλη για τις οκτώ θέσεις των συμβολαιογράφων Θεσσαλονίκης. 

ΠΡΟΕΔΡΕΥΩΝ (Λουκάς Αποστολίδης): Συνεπώς προχωρούμε σ'αυτήν τη διαδικασία. 

Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Θα ήθελα να πω, για να μην υπάρχει καμία παρεξήγηση, ότι ίσως ορισμένοι δεν έχουν αντιληφθεί, ιδίως εκείνοι που κάνουν κριτική για τις τροπολογίες, ότι ο μόνος τρόπος συμμετοχής του Βουλευτή στο πλαίσιο της νομοθετικής πρωτοβουλίας, που αποτελεί όχι απλώς δικαίωμά του αλλά και υποχρέωσή του, είναι οι τροπολογίες. Δεν έχει άλλον τρόπο. Επομένως δεν μπορεί να θεωρείται ότι αυτό είναι εις βάρος του Βουλευτή. 

Θα παρακαλούσα όμως, επειδή δημιουργούνται αυτές οι εντυπώσεις, στις επιτροπές, όπου η δουλειά είναι ουσιαστική και μακριά πολλές φορές από τα φώτα της δημοσιότητας, για να μη δημιουργούνται οι εντυπώσεις που είπαμε προηγουμένως, εκεί να γίνεται ουσιαστικότερη δουλειά από την πλευρά των Υπουργών. Και δεν μιλώ για το συγκεκριμένο νομοσχέδιο, μιλώ γενικά. Θα μπορούσαν οι Υπουργοί εκεί να δέχονται και μεγαλύτερη συζήτηση και να συζητούν τις τροπολογίες, ώστε να μη φθάνουμε εδώ, που δεν συζητούνται οι τροπολογίες και θεωρείται ότι κατατίθενται προς το θεαθήναι τοις ανθρώποις. 

Δεν έχω να πω τίποτε άλλο. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Παυλόπουλε, και για το σχολιασμό. 

Στη συνέχεια θα πάρουν το λόγο ο κ.Κανταρτζής, ο κ.Κουβέλης, ο κ. Στάικος, ο κ. Τσαφούλιας, ο κ. Σφυρίου... 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, θα ήθελα και εγώ το λόγο. 

ΠΡΟΕΔΡΕΥΩΝ (Λουκάς Αποστολίδης): Θα μιλήσετε ενδιάμεσα, γιατί το δικαιούσθε. Θα μιλήσετε, αμέσως μετά, τον κ. Κουβέλη και θα κλείσει ο κύριος Υπουργός. 

Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, θα αναφερθώ στις τροπολογίες τις οποίες έχουμε καταθέσει. 

Στη συζήτηση του νομοσχεδίου αναφερθήκαμε επανειλημμένα στην ανάγκη της συνολικής αναβάθμισης της θέσης των δικαστικών υπαλλήλων, οι οποίοι προσφέρουν ένα μεγάλο έργο για τη σωστή λειτουργία της δικαιοσύνης. 

Στα πλαίσια αυτά έχουμε καταθέσει πέντε τροπολογίες που αφορούν αυτή ακριβώς τη ρύθμιση, παίρνοντας υπόψη και τις ομόφωνες αποφάσεις του συνεδρίου των δικαστικών υπαλλήλων. 

Αναφέρομαι επί τροχάδην στις συγκεκριμένες τροπολογίες. 

Η πρώτη τροπολογία με αριθμό 2744/129 αποβλέπει στη διευθέτηση του προβλήματος, που ανακύπτει με το επίδομα ειδικών συνθηκών που λαμβάνουν οι δικαστικοί υπάλληλοι. Είναι απαραίτητο να διατηρηθεί το επίδομα αυτό, να προσδιοριστεί ξανά το ποσοστό επί του αντίστοιχου επιδόματος των δικαστικών λειτουργών, έτσι ώστε να περιλαμβάνει το ποσό που δίνονταν ως τώρα καθώς και κάποια σημαντική αύξηση δεδομένης της ανάγκης αναπλήρωσης του χαμένου εισοδήματος. Για το λόγο αυτό βεβαίως καταθέσαμε τη σχετική τροπολογία για την αναπλήρωση των απωλειών που είχαν τα προηγούμενα χρόνια. 

Η δεύτερη τροπολογία με αριθμό 2745/130 αναφέρεται στη μισθολογική κατάσταση των δικαστικών υπαλλήλων πτυχιούχων ΑΕΙ και ΤΕΙ με πρόταση να δοθεί αύξηση στο μισθολογικό κλιμάκιο 5% για κάθε έτος σπουδών. Πιστεύουμε ότι είναι μία ρύθμιση η οποία δίνει και κίνητρο για τη σωστότερη λειτουργία της υπηρεσίας. 

Η τρίτη τροπολογία με αριθμό 2748/133 αναφέρεται στη συνολική αναβάθμιση των δικαστικών υπαλλήλων και προβλέπει την ένταξή τους στα μισθολογικά κλιμάκια ΠΕ γι' αυτούς που έχουν δεκατέσσερα χρόνια υπηρεσία ή τουλάχιστον πέντε χρόνια υπηρεσία στη θέση του γραμματέα. 

Η τέταρτη τροπολογία με αριθμό 2749/134 αναφέρεται στην ανάγκη αναπροσαρμογής των οδοιπορικών εξόδων των δικαστικών επιμελητών. Είναι φανερό ότι από τότε που ρυθμίστηκαν έχουμε μία σημαντική αύξηση στα έξοδα και γι' αυτό το λόγο θεωρούμε επιβεβλημένη την αύξηση του ποσού από τις έξι χιλιάδες (6.000) στις είκοσι χιλιάδες (20.000) δραχμές. 

Η πέμπτη τροπολογία με αριθμό 2747/132 αφορά στους δακτυλογράφους. Οι δικαστικοί υπάλληλοι της Γραμματείας των δικαστηρίων με αίτησή τους να μετατάσσονται μετά από εννεατή υπηρεσία και μετά από απόφαση του αρμόδιου Δικαστικού Υπηρεσιακού Συμβουλίου σε κενές οργανικές θέσεις γραμματέων δικαστηρίων. Εάν δεν υπάρχουν κενές οργανικές θέσεις οι υπάλληλοι αυτοί μετατάσσονται σε προσωποπαγείς θέσεις δικαστικών γραμματέων και καταλαμβάνουν τις κενές οργανικές θέσεις που δημιουργούνται. Είναι πολύτιμη η εμπειρία τους και τα προσόντα, τα οποία διαθέτουν για τη λειτουργία της δικαιοσύνης. 

Υπάρχει τέλος, η τροπολογία με αριθμό 2746/131, η οποία αναφέρεται στα συνταξιοδοτικά θέματα και πιο συγκεκριμένα τη ρύθμιση με το Ταμείο Νομικών. Υπενθυμίζω εδώ ότι υπάρχει ομόφωνη απόφαση του διοικητικού συμβουλίου του Ταμείου Νομικών, όπως επίσης υπάρχει και ομόφωνη απόφαση της ΑΔΕΔΥ, έτσι ώστε με τη ρύθμιση αυτή να αίρεται η διάκριση που ίσχυε για τους έμμισθους ασφαλισμένους στο ταμείο Νομικών, οι οποίοι δεν μπορούσαν να συνταξιοδοτηθούν από το ταμείο, ακόμα και όταν είχαν τις προϋποθέσεις. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, εγώ δεν αισθάνομαι την ανάγκη να δώσω εξηγήσεις, γιατί έχω καταθέσει μαζί με άλλους συναδέλφους ή και μόνος μου τροπολογίες. Εξηγήσεις για τα αυτονόητα δεν μπορούν να υπάρξουν. 

Και αυτονόητο είναι το δικαίωμα του Βουλευτή να καταθέτει τροπολογίες, προκειμένου να αντιμετωπισθούν ζητήματα, τα οποία καταγράφονται ως τέτοια. Και συμφωνώ με την παρατήρηση που λίγο πριν κάνατε. 

Δεν θα αναφερθώ στους επιμέρους αριθμούς των τροπολογιών, διότι ήδη αυτές οι τροπολογίες βρίσκονται κατατεθειμένες στη Βουλή. 

Παρακαλώ όμως, τον κύριο Υπουργό Δικαιοσύνης, έστω και την ύστατη αυτή ώρα να αντιμετωπίσει μερικές από τις τροπολογίες, οι οποίες είναι βασικές. 

Θεωρώ βασική τροπολογία, εκείνη η οποία αναφέρεται στα προβλήματα των δικαστικών υπαλλήλων. 

Επίσης, βασικότατη τροπολογία είναι αυτή που αναφέρεται στο γνωστό αίτημα για την αύξηση του αριθμού των εισαγγελέων και τη δημιουργία και μιας θέσεως αντεισαγγελέως στον 'Αρειο Πάγο που θα καλύψει πράγματι υπαρκτές ανάγκες. 

Επίσης, είναι αναγκαίο να συζητήσει ο κύριος Υπουργός την τροπολογία που αφορά στους επιλαχόντες του διαγωνισμού για τη Σχολή Δικαστών. 

Σας έλεγα λίγο πριν, κύριε Πρόεδρε, ότι είναι δικαίωμα του Βουλευτή να τροπολογεί. Υπάρχει για παράδειγμα μια τροπολογία την οποία κατέθεσα και με την οποία ζητείται να αποκατασταθούν βαθμολογικά αντιστασιακοί, εισηγητές του Συμβουλίου της Επικρατείας. Ενώ έχουν αποκατασταθεί με αποφάσεις δικαστηρίων δεν έχουν πάρει τους βαθμούς που έχουν πάρει οι νεότεροί τους. Είναι τροπολογία η οποία, εάν γίνει αποδεκτή, δεν δημιουργεί κανένα κόστος, απλώς είναι τιμή γι' αυτούς τους ανθρώπους, οι οποίοι αγωνίστηκαν στην Εθνική Αντίσταση, αποκαταστάθηκαν με απόφαση του Ελεγκτικού Συνεδρίου συνταξιοδοτικά... 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ενας είναι και θέλει να γίνει πρόεδρος του Συμβουλίου της Επικρατείας. 

ΦΩΤHΣ ΚΟΥΒΕΛΗΣ: 'Οχι, κύριε Υπουργέ. Είναι στο βαθμό που έχει προαχθεί νεότερός του. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ενας εισηγητής είναι που θέλει να γίνει πρόεδρος του Συμβουλίου της Επικρατείας. Δεν μπορούμε να το κάνουμε αυτό εμείς. 

ΦΩΤHΣ ΚΟΥΒΕΛΗΣ: Κύριε Υπουργέ, ακόμη καλύτερα αν είναι ένας, διότι αυτός ο άνθρωπος -αν είναι ένας- έχει αποκατασταθεί με απόφαση του Ελεγκτικού Συνεδρίου συνταξιοδοτικά και δεν του δίνουν το βαθμό που έχουν λάβει οι νεότεροί του. 

Εσείς γνωρίζετε πάρα πολύ καλά ότι αυτή η περίπτωση ή αυτές οι ελάχιστες περιπτώσεις... 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Κουβέλη, θα δώσουμε 2-3 βαθμούς. Να δώσουμε το βαθμό τον ανώτατο δεν γίνεται. 

ΦΩΤHΣ ΚΟΥΒΕΛΗΣ: Να κρατήσω τότε, κύριε Υπουργέ, τη δέσμευσή σας ότι θα δώσετε έστω κάποιους βαθμούς, προκειμένου να υπάρξει και βαθμολογικά η αποκατάσταση αυτών των ανθρώπων; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν συμβιβάζεται. Το ξέρω το θέμα. 

ΦΩΤΗΣ ΚΟΥΒΕΛΗΣ: Ο Υπουργός Δικαιοσύνης δεν είναι δυνατόν να κάνει πράξεις συμβιβασμού. Αποφασίζει κρίνοντας τα πράγματα και επιλέγει. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κάνει κάποιο διάλογο ο Υπουργός όμως. 

ΦΩΤΗΣ ΚΟΥΒΕΛΗΣ: 'Εχετε κάνει διάλογο απ' ό,τι καταλαβαίνω. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σ' αυτό το διάλογο βρήκα αυτή την αντίσταση. Θέλει να γίνει πρόεδρος του Συμβουλίου της Επικρατείας. Δεν μπορούμε να το κάνουμε αυτό. 

ΦΩΤΗΣ ΚΟΥΒΕΛΗΣ: Εντάξει, κύριε Υπουργέ. Αν είναι έτσι το ζήτημα, το αντιλαμβάνομαι, αλλά μπορείτε να τάμετε εσείς τη διαφορά με μια συγκεκριμένη απόφασή σας, αφού μάλιστα, όπως λέτε, έχετε κάνει και διεξοδικό διάλογο. 

ΠΡΟΕΔΡΕΥΩΝ (Λουκάς Αποστολίδης): Γίνατε σαφής, κύριε συνάδελφε. 

ΦΩΤΗΣ ΚΟΥΒΕΛΗΣ: Σας ευχαριστώ, κύριε Πρόεδρε. 

Τελειώνοντας, εγώ θα παρακαλέσω, έστω και αυτήν την ύστατη στιγμή, κύριε Υπουργέ, μερικές από τις τροπολογίες που τις κρίνετε ουσιώδεις να τις αντιμετωπίσετε, προκειμένου να τις ψηφίσουμε. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Κουβέλη. 

Η συνάδελφος κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Κύριε Υπουργέ, θέλω να μιλήσω για την τροπολογία με γενικό αριθμό 2731 και ειδικό 119. Είναι μια τροπολογία που τη θεωρώ βασική. 'Εχουμε κατ' επανάληψη συνεργαστεί και μου έχετε κατ' επανάληψη απαντήσει σε κάποιες ερωτήσεις. 

Το πρόβλημα, όμως, αυτήν τη στιγμή είναι μεγάλο. Δεν είναι μόνο ότι βρίσκονται στο στόχαστρο της δικαιοσύνης καθόλα νόμιμες επιχειρήσεις, δεν είναι μόνο το πρόβλημα ότι αυτές οι επιχειρήσεις μπορεί να εγείρουν αγωγή και να ζητήσουν αποζημιώσεις από το δημόσιο, αλλά υπάρχει και κάτι αντιφατικό, κύριε Υπουργέ, το οποίο καλείσθε να το λύσετε. Σας καλώ να απαντήσετε σ' αυτό. 

Οι επιχειρήσεις αυτές είναι καθόλα νόμιμες. Φέρουν οικολογικά προϊόντα. Εκτός αν τιμωρείται το οικολογικό στη χώρα μας. Αυτά τα οικολογικά προϊόντα είναι από κάνναβη αττίβα, δηλαδή από κάνναβη που δεν έχει καμία σχέση με την ινδική κάνναβη. Δεν πρέπει, λοιπόν, να παθαίνουμε πανικό. 

Θα πρέπει να σας πω και κάτι διευκρινιστικό. Εκεί που υπάρχει κάνναβις αττίβα δεν μπορεί να ευδοκιμήσει ινδική κάνναβις. Αυτό λοιπόν το προϊόν, η κάνναβις αττίβα, χρησιμοποιείται για βιομηχανική χρήση. Καλείσθε λοιπόν εδώ να τροποποιήσετε το νόμο για δυο συγκεκριμένους λόγους. 

Πρώτον, για να μην κλείσουν αυτές οι εταιρείες, να μη χαθούν εκατό θέσεις εργασίας -είναι πολύ σημαντικό σήμερα- και δεύτερον, να μη διώκονται σαν ληστές, ας το πω έτσι και να οδηγούνται σε δικαστήρια κάθε λίγο και λιγάκι. 

Κύριε Υπουργέ, εγώ σας καλώ να κάνετε δεκτή αυτήν την τροπολογία, γιατί και οι άλλοι συνάδελφοι είναι θετικά διακείμενοι προς αυτό και ο πρόεδρος το βλέπει με θετικό μάτι και ο κ. Χρυσοχοϊδης και ο κ. Ανωμερίτης. Δεν μπορώ να καταλάβω την εμμονή σας να κρατάτε σ' αυτήν την ομηρία αυτούς τους επιχειρηματίες επαγγελματίες και αν θέλετε, να δυσφημείτε και τη χώρα μας. 

Ζητώ να μου απαντήσετε και να κάνετε δεκτή την παρούσα τροπολογία, γιατί δεν επιβαρύνει τον προϋπολογισμό. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Εγώ πιστεύω ότι είναι χρήσιμες οι τροπολογίες και αναφέρομαι πρώτα στη τροπολογία με γενικό αριθμό 2785 και ειδικό 165 που αφορά όσους έχουν καταδικαστεί για καθυστέρηση ασφαλιστικών εισφορών τελεσιδίκως ή αμετακλήτως, δυνάμει αποφάσεων των ποινικών δικαστηρίων και έχουν απωλέσει τις προθεσμίες ασκήσεως των ενδίκων μέσων. 'Αλλως εις ην περίπτωση αυτοί εξοφλήσουν ή ρυθμίσουν τα χρέη τους να μην εκτελούνται οι αποφάσεις. Μου είχε πει τότε ο κύριος Υπουργός, ότι θα την κάνει δεκτή. 

Επόμενη είναι η με γενικό αριθμό 2529 και ειδικό 45, η οποία αφορά για τους συμβολαιογράφους των Πατρών. 

Η τρίτη τροπολογία είναι η με γενικό αριθμό 2577 και ειδικό 59, την οποία έχει καταθέσει και ο κ. Κατσιλιέρης με γενικό αριθμό 2552 και ειδικό 50, είναι η ίδια τροπολογία. Αφορά όσους υπερ των οποίων έχουν εκδοθεί αμετάκλητες δικαστικές αποφάσεις εντός της τελευταίας εξαετίας, μέχρι ισχύος του παρόντος και αναγνωρίζει ότι έχουν απωλέσει παρανόμως τη θέση εργασίας τους και με την οποία πάντως έχει αναγνωρισθεί προς τους εργοδότες ότι τελεί σε υπερημερία, να προσληφθούν και να φύγουν από οποιαδήποτε άλλη θέση. 

Η άλλη τροπολογία είναι η με γενικό αριθμό 2766 και ειδικό 149, η οποία αφορά τους δικαστικούς υπαλλήλους και στα έμμισθα υποθηκοφυλάκια. 

'Οσον αφορά για τις τροπολογίες των δικαστικών υπαλλήλων μίλησαν οι άλλοι συνάδελφοι. 

Σε αυτά αναφέρομαι, γιατί τα θεωρώ ουσιώδη, τα θεωρούσε και ο κύριος Υπουργός ουσιώδη και καλό θα ήταν να τις επαναλάμβανε και να αναλάμβανε τη δέσμευση αυτή γι' αυτές τις τροπολογίες ο κύριος Υπουργός, μήπως πάθουμε καμιά λαχτάρα με καμία άλλη κοσμίδειο εντολή. Ο κύριος Υπουργός έχει τη διάθεση, αφού είπε ότι θα αποκατασταθούν αδικίες, αλλά φοβάμαι μη πάθουμε καμιά λαχτάρα απο Κοσμίδειο εντολή. 'Αμα είναι ο ίδιος ως Υπουργός, οπωσδήποτε έχω εμπιστοσύνη ότι θα τακτοποιηθεί το θέμα. 

ΠΡΟΕΔΡΕΥΩΝ (Λουκάς Αποστολίδης): Ο κ. Κηπουρός έχει το λόγο. 

ΧΡΗΣΤΟΣ ΚΗΠΟΥΡΟΣ: Πληροφορήθηκα ότι κάνατε δεκτές τις βελτιωτικές προτάσεις του κ. Πεπονή, υπό την αίρεση των οποίων τελούσε η πρόταση της ονομαστικής ψηφοφορίας που υπέβαλα στον κύριο Πρόεδρο. Είναι αλήθές αυτό; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης) Ναι, αληθές είναι, συνεφώνησε και η Νέα Δημοκρατία. 

ΠΡΟΕΔΡΕΥΩΝ (Λουκάς Αποστολίδης): Είναι αληθές αυτό, κύριε Κηπουρέ. Πράγματι καλώς το τονίζετε. Νομίζω ότι υπήρξε μια θετική παρέμβαση, την οποία την έλαβε υπόψη του ο κύριος Υπουργός και όλα τα πράγματα πήγαν καλώς. 

ΧΡΗΣΤΟΣ ΚΗΠΟΥΡΟΣ: Ευχαριστώ. Οπότε αποσύρεται η πρόταση που έκανα για ονομαστική ψηφοφορία. 

ΠΡΟΕΔΡΕΥΩΝ (Λουκάς Αποστολίδης): Ακριβώς αυτό κάναμε, κύριε Κηπουρέ. 

Ο κ. Στάϊκος έχει το λόγο. 

ΕΥΑΓΓΕΛΟΣ ΣΤΑΪΚΟΣ: Και προσωπικά, κύριε Πρόεδρε, αλλά και με άλλους συναδέλφους έχω υπογράψει διάφορες τροπολογίες που αντιμετωπίζουν διάφορα θέματα των δικαστικών υπαλλήλων, των δικαστών, των υποψηφίων που πέτυχαν σε διάφορους διαγωνισμούς, συμβολαιογράφων κ.λπ. 

Δεν θα μπω στη λογική να αναφερθώ λεπτομερειακά στις τροπολογίες με γενικό ή με ειδικό αριθμό κ.λπ., ύστερα, μάλιστα από τη δήλωση του κυρίου Υπουργού, ότι δεν τις απορρίπτει τις τροπολογίες και τις αντιμετωπίζει θετικά, πιστεύω δε ότι προσεχώς στο πρώτο νομοσχέδιο του Υπουργείου Δικαιοσύνης, θα αντιμετωπισθούν όλες αυτές οι περιπτώσεις. Κατά μείζονα λόγο αφού πρόκειται για τροπολογίες, οι οποίες δεν συνεπάγονται δαπάνη, και με τις οποίες θα αποκατασταθούν ορισμένες αδικίες. 

Παραδείγματος χάρη, βλέπω απέναντί μου τον πρόεδρο των δικαστικών υπαλλήλων που ζητάει να επεκταθεί η ρύθμιση, που προβλέπεται από το νομοσχέδιο με το αρθρο 7. 'Ηταν μέχρι το 1980. Να επεκταθεί μέχρι το 1987, δηλαδή, η εξομοίωση των υπαλλήλων ΜΕ με αυτούς των ΠΕ. 

Για να είμαι συνεπής σ' αυτό που είπα ότι δεν πρόκειται να μπω στη λογική να αναφερθώ λεπτομερειακά στις τροπολογίες, θα παρακαλούσα και εγώ με τη σειρά μου τον κύριο Υπουργό, άλλωστε το δήλωσε και πιστεύω ότι και τώρα θα το επαναλάβει, ότι θα αντιμετωπίσει τελικά όλες αυτές τις τροπολογίες, ούτως ώστε να τις ενσωματώσει σε ένα νομοσχέδιο, στο πρώτο νομοσχέδιο το οποίο θα φέρει το Υπουργείο Δικαιοσύνης. 

ΠΡΟΕΔΡΕΥΩΝ (Λουκάς Αποστολίδης): Ο Kοινοβουλευτικός Eκπρόσωπος του ΠΑΣΟΚ κ. Σφυρίου έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Να κάτσετε να ακούσετε και τον Υπουργό, όχι όποιος μιλάει να φεύγει, να το κόβει λάσπη. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, είναι πολύ σωστή η παρέμβασή σας. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν θα απαντήσω πουθενά, αν καθήσω μόνος μου. 

ΠΡΟΕΔΡΕΥΩΝ (Λουκάς Αποστολίδης): Τι να απαντήσετε για όσους έφυγαν; 

ΗΛΙΑΣ ΒΕΖΔΡΕΒΑΝΗΣ: Αφού δεν δώσατε ελπίδες, κύριε Υπουργέ. 

ΠΡΟΕΔΡΕΥΩΝ (Λουκά Αποστολίδης): Κύριε Βεζδρεβάνη, μακάρι να ήταν όλοι οι συνάδελφοι σαν εσάς που κάθεστε στην Αίθουσα επί ώρες και το λέω και δημοσίως. 

ΗΛΙΑΣ ΒΕΖΔΡΕΒΑΝΗΣ: Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Σφυρίου, έχετε το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, νομίζω ότι και αυτή η συζήτηση που γίνεται είναι ουσιώδης και πιστεύω, ότι και η απάντηση του Υπουργού ο οποίος με προσοχή ακούει τα επιχειρήματα των συναδέλφων και αυτή είναι ουσιώδης, διότι παρέχεται η δυνατότητα και στον Υπουργό και στους συνεργάτες τους να καταγράψουν τις σωστές διατάξεις, που έχουν προταθεί από την πλευρά των συναδέλφων, ώστε να περιληφθούν σε νομοσχέδιο, με τη νομοθετική πρωτοβουλία που το Σύνταγμα επιφυλάσσει για τη Κυβέρνηση. 

Η αλήθεια είναι, κύριε Υπουργέ, ότι εγώ θα αναφερθώ σε μία τροπολογία, που αφορά ένα θέμα, που δεν είναι και τόσο γνωστό στην υπόλοιπη επικράτεια, διότι είναι ζήτημα του Κτηματολογίου. Το μόνο Κτηματολόγιο που από δεκαετίες λειτουργεί στη χώρα μας, είναι στα Δωδεκάνησα, στο Ρόδο, τη Κω και τη Λέρο και εποπτεύει το Κτηματολόγιο το Υπουργείο Δικαιοσύνης. 

Υπάρχει ανάγκη να τροποποιηθεί ο κτηματολογικός κανονισμός, γιατί έχει γίνει με κυβερνητικό διάταγμα το 132/1929 από την εποχή της ιταλικής κατοχής και είναι αυτός ο κτηματολογικός κανονισμός, με τέτοιο τρόπο δομημένος, που για να γίνει μεταγραφή μιας πράξης, περνάει από απερίγραπτες διαδικασίες, με αποτέλεσμα να εκκρεμούν δεκάδες, χιλιάδες πράξεις αμετάγραφες και δεν είναι μόνο αυτό. Στη περίπτωση που το Υπουργείο ΠΕΧΩΔΕ εγκρίνει πράξεις εφαρμογής των σχεδίων πόλεων, τότε έχουμε εκατοντάδες μεταβολές που επέρχονται με τις πράξεις εφαρμογής, που πρέπει να μεταγραφούν. 

Με αυτό, λοιπόν, τον κτηματολογικό κανονισμό είναι αδύνατον -έχει αποδειχθεί στην πράξη τουλάχιστον τις τελευταίες δεκαετίες- να έχουμε τη μεταγραφή των μεταβολών που επέρχονται με τις πράξεις εφαρμογής, που εγκρίνονται από το Υπουργείο ΠΕΧΩΔΕ κλπ. 

Κάνουμε λοιπόν μία τροποποίηση, την οποία έχουμε εισηγηθεί σαν τροπολογία σ' αυτό το νομοσχέδιο. Δηλώνω ότι η διάταξη αυτή δεν είναι προσωπική επεξεργασία δική μου, έχει συνεργαστεί σε υπηρεσιακό επίπεδο και το Υπουργείο Δικαιοσύνης και ο ΟΧΚΕ στην κατάρτιση αυτής της διάταξης. 

Θεωρώ ότι είναι ιδιαίτερα σημαντικό, εάν ο Υπουργός ο οποίος είμαι βέβαιος ότι πιστεύει στην αναγκαιότητα να ψηφισθεί αυτή η διάταξη και κυρίως να εκσυγχρονιστεί ο κανονισμός του 1929, με νομοθετική του πρωτοβουλία το εντάξει σε ένα προσεχές νομοσχέδιο και μακάρι να είναι στο πρώτο νομοσχέδιο. Γιατί αφού εδώ και δεκαετίες έχουμε αυτό το πρόβλημα, τουλάχιστον δέκα χρόνια εκκρεμούν πράξεις εφαρμογής, δεν θα μας πειράξει εάν σε κάποιο μικρό διάστημα το ρυθμίσει ο Υπουργός. Δεν είναι δηλαδή επείγον να ρυθμιστεί σήμερα, αρκεί να υπάρξει σύμφωνη γνώμη. 

ΠΡΟΕΔΡΕΥΩΝ (Λουκάς Αποστολίδης): Ο κ. Καστανίδης έχει το λόγο. 

ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ελπίζω ότι αν δεν καταστεί δυνατόν μέχρι τέλος της συζητήσεως ο κύριος Υπουργός να κάνει ορισμένες εκ των τροπολογιών δεκτές, να είναι τουλάχιστον χρήσιμη η συζήτηση που διεξάγεται για μελλοντικές και μάλλον επικείμενες ρυθμίσεις σε μεταγενέστερο νομοσχέδιο του Υπουργείου Δικαιοσύνης. 

Υποστηρίζω, κύριε Πρόεδρε, δύο τροπολογίες, πιστεύω δίκαιες. Η μία τροπολογία με γενικό αριθμό 2732 και ειδικό 120, αφορά σε ένδεκα ανθρώπους από όσους διαγωνίσθηκαν το 1999 για την είσοδό τους στην Εθνική Σχολή Δικαστών. Ο τελικός πίνακας κατάταξης των επιτυχόντων περιλαμβάνει εκατόν είκοσι πέντε ανθρώπους. Οι εκατόν δεκατέσσερις ήδη εισήχθησαν και προτείνω για το μικρό αυτόν αριθμό των έντεκα παιδιών, να εισαχθούν στην Εθνική Σχολή Δικαστών με την εφαρμογή μιας διάταξης που το πρώτον περιελήφθη στο ν. 2408/96. 

Η δεύτερη τροπολογία με γενικό αριθμό 2664 και ειδικό 93, αφορά ένα πολύ σημαντικό θέμα, αφορά στη δυνατότητα των εταιρειών προστασίας ανηλίκων να προσλαμβάνουν προσωπικό με συμβάσεις έργου και μάλιστα επαγγελματίες στους οποίους μπορούν να αναθέτουν το έργο της πρόληψης της νεανικής παραβατικότητας και της στήριξης των ανήλικων παραβατών. 

Μέχρι στιγμής οι εταιρείες αυτές σε όλη την Ελλάδα αποτελούν ένα πολύ σημαντικό έργο. Συνήθως οι προσπάθειές τους στηρίζονται στον ελεύθερο χρόνο που μπορούν να εξευρίσκουν, όσοι συμμετέχουν στα διοικητικά συμβούλια και η πίστη τους και το ενδιαφέρον τους να δίνει απαντήσεις στα προβλήματα. Δεν μπορούν όμως επειδή είναι νομικά πρόσωπα δημοσίου δικαίου να προσλαμβάνουν προσωπικό -και μιλώ για ειδικό προσωπικό, το οποίο μπορεί να στηρίξει το πολύ σοβαρό έργο τους- και γι' αυτό προτείνεται αυτή η τροπολογία. Ξέρω ότι βλέπετε το θέμα με πολλή συμπάθεια, γι αυτό θα πρέπει να στηριχθεί το έργο των επιτροπών. 

ΠΡΟΕΔΡΕΥΩΝ (Λουκάς Αποστολίδης): Ο κ. Σταύμου έχει το λόγο. 

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, είναι γνωστό ότι η νομοθετική πρωτοβουλία ανήκει στην Κυβέρνηση και κατά το Σύνταγμα υπάρχει παρόμοια πρωτοβουλία και για τα κόμματα της Αντιπολίτευσης και για τους Βουλευτές. 

Θλίβομαι ειλικρινά για όσα συνέβησαν με την άνωθεν εντολή, για την απόσυρση ορισμένων τροπολογιών Βουλευτών. Υπάρχει πλήρης ανισότητα. Εδώ υπάρχει και υποβάθμιση του κύρους του ρόλου του Βουλευτή και προς αυτή την κατεύθυνση νομίζω ότι δεν θα έπρεπε -και αναφέρομαι απρόσωπα προς το Προεδρείο- και το Προεδρείο να είχε ανεχθεί τέτοιες κινήσεις. Διότι δεν μπορούμε να συζητούμε τροπολογίες Υπουργών και με άνωθεν εντολές να μην συζητούμε τροπολογίες των Βουλευτών. Εδώ δημιουργείται ένα πελώριο πρόβλημα. 

ΠΡΟΕΔΡΕΥΩΝ (Λουκάς Αποστολίδης): Ποιος το είπε αυτό; 

ΑΠΟΣΤΟΛΟΣ ΣΤΑΥΡΟΥ: 'Ετσι είναι. Δεν συζητούμε λέμε καμιά τροπολογία Βουλευτών, άκουσα περί κοσμιδείων παρεμβάσεων και άλλων τινών... 

ΠΡΟΕΔΡΕΥΩΝ (Λουκάς Αποστολίδης): Είναι λαθεμένη αυτή η αντίληψη. Δεν είπε κανείς τέτοιο πράγμα. Είχαμε πει στη Διάσκεψη των Προέδρων, ότι σε τρεις συνεδριάσεις θα τελειώσει το νομοσχέδιο. Είμαστε στην τέταρτη ημέρα συνεδρίασης, και είχε στην προηγούμενη συνεδρίαση πει ο κύριος Υπουργός ότι δεν θα δεχθεί άλλες τροπολογίες Βουλευτών. Παρ' όλα αυτά και όλες αυτές οι κουβέντες που ειπώθηκαν, έδωσαν τη δυνατότητα στους συναδέλφους, όσοι είχαν καταθέσει εμπρόθεσμες τροπολογίες, να τις συζητήσουν. Ούτε παρέμβαση υπάρχει από κάποιον ούτε έχει τη δυνατότητα κάποιος να κάνει παρέμβαση. 

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, δέχομαι τις εξηγήσεις σας και μακάρι να είναι έτσι. Τότε οφείλουμε να προχωρήσουμε στις επιμέρους τροπολογίες. Και προς αυτήν την κατεύθυνση επικαλούμαι τον κοινωνικό πατριωτισμό και την απόλυτα γνωστή κοινωνική ευαισθησία του κυρίου Υπουργού της Δικαιοσύνης, για τη συζήτηση και ψήφιση ορισμένων τροπολογιών οι οποίες γίνονται αποδεκτές βεβαίως από τον κύριο Υπουργό. 

Εγώ προσυπογράφω τις τροπολογίες και τις αναφορές που έγιναν από τους συναδέλφους κυρίους Ζαφειρόπουλο, Κουβέλη κ.α., που αφορούν τα συγκεκριμένα θέματα. Θα ήθελα όμως ειδικότερα να αναφερθώ στην τροπολογία με γενικό αριθμό 2683 και ειδικό 97. 

Αφορά μία πάρα πολύ ευαίσθητη κατηγορία και έναν πολύ μικρό αριθμό επιστημόνων νομικών συγκεκριμένα, που υπάγονται στις ρυθμίσεις του νόμου 1648/86 για άτομα που χαρακτηρίζονται ως μειονεκτούντα και προστατευόμενα πρόσωπα λόγω των ιδιαίτερα δυσμενών προσωπικών συνθηκών κάτω από τις οποίες ασκούν τα καθήκοντά τους ως δικηγόροι. 

Ερεύνησα σε όλο το λεκανοπέδιο της Αττικής και δεν υπάρχουν άλλες τέτοιες περιπτώσεις. Αν υπάρχει δεύτερη, δεν το ξέρω. Υπάρχει μόνο μια περίπτωση ενός καθ'όλα άξιου επιστήμονα, ο οποίος πάλεψε πραγματικά, μορφώθηκε και προσφέρει αυτήν τη στιγμή τις νομικές του υπηρεσίες στον Δήμο Βούλας. 

Η τροπολογία έχει ως εξής: "Δικηγόροι που έχουν χαρακτηρισθεί, σύμφωνα με τις κείμενες διατάξεις του ν. 1648/86, μειονεκτούντα και προστατευόμενα πρόσωπα, τα οποία απασχολούνται κατά συστηματικό τρόπο με υποθέσεις ΟΤΑ, με σχέση εντολής, καταλαμβάνουν κενές οργανικές θέσεις δικηγόρων με πάγια αντιμισθία των οικείων ΟΤΑ με απόφαση του δημάρχου ύστερα από απόφαση του δημοτικού συμβουλίου κατά παρέκκλιση των διαταξεων του άρθρου 11 του ν. 1649/86". 

Νομίζω, αγαπητέ κύριε Υπουργέ, ότι θα πρέπει να κάνετε δεκτή αυτήν την τροπολογία. 'Εχω την εντύπωση ότι δεν θα υπάρχει αντίρρηση από καμιά άλλη πλευρά. Απονέμουμε, νομίζω, κοινωνική δικαιοσύνη. Και, κύριε Υπουργέ, το τόνισα και στην αρχή, αυτήν τη στιγμή επικαλούμαι την κοινωνική σας ευαισθησία. Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, αναγνωρίζω ότι εχει κουραστεί ο κύριος Υπουργός. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν είμαι κουρασμένος. 'Εφυγα χθες στη 1.00' η ώρα. Και δεν ήσασταν κανένας εδώ. 

ΗΛΙΑΣ ΒΕΖΔΡΕΒΑΝΗΣ: 'Οχι κανένας. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κανένας. Πλην δύο, τριών. Οι περισσότεροι ήταν στο καφενείο και άλλοι στους διαδρόμους. Δεν είναι εικόνα αυτή. Θα σας τα σούρω και εγώ στη συνέχεια. 

ΗΛΙΑΣ ΒΕΖΔΡΕΒΑΝΗΣ: Αντιλαμβάνομαι και τη δήλωσή του, ότι δεν αποδέχεται καμία τροπολογία. Ωστόσο όμως, κύριε Πρόεδρε, η άδικη κριτική κατά των Βουλευτών για κατάθεση ρουσφετολογικών τροπολογιών δεν πρέπει να οδηγήσει εμάς όλους σε αυτοευνουχισμό. Εμείς θα πρέπει να συνεχίσουμε να κάνουμε το καθήκον μας, διότι εγώ πιστεύω ότι κάθε τροπολογία που καταθέτει ο Βουλευτής, την καταθέτει διότι υφίσταται την πίεση κάποιας κοινωνικής ομάδας και οφείλει να πράξει το καθήκον του. Από κει και πέρα η κυβέρνηση έχει τη δυνατότητα να αποδεχθεί την τροπολογία ή όχι. 

Σε τι παραδείγματος χάρη θα κατηγορηθεί ο υποφαινόμενος όταν υποστηρίζει την τροπολογία με γενικό αριθμό 2618 για την επικύρωση των ανωμάλων δικαιοπραξιών; Δηλαδή έχω την πίεση ενός ψηφοφόρου μου ή έχω την πίεση μιας μεγάλης κοινωνικής ομάδος ανά το πανελλήνιο που ταλανίζεται από αυτήν την υπόθεση; 

Γι' αυτό ακριβώς, κύριε Υπουργέ, εμείς καταθέσαμε αυτήν την τροπολογία, όπως και πολλές άλλες δίκαιες που αναφέρθησαν από άλλους συναδέλφους και παρακαλούμε μέσα στα πλαίσια των δυνατοτήτων σας να την κάνετε αποδεκτή, κάνοντας λίγο πίσω στην αρχική σας δήλωση, ότι δεν θα δεχθείτε τροπολογίες, διότι είναι δίκαιες. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η κ. Φουντουκίδου. 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, εγώ θα κατανοούσα μια θέση ότι δεν δέχεσθε άσχετες τροπολογίες. Συναφείς, όμως, με το αντικείμενο και σχετικές με το νομοσχέδιο ασφαλώς και υποχρέωσή σας είναι να τις ακούσετε εν μέρει και να τις δεχθείτε, αλλά και υποχρέωση και καθήκον του Βουλευτού είναι να τις υποστηρίξει μια και εμείς εκπροσωπούμε τα συμφέροντα κάποιων κοινωνικών ομάδων, αλλά και του συνόλου των Ελλήνων πολιτών. Η φωνή των πολιτών ακούγεται εδώ και τα θέματα και τα αιτήματα φθάνουν στα κέντρα λήψης των αποφάσεων και στο νομοθετικό Σώμα από κάποιον Βουλευτή. Αυτό είναι το χρέος μας. 

Υποστηρίζω, λοιπόν, την τροπολογία με γενικό αριθμό 2618 και ειδικό 74 που αφορά τις επικυρώσεις ανωμάλων δικαιοπραξιών. Είναι ένα πάγιο αίτημα των δικηγορικών συλλόγων της επαρχίας και ιδιαίτερα από τη Βόρειο Ελλάδα. 

Κύριε Υπουργέ, όπως γνωρίζετε, με την αγροτική νομοθεσία απαγορεύονταν οι κατατμήσεις αγροτεμαχίων και οικοπεδικών εκτάσεων που παραχωρήθηκαν για αγροτική αποκατάσταση. 'Ομως στη λειτουργία και στην καθημερινότητα αυτό καταστρατηγήθηκε για λόγους ανάγκης, είτε γιατί είχαμε κληρονομική διαδοχή είτε γιατί έγιναν κάποιες ανταλλαγές για διευκόλυνση είτε γιατί κάποιες καταστάσεις ανάγκης τους ανάγκασαν να τα πουλήσουν προς τρίτους, παράνομα με ιδιωτικά συμφωνητικά, καμιά φορά προφορικά και με προσύμφωνα. 

'Ερχεται εκ των υστέρων η πολιτεία με το άρθρο 15 του ν.δ. 3958/59 και δίνει τη δυνατότητα της δικαστικής επικύρωσης των ανωμάλων αυτών δικαιοπραξιών. 'Εκτοτε είναι πάγια τακτική της πολιτείας ανά χρονικά διαστήματα να επαναφέρει σε ισχύ την νομοθετική αυτή ρύθμιση, ώστε να λυθούν ορισμένα θέματα που προέκυψαν περιουσιακά κοινωνικής και οικονομικής φύσης. 

Σημειώνω, κύριε Υπουργέ, ότι το ζητούμε όλοι οι Δικηγορικοί Σύλλογοι της επαρχίας. Σημειώνω ότι αφορά ένα μεγάλο αριθμό πολιτών, κυρίως σε αγροτικές περιοχές. 'Εχουν ανοικοδομήσει σε οικόπεδα. Μένει, εν όψει μάλιστα και του κτηματολογίου, να καθορισθούν οριστικά οι ιδιοκτήτες. Αυτό δεν συνεπάγεται δαπάνες, αντιθέτως σημαίνει εισπράξεις και έσοδα για το ελληνικό δημόσιο, αφού το φορολογικό καθεστώς των ανωμάλων δικαιοπραξιών εξομοιούται με μία σύγχρονη μεταβίβαση. Ανατρέχει μεν η επικύρωση στο χρόνο καταρτίσεως του εγγράφου, φορολογικώς όμως η μεταχείρισή τους είναι με τα σημερινά δεδομένα και υπολογίζονται όσα ακίνητα έχουν ανεγερθεί επί οικοπεδικών εκτάσεων που σημαίνει είσπραξη εσόδων. 

ΠΡΟΕΔΡΕΥΩΝ (Λουκάς Αποστολίδης): Ο κ. Φούσας έχει το λόγο. 

ΑΝΤΩΝΙΟΣ ΦΟΥΣΑΣ: Φαίνεται από την σημερινή πλέον συμπεριφορά του κυρίου Υπουργού, ότι κάμπεται η αρχική του θέση, ότι δεν θα δεχθεί καμία τροπολογία και από την άποψη αυτή στον ελάχιστον χρόνο που έχω στη διάθεση μου θέλω να παρατηρήσω τα εξής: 

Εγώ δεν αισθάνομαι την ανάγκη να απολογηθώ ότι οι οποιεσδήποτε τροπολογίες πάντοτε γίνονται όχι υπό την έννοια της πίεσης των πολιτών -όπως εγώ το αντιλαμβάνομαι-, αλλά υπό την έννοια ότι εγώ εκτιμώ κάθε φορά πως πρέπει να έρχεται το θέμα στο Σώμα για να αποτελέσει αντικείμενο συζήτησης. 

Για μερικές από τις τροπολογίες που εγώ κατέθεσα πρέπει να πω το εξής: Κύριε Υπουργέ, τα προβλήματα των δικαστικών υπαλλήλων είναι σε όλους μας γνωστά και ιδίως σε όσους διακονούμε το χώρο της δικαιοσύνης. Δεν είναι η ώρα να αναφερθώ σε μερικές ή πολλές τροπολογίες, πάντως υπάρχει πρόβλημα. Και αν πράγματι έχει καμφθεί αυτή η θέση σας ότι δεν θα δεχθείτε καμία, τότε να συζητήσουμε μερικές ακόμα. Αλλιώς κάνω γενικώς αυτήν την παρατήρηση. 

Δεύτερον, οι εισαγγελικοί λειτουργοί, και η ανάγκη για αύξηση θέσεων. Το είχα πει και στην επιτροπή. Ξέρετε ότι σήμερα προάγονται στον 'Αρειο Πάγο ή κρίνονται δικαστές του έτους 1967-1968. Οι εισαγγελικοί λειτουργοί της τάξεως 1963-1964 δεν έχουν κριθεί ακόμα. Και ξέρω ότι το θέμα των προαγωγών των εισαγγελικών λειτουργών έχει φθάσει σε ένα αδιέξοδο. Και εγώ σας παρακαλώ αυτή η τροπολογία να αποτελέσει αντικείμενο συζήτησης όπως και μερικές άλλες. 

Αναφέρομαι ειδικότερα στο θέμα της τροπολογίας με ειδικό αριθμό 56 και γενικό 2570, που έχει και αυτή σχέση με τις εξετάσεις για τη Σχολή Δικαστών. Οι ανώμαλες δικαιοπραξίες είναι σοβαρό πρόβλημα για την Περιφέρεια. Κατάγομαι και εγώ από μία περιφέρεια κτηνοτροφική-αγροτική. Είναι μέγα πρόβλημα και πρέπει να αντιμετωπισθεί. 

Τέλος, θα ήθελα να παρατηρήσω -και θα ήθελα έστω τώρα μία τοποθέτησή σας- ο πίνακας των ειρηνοδικών μετά την απόσυρση αυτής της τροποποίησης θα ισχύσει; Ειρηνοδίκες που φέρονται ως επιτυχόντες στο σχετικό διαγωνισμό, θα προσλαμβάνονται; Είναι ένα θέμα τεράστιο και θα ήθελα να έχω την άποψή σας για να δούμε συνολικά τι μπορεί η Πολιτεία να κάνει, αφού είναι επιτυχόντες στο σχετικό διαγωνισμό και αφού ο πίνακας, όπως είχατε πει -και ορθώς- θα ίσχυε για όσο χρονικό διάστημα υπήρχαν θέσεις κενές του ειρηνοδικείου και υπήρχαν ανάγκες. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός Δικαιοσύνης έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα πάρω επίσημη θέση, κύριοι συνάδελφοι, για να σας καταλογίσω ευθύνες επισήμως. Είναι θέμα Βουλής να λέει ο καθένας εδώ το θέμα του και να σηκώνεται να φεύγει; Είναι θέαμα σεβασμού; Είναι θέαμα λειτουργίας της αποστολής του κάθε Βουλευτή; Αυτό παρατηρείται συχνά. 

Μου δίνεται η ευκαιρία -γιατί είχα πάρα πολλά να παρατηρήσω- να πω ότι είμαι εξ εκείνων, όταν ήμουν Υπουργός Εργασίας και το Υπουργείο είναι στην οδό Πειραιώς, κάθε βράδυ περνούσα από τη Βουλή μετά τις 11.30'-12.00' η ώρα που τελείωνα από τη δουλειά μου. Κάθε βράδυ. Και βοηθιόμουν και διδασκόμουν και μάθαινα και για τα άλλα Υπουργεία και για όλα τα θέματα. 

'Εχω κυκλοφορήσει μία μελέτη που την είπαν μανιφέστο, για την ενότητα βέβαια του ΠΑ.ΣΟ.Κ. αλλά εκεί γράφω και ποιος είναι ο ρόλος του πολιτικού, ποια είναι η αποστολή του, τι πρέπει να κάνει ο πολιτικός, τι πρέπει να ξέρει. Τα πάντα να ξέρει, ει δυνατόν. Εδώ οι περισσότεροι είναι στο καφενείο. Και όταν είναι και ποδόσφαιρο, είναι εκεί. Και δεν είναι θέαμα αυτό. 

Εγώ θυμάμαι τον Κωνσταντίνο Καραμανλή, όταν ήταν στη Βουλή, η Βουλή ήταν πλήρης και λέγαμε "εν πληθούση αγορά". Το ίδιο και με τον Ανδρέα Παπανδρέου. Μίλησε ο Πρωθυπουργός της χώρας χθες και ήμασταν πέντε Υπουργοί εκ των οποίων έμεινε ο ένας μέχρι τη μία η ώρα για να βοηθήσω και συμπαριστάμενος ηθικώς, τον Υφυπουργό κ. Κρανιδιώτη που έπρεπε να μιλήσει, να μη μείνει άδεια η θέση εκείνη των Υπουργών και βλέπει ο κόσμος δυστυχώς. 'Η πρέπει να καταργήσουμε την τηλεόραση γιατί φρίζει ο κόσμος. Μιλάνε οι Αρχηγοί των κομμάτων και δεν είναι κανένας μέσα. Οφείλουν από σεβασμό να ακούνε. Αυτό είναι το πρώτο θέμα. 

Ακούτε τα άλλα, για τα οποία έχω πολεμήσει. 'Ημουν ο πρώτος ο οποίος είπα "σβήστε τη λέξη "ρουσφέτι". Δεν υπάρχει ρουσφέτι, υπάρχει θεραπεία αδικίας και θεραπεία αδικιών. Και ο πολίτης ακόμη στο χωριό, στην επαρχία, στην Τρίπολη, στην πόλη, παντού που δεν βλέπει άλλον, δεν μπορεί να πλησιάσει, η δημόσια υπηρεσία νοσεί, η Δημόσια Διοίκηση νοσεί. Η δημόσια υπηρεσία κάποτε ήταν σάπια και ακόμα δεν διορθώθηκε, ακόμα έχει ελλείψεις. Και φτιάχνουμε θεσμούς κ.λπ. και το Συνήγορο του Πολίτη και παρά ταύτα αντιδρούν. Εγώ ως Υπουργός έβλεπα να πούμε την αντίσταση των υπαλλήλων, όχι κόντρα σε εμένα αλλά κόντρα "μη μου πάρεις το αντικείμενο", μη χάσει το αντικείμενο το Υπουργείο. 'Οταν κάναμε το νόμο για την αποσυμφόρηση, λέω ετοιμάστε όλες τις διατάξεις εκείνες τις οποίες πρέπει να διώξουμε στην επαρχία, στην περιφέρεια, να δώσουμε ζωή, να λυθούν τα προβλήματα. Μου έφεραν το 1/5. Εγώ τα ήξερα τα προβλήματα. Μετά μου έφεραν τα 2/5, τα 3/5. Και κράτησα τρεις-τέσσερις περιπτώσεις. Και η μία ευτυχώς έσωσε μία κατάσταση που δεν μπορούσε να περισωθεί αλλιώς, κατά τύχη δηλαδή. 'Αλλη φορά θα το πω. 

Υπάρχει λοιπόν μία θεραπεία αδικίας και δεν έχει ποτέ ο πολίτης την ευχέρεια να πάει κάπου, παρά που, στο Βουλευτή. Ξέρετε τι αντιμετωπίσαμε εμείς του ΠΑ.ΣΟ.Κ. Βουλευτές το 1977 ή το 1981; 'Οχι εγώ, γιατί σε μένα "δεν σήκωναν" που λένε. 'Οταν πήγαινε ο Βουλευτής στην επαρχία, στην πρωτεύουσα του νομού, έπρεπε να παρουσιαστεί στη νομαρχιακή επιτροπή του ΠΑ.ΣΟ.Κ.: "Τι θέλεις, τι κάνεις, πού πας, θα πάμε μαζί". Του απέκοψαν την επικοινωνία. Του απέκοψαν την επικοινωνία και χρειάσθηκε μία συγκέντρωση που κάναμε στο Σπόρτινγκ για να λύσουμε αυτό το πρόβλημα. 

'Η με παίρνει ο υπομοίραρχος της Στυλίδας τότε, ο οποίος δεν με ήξερε, αλλά με είχε, λέει, ακούσει κάποτε στα δικαστήρια και με πέρασε για δίκαιο άνθρωπο. Και μου λέει "Κύριε Υπουργέ" -ήμουν Υπουργός Συγκοινωνιών τότε- "ποιον να ακούω εγώ; Να ακούω το διοικητή της διευθύνσεως εδώ, ή να ακούω το γραμματέα του ΠΑ.ΣΟ.Κ.; Γιατί ήρθε και μου είπε ότι, ξέρεις, μετάθεση χωροφύλακα κλπ. δεν θα γίνεται, αν δεν με ρωτήσεις". Είχαμε και τέτοια. Υποφέραμε. 

Να πω δηλαδή ότι Βουλευτής μπορεί να περιμένει δύο ώρες έξω από γενικό γραμματέα, αποτυχόντα Βουλευτή, για να τον δεχθεί και να έχει μεγάλη δύναμη ο γενικός γραμματέας και ο Βουλευτής να μην μπορεί να πλησιάσει το γραμματέα. 'Οχι τον Υπουργό. Εγώ είχα ανοιχτές τις πόρτες. Και είχαν πει "ξέρετε, μία φορά την εβδομάδα να τους δέχεσθε". Εδώ στην Ξενοφώντος ήμουν Υπουργός Συγκοινωνιών και ήταν δεκαπέντε, σαράντα το πρωί να πιουν καφέ. Και έκανα τη δουλειά μου, τα πρόφταινα όλα κι ερχόμουν κι εδώ. Τι υποφέραμε δηλαδή, και τι υποφέρουμε. 

Γι' αυτά τα θέματα είτε της θεραπείας αδικιών είτε μη, μαζεύτηκαν εκατόν δεκαπέντε τροπολογίες. Δύο εφημερίδες και μία μεγάλου κύρους είπαν ότι είναι ρουσφετολογικές, να δούμε τι θα κάνει ο Γιαννόπουλος. Και είχα εδώ από τους συνεργάτες τους υπέρ εμέ, εν πάση περιπτώσει, παράπονο. Τι γίνεται εδώ πέρα; Εκατόν δεκαπέντε τροπολογίες; Τρεις εφημερίδες, να οι ραδιοφωνικοί σταθμοί. Και είπαμε ας τις κρατήσουμε. Και δήλωσα τα εξής, που θα τα θυμόσαστε: Δεν τις απορρίπτω. Θα τις δούμε, θα τις μελετήσουμε, όσες δεν έχουν θέμα του Γενικού Λογιστηρίου. Γιατί εκεί υποφέρουμε, εκεί είναι "οι αρχηγοί μας". Εγώ δεν έχω αφεντικό τον Πρωθυπουργό και κανέναν, αλλά έχω το Γενικό Λογιστήριο του Κράτους, έχω το Γιάννο τον Παπαντωνίου. Και έχω να πω δηλαδή για την υπόθεση της θέσεως των δικαστών, ότι δεν μου έστειλαν ακόμη την τροπολογία υπογεγραμμένη από το Γενικό Λογιστήριο. 'Εχω την υπόσχεση ότι σε νεότερο νομοσχέδιο θα το δούμε. 

Θέλω να τα πω αυτά, για να μην έχετε παράπονο από τους Υπουργούς, που δεν μπορούν να λύσουν προβλήματα, όταν τα προβλήματα είναι δεμένα με οικονομικά θέματα. Και είπα κι εγώ "μα, για τετρακόσια εκατομμύρια (400.000.000) το χρόνο;" Τετρακόσια εκατομμύρια (400.000.000) από κάθε Υπουργείο μαζέψαμε είκοσι δισεκατομμύρια (20.000.000.000) σε αιτήματα! Και είπα και εγώ "άφησέ το, να το δούμε". 

Υπάρχει όμως και η δημαγωγία, που εκφραζόμαστε, που μιλάμε πολλοί εξ ημών. Πολλοί εξ ημών! Για ένα θέμα μπορεί να μιλάει ένας μισή ώρα και να λέει "δεν σου είπα εγώ ο Γιαννόπουλος δεν το περνάει;" Τι να περάσω, με εκείνα που ζητάνε οι δικαστικοί υπάλληλοι, όταν αυτό είναι θέμα κυρίως του Υπουργείου Οικονομικών; Δεν είναι θέμα δικό μου. Και ξέρετε, κύριοι συνάδελφοι; Δεν ήταν θέμα του Γιαννόπουλου το νομοσχέδιο των δικαστικών λειτουργών για τις απολαβές τους και το πήρα και το φορτώθηκα εγώ -ήταν του Υπουργείου Οικονομικών- γιατί δεν θα έβγαινε πέρα. Και είχαμε και τη γκρίνια κι εδώ, τη δημαγωγία. Και πιστέψτε με, εσκεμμένα το πήρα, για να βοηθήσω να πάρουν οι δικαστικοί λειτουργοί ως ορίζει το Σύνταγμα, αλλά να πάρουν και οι Βουλευτές, που έμεναν τότε σε ξενοδοχεία Γ' Κατηγορίας. Μετά κάτι διόρθωσε ο Πρόεδρος της Βουλής ο κ. Κακλαμάνης. Ξέρω πόσο υποφέρετε, ξέρω τι ξοδεύετε, ξέρω πώς τα περνάτε και ξέρω πόσα γραφεία έχετε. Δεν λέω πόσα ξοδεύω εγώ, για να διατηρήσω ένα πολιτικό γραφείο, γιατί έχω πολύ σκοτούρα. Εντάξει, ο Γιαννόπουλος, διότι έβγαλε σαν δικηγόρος λεφτά, διότι είχε και λεφτά στο κάτω-κάτω. Ναι. Ο άλλος, ο τρίτος; Δανεικά! Προκαταβολή! Και είπα να βοηθήσουμε και το θέμα των Βουλευτών. Και ανέλαβα την ευθύνη και τράβηξα τη μπόρα και επιτέθηκαν εναντίον μου δημαγωγικά και εγώ είπα "ναι" εδώ μέσα! 

Είπα ναι και ήταν και Βουλευτές και κόμματα. Εμείς, λέει, είμαστε εναντίον του νομοσχεδίου. Λέω, αν είστε άντρες, μην τα πάρετε. Εδώ μέσα. Τα πήραν όλοι. Αλλά η δημαγωγία όμως, ήταν δημαγωγία. Κόντρα πρέπει να πηγαίνετε, στις ρήξεις. Να μαλώνετε. 

'Οταν μας δώσανε αυτοκίνητα, έγινε φασαρία, γιατί θα πάρουν αυτοκίνητα γιατί μερσεντές! Λέω, τι θέλεις να πάρω; Να πάω στην Τρίπολη να σκοτωθώ στο δρόμο με το σαράβαλο που μου έχει δώσει το κράτος; Βεβαίως, θα έχω μερσεντές. Γιατί να μην έχω μερσεντές; Τι έγινε δηλαδή; Τριακόσιοι άνθρωποι πήραμε αυτοκίνητα! Αυτούς έχετε για εκλεκτούς. Αυτοί είναι οι εκλεκτοί σας, αυτοί είναι οι δούλοι σας. Γιατί δούλοι έχουμε καταντήσει, υπό την έννοια δηλαδή ότι ο καθένας νομίζει ότι μπορούμε να του λύσουμε και το θέμα του, το πρόβλημά του. 

Ξέρετε πόσο πολύ με ενδιέφερε εμένα αυτή η επιλογή για τους φύλακες των φυλακών, που εν πάση περιπτώσει, ύστερα από πέντε χρόνια αγώνα σήμερα αποφασίζεται να αποσυρθούν οι της Αστυνομίας, να πάνε να πιάσουν κανένα κλέφτη ή κανέναν έμπορο ναρκωτικών ή κανένα διαρρήκτη. Και να πάρει τη φρουρά το Υπουργείο Δικαιοσύνης, να έχω σκοτούρα; Και εγώ θέλω αυτήν την κατοχύρωση, να μπει το ΑΣΕΠ, να μπουν δικαστικοί κατά πλειοψηφία. Δεν έχω ευχέρεια, γιατί ξέρετε τι θα τραβήξω και εγώ, τι θα τραβήξετε και εσείς. 

Είχα πει όμως, ότι αυτά επέρχονται. 'Οχι είπαν. Και έγινε αυτή η παρεξήγηση η οποία ελύθη. 

ΧΡΗΣΤΟΣ ΚΗΠΟΥΡΟΣ: Είστε περιπολικό του ψευδοεκσυγχρονισμού. 'Οταν βρήκατε τα δύσκολα, πήρατε πίσω την τροπολογία. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Να μιλήσω τώρα για τη Σχολή Δικαστών. 

'Ημουν εξ εκείνων που πάντοτε φρόντιζα. Τα πονάω τα παιδιά, τους πονάω τους νέους. Ξέρω οι περισσότεροι υπό ποιες συνθήκες σπουδάζουν. Είναι παιδιά φτωχών υπαλλήλων, παιδιά φτωχών επαγγελματιών που δεν μπορούν να τα βγάλουν πέρα και επέτυχαν. 'Εχουμε την άρνηση του Αρείου Πάγου που λέει όχι επιλαχόντες. Και τι να τους κάνω; Να τους βάλω εκεί πέρα και μεθαύριο να μην τους προάγουν; Γιατί έχουμε και ένα άλλο θέμα. Να το κάνουμε το Εφετείο της Λαμίας, να μην κατεβαίνουν από τα Φουρνά ή από τα 'Αγραφα, εδώ στην Αθήνα, να σταματάνε στη Λαμία. Να δώσουμε εκεί και το Πρωτοδικείο της 'Αμφισσας, να κάνουμε το Εφετείο της Λαμίας. 'Οχι λέει ο 'Αρειος Πάγος. Το στέλνουμε στο Συμβούλιο της Επικρατείας και ο κ. Σαρηβαλάσης λέει ότι, αφού ο 'Αρειος Πάγος διαφωνεί, δεν είναι νόμιμο, δεν περνάει. 

Εγώ έκανα το διάταγμα και το έστειλα. Λέω, εγώ στέλνω το διάταγμα και από κει και ύστερα θα δούμε τι θα γίνει. Να δείτε τι αντιμετωπίζουμε δηλαδή. 

Για τους συμβολαιογράφους ήμουν εκείνος ο οποίος, εάν θέλετε, ακόμη βοήθησα στην υπόδειξη, πώς να γίνει η τροπολογία. Και ξέρετε, τις τροπολογίες που έχω διαβάσει, τις έχουν οι συνεργάτες μου, τις έχουν μοιραστεί και τις επεξεργάζονται κατά κατηγορία και τις βλέπουν. Είναι σ'εκείνες που είπα ναι, γιατί είναι θεραπείες αδικιών. 

Ο ν. 1648/86 είναι νόμος δικός μου, τον πέρασα με τα χέρια μου, κύριοι συνάδελφοι. 'Ηταν απόφαση της Γενικής Συνέλευσης του Οργανισμού Ηνωμένων Εθνών για τα άτομα με ειδικές ανάγκες. 'Ηταν ντιρεκτίβα της ΕΟΚ για τα άτομα με ειδικές ανάγκες και τα βρήκα στα συρτάρια το 1986 και έκανα νόμο. Εγώ τον πέρασα το νόμο και μετά βάλαμε και τους πολύτεκνους μέσα και τους αναπήρους πολέμου και τους αντιστασιακούς. Βάλαμε όλες τις κατηγορίες για να βοηθήσουμε τη φτώχεια, τους αδύνατους ανθρώπους. 

Βεβαίως, και είναι σωστή η περίπτωση του συναδέλφου εκείνου που σπούδασε και είναι στο δήμο και ως δικηγόρος, αλλά οι δικηγόροι δεν υπάγονται στον ν.1648, να την κάνουμε τη διάταξη. Θα την κάνουμε και θα κάνουμε πολλά. Αλλά δεν είδα κανέναν από σας όταν έλεγαν ότι ο Γιαννόπουλος, η Κυβέρνηση περνάνε ρουσφετολογικές τροπολογίες να διαμαρτυρηθεί. Να διαμαρτυρηθεί και ένας από σας, να στείλετε ένα γράμμα και να πείτε ότι δεν είναι έτσι. 

'Οταν μου παραπονέθηκαν κάποιοι και είπαν "τι γίνεται με αυτό το θέμα; Θα το ξαναβάλεις;" δεν διαμαρτυρηθήκατε, δεν είπατε τίποτα. Και όταν δεν λες κουβέντα, περνάει και η γραμμή. 'Εγραψε μια εφημερίδα γι'αυτήν την παρεξήγηση, γιατί παρεξήγηση ήταν. Αν με άφηναν να εξηγήσω, δεν θα είχαμε εκείνη τη διένεξη. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, παρακαλώ να συντομεύετε. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Γιατί, βιάζεστε; 

ΠΡΟΕΔΡΕΥΩΝ (Λουκάς Αποστολίδης): 'Εχουμε συζήτηση άρσεων ασυλίας στη συνέχεια. Δεν είναι το θέμα, αν βιάζομαι εγώ. 

ΧΡΗΣΤΟΣ ΚΗΠΟΥΡΟΣ: Ποια ήταν η παρεξήγηση; 

ΠΡΟΕΔΡΕΥΩΝ (Λουκάς Αποστολίδης): Παρακαλώ, μην κάνετε παρεμβάσεις, κύριε Κηπουρέ. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ λέω ορισμένα πράγματα για τις τροπολογίες. 'Οσες δεν έχουν οικονομικό βάρος, για να μαλώνω με τους ανθρώπους του Γενικού Λογιστηρίου -είναι δύο διευθυντές του Υπουργείου μου, που "μαλιοτραβιούνται" και ακούνε και από μένα "τι έγινε", κάθε μέρα και τηλεφωνούν- θα τις δούμε επιεικώς. 

ΑΠΟΣΤΟΛΟΣ ΣΤΑΥΡΟΥ: Είναι μια τροπολογία που τη γνωρίζετε και σεις. Ας την κάνουμε δεκτή. 

ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Σταύρου. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Σταύρου, νομίζω ότι είσαστε εκτός θέματος. Δεν καταλάβατε τίποτα. Δεν έχω καμία τροπολογία στα χέρια μου, γιατί είπαμε ότι καμία δεν γίνεται δεκτή. 

ΑΠΟΣΤΟΛΟΣ ΣΤΑΥΡΟΥ: Είναι μια τροπολογία που την ξέρετε καλύτερα από εμένα. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Καμία. Εγώ άφησα να πείτε τα παράπονά σας γιατί είναι δικαιολογημένα και δίκαια και για να ακούσει και ο κόσμος. Να μην λέμε ότι κάνουμε ρουσφέτια. Τι θα πει ρουσφέτι; 

ΑΠΟΣΤΟΛΟΣ ΣΤΑΥΡΟΥ: Είπατε ότι αυτές που δεν έχουν κόστος θα τις κάνετε δεκτές. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αν είναι δύο θέσεις και πάνε δύο Βουλευτές και μαλώσουν και νικήσει ο πρώτος και χάσει ο δεύτερος, αυτό γινόταν παλιά. Θα πω ότι ο μακαρίτης ο αδελφός μου που τελείωσε ως εκπαιδευτικός σύμβουλος παρά τις καταδιώξεις που είχε, όταν διορίστηκε δάσκαλος πήγε στη Μεγάλη Δοξαπάρα -έχω συνδέσει και εγώ την παρουσία μου με εκείνη την περιοχή- δεκαεννιά χρονών παιδί, γιατί ο πατέρας του ήταν με τον Παπαναστάση και δεν ήταν με τον Τουρκοβασίλη. 'Οσοι ήταν με τον Τουρκοβασίλη, διορίζονταν γύρω από την Τρίπολη, από την Αθήνα και ο άλλος "στου διαβόλου τη μάνα" τότε. 

Θέλω να σας πω για τους ειρηνοδίκες πως, όταν κάναμε τη διάταξη για τον διαγωνισμό, ήταν σαράντα πέντε και ήξεραν οι ειρηνοδίκες ότι είναι σαράντα πέντε, ούτε καν σαράντα έξι. Μετά παραιτήθηκαν μερικοί, άλλοι μπήκαν στη σχολή Δικαστών και πήραμε κι' αλλους. Κάποτε βρήκα το Χριστοδουλάκη, "έχουμε ανάγκη από ειρηνοδίκες", κάποιο θέμα είχε, να εγκρίνει για άλλους τριάντα. Τους πήραμε και εκείνους. Δεν μπορούμε να πάρουμε άλλους -επιτυχόντες είναι- γιατί δεν χρειαζόμαστε άλλους. Μακάρι να μπορούσαμε να τους πάρουμε, αν μας έδιναν και λεφτά. 

ΑΠΟΣΤΟΛΟΣ ΣΤΑΥΡΟΥ: Στο "διά ταύτα". 

ΠΡΟΕΔΡΕΥΩΝ (Λουκάς Αποστολίδης): Κύριε Σταύρου, μη διαμαρτύρεστε, γιατί άφησα προηγούμενα εσάς ειδικά σχεδόν πέντε λεπτά να μιλάτε. 

ΑΠΟΣΤΟΛΟΣ ΣΤΑΥΡΟΥ: Δεν διαμαρτύρομαι. 

ΠΡΟΕΔΡΕΥΩΝ (Λουκάς Αποστολίδης): Βλέπω ότι δυσανασχετείτε. Στους συναδέλφους που μίλησαν προηγούμενα άφησα πέντε λεπτά, έξι λεπτά για να υπάρξει ουσιαστική διαδικασία. Αν διαμαρτύρεστε για την τροπολογία, καλώς. 

ΑΠΟΣΤΟΛΟΣ ΣΤΑΥΡΟΥ: Ούτε για το ένα ούτε για το άλλο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είναι άλλες τροπολογίες που, αν παρουσιάζουν δυσκολία, θα σας το πω. Οι συνεργάτες μου με άκουσαν και θα είναι έτοιμοι μέσα σε δέκα μέρες γιατί έχω δύο νομοσχέδια δικά μου που είναι σε σειρά στη Βουλή. Το ένα είναι για τη διεθνή διαιτησία στις εμπορικές μισθώσεις και το άλλο είναι για τις Ομάδες Μέριμνας Νέων. Ο κ. Καστανίδης πέρασε δυο τρεις περιπτώσεις και στο νόμο, αλλά ήταν νομικής φύσεως, δεν είχε βάρος το δημόσιο. 

ΠΡΟΕΔΡΕΥΩΝ (Λουκάς Αποστολίδης): Θα τα δείτε αυτά τα θέματα. 

ΣΤΥΛΙΑΝΗ ΑΛΦΙΕΡΗ: Να δείτε και το δικό μας θέμα. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το δικό σας θα το δούμε, όχι με μεγάλη ευμένεια. 

ΣΤΥΛΙΑΝΗ ΑΛΦΙΕΡΗ: Γιατί, κύριε Υπουργέ; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Γιατί έτσι. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Κύριε Κανταρτζή, αν δώσω σε εσάς το λόγο, θα πρέπει να τον δώσω και σε όλους τους άλλους συναδέλφους να δευτερολογήσουν. Είπε ο κύριος Υπουργός και αυτή ήταν η απάντησή του, ότι όσες από τις τροπολογίες που κατατέθηκαν δεν έχουν οικονομικό βάρος -που οι περισσότερες από αυτές έχουν- θα γίνουν αποδεκτές σε επόμενα νομοσχέδια ή ακόμα κι αυτές οι τροπολογίες που έχουν κάποιο οικονομικό βάρος, θα τις επεξεργαστεί. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, δεν θα αναφερθώ σ' αυτό. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, την αρίθμιση των άρθρων ολόκληρου του νομοσχεδίου πότε θα την κάνουμε; 

ΠΡΟΕΔΡΕΥΩΝ (Λουκάς Αποστολίδης): 'Οταν θα ψηφιστεί στο σύνολό του, κύριε Υπουργέ. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, δεν θα αναφερθώ σ' αυτό. Θα αναφερθώ στην αναφορά την οποία έκανε ο κύριος Υπουργός για τη βουλευτική αποζημίωση, όπου είπε ότι... 

ΠΡΟΕΔΡΕΥΩΝ (Λουκάς Αποστολίδης): Δεν συζητάμε αυτό. 

ΑΧΙΛΛΕΥΣ ΚΑΝΤΑΡΤΖΗΣ: Αναφέρθηκε ο κύριος Υπουργός και πρέπει να απαντήσουμε. 

ΠΡΟΕΔΡΕΥΩΝ (Λουκάς Αποστολίδης): Αναφέρθηκε ο κύριος Υπουργός, αλλά δεν μπορεί ο κάθε συνάδελφος να αναφέρεται σε ο,τιδήποτε. 

ΑΧΙΛΛΕΥΣ ΚΑΝΤΑΡΤΖΗΣ: Εφόσον αναφέρθηκε ο κύριος Υπουργός, έχω και εγώ το δικαίωμα ως Κοινοβουλευτικός Εκπρόσωπος να απαντήσω. Δεν μπορείτε να μου στερήσετε το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Είπε ο κύριος Υπουργός ότι και αυτοί που διαφωνούν παίρνουν τα λεφτά. Δεν θα αναφέρω βέβαια τους λόγους για τους οποίους ήμασταν αντίθετοι στις σχετικές τροπολογίες που προέβλεπαν την αύξηση της αποζημίωσης των Βουλευτών. 

Επαναλαμβάνω, όμως, για μία ακόμη φορά -αν και το έχουμε πει επανειλημμένα και είναι γνωστό σε όλους- ότι οι Βουλευτές του Κ.Κ.Ε. την αποζημίωσή τους την καταθέτουν εξ ολοκλήρου στο κόμμα. Είναι χρήματα τα οποία πηγαίνουν για τον αγώνα των εργαζομένων... 

(Διαμαρτυρίες από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Είναι γνωστά αυτά, κύριε Κανταρτζή. 

ΑΧΙΛΛΕΥΣ ΚΑΝΤΑΡΤΖΗΣ: Είναι η αποζημίωση που παίρνει ο μέσος εργαζόμενος. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, δεν έχετε το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Εμείς δεν έχουμε ούτε γραφείο ούτε αυτοκίνητο από το κόμμα. 

ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, δεν έχετε το λόγο. 

Κύριοι συνάδελφοι, δεν νομίζω ότι είναι ένα θέμα για μπαλκόνι. Δεν είναι ένα θέμα να το φέρνουμε και να το ξαναφέρνουμε. Είναι γνωστές οι θέσεις του Κομμουνιστικού Κόμματος. 'Εχουν εκφραστεί επανειλημμένα. Είναι γνωστός ο τρόπος που λειτουργεί το συγκεκριμένο αυτό κόμμα και γνωστό και πώς λειτουργούν οι άλλοι συνάδελφοι. Δεν χρειάζεται να τα λέμε αυτά συνεχώς. 

Ερωτάται το Σώμα: Γίνεται δεκτό το ακροτελεύτιο άρθρο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Το ακροτελεύτιο άρθρο έγινε δεκτό ομοφώνως. 

Συνεπώς, το νομοσχέδιο του Υπουργείου Δικαιοσύνης: "Ενοποίηση του πρώτου βαθμού δικαιοδοσίας των πολιτικών και ποινικών δικαστηρίων, τροποποίηση και αντικατάσταση διατάξεων των νόμων 1756/1988 (ΦΕΚ 35Α'), 1729/1987 (ΦΕΚ 144Α'), του Ποινικού Κωδικα, του Κώδικα Ποινικής Δικονομίας, του Κώδικα Πολιτικής Δικονομίας και άλλες διατάξεις" έγινε δεκτό επί της αρχής και επί των άρθρων. 

Η ψήφισή του στο σύνολο αναβάλλεται για άλλη συνεδρίαση. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

Λήψη απόφασης (ψηφοφορία) σύμφωνα με το άρθρο 62 του Συντάγματος, για τις αιτήσεις άρσεως της ασυλίας των παρακάτω Βουλευτών: 

1. Βαρσάμη Γιοβανούδα 

2. Κωνσταντίνου Μπαντουβά 

3. Αθανασίου Νάκου 

Θα παρακαλέσω τους συναδέλφους εισηγητές να είναι σύντομοι. Η ψηφοφορία ασφαλώς θα γίνει σε άλλη συνεδρίαση. 

Ο κ. Στάϊκος έχει το λόγο. 

ΕΥΑΓΓΕΛΟΣ ΣΤΑΪΚΟΣ: Κύριε Πρόεδρε, σε σχέση με την άρση ασυλίας του συναδέλφου κ. Νάκου, έχω την άποψη -την εξέφρασα και στην επιτροπή, την επαναλαμβάνω και σήμερα- ότι τα θέματα που αναφέρονται στα εσωκομματικά, δεν πρέπει να λύνονται στη Βουλή. Πρέπει να λύνονται από τα κομματικά όργανα, βάσει των καταστατικών διατάξεων. 

Εν πάση περιπτώσει, πώς έχει η συγκεκριμένη περίπτωση: Το ιστορικό της πολύ σύντομα, σχεδόν τηλεγραφικά, είναι το εξής: Διενεργούνταν αρχαιρεσίες για εκλογή νομαρχιακής επιτροπής στο Νομό Μαγνησίας. Εστάλη ο εγκαλούμενος ως πρόεδρος της εφορευτικής επιτροπής. Καταγγέλθηκε στον συνάδελφο κ. Νάκο ότι έγιναν κάποιες λαθροχειρίες, δηλαδή ότι δεν έγινε σωστή καταμέτρηση των σταυρών προτίμησης. Οι καταγγελίες αυτές έγιναν από ενδιαφερόμενους υποψήφιους για τη νομαρχιακή επιτροπή. Καθ' α είχε δικαίωμα και υποχρέωση ο συνάδελφος κ. Νάκος, από τη στιγμή κατά την οποία του έγιναν αυτές οι καταγγελίες, να τις δημοσιοποιήσει. 

Δηλαδή, άσκησε τα καθήκοντά του μέσα στα πλαίσια της πολιτικής του λειτουργίας. Συνεπώς με αυτά τα δεδομένα έχω την άποψη ότι δεν πρέπει να αρθεί η ασυλία του συναδέλφου κ. Νάκου. 

'Ερχομαι στη περίπτωση του κ. Γιοβανούδα. Δεν πρόκειται για τη βασική υπόθεση για την οποία έχει δοθεί η άρση ασυλίας του κ. Γιοβανούδα.'Ηδη έχει πάρει το δρόμο για τη δικαιοσύνη αυτή η υπόθεση. Εδώ πρόκειται για μια παρεπόμενη περίπτωση. 'Ετσι θα καταλήξουμε κάθε ενέργεια του κ. Γιοβανούδα να ποινικοποιείται. Εν όψει του γεγονότος ότι ο κ. Γιοβανούδας παραπέμπεται για τη βασική υπόθεση, της ιδιορρυθμίας που παρουσιάζει η υπόθεση και των αντιφατικών στοιχείων που υπάρχουν στη δικογραφία, αλλά και εν όψει του γεγονότος ότι ο αποφαστικός συντελεστής σε αυτήν τη περίπτωση -ονόματι κάποιος Θαλασσινός- ήδη έχει καταδικαστεί σε δύο χρόνια φυλάκιση για συκοφαντική δυσφήμιση του κ. Γιοβανούδα- έχω την άποψη ότι οι συνάδελφοι πρέπει να κρίνουν κατά συνείδηση. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι τη συνεδρίασή μας παρακολουθούν απο τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα έξι μαθητές και πέντε συνοδοί-καθηγητές απο το 2ο Γυμνάσιο Βάρης Αττικής. 

Τους καλωσορίζουμε στο Εθνικό Κοινοβούλιο. 

(Χειροκροτήματα από όλες τις πτέρυγες) 

Ο κ. Καλαμακίδης έχει το λόγο. 

ΙΩΑΝΝΗΣ ΚΑΛΑΜΑΚΙΔΗΣ: Ζητείται η άρση ασυλίας του Βουλευτή Κωνσταντίνου Μπαντουβά μετά από το πόρισμα των εισαγγελέων πρωτοδικών Αθηνών που απεστάλη στη Βουλή των Ελλήνων. 

Το αδίκημα που του αποδίδεται είναι η απλή συνεργία σε προσβολή της διεθνούς ειρήνης. Κατά το πόρισμα υπάρχουν ενδείξεις ότι ο εν λόγω Βουλευτής συμμετείχε στην παράνομη είσοδο του Οτσαλάν στη χώρα μας. Αναφέρεται, όμως, σε άλλη ημερομηνία. Δηλαδή, ότι αυτή η είσοδος έλαβε χώρα στις 16 Ιανουαρίου 1999, ενώ αυτό δεν είναι αληθές. 

Κατά την ημερομηνία αυτή υπήρξε συζήτηση μεταξύ Ναξάκη, Μπαντουβά και Καλεντερίδη κατά την οποία εξεταζόταν το ενδεχόμενο συνεργασίας των δύο πρώτων μετά του τρίτου εάν μπορούσε ο τελευταίος να συνεργασθεί, ώστε να εισέλθει ο Οτσαλάν παράνομα στη χώρα μας. Επρόκειτο για μια συζήτηση η οποία έμεινε εκεί χωρίς καμία συνέχεια. Και αυτό γιατί κατ' αυτήν την ημερομηνία δεν εισήλθε ο Οτσαλάν στη χώρα μας. 

Την 29η Ιανουαρίου 1999 εισήλθε ο Οτσαλάν παράνομα στη χώρα μας αλλά καμία απολύτως συμμετοχή γι' αυτό το γεγονός δεν είχε ο κ. Μπαντουβάς. Μάλιστα το πόρισμα των εισαγγελέων σαφώς λέει ότι κατ' αυτήν την ημερομηνία μόνον ο Ναξάκης έλαβε την απόφαση, σχεδίασε και εκτέλεσε χωρίς καμία απολύτως συνδρομή του κ. Μπαντουβά. 

Βεβαίως, αυτά τα στοιχεία προέκυψαν και από την Εξεταστική Επιτροπή όπου και ο κ. Ναξάκης και ο κ. Μπαντουβάς εξεταζόμενοι ως μάρτυρες βεβαίωσαν αυτά τα οποία εξέθεσα προ ολίγου στο Σώμα. 

Πρέπει δε να σημειώσω, ότι ο κ. Μπαντουβάς εξεταζόμενος και ερωτηθείς για το επίμαχο αυτό θέμα, είπε με κατηγορηματικότητα, ότι όχι μόνο δεν συμμετείχε αυτός σε αυτήν την παράνομη είσοδο του Οτσαλάν στη χώρα μας, αλλά και όταν το έμαθε, επέκρινε τον Ναξάκη, διότι ανέλαβε μια τέτοια πρωτοβουλία η οποία ζημιώνει τη χώρα μας. 

Συνεπώς, κατά την ημερομηνία αυτή, δηλαδή κατά την ημερομηνία της παράνομης εισόδου του Οτσαλάν στη χώρα μας, ο κ. Μπαντουβάς δεν είχε απολύτως καμία συμμετοχή. Βεβαίως, διεγράφη από την Κοινοβουλευτική Ομάδα του ΠΑ.ΣΟ.Κ, όμως αυτή η διαγραφή είναι μία πολιτική πράξη και δεν έχει καμία απολύτως σχέση με την ποινική πλευρά της υπόθεσης. Βεβαίως, ο κ. Μπαντουβάς μετά από τα γεγονότα αυτά παρουσιάστηκε στα ΜΜΕ, είπε τις δικές του απόψεις, οι οποίες, όμως, ήταν άκρως αντίθετες με την αλήθεια των πραγματικών γεγονότων. Υπήρξε μία διαστρέβλωση κατά την εποχή εκείνη των πραγματικών περιστατικών και έτσι η κοινή γνώμη πιστεύω και είμαι βέβαιος γι'αυτό, ότι δημιούργησε μία πεπλανημένη εντύπωση. 

Το ΠΑ.ΣΟ.Κ και εγώ σαν εισηγητής κρίνω ότι δεν πρέπει να αρθεί η ασυλία του κ. Μπαντουβά, διότι όχι μόνο δεν είχε απολύτως καμία συμμετοχή με την παράνομη είσοδο του Οτσαλάν στη χώρα μας, αλλά και γιατί το πόρισμα του αποδίδει ευθύνη για κάποιες συζητήσεις, οι οποίες όμως δεν είναι δυνατόν να αξιολογηθούν ποινικώς. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: 'Οσον αφορά τον κ. Μπαντουβά, είναι μία παρεξηγημένη κατάσταση. Ο Μπαντουβάς πίστευε ότι μπορεί να βοηθήσει ανθρωπιστικά τον Οτσαλάν, ενώ την ίδια ώρα είχε δοθεί εντολή από την Αμερική να παραδοθεί. Πάει αυτό και γι'αυτό είναι αθώος ο άνθρωπος. 

Στη δεύτερη περίπτωση, του κ. Νάκου, δεν υπάρχει αξιόποινο. Δηλαδή, δεν υπάρχει περίπτωση να πούμε ότι πρέπει να αρθεί η ασυλία. 

'Οσον αφορά τον κ. Γιοβανούδα, ανεξαρτήτως αν έχει δίκιο ή όχι ο άνθρωπος, θα κριθεί από τη δικαιοσύνη. Επειδή έχουμε μία τακτική στις ατομικές υποθέσεις να άρεται η ασυλία, επιμένουμε στην πρώτη περίπτωση. 

ΠΡΟΕΔΡΕΥΩΝ (Λουκάς Αποστολίδης): Ο κ. Φούσας έχει το λόγο. 

ΑΝΤΩΝΙΟΣ ΦΟΥΣΑΣ: Θέλω κατ'αρχήν να κάνω δύο γενικές παρατηρήσεις. Τα δύο λεπτά δεν μου είναι αρκετά, εν όψη του ότι υπήρξαν δύο εισηγητές του ΠΑ.ΣΟ.Κ. 

Κατ'αρχήν, η προσωπική μου θέση -είναι, και του κόμματός μου ασφαλώς στην πλειοψηφία του- είναι ότι οι υποθέσεις οι οποίες αφορούν προσωπικές εκδηλώσεις και ενέργειες συναδέλφων, θα πρέπει και εκείνες να έχουν την ίδια τύχη, όπως έχουν όλοι οι πολίτες και επομένως δεν θα έχουμε άρση ασυλίας για υποθέσεις μόνο που ανάγονται στα βουλευτικά καθήκοντα. Αυτό θα ήταν ευχής έργον να ίσχυε και να υπήρχε και συνταγματική ρύθμιση. Δεν υπάρχει όμως σήμερα και έχουμε μια τακτική, η οποία εφαρμόζεται πλέον και εδώ και χρόνια στην πράξη. 

Το δεύτερο που θέλω να παρατηρήσω είναι ότι εμείς, όπως είναι γνωστό, ως Νέα Δημοκρατία, έχουμε καταθέσει κατά την αναθεώρηση του Συντάγματος σχετική ρύθμιση, ώστε κατ'αυτόν τον τρόπο να αντιμετωπίζονται τα θέματα της άρσης ασυλίας των Βουλευτών, διότι εκτιμούμε ότι έτσι θα αναβαθμιστεί περισσότερο ο ρόλος του Βουλευτή. 

Επίσης, φοβάμαι ότι πολλοί συνάδελφοι, μάλλον λάθος αντιμετωπίζουν το θέμα. 

'Εργο δικό μας, κύριε Πρόεδρε και κύριοι συνάδελφοι, δεν είναι να ερευνήσουμε αν ουσιαστικά υπάρχει ή δεν υπάρχει αδίκημα. Εμείς δεν θα γίνουμε ούτε εισαγγελείς ούτε δικαστές. 'Εργο δικό μας είναι να δούμε αν πράγματι εμπίπτει στις περιπτώσεις εκείνες που θα πρέπει να ισχύει η ασυλία ή θα πρέπει να αρθεί, ώστε να εκδικαστεί η υπόθεση από το δικαστήριο, το οποίο και κυριαρχικά θα κρίνει επί της ουσίας την υπόθεση. 

'Ομως επαναλαμβάνω ότι εδώ έχουμε μια πρακτική την οποία και εφαρμόζουμε. Μέχρις ότου θα έχουμε αναθεώρηση του Συντάγματος, θα πρέπει δυστυχώς και εγώ σήμερα να προσαρμοστώ προς αυτήν την πρακτική. 

Εν όψει αυτού, όσον αφορά για τον κ. Μπαντουβά, θέλω να παρατηρήσω ότι πράγματι πρόκειται για μία υπόθεση η οποία έτσι και αλλιώς έχει τις εθνικές της διαστάσεις. Το φερόμενο δε ως αδίκημα του κ. Μπαντουβά και κατά τη δική μου άποψη ανάγεται ασφαλώς -όπως εκείνος το αντιλαμβάνεται και το ερμηνεύει, μέσα στα βουλευτικά του καθήκοντα- στον κύκλο των ιδεολογικών του αντιλήψεων και ακόμη νομίζω ότι ανάγεται στις πολιτικές του δραστηριότητες και πράξεις. 

Μια όμως και έγινε ο λόγος επί τους ουσίας, παρά το ότι δεν είχα κανένα λόγο να επιμείνω εγώ πρέπει να σημειώσω ότι έτσι τελείως θολά γίνεται κάποιος λόγος από τον κ. Καλεντερίδη και τον κ. Ναξάκη, ενώ αντίθετα από τον κ. Ευαγγελάτο αναφέρεται και ο ίδιος ο κ. Μπαντουβάς το είπε πως δεν έχει καμία σχέση με το αδίκημα το οποίο του αποδίδεται. Να σημειώσω δε ότι πρόκειται για ένα βαρύτατο αδίκημα της απλής συνέργειας σε προσβολή της διεθνούς ειρήνης της χώρας μας, που προβλέπεται ποινή κάθειρξης μέχρι δέκα χρόνια, και γι' αυτό θα πρέπει να είμαστε περισσότερο προσεκτικοί. 

Εν όψει όλων αυτών και ιδίως διότι επιμένω στην πάγια τακτική που όλοι μας εφαρμόζουμε, αλλά και εκτιμώ ότι ανάγεται στις πολιτικές του δραστηριότητες, έχω τη γνώμη ότι μάλλον ο κάθε Βουλευτής πρέπει να αποφασίσει κατά συνείδηση και αυτή είναι και η πρότασή μου εκ μέρους της Νέας Δημοκρατίας. 

'Οσον αφορά για τον κ. Νάκο, πράγματι εδώ πρόκειτα για μία διαφωνία του με τον πρόεδρο μιας εφορευτικής επιτροπής της νομαρχιακής επιτροπής της Ν.Δ. Μαγνησίας, όπου και εκλέγεται ως Βουλευτής ο κ. Νάκος. Θα μπορούσε κανένας με μια αυστηρή διάθεση παρατήρησης των όσων είπε ο κ. Νάκος να τη χαρακτηρίσει έτσι ή αλλιώς. Πάντως, ανάγεται μέσα στην εκτέλεση των κομματικών του καθηκόντων, των πολιτικών του δραστηριοτήτων και άρα και αν ακόμα θα θέλαμε να πούμε ότι πρέπει να αρθεί η ασυλία, θα έλεγα ότι αυτή η απόφασή μας θα ήταν κόντρα προς το ίδιο το Σύνταγμά μας. 'Αρα, λοιπόν, για τον κ. Νάκο η πρότασή μου είναι και η πρόταση του κόμματός μου είναι ότι δεν πρέπει να αρθεί η ασυλία. 

Τώρα έρχομαι στον κ. Γιοβανούδα. Κατ'αρχήν θα ξέρετε και θα ενθυμείστε, κυρίες και κύριοι συνάδελφοι, ότι για τον κ. Γιοβανούδα η βασική υπόθεση του, η κύρια υπόθεση έχει πάρει ήδη το δρόμο της. Δηλαδή, έχουμε άρει τη βουλευτική ασυλία, έχει παραπεμφθεί η υπόθεση και, αν δεν κάνω λάθος, έχει προσδιοριστεί ήδη και δικαστήριο. Η παρούσα υπόθεση είναι αδίκημα ψευδούς καταμήνυσης, συκοφαντικής δυσφήμισης και ψευδορκίας για αδικήματα που έχουν σχέση με καταθέσεις τις οποίες έκαναν μάρτυρες στην υπόθεση αυτή. Είναι μία τακτική που συμβαίνει στα ποινικά μας δικαστήρια και στην ποινική δικαιοσύνη και στη γενική δικαιοσύνη γενικότερα. Αναφέρεται ακόμη και για δηλώσεις που έκανε ο κ. Γιοβανούδας ή ακόμη-ακόμη και για τοποθετήσεις που έκανε εντός του Κοινοβουλίου και που είδαν το φως της δημοσιότητας. 

Αυτά όλα, επαναλαμβάνω, θα είχαν σημασία αν επρόκειτο για τη βασική, για την κύρια υπόθεση. Θα είναι χρήσιμο δε να πω ότι ο φερόμενος ως άνθρωπος που απεκάλυψε την υπόθεση αυτή και ειδικότερα ο ιδιωτικός ντέντεκτιβ αυτής της υπόθεσης, ο κ. Στυλιανός Θαλασσινός, έχει κατεμηνυθεί από τον κ. Γιοβανούδα και έχει καταδικαστεί σε δύο χρόνια φυλάκιση για όσα εναντίον του είπε και έχω και την απόφαση. 

Εν όψει όλων αυτών και εν όψει του ότι η βασική υπόθεση έχει πάρει ήδη το δρόμο της και εν όψει του ότι από εκεί θα κριθεί τι συμβαίνει στην υπόθεση αυτή, αλλά έτσι κι αλλιώς συνδέεται με την υπόθεσή του, που είναι πάντως ιδιωτική υπόθεση, έχουμε τη γνώμη ότι και εδώ οι Βουλευτές θα πρέπει να αποφασίσουν κατά συνείδηση και αυτή είναι και η πρόταση του κόμματός μου. 

ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Δεν θα αναφερθώ, κύριοι Βουλευτές, στη γενικότερη άποψή μας όσον αφορά τη βουλευτική ασυλία. Κατ'επανάληψη την έχουμε αναπτύξει σε συζητήσεις που έχουν γίνει στην Αίθουσα αυτή. 

Θα ξεκινήσω από τις συγκεκριμένες περιπτώσεις και πρώτα από τον κ. Γιοβανούδα. Η υπόθεση βέβαια αυτή είναι μία προσωπική υπόθεση με την έννοια της προσωπικής διαφοράς. Βέβαια, δεν είναι καμία αυτοτελής υπόθεση, με την έννοια της καινούριας υπόθεσης, που για πρώτη φορά έρχεται στη Βουλή. Είναι, όπως χαρακτηρίσθηκε και από προλαλήσαντα συνάδελφο, μια συνεπακόλουθη της κύριας, της βασικής υπόθεσης, που δεν εμποδίζει όμως, την εκδίκασή της. Εκεί πέρα βέβαια θα κριθεί και η ουσία της διαφοράς. 

Υπενθυμίζω ότι όταν συζητιόταν η κύρια υπόθεση, είχαμε ταχθεί υπέρ της άρσης της ασυλίας και η Βουλή είχε δώσει τη συγκατάθεσή της. Επομένως, για να κριθεί το βασικό, το κύριο θέμα της διαφοράς, θα πρέπει να υπάρχει η συγκατάθεση της Βουλής. 

'Ερχομαι στον κ. Νάκο. Είναι φανερό ότι αφορά την πολιτική του δραστηριότητα και μάλιστα την εσωκομματική δραστηριότητα, αφού η διαφορά η οποία υπάρχει απορρέει από μία εσωκομματική διαδικασία του κόμματος στο οποίο ανήκει. Οι υποθέσεις αυτές πιστεύουμε ότι δεν μπορούν να αποτελούν αντικείμενο ποινικών διώξεων και να λύνονται σε ποινικά δικαστήρια. Διαφορετικά, οδηγούμαστε στην ποινικοποίηση της πολιτικής ζωής. 

Ολοκληρώνω με τον κ. Μπαντουβά. Είναι φανερό ότι ανεξάρτητα από το αν έχουν ή δεν έχουν συμβεί οι ενέργειες για τις οποίες καταγγέλλεται ο κ. Μπαντουβάς, συνδέονται με την πολιτική του δραστηριότητα. Συνεπώς, και αν ακόμη δεχθεί κάποιος ότι έχουν γίνει, είναι φανερό ότι οδηγούμαστε στην ποινικοποίηση της πολιτικής ζωής του τόπου. 

Επίσης δεν μπορεί να περάσει ασχολίαστος ο χαρακτηρισμός ο οποίος αποδίδεται στο αδίκημα για το οποίο κατηγορείται ο κ. Μπαντουβάς, δηλαδή, η συνέργεια σε προσβολή της διεθνούς ειρήνης της χώρας μας. 

Επισημαίνω αυτό το γεγονός, διότι αν το γενικεύσουμε, αν ακολουθήσουμε τη λογική αυτή, είναι φανερό ότι οδηγούμαστε σε πολύ επικίνδυνους δρόμους. Με τη λογική αυτή, ο κάθε διαδηλωτής που διαδηλώνει σήμερα έξω από την Αμερικάνικη Πρεσβεία για τους βομβαρδισμούς του ΝΑΤΟ και φωνάζει "έξω το ΝΑΤΟ, έξω οι Αμερικάνοι, έξω οι βάσεις", θα μπορούσε να παραπεμφθεί με το αδίκημα αυτό. 

Αντιλαμβάνεστε πού οδηγείται η πολιτική ζωή του τόπου μας, αν ακολουθηθεί αυτή η αρχή. 

Συνεπώς, δεν συμφωνούμε με την άρση της ασυλίας και του κ. Μπαντουβά. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Πριν αναφερθώ στην υπόθεση του κ. Γιοβανούδα, θέλω να πω ότι καλό θα είναι να κατατίθενται στη Βουλή οι απόψεις των κομμάτων που έχουν σχέση με τη βουλευτική ασυλία. 

Εμείς κατ'επανάληψη έχουμε ζητήσει και στην αναθεώρηση του Συντάγματος, να δει η πολιτεία, να δει το κράτος με διαφορετικό μάτι την υπόθεση της ασυλίας των Βουλευτών, γιατί, όπως και να το κάνουμε, οι πολίτες παρακολουθούν με καχυποψία όλες αυτές τις απορρίψεις, χωρίς να έχουν τη δυνατότητα να μπουν επί της ουσίας και να έχουν μία πλήρη εικόνα ενημέρωσης. 

'Ερχομαι τώρα στην υπόθεση του κ. Γιοβανούδα. Πιστεύω, κύριοι συνάδελφοι, ότι πρέπει να αρθεί η ασυλία του κ. Γιοβανούδα. Είναι μία υπόθεση καθαρά ιδιωτική. Πιστεύω, ότι θα κάνει πολύ καλό όλη αυτή η υπόθεση στον κ. Γιοβανούδα. Δεν θα κρατηθούν ούτε στεγανά ούτε θα μπούμε σε κάποια ερωτηματικά. Είναι βέβαια και συνέχεια της άλλης υπόθεσης. 'Αρα, λοιπόν, η Βουλή θα πρέπει να άρει -και ο Συνασπισμός αυτό προτείνει και εγώ προσωπικά- την ασυλία του κ. Γιοβανούδα. 

Το δεύτερο θέμα αφορά τον κ. Νάκο. Πιστεύω ότι για τον κ. Νάκο είναι ένας οξύς πολιτικός λόγος, ο οποίος έγινε μέσα στα κομματικά γραφεία της Νέας Δημοκρατίας, αλλά είναι καθαρά μία πολιτική πράξη. 

Εμείς σαν Συνασπισμός, αλλά και ο καθένας από εμάς, πιστεύουμε ότι οι πολιτικές πράξεις ούτε ποινικοποιούνται ούτε πρέπει αυτήν τη στιγμή να καταδιώκονται συνάδελφοι Βουλευτές επειδή με ακραίο τρόπο, αν θέλετε, εξέφρασαν κάποια αγανάκτηση. Αυτό όμως γίνεται μέσα στην πολιτική ζωή και μέσα στην καθημερινότητα των ανταλλαγών πολιτικών απόψεων. 

Ερχόμαστε τώρα στην υπόθεση του κ. Μπαντουβά. Πιστεύω ότι άσχετα με το αν συμφωνούμε ή όχι με την πολιτική συμπεριφορά του κ. Μπαντουβά, δεν μπορεί το ελληνικό Κοινοβούλιο να άρει την ασυλία του. Σαν Συνασπισμός δεν προτείνουμε την άρση της ασυλίας του κ. Μπαντουβά. 

Πιστεύω, κύριε Πρόεδρε, ότι ο κ. Μπαντουβάς, άσχετα αν συμφωνούμε ή όχι -και επιμένω σε αυτό- άσκησε πολιτικά καθήκοντα και διαχειρίστηκε πολιτικά πράγματα όπως αυτός θεωρούσε σωστά. 

Πιστεύω, λοιπόν, ότι η άρση της ασυλίας -και ο Συνασπισμός αυτό προτείνει- δεν μπορεί να γίνει για καθαρά πολιτικούς λόγους. 

Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, δεν υπάρχει άλλος εγγεγραμμένος για να μιλήσει. 

Κηρύσσεται περαιωμένη η συζήτηση επί των αιτήσεων άρσεως ασυλίας των Βουλευτών κυρίων Βαρσάμη Γιοβανούδα, Κωνσταντίνου Μπαντουβά και Αθανασίου Νάκου. 

Η λήψη απόφασης αναβάλλεται για άλλη συνεδρίαση, που θα καθοριστεί με ειδική ημερήσια διάταξη. 

Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας: "Κύρωση της Διεθνούς Συμφωνίας για το φυσικό καουτσούκ 1995". 

Η Διαρκής Επιτροπής Εθνικής 'Αμυνας και Εξωτερικών Υποθέσεων καταθέτει την 'Εκθεσή της στο σχέδιο νόμου του Υπουργείου Εξωτερικών: "Κύρωση του Πρωτοκόλλου για τις προξενικές σχέσεις μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας". 

Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 1.35' λύεται η συνεδρίαση για αύριο, ημέρα Παρασκευή 21 Μαΐου 1999 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τον Υπουργό Γεωργίας, σύμφωνα με την ημερήσια διάταξη. 

Ο ΠΡΟΕΔΡΟΣ                                                                                      ΟΙ ΓΡΑΜΜΑΤΕΙΣ










 









































 


















 






















