
Τρίτη 29 Αυγούστου 2000_ 
¶ ΣΥΝΕΔΡΙΑΣΗ ΚΗ'_¶ 
ΠΙΝΑΚΑΣ ΠΕΡΙΕΧΟΜΕΝΩΝ_¶ 
ΘΕΜΑΤΑ¶ 
Α. ΕΙΔΙΚΑ ΘΕΜΑΤΑ¶ 
1. Επικύρωση Πρακτικών, σελ.¶ 
2. 'Αδεια απουσίας της Βουλευτού Μ. Γιαννάκου- Κουτσίκου, σελ.¶ 
3. Ανακοινώνεται απόφαση του Προέδρου της Βουλής περί συγκροτήσεως των Διαρκών Επιτροπών του Τμήματος Διακοπής των Εργασιών της Βουλής (Γ' σύνθεση), σελ.¶ 
Β. ΝΟΜΟΘΕΤΙΚΗ ΕΡΓΑΣΙΑ¶ 
1. Συζήτηση επί της αρχής του σχεδίου νόμου του Υπουργείου Μεταφορών και Επικοινωνιών: "Ρύθμιση θεμάτων Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις", σελ.¶ 
2. Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Ρυθμίσεις θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις", σελ.¶ 
3 Αίτηση ονομαστικής ψηφοφορίας Βουλευτών της Νέας Δημοκρατίας επί της αρχής του σχεδίου νόμου του Υπουργείου Μεταφορών και Επικοινωνιών, σελ.¶ 
ΟΜΙΛΗΤΕΣ¶ 
Α. Επί του σχεδίου νόμου του Υπουργείου Μεταφορών και Επικοινωνιών:¶ ΑΚΡΙΒΑΚΗΣ Α., σελ. 
¶ 
ΑΝΔΡΕΟΥΛΑΚΟΣ Α., σελ. 
ΒΑΘΕΙΑΣ Ι., σελ. 
ΒΕΡΕΛΗΣ Χ., σελ. 
ΓΚΑΤΖΗΣ Ν., σελ. 
ΓΚΕΛΕΣΤΑΘΗΣ Ν., σελ. 
ΓΡΗΓΟΡΑΚΟΣ Λ., σελ. 
ΔΗΜΑΣ Σ., σελ. 
ΚΑΛΟΓΙΑΝΝΗΣ Σ., σελ. 
ΚΑΤΣΑΡΟΣ Ν., σελ. 
ΚΟΥΒΕΛΗΣ Φ., σελ. 
ΛΕΒΕΝΤΗΣ Α., σελ. 
ΜΑΝΟΣ Σ., σελ. 
ΜΑΝΤΕΛΗΣ Α., σελ. 
ΜΗΤΣΟΤΑΚΗΣ Κ., σελ. 
ΠΑΠΑΔΟΠΟΥΛΟΣ Σ., σελ. 
ΠΑΠΑΛΗΓΟΥΡΑΣ Α., σελ. 
ΠΑΥΛΟΠΟΥΛΟΣ Π., σελ. 
ΠΟΛΥΖΟΣ Ε., σελ. 
¶ 
Β. Επί του σχεδίου νόμου του Υπουργείου Εσωτερικών, Δημόσιας 
Διοίκησης και Αποκέντρωσης:¶ 
	ΤΖΑΝΗΣ Λ., σελ. 
¶ 
Π Ρ Α Κ Τ Ι Κ Α  Β Ο Υ Λ Η Σ_¶ 
Ζ' ΑΝΑΘΕΩΡΗΤΙΚΗ ΒΟΥΛΗ_¶ 
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)_¶ 
ΣΥΝΟΔΟΣ Α'_¶ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ_¶ 
ΘΕΡΟΥΣ 2000_¶ 
ΣΥΝΕΔΡΙΑΣΗ ΚΗ'_¶ 
Τρίτη 29 Αυγούστου 2000_¶ 
-------------------------------_¶ 
Αθήνα, σήμερα στις 29 Αυγούστου 2000, ημέρα Τρίτη και ώρα 19.00' 
συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Α' Αντιπροέδρου αυτής κ. _ΚΩΝΣΤΑΝΤΙΝΟΥ ΓΕΙΤΟΝΑ_.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Κυρίες και κύριοι συνάδελφοι, 
αρχίζει η συνεδρίαση. ¶ 
Καλώς ήρθατε στο Τμήμα όσοι είστε από διακοπές.¶ 
Εισερχόμαστε στην ημερήσια διάταξη της¶ 
ΝΟΜΟΘΕΤΙΚΗΣ ΕΡΓΑΣΙΑΣ_¶ 
Η ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Ρυθμίσεις θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις" θα 
κρατηθεί για λίγο και θα ψηφισθεί αργότερα, λόγω κωλύματος του κυρίου Υπουργού.¶ 
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Ρύθμιση θεμάτων της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις".¶ 
'Εχω την τιμή να ανακοινώσω στο Τμήμα ότι με επιστολή του ο Πρόεδρος της Νέας Δημοκρατίας προς τον Πρόεδρο της Βουλής ορίζει ως Κοινοβουλευτικό Εκπρόσωπο για τη συζήτηση του νομοσχεδίου, το Βουλευτή Κορινθίας κ. Αναστάσιο Παπαληγούρα.¶ 
Επίσης, ο Πρόεδρος του Συνασπισμού της Αριστεράς και της Προόδου 
ορίζει ως ειδικό αγορητή τον κ. Αθανάσιο Λεβέντη. ¶ 
Ο κ. Γρηγοράκος Εισηγητής της πλειοψηφίας έχει το λόγο.¶ 
_ΛΕΩΝΙΔΑΣ ΓΡΗΓΟΡΑΚΟΣ:_ Ευχαριστώ, κύριε Πρόεδρε.¶ 
Κύριοι Υπουργοί, κυρίες και κύριοι συνάδελφοι, σήμερα η ελληνική οικονομία έχει να επιδείξει μόνο καλές επιδόσεις μεταξύ των κρατών-μελών της Ζώνης του ΕΥΡΩ, ενώ συνεχίζει να πληροί και το κριτήριο της σύγκλισης, όπως σήμερα προσδιορίζεται από τη Συνθήκη του Μάαστριχτ διαψεύδοντας έτσι όσους αμφέβαλαν για την ικανότητα της διατηρησιμότητάς της.¶ 
Η συμμετοχή της χώρας μας στην ισχυρή ομάδα των οικονομικά ανεπτυγμένων χωρών της Ευρωπαϊκής 'Ενωσης δεν είναι ο τελικός σταθμός, αλλά η αρχή μιας αισιόδοξης και ελπιδοφόρας πορείας με στόχο την επίτευξη της πραγματικής σύγκλισης, της διασφάλισης της κοινωνικής συνοχής και τη φροντίδα για τη βελτίωση της ποιότητας ζωής των πολιτών.¶ 
Η νέα οικονομία απαιτεί συγκέντρωση προσπαθειών στην ανάπτυξη και 
εισαγωγή νέων τεχνολογιών, καθώς και αποτελεσματική στήριξη της σύγχρονης επιχειρηματικότητας για το καλό της κοινωνίας και τη δημιουργία θέσεων εργασίας.¶ 
Η συμμετοχή του συνόλου της ελληνικής κοινωνίας στη νέα τεχνολογική 
επανάσταση θα πρέπει να αποτελεί στρατηγικό στόχο της πολιτικής μας.                         
 Εκσυγχρονισμένη πολιτεία αντάξια της οικονομίας της είναι αυτή που θα 
δημιουργήσει το πλαίσιο για μία δυναμική αγορά.¶ 
Το Κοινοβούλιο σήμερα, όσο ποτέ άλλοτε, οφείλει να ενστερνιστεί την 
ψηφιακή επανάσταση, προκειμένου να την καταστήσει πιο προσβάσιμη, πιο 
δημοκρατική και πιο αποτελεσματική. Είναι σημαντικό να γνωρίζουμε ότι η ψηφιακή επανάσταση αποτελεί ένα ισχυρό εργαλείο το οποίο προσφέρει στους πολίτες ένα νέο τρόπο να συνδέονται και να επικοινωνούν μεταξύ τους, με τους εκπροσώπους τους αλλά και με την Κυβέρνησή τους.¶ 
Με της εκλογές της 9ης Απρίλη υποσχεθήκαμε να προχωρήσουμε σε 
λιγότερο κράτος, γιατί το κράτος δεν είναι επιχειρηματίας. Προσδιορίζει όμως, το πλαίσιο άσκησης των οικονομικών δραστηριοτήτων προσφέρει υπηρεσίες στον πολίτη, καλύπτει κοινωνικές ανάγκες και αναβαθμίζει την ποιότητα ζωής. Υποσχεθήκαμε επίσης να διευρύνουμε τις συζητήσεις με το λαό και να βρούμε και εμείς εδώ ένα κοινό έδαφος επικοινωνίας που θα είναι αντάξιο των προσδοκιών της κοινωνίας μας και που αρμόζει στις απαιτήσεις του νέου αιώνα. ¶ 
Οι αξίες της κοινωνικής αλληλεγγύης και της κοινωνικής δικαιοσύνης 
μέσα από την κοινά αποδεκτή άποψη ότι, όλοι έχουμε ίση αξία και ίσες υποχρεώσεις σε έναν κόσμο που αλλάζει με γοργούς ρυθμούς μας επιβάλλει να απελευθερωθούμε από παλαιές αντιπαλότητες και πολιτικές σκοπιμότητες.¶ 
Το βάρος της ευθύνης για να καλύψουμε το χαμένο έδαφος πρέπει να το 
νιώθουμε όλοι μας και πολύ περισσότερο, εμείς που καλούμεθα σήμερα να χαράξουμε μια νέα πορεία στον τομέα της πληροφόρησης μέσα από ένα σημαντικό νομοσχέδιο που αφορά τη ρύθμιση θεμάτων της Εθνικής Επιτροπής Τελεπικοινωνιών και Ταχυδρομείων και άλλες διατάξεις.¶ 
Οι αλλαγές στην οικονομία και η νέα τεχνολογία ανοίγουν νέες προοπτικές για την εργασία, πάντα όμως κάτω από συνθήκες σταθερότητας, διαφάνειας και υγιούς ανταγωνισμού. Οφείλουμε όλοι για το καλό της κοινωνίας, του 'Ελληνα πολίτη να εκμεταλλευθούμε πλήρως τις ευκαιρίες που δημιουργούν νέες τεχνολογίες της πληροφορίας και επικοινωνίας για ευμάρεια, απασχόληση και συμμετοχή.¶ 
Ο ρόλος της Κυβέρνησης είναι να δημιουργεί τις προϋποθέσεις για 
ευδοκίμηση της επιχειρηματικότητας με συνθήκες διαφάνειας, που θα μειώνει το κόστος πρόσβασης στη νέα τεχνολογία, θα προωθεί την έρευνα και την επιστήμη σε όλο το φάσμα της και θα δημιουργεί συνθήκες που θα επιτρέπουν 
στους πολίτες να αποκτήσουν δυνατότητες για συμμετοχή στην τεχνολογία, που αλλάζει τον τρόπο ζωής μας ταχύτατα, συνθήκες που οδηγούν σε νέες μορφές εργασίας και επιδρούν καταλυτικά στα εργατικά δικαιώματα.¶ 
Πρέπει όλοι να αντιληφθούμε ότι η ελεύθερη και ανταγωνιστική αγορά 
της πληροφόρησης, επειδή τα όριά της κάθε μέρα διευρύνονται και δεν μπορεί κανείς να φανταστεί μέχρι που φθάνουν τα όρια της εξέλιξής της θα απαιτεί διά βίου εκπαίδευση, αναβάθμιση των μέσων εκπαίδευσης και συνεχή εκσυγχρονισμό της νομοθεσίας, που θα καθορίζει τα πλαίσια των παρεχομένων υπηρεσιών, έτσι ώστε οι πολίτες να μη χάσουν τα δικαιώματά τους, να μην αιφνιδιάζονται και πάνω από όλα να αισθάνονται ασφαλείς.¶ 
Στη συζήτηση του νομοσχεδίου στη Διαρκή Επιτροπή, διέκρινα πιθανόν δικαιολογημένα "μία φοβία" για κάτι καινούριο που έρχεται και δεν ξέρουμε οι δυνατότητές του μέχρι που φθάνουν. Επιβάλλεται σήμερα όσο ποτέ άλλοτε να αφήσουμε ελεύθερη την επιστήμη μέσω της τεχνολογίας και της πληροφόρησης να πραγματοποιήσει τα μεγάλα ανοίγματά της για το καλό των πολιτών. Εμείς εδώ θα πρέπει να φροντίσουμε ούτως ώστε ό,τι αποφασίσουμε 
να είναι κοινά αποδεκτό και να είναι προς το καλό του κοινωνικού συνόλου.¶ 
Κυρίες και κύριοι συνάδελφοι, το νομοσχέδιο αυτό είναι ένα μέρος του 
θεσμικού πλαισίου που έχει δοθεί στη δημοσιότητα και έχει δύο κατευθύνσεις. Πρώτον, αναφέρεται στην εναρμόνιση της χώρας μας με το ισχύον ευρωπαϊκό δίκαιο, που για άγνωστους λόγους τα προηγούμενα χρόνια αναβάλετο.¶ 
Είναι γεγονός ότι αυτή η εναρμόνιση έχει καθυστερήσει και το 
Υπουργείο οφείλει άμεσα να δημιουργήσει τις συνθήκες διοικητικής και οικονομικής αυτοτέλειας της ελληνικής επιτροπής τηλεπικοινωνιών και όλες τις απαραίτητες συνθήκες που  θα την καταστήσουν ικανή να εκδίδει όχι μόνο γενικές άδειες αλλά και ειδικές άδειες εκτός των γεωστατικών τροχιών δορυφόρων και συναφών συχνοτήτων που άπτονται διεθνών σχέσεων και συμφωνιών αλλά και θεμάτων εθνικής άμυνας.¶ 
Η ενίσχυση της επιχειρηματικότητας είναι η δεύτερη κατεύθυνση του νομοσχεδίου και επιβάλλεται εμείς εδώ να υποστηρίξουμε με τις προτάσεις μας και τις ιδέες μας κάθε υγιή οργανισμό ο οποίος με συνθήκες διαφάνειας θα δημιουργήσει ιδιωτική παροχή υπηρεσιών στους χρήστες με ελεγχόμενο κόστος από τις συνθήκες ανταγωνισμού αλλά και θέσεις εργασίας.¶ 
Την τελευταία οκταετία με τη μερική απελευθέρωση δημιουργήθηκαν 
είκοσι χιλιάδες περίπου θέσεις εργασίας από εταιρείες τηλεπικοινωνίας.  Και αυτό είναι πολύ σημαντικό. Η ελληνική αγορά των τηλεπικοινωνιών σήμερα φθάνει σε επενδύσεις του επιπέδου των δύο τρισεκατομμυρίων δραχμών και υπολογίζεται την επόμενη πενταετία να φθάσει στα πέντε τρισεκατομμύρια δραχμές.¶ 
Η αμφίδρομη σχέση χρήστη και τηλεπικοινωνιακών εταιριών θα είναι αυτό που θα αυξήσει τις επενδύσεις στον ειδικό αυτόν τομέα. Από 1.1.2001 απελευθερώνεται η αγορά των τηλεπικοινωνιών με σύγχρονη ανεξαρτητοποίηση του ρόλου της εθνικής επιτροπής τηλεπικοινωνιών. ¶ 
Η πολιτική μας για την προστασία του ΟΤΕ έχει ημερομηνία λήξης λόγω 
της υποχρέωσής μας για απελευθέρωση της αγοράς αλλά και της σιγουριάς μας ότι ο ΟΤΕ θα ωφεληθεί από τον ανταγωνισμό παράγοντας προϊόντα, επενδύοντας σε νέες τεχνολογίες και αγορές και αυξάνοντας το μερίδιό του στις αγορές αυτές.¶ 
Αυτές τις ημέρες είδαμε στον ημερήσιο Τύπο ότι η τιμή της μονάδας για κάθε χώρα είναι και τρεις φορές φθηνότερη από την τιμή του ΟΤΕ. Δεκαπέντε εκατομμύρια χρήστες στις ΗΠΑ κάνουν τα υπεραστικά τους τηλεφωνήματα μέσω ΙΝΤΕΡΝΕΤ πληρώνοντας ελάχιστα χρήματα. Αρκετά εκατομμύρια το χρησιμοποιούν επίσης και σε άλλες χώρες. 'Ηδη οι περισσότερες από τις εταιρείες προσφέρουν υπηρεσίες υπεραστικών τηλεφωνημάτων μέσω ΙΝΤΕΡΝΕΤ, μερικές δωρεάν και άλλες με μικρό κόστος. Η εξάπλωση στους χρήστες είναι τόσο μεγάλη που σύντομα οι εταιρείες αναμένουν κέρδη από διαφημίσεις.  Στις συνθήκες, λοιπόν, αυτές που επικρατούν στο διεθνή χώρο, είμαστε υποχρεωμένοι να δημιουργήσουμε ένα νομοθετικό πλαίσιο εκσυγχρονισμού του ΟΤΕ για να μπορέσει να ανταπεξέλθει στον ανταγωνισμό που έρχεται.¶ 
Στην Ελλάδα κυκλοφορεί ένα τέτοιο πρόγραμμα που υπόσχεται σημαντική 
μείωση στα τηλεφωνήματα του εξωτερικού. Η εξοικονόμηση χρημάτων, φθηνότερα τηλεφωνήματα μέχρι και τρεις φορές σε σχέση με τις τιμές του 
ΟΤΕ, είναι σημαντικό κίνητρο για εκατομμύρια χρήστες, αλλά και για τον ίδιο τον ΟΤΕ να ανταποκριθεί απαντώντας με νέες τεχνολογίες και η απόκτηση μεριδίων από τις διεθνείς αγορές. ¶ 
Επίσης, στον ημερήσιο Τύπο αναφέρθηκε ότι το 2000 η αγορά του 
ΙΝΤΕΡΝΕΤ θα ξεπεράσει τα είκοσι δισεκατομμύρια και τα κέρδη του το 1,8 δισ., δείχνοντας έτσι τη δυναμική μιας αγοράς η οποία πριν δύο χρόνια δεν ξεπερνούσε τα δύο δισεκατομμύρια.¶ 
Εάν στις πωλήσεις του 1999 των τριών κύριων παροχών INTERNET -ΟΤΕnet, FORTHNET και HELLAS ON LINE- συμπεριληφθούν και οι υπηρεσίες δημιουργίας ιστοσελίδων, τότε το σύνολο των πωλήσεων φθάνει τα δώδεκα δισεκατομμύρια (12.000.000.000) δραχμές και οι προβλέψεις για το 2000 ανεβάζουν το σύνολο της αγοράς INTERNET στο επίπεδο των είκοσι πέντε δισεκατομμυρίων (25.000.000.000) δραχμών δημιουργώντας έτσι μία άνευ προηγουμένου τάση ανάπτυξης στην αγορά πληροφορικής και επικοινωνιών.¶ 
Η απώλεια ζωτικού χώρου, επιχειρηματικού χώρου από την απελευθέρωση 
της ελληνικής τηλεπικοινωνιακής αγοράς καθιστά επιβεβλημένες τις διεθνείς κινήσεις του ΟΤΕ στα Βαλκάνια σε μια αγορά εξήντα εκατομμυρίων καταναλωτών των τηλεπικοινωνιακών υπηρεσιών, οι οποίοι υπολογίζεται ότι θα αποφέρουν στον ΟΤΕ κέρδη τετρακοσίων δισεκατομμυρίων (400.000.000.000) δραχμών μέχρι το 2003.¶ 
Η διεθνής παρουσία του ΟΤΕ εκτός από τα Βαλκάνια στην Ουκρανία και 
στην Αρμενία δημιουργεί ελπίδες για επιτυχημένη πολυεθνική παρουσία του Ελληνικού Οργανισμού Τηλεπικοινωνιών. Η πρακτική σήμερα στην Ευρωπαϊκή 'Ενωση είναι οι διαδικασίες ελέγχων της αγοράς να είναι η ευθύνη της Εθνικής Επιτροπής Τηλεπικοινωνιών, ενώ το Υπουργείο Μεταφορών διατηρεί την ευθύνη χάραξης της πολιτικής. ¶ 
Με το νομοσχέδιο αυτό η Εθνική Επιτροπή Τηλεπικοινωνιών και Ταχυδρομείων αποκτά μεγαλύτερη ευελιξία παίζοντας αποφασιστικό και όχι μόνο γνωμοδοτικό ρόλο. Στην Εθνική Επιτροπή Τηλεπικοινωνιών και Ταχυδρομείων μεταβιβάζονται αρμοδιότητες του Υπουργού, δηλαδή, μια ανεξάρτητη εθνική ρυθμιστική αρχή δημιουργείται σύμφωνα με τις οδηγίες της Ευρωπαϊκής 'Ενωσης. Τέτοιες αρχές λειτουργούν σε όλες τις χώρες της Ευρωπαϊκής 'Ενωσης αποδεσμεύοντας τελείως από τα Υπουργεία τη χορήγηση τέτοιων αδειών.¶ 
Δίνοντας, λοιπόν, σ'αυτήν την επιτροπή την αρμοδιότητα εκτός από τις γενικές άδειες να έχει και την ευθύνη των ειδικών αδειών μπορούμε να πούμε ότι θωρακίζουμε περισσότερο την επιτροπή ως προς την κατεύθυνση της διαφάνειας και της διαχείρισης του φάσματος εκτός βέβαια του φάσματος που αφορά στην εθνική μας ασφάλεια. Η απελευθέρωση των αγορών θα συμβάλει ουσιαστικά σε αυτήν την κατεύθυνση μέσα από την αναβάθμιση της ποιότητας και τις χαμηλότερες τιμές των συσκευών υψηλής τεχνολογίας και των υπηρεσιών.¶ 
Είμαστε μάρτυρες ότι στην κινητή τηλεφωνία η ενίσχυση του ανταγωνισμού οδήγησε σε μειώσεις τιμών πάνω από 60% την τελευταία τριετία. Η απελευθέρωση της αγοράς των τηλεπικοινωνιών σε συνδυασμό με την ενίσχυση των θεσμών εποπτείας και ελέγχου θα αποτελέσει τη βάση για την ανάπτυξη νέων δυναμικών επιχειρηματικών πρωτοβουλιών.¶ 
Οι εξαγορές και οι συγχωνεύσεις στον τομέα των τηλεπικοινωνιών, οι εντυπωσιακές εξελίξεις που καταγράφονται στην κινητή τηλεφωνία τρίτης γενιάς, η ισχυροποίηση των εταιρειών παροχής υπηρεσιών ΙΝΤΕΡΝΕΤ διαμορφώνουν ένα νέο επιχειρηματικό περιβάλλον στην Ευρώπη. Με όλο αυτό το πλέγμα των ενεργειών απαιτείται από εμάς ένας ταχύτερος βηματισμός στις τράπεζες πληροφοριών και ιδιαίτερα στις τηλεπικοινωνίες που βρίσκονται στο επίκεντρο μιας ευρύτερης ανασύνταξης των παγκόσμιων οικονομικών δομών.¶ 
Η προσαρμογή της ελληνικής κοινωνίας στη νέα οικονομία απαιτεί την 
καθολική αναβάθμιση του ανθρώπινου δυναμικού. Η επένδυση στον άνθρωπο αποτελεί τη βάση της ισότιμης συμμετοχής στην οικονομική και κοινωνική εξέλιξη. Στόχος μας είναι ο κάθε νέος και νέα να αποκτήσουν τις γνώσεις, τη μέθοδο σκέψης, την εξοικείωση με τον ηλεκτρονικό υπολογιστή που αντιστοιχούν στη σύγχρονη οικονομία. Το 2001 όλα τα σχολεία της χώρας θα έχουν συνδεθεί με το INTERNET μας διαβεβαιώνει ο Υπουργός Εθνικής Οικονομίας. Το επίμαχο άρθρο 3 που έχει δημιουργήσει τόσο μεγάλο θόρυβο θα πρέπει να το δούμε όλοι μας πιο υπεύθυνα.¶ 
Ο ν. 2190/94 που πρόσφατα συζητήθηκε στη Βουλή είναι μια κατάκτηση της ελληνικής κοινωνίας και όλοι εμείς είμαστε υποχρεωμένοι να την 
προστατεύσουμε, αλλά συγχρόνως να κάνουμε τις απαραίτητες ρυθμίσεις που θα αποτρέπουν αγκυλωμένες απόψεις για το σημαντικό αυτό νόμο. Θα πρέπει εμείς οι ίδιοι σήμερα να δημιουργήσουμε μια επιπλέον ασφαλιστική δικλείδα προστασίας του νόμου. Συγχρόνως όμως θα πρέπει να εξειδικεύσουμε κάποιες διατάξεις του έτσι ώστε χωρίς να καταστρατηγείται το πνεύμα του νόμου να προσλαμβάνεται το καλύτερο και ειδικότερο επιστημονικό προσωπικό για τη λειτουργία της Εθνικής Επιτροπής Τηλεπικοινωνιών και Ταχυδρομείων. Οι διαδικασίες του ΑΣΕΠ είναι χρονοβόρες, αλλά και η επιτροπή πρέπει γρήγορα να στελεχωθεί από το κατάλληλο επιστημονικό προσωπικό με εξειδίκευση και εμπειρία στα θέματα των τηλεπικοινωνιών.¶ 
Μπορούμε σήμερα κατά τη διάρκεια της συζήτησης του νομοσχεδίου να δημιουργήσουμε όλες τις προϋποθέσεις για τη μη αλλαγή της φιλοσοφίας του ν. 2190/94, αλλά να θεσπίσουμε και τα επιπλέον κριτήρια που θα πρέπει να ληφθούν υπόψη για ταχεία και άδολη επιλογή του ειδικού επιστημονικού προσωπικού. ¶ 
Κυρίες και κύριοι συνάδελφοι, η Κυβέρνηση, το ΠΑ.ΣΟ.Κ., εμείς δεν έχουμε κανένα λόγο να κατηγορηθούμε για ρουσφετολογικές προσλήψεις. Είμαστε εδώ για να συζητήσουμε τις εποικοδομητικές προτάσεις για το σύνολο του νομοσχεδίου. Πιστεύουμε επίσης στην ανεξαρτησία και τη διαφάνεια της Εθνικής Επιτροπής Τηλεπικοινωνιών και θα της δώσουμε όλες τις απαραίτητες αρμοδιότητες για να αποφασίζει για το πόσες γενικές ή ειδικές άδειες έχει ανάγκη η αγορά.¶ 
Αν προκύπτουν οικονομικά οφέλη για τον 'Ελληνα πολίτη η εθνική 
επιτροπή οφείλει να το διασφαλίσει. Η απλούστευση των διαδικασιών για την χορήγηση άδειας έστω και προσωρινής, εάν το νομοθετικό πλαίσιο δεν την προβλέπει, αλλά και η αυστηρή τήρηση του νομοθετικού πλαισίου εκ μέρους της εθνικής επιτροπής είναι ένα βήμα δημοκρατίας, πολιτισμού και αφομίωσης των κανόνων του ανταγωνισμού στην εποχή που ζούμε.¶ 
Κύριοι συνάδελφοι, ο Τόνι Μπεν σε πρόσφατο άρθρο του στην εφημερίδα 
"THE SUNDAY TIMES" διαπιστώνει ότι πολλοί άνθρωποι τόσο στην Ευρώπη όσο και στην Αμερική αισθάνονται απλοί θεατές των επιτευγμάτων των ισχυρών, που με την ανταλλαγή τρισεκατομμυρίων δολαρίων καθημερινώς μέσω χρηματιστηρίου έχουν τεράστια επιρροή στα διεθνή τεκταινόμενα.¶ 
Πώς μπορούμε εμείς οι πολιτικοί να πάρουμε πίσω κάποιο μέρος της 
εξουσίας από αυτούς που βρίσκονται στην κορυφή; Η απάντηση που δίνει είναι ότι αυτό που έχουν πραγματικά ανάγκη είναι ένα ισχυρό και ανεξάρτητο κοινοβούλιο, στους κόλπους του οποίου θα βρίσκονται άνθρωποι που αληθινά θα εκπροσωπούν αυτούς που τους εξέλεξαν εκεί, που θα παραμείνουν πιστοί στις αρχές και στις πεποιθήσεις τους και θα έχουν την τόλμη να ψηφίζουν σύμφωνα με αυτές τις αρχές και τις πεποιθήσεις. Καλός πολιτικός είναι αυτός που διαφωνεί με αυτούς τους πολιτικούς που βάζουν πάνω απ'όλα το πολιτικό κόστος, αν πιστεύει ότι έτσι ανταποκρίνεται στα πιστεύω του και το ρόλο του. ¶ 
Ας προχωρήσουμε, λοιπόν, όλοι κύριοι συνάδελφοι, σήμερα χωρίς να υπολογίζουμε το πολιτικό κόστος στην ψήφιση αυτού του νομοσχεδίου με πνεύμα συναίνεσης, βάζοντας στο περιθώριο τις μικροκομματικές αντιλήψεις και τα πρόσκαιρα πολιτικά οφέλη. ¶ 
Ευχαριστώ πολύ. ¶ 
(Χειροκροτήματα από την πτέρυγα του ΠΑ.ΣΟ.Κ.)_¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστώ, κύριε Γρηγοράκο.  
'Ησασταν και πολύ γρήγορος!¶ 
Κυρίες και κύριοι συνάδελφοι, έχω την τιμή να ανακοινώσω στο Τμήμα 
ότι το Κομμουνιστικό Κόμμα Ελλάδος ορίζει για τη συζήτηση του 
νομοσχεδίου Κοινοβουλευτικό Εκπρόσωπο τον κ. Νίκο Γκατζή.¶ 
Επίσης θέλω να υπενθυμίσω ότι η Διάσκεψη των Προέδρων στη συνεδρίασή της στις 18-7-2000 αποφάσισε ότι η συζήτηση αυτού του νομοσχεδίου θα ολοκληρωθεί σε δύο συνεδριάσεις.  Σήμερα θα συζητήσουμε επί της αρχής του νομοσχεδίου και θα γίνει η ψηφοφορία. Αύριο θα συζητήσουμε τα άρθρα. ¶ 
Επίσης έχω την τιμή να ανακοινώσω στο Τμήμα ότι με την υπ'αριθμόν 
4695/3548 από 25 Αυγούστου 2000 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής (Γ' σύνθεση).¶ 
Το Τμήμα εγκρίνει;¶ 
_ΠΟΛΛΟΙ ΒΟΥΛΕΥΤΕΣ:_ Μάλιστα, μάλιστα.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Το Τμήμα ενέκρινε.¶ 
Η σχετική απόφαση θα καταχωρισθεί στα Πρακτικά της σημερινής 
συνεδρίασης και θα κοινοποιηθεί στους ενδιαφερόμενους κυρίους Βουλευτές.¶ (Στο σημείο αυτό ο Α' Αντιπρόεδρος της Βουλής κ. Κ. Γείτονας 
καταθέτει για τα Πρακτικά την προαναφερθείσα απόφαση, η οποία έχει ως εξής:¶¶ 
"ΒΟΥΛΗ ΤΩΝ ΕΛΛΗΝΩΝ¶ 
ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ¶ 
Αθήνα, 25 Αυγούστου 2000¶ 
Πρωτ.: 4695¶ 
Αριθμ.¶ 
Διεκπ.: 3548¶ 
ΑΠΟΦΑΣΗ_¶ 
ΘΕΜΑ: Σύσταση και συγκρότηση των Διαρκών Επιτροπών του Τμήματος 
Διακοπής των Εργασιών της Βουλής¶ 
Ο ΠΡΟΕΔΡΟΣ ΤΗΣ ΒΟΥΛΗΣ_¶ 
'Eχοντας υπόψη:¶ 
1. Τις διατάξεις  των άρθρων 71 και 72 του Συντάγματος και των 
άρθρων 31, 32 και 33 σε συνδυασμό με τα άρθρα 25 παρ. 9 και 15 παρ. 5 
του Κανονισμού της Βουλής (μέρος Κοινοβουλευτικό),¶ 
2. Την υπ' αριθμ. 3134/2331/8.6.2000 απόφαση συγκρότησης του 
προβλεπομένου από τα άρθρα 71 του Συντάγματος και 29 του Κανονισμού της Βουλής Τμήματος Διακοπής των Εργασιών της Βουλής (Γ' Σύνθεση) για την άσκηση του νομοθετικού έργου της Βουλής,¶ 
3. Τις έγγραφες υποδείξεις των Κοινοβουλευτικών Ομάδων και τις 
δηλώσεις των ανεξάρτητων βουλευτών,¶ 
α π ο φ α σ ί ζ ο υ μ ε,_¶ 
συνιστούμε, από τα μέλη του Τμήματος Διακοπής των Εργασιών της 
Βουλής της Γ' Σύνθεσης (29 Αυγούστου έως και 28 Σεπτεμβρίου 2000), τις προβλεπόμενες από το άρθρο 31 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής, οι οποίες συγκροτούνται ως ακολούθως:¶ 
Διαρκής Επιτροπή Μορφωτικών Υποθέσεων¶ 
Αρμόδια για τα Υπουργεία:¶ 
α) Εθνικής Παιδείας και Θρησκευμάτων & β) Πολιτισμού¶ 
1. Ασκητής Αθανάσιος¶ 
2. Βαρδίκος Πυθαγόρας¶ 
3. Γιαννακόπουλος Ιωάννης¶ 
4. Γκαλήπ Γκαλήπ¶ 
5. Διαμαντίδης Ιωάννης¶ 
6. Θωμάς Γεώργιος¶ 
7. Κατσέλη Ελεωνόρα¶ 
8. Κρεμαστινός Δημήτριος¶ 
9. Λεβογιάννης Νικόλαος¶ 
10. Λιάνης Γεώργιος¶ 
11. Μανίκας Στέφανος¶ 
12. Σακοράφα Σοφία¶ 
13. Σκανδαλίδης Κωνσταντίνος¶ 
14. Τσεκούρας Ιωάννης¶ 
15. Βαρβιτσιώτης Ιωάννης¶ 
16. Βουλγαράκης Γεώργιος¶ 
17. Γιαννάκου Μαριέττα¶ 
18. Κατσιγιάννης Αθανάσιος¶ 
19. Κεφαλογιάννης Εμμανουήλ¶
 20. Μπενάκη-Ψαρούδα 'Aννα¶ 
21. Παναγιωτόπουλος Παναγιώτης (Πάνος)¶ 
22. Πολύδωρας Βύρων¶ 
23. Τατούλης Πέτρος¶ 
24. Χαλκίδης Μιχαήλ¶ 
25. Κοσιώνης Παναγιώτης¶ 
26. Κουβέλης Φώτιος¶ 
Διαρκής Επιτροπή Εθνικής 'Aμυνας και Εξωτερικών Υποθέσεων¶ 
Αρμόδια για τα Υπουργεία:¶ 
α) Εθνικής 'Aμυνας, β) Εξωτερικών, γ) Μακεδονίας - Θράκης & δ) Αιγαίου¶ 
1. Αυγερινός Παρασκευάς¶ 
2. Βαλυράκης Ιωσήφ¶ 
3. Βενιζέλος Ευάγγελος¶ 
4. Γκούσκος Διονύσιος¶ 
5. Κεδίκογλου Βασίλειος¶ 
6. Κοντογιαννόπουλος Βασίλειος¶ 
7. Κοτσώνης Θεόδωρος¶ 
8. Κρητικός Παναγιώτης¶ 
9. Λεβογιάννης Νικόλαος¶ 
10. Μανίκας Στέφανος¶ 
11. Νιώτης Γρηγόριος¶ 
12. Παπαθεμελής Στυλιανός¶ 
13. Σουμάκης Σταύρος¶ 
14. Τσεκούρας Ιωάννης¶ 
15. Βαρβιτσιώτης Ιωάννης¶ 
16. Δήμας Σταύρος¶ 
17. Έβερτ Μιλτιάδης¶ 
18. Κεφαλογιάννης Ιωάννης¶ 
19. Μολυβιάτης Πέτρος¶ 
20. Μπακογιάννη Θεοδώρα¶ 
21. Παναγιωτόπουλος Γεώργιος¶ 
22. Σκανδαλάκης Παναγιώτης¶ 
23. Χαϊτίδης Ευγένιος¶ 
24. Χατζηγάκης Σωτήριος¶ 
25. Κανέλλη Λιάνα¶ 
26. Κουβέλης Φώτιος¶¶ 
Διαρκής Επιτροπή Οικονομικών Υποθέσεων¶ 
Αρμόδια για τα Υπουργεία:¶ 
α) Εθνικής Οικονομίας, β) Οικονομικών & γ) Περιβάλλοντος, Χωροταξίας και Δημόσιων 'Εργων¶ 
1. Βαθειάς Ιωάννης¶ 
2. Γιαννακόπουλος Ιωάννης¶ 
3. Διαμαντίδης Ιωάννης¶ 
4. Κουλούρης Κίμων¶ 
5. Λωτίδης Λάζαρος¶ 
6. Μακρυπίδης Ανδρέας¶ 
7. Μαλέσιος Ευάγγελος¶ 
8. Μαντέλης Αναστάσιος¶ 
9. Παπαηλίας Ηλίας¶ 
10. Παπαθεμελής Στυλιανός¶ 
11. Σουμάκης Σταύρος¶ 
12. Σφυρίου Κοσμάς¶ 
13. Τζιόλας Ελευθέριος¶ 
14. Τσουκάτος Θεόδωρος¶ 
15. Αλογοσκούφης Γεώργιος¶ 
16. Δήμας Σταύρος¶ 
17. Κορκολόπουλος Βασίλειος¶ 
18. Μητσοτάκης Κωνσταντίνος¶ 
19. Νικολόπουλος Νικόλαος¶ 
20. Παναγιωτόπουλος Γεώργιος¶ 
21. Παπαγεωργόπουλος Ελευθέριος¶ 
22. Παπαδημητρίου Ελισάβετ¶ 
23. Τσιπλάκος Αριστείδης¶ 
24. Τσιτουρίδης Σάββας¶ 
25. Γκατζής Νικόλαος¶ 
26. Ξηροτύρη-Αικατερινάρη Ασημίνα¶ 
Διαρκής Επιτροπή Κοινωνικών Υποθέσεων¶ 
Αρμόδια για τα Υπουργεία:¶ 
α) Υγείας και Πρόνοιας, β) Εργασίας και Κοινωνικών Ασφαλίσεων & γ) Μεταφορών και Επικοινωνιών¶ 
1. Ακριβάκης Αλέξανδρος¶ 
2. Ασκητής Αθανάσιος¶ 
3. Αυγερινός Παρασκευάς¶ 
4. Γρηγοράκος Λεωνίδας¶ 
5. Ιωαννίδης Φοίβος¶ 
6.  Κουρουμπλής Παναγιώτης¶
7. Κουτσούκος Ιωάννης¶ 
8. Κρεμαστινός Δημήτριος¶ 
9. Λιάνης Γεώργιος¶ 
10. Μαγκούφης Χρήστος¶ 
11. Μαλέσιος Ευάγγελος¶ 
12. Μερεντίτη Αθανασία¶ 
13. Σακοράφα Σοφία¶ 
14. Σφυρίου Κοσμάς¶ 
15. Τσουκάτος Θεόδωρος¶ 
16. Τσουρή Ελπίδα¶ 
17. Αγγελόπουλος Νικόλαος¶ 
18. Αδρακτάς Παναγιώτης¶ 
19. Γιακουμάτος Γεράσιμος¶ 
20. Γιαννάκου Μαριέττα¶ 
21. Γκελεστάθης Νικόλαος¶
 22. Κατσίκης Θεόδωρος¶ 
23. Λιάσκος Αναστάσιος¶ 
24. Παναγιωτόπουλος Παναγιώτης (Πάνος)¶
25. Παπαδόπουλος Σταύρος¶ 
26. Σκανδαλάκης Παναγιώτης¶ 
27. Τατούλης Πέτρος¶ 
28. Χατζηγάκης Σωτήριος¶ 
29. Κοσιώνης Παναγιώτης¶ 
30. Ξηροτύρη-Αικατερινάρη Ασημίνα¶ 
31. Μάνος Στέφανος¶ 
Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης¶ 
Αρμόδια για τα Υπουργεία:¶ 
α) Εσωτερικών, Δημόσιας Διοίκησης και Αποκέντρωσης, β) Δικαιοσύνης, 
γ) Δημόσιας Τάξης & δ) Τύπου και Μέσων Μαζικής Ενημέρωσης¶ 
1. Βαλυράκης Ιωσήφ¶ 
2. Βενιζέλος Ευάγγελος¶ 
3. Διαμαντής Κωνσταντίνος¶ 
4. Ιωαννίδης Φοίβος¶ 
5. Κατσέλη Ελεωνόρα¶ 
6. Κεδίκογλου Βασίλειος¶ 
7. Κοτσώνης Θεόδωρος¶ 
8. Κουλούρης Κίμων¶ 
9. Κουτσούκος Ιωάννης¶ 
10. Κρητικός Παναγιώτης¶ 
11. Λωτίδης Λάζαρος¶ 
12. Μαντέλης Αναστάσιος¶ 
13. Παπαηλίας Ηλίας¶ 
14. Σκανδαλίδης Κωνσταντίνος¶ 
15. Ανδρεουλάκος Απόστολος¶ 
16. Κατσαρός Νικόλαος¶ 
17. Κατσίκης Θεόδωρος¶ 
18. Κεφαλογιάννης Ιωάννης¶ 
19. Μπενάκη - Ψαρούδα 'Αννα¶ 
20. Νεράντζης Αναστάσιος¶ 
21. Παυλόπουλος Προκόπιος¶ 
22. Πολύδωρας Βύρων¶ 
23. Πολύζος Ευάγγελος¶ 
24. Χαϊτίδης Ευγένιος¶ 
25. Κανέλλη Λιάνα¶ 
26. Κουβέλης Φώτιος¶ 
Διαρκής Επιτροπή Παραγωγής και Εμπορίου¶ 
Αρμόδια για τα Υπουργεία:¶ 
α) Ανάπτυξης, β) Γεωργίας & γ) Εμπορικής Ναυτιλίας¶ 
1. Ακριβάκης Αλέξανδρος¶ 
2. Βαθειάς Ιωάννης¶ 
3. Βασιλακάκης Βασίλειος¶ 
4. Διαμαντής Κωνσταντίνος¶ 
5. Κοντογιαννόπουλος Βασίλειος¶ 
6. Κοντομάρης Ευτύχιος¶ 
7. Κωνσταντίνου Φλώρος¶ 
8. Μαγκούφης Χρήστος¶
 9. Μακρυπίδης Ανδρέας¶ 
10. Μερεντίτη Αθανασία¶ 
11. Πιπεργιάς Δημήτριος¶ 
12. Στρατάκης Εμμανουήλ¶ 
13. Τζιόλας Ελευθέριος¶ 
14. Τσουρή Ελπίδα¶ 
15. Αδρακτάς Παναγιώτης¶ 
16. Ανδρεουλάκος Απόστολος¶ 
17. Βουλγαράκης Γεώργιος¶ 
18. Γιακουμάτος Γεράσιμος¶ 
19. Γκελεστάθης Νικόλαος¶ 
20. Κατσαρός Νικόλαος¶ 
21. Λιάσκος Αναστάσιος¶ 
22. Νάκος Αθανάσιος¶ 
23. Παπαδόπουλος Σταύρος¶ 
24. Τσιτουρίδης Σάββας¶ 
25. Γκατζής Νικόλαος¶ 
26. Ξηροτύρη-Αικατερινάρη Ασημίνα¶ 
Ο ΠΡΟΕΔΡΟΣ ΤΗΣ ΒΟΥΛΗΣ¶ 
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"¶ _
 
ΠΡΟΕΔΡΕΥΩΝ (Κωνσταντίνος Γείτονας):_Επίσης έχω την τιμή να ανακοινώσω 
στο Τμήμα, ότι η συνάδελφος κ.  Μαριέττα Γιαννάκου-Κουτσίκου, Βουλευτής Α' Αθηνών, με επιστολή της στον Πρόεδρο της Βουλής ζητεί ολιγοήμερη άδεια απουσίας στο εξωτερικό, προκειμένου να συμμετάσχει σε διεθνές 
επιστημονικό συνέδριο.¶ 
Το Τμήμα εγκρίνει;¶ 
_ΠΟΛΛΟΙ ΒΟΥΛΕΥΤΕΣ:_ Μάλιστα, μάλιστα.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Το Τμήμα ενέκρινε τη ζητηθείσα 
άδεια. ¶ 
Ο εισηγητής της Νέας Δημοκρατίας κ. Καλογιάννης έχει το λόγο.¶ 
_ΣΤΑΥΡΟΣ ΚΑΛΟΓΙΑΝΝΗΣ:_ Κυρίες και κύριοι συνάδελφοι, ζούμε στην εποχή 
της Κοινωνίας της Πληροφορίας. Οι νέες τεχνολογίες πληροφοριών και επικοινωνιών πρέπει να αποτελούν ουσιαστικό εργαλείο για ανοιχτή και αποτελεσματική διακυβέρνηση, για βελτίωση συνθηκών ανταγωνισμού, για τη δημιουργία νέων μεθόδων εργασίας, για την καλυτέρευση της ποιότητας ζωής με την παροχή βελτιωμένων υπηρεσιών στους τομείς των μεταφορών, των επικοινωνιών, αλλά και της υγείας και της προστασίας του περιβάλλοντος. ¶ 
Θεμελιώδης προϋπόθεση επιτυχίας είναι η ταχεία ολοκλήρωση της 
απελευθέρωσης της τηλεπικοινωνιακής αγοράς. Το γεγονός αυτό εκτός του ότι θα οδηγήσει σε σημαντικές μειώσεις του μέσου κόστους των 
τηλεπικοινωνιακών υπηρεσιών, οι οποίες σήμερα είναι εξαιρετικά υψηλές, τόσο για τον πολίτη, όσο και για τις επιχειρήσεις, θα βελτιώσει 
ουσιαστικά την ποιότητα, αλλά και το εύρος των προσφερομένων υπηρεσιών.¶ 
Από οκταετίας είναι γνωστό ότι η αποκλειστικότητα του ΟΤΕ στην 
εγκατάσταση, λειτουργία και εκμετάλλευση του σταθερού δημοσίου τηλεπικοινωνιακού δικτύου, καθώς και η παροχή φωνητικής τηλεφωνίας λήγουν στις 31-12-2000, κατόπιν των αλλεπάλληλων παρατάσεων που έχουμε πάρει.¶ 
Θα περιμέναμε, λοιπόν, σήμερα να έλθει προς συζήτηση ένα σχέδιο νόμου 
ολοκληρωμένο, ένα σχέδιο νόμου με αντικείμενο την οργάνωση των τηλεπικοινωνιών στην αναδυόμενη απελευθερωμένη αγορά. Περιμέναμε ένα σχέδιο νόμου το οποίο θα αναφερόταν στη συγκρότηση της εθνικής επιτροπής τηλεπικοινωνιών και ταχυδρομείων, στο οργανόγραμμά της, στον τρόπο της διοίκησής της. Θα περιμέναμε ένα σχέδιο νόμου το οποίο θα αναφερόταν οπωσδήποτε στο εθνικό σχέδιο αριθμοδότησης, στις υποχρεώσεις και τα δικαιώματα των χρηστών, στους τρόπους διασφάλισης του απορρήτου των τηλεπικοινωνιών.¶ 
_ΠΡΟΕΔΡΕΥΩΝ (Κωνσταντίνος Γείτονας)_: Συγγνώμη, κύριε Καλογιάννη.¶ Επειδή κάποιοι Βουλευτές συνάδελφοι μου κάνουν νόημα, για να τους 
εγγράψουμε σας υπενθυμίζω ότι για να μιλήσετε, πρέπει να εγγραφείτε με την κάρτα.¶¶ 
Ορίστε, κύριε Καλογιάννη.¶ ¶ 
_ΒΥΡΩΝ ΠΟΛΥΔΩΡΑΣ_: Μέχρι τέλους της ομιλίας του δευτέρου ομιλητού.¶ ¶ _ΣΤΑΥΡΟΣ ΚΑΛΟΓΙΑΝΝΗΣ_: Αντί αυτού η Κυβέρνηση μόλις σήμερα, δηλαδή 
τέσσερις μόλις μήνες πριν τη λήξη της καταληκτικής προθεσμίας, εντελώς απροετοίμαστα αλλά και με πολλή καθυστέρηση όπως ο ίδιος ο πρόεδρος της Ε.Ε.Τ.Τ.  ανέφερε σε πρόσφατη συνέντευξή του, φέρνει προς συζήτηση το παρόν σχέδιο νόμου αποτελούμενο από τρία μόνο άρθρα. Είναι προφανές ότι τα συναρμόδια Υπουργεία δεν έχουν συνειδητοποιήσει το μέγεθος των μεταβολών που θα επέλθουν από την απελευθέρωση των τηλεπικοινωνιών. Οι εξελίξεις θα είναι ραγδαίες και οι ανακατατάξεις στην αγορά δεν θα έχουν προηγούμενο, όπως ακριβώς συμβαίνει και στις χώρες της Ευρωπαϊκής 'Ενωσης. Σε εξαιρετικά μικρό χρονικό διάστημα ο ευρωπαϊκός κλάδος των επικοινωνιών υπέστη ριζικό μετασχηματισμό, από τα άκαμπτα και αναποτελεσματικά μονοπώλια σε έναν οικονομικό τομέα στον οποίο υφίσταται πλήρης και ζωηρός ανταγωνισμός, με ολοκληρωτική απελευθέρωση των υπηρεσιών και της υποδομής.¶ 
Απόρροια των ανακατατάξεων και των εξελίξεων που θα επέλθουν στην αγορά και απόδειξη των μεγάλων εσωτερικών αντιθέσεων στην Κυβέρνηση και στο κυβερνητικό κόμμα είναι ότι ενώ το Υπουργείο Μεταφορών και Επικοινωνιών έδωσε προ διμήνου στις συνδικαλιστικές του οργανώσεις και στον Τύπο, όχι όμως στα Κόμματα, ένα μεγαλύτερο και διαφορετικό σχέδιο νόμου περί οργάνωσης και λειτουργίας των τηλεπικοινωνιών, τελικά έκανε πίσω και φέρνει αποσπασματικά στη Βουλή το παρόν σχέδιο το οποίο συζητάμε.¶ 
Με το σχέδιο νόμου, λοιπόν, το οποίο έρχεται σήμερα προς συζήτηση, 
ουσιαστικά διευρύνονται οι αρμοδιότητες της εθνικής επιτροπής τηλεπικοινωνιών και ταχυδρομείων (Ε.Ε.Τ.Τ.), καθώς μεταβιβάζεται σε αυτή από το Υπουργείο Μεταφορών, η αρμοδιότητα χορήγησης και ειδικών αδειών.  Αναγορεύεται ουσιαστικά η εθνική επιτροπή τηλεπικοινωνιών και ταχυδρομείων σε εθνική ρυθμιστική αρχή, κάτι το οποίο επιτάσσει το ευρωπαϊκό δίκαιο. Τι ακριβώς επιτάσσει το ευρωπαϊκό δίκαιο; Επιτάσσει την ανάθεση της αρμοδιότητας χορήγησης αδειών σε ένα όργανο θεσμικά και ουσιαστικά διάφορο των απαιτήσεων της αγοράς.¶ 
Ας σημειωθεί εδώ ότι η Ε.Ε.Τ.Τ.  έχει συσταθεί από το 1994 με το 
ν. 2246, εποπτεύεται από το Υπουργείο Μεταφορών και οφείλει βεβαίως να απολαμβάνει διοικητικής και οικονομικής αυτοτέλειας.¶ 
Το ανέτοιμο του σχεδίου νόμου αποδεικνύεται από το γεγονός ότι δεν έρχεται ένας πλήρης νόμος προς συζήτηση στη Βουλή, αλλά τρία τηλεγραφικά άρθρα, που δεν κάνουν καμία αναφορά σε πολύ ουσιαστικά θέματα. Για παράδειγμα, πόσες άδειες δικτύων ασυρματικής πρόσβασης που θα μπορούν να προσφέρουν σταθερή τηλεφωνία θα δοθούν και κυρίως βάσει ποίων όρων και ποίων κριτηρίων.¶ 
Πόσες ακόμη άδειες κινητής τηελφωνίας τρίτης γενιάς θα δοθούν; Ποιο 
ρόλο θα παίξει ο ΟΤΕ στη νέα εποχή της απελευθερωμένης αγοράς  των τηλεπικοινωνιών; 'Ενας ΟΤΕ ο οποίος, προστατευμένος εδώ και δεκαετίες από το διπλό καθεστώς της κρατικής ενίσχυσης και του μονοπωλίου επί του οποίου ενεργούσε, θα νιώσει ότι το περιβάλλον άσκησης των δραστηριοτήτων του μεταβάλλεται ραγδαία. Πώς εξελίσσεται σήμερα με πρωτοβουλία της 
Ε.Ε.Τ.Τ. η διαδικασία δημόσιας διαβούλευσης  με τις ενδιαφερόμενες επιχειρήσεις για την εκχώρηση συχνοτήτων, αφού η Ε.Ε.Τ.Τ. ούτε το προσωπικό ούτε την κατάλληλη υποδομή έχει για να ανταποκριθεί επαρκώς στη διαδικασία αυτή;¶ 
Αυτά όλα, κυρίες και κύριοι συνάδελφοι, δεν περιλαμβάνονται στο σχέδιο νόμου και θεωρούμε ότι είναι τα πλέον ουσιώδη για τη διασφάλιση της ανταγωνιστικότητας, που είναι το ζητούμενο στην απελευθέρωση των τηλεπικοινωνιών.¶ 
Αλλά και για τα μέτρα τα οποία θα υποστηρίξουν τη διαδικασία 
απελευθέρωσης της τηλεπικοινωνιακής αγοράς, όπως είναι τα  πάρκα κεραιών και ο εξοπλισμός για τη διαχείριση του φάσματος συχνοτήτων, δεν γίνεται κανένας λόγος. Ακόμη, ποιο είναι το οργανόγραμμα της Ε.Ε.Τ.Τ.; Πώς θα αναπτυχθεί η εθνική επιτροπή στις νομαρχίες και στις περιφέρειες της χώρας; Δεν θα έπρεπε ήδη η Ε.Ε.Τ.Τ. να είναι έτοιμη γι' αυτά;¶ 
Αλλά και η καθυστέρηση με την οποία εισάγεται το σχέδιο νόμου, είναι τόσο μεγάλη που υπάρχουν δραστηριότητες τις οποίες και αν ακόμη αύριο το πρωί ξεκινούσε η Ε.Ε.Τ.Τ., θα ήταν αδύνατον να υλοποιήσει εντός των 
προσεχών μηνών. Αναφέρω ως παράδειγμα τη ρύθμιση της νέας αριθμοδότησης.  Η υλοποίηση της ρύθμισης αυτής απαιτεί εξαιρετικά μεγάλο χρονικό 
διάστημα, της τάξεως των δύο έως τριών ετών. Στο σχέδιο νόμου δεν γίνεται καμία αναφορά για τη ρύθμιση αυτή, ούτε βεβαίως για το πότε θα ξεκινήσει 
η υλοποίησή της.¶ 
Το σχέδιο νόμου προβλέπει επίσης τη δυνατότητα χορήγησης προσωρινής 
άδειας, χωρίς βεβαίως να αναφέρει για πόσο καιρό θα ισχύει η άδεια αυτή και αν η άδεια αυτή θα μπορεί να μεταβιβάζεται. Αυτό θεωρούμε ότι είναι ύποπτο στο μέτρο που θα δίνει πλεονέκτημα για απόκτηση οριστικής άδειας σε αυτούς που ήδη θα έχουν πάρει την προσωρινή άδεια. Αναφέρεται απλώς στο σχέδιο νόμου στο συγκεκριμένο θέμα, ότι το συντομότερο δυνατό η Ε.Ε.Τ.Τ. θα καθορίζει τους οριστικούς όρους ή θα απορρίπτει την αίτηση. Τι σημαίνει, κυρίες και κύριοι συνάδελφοι, το συντομότερο δυνατό; Γιατί δεν καθορίζεται ο χρόνος; Προς τι αυτή η ασάφεια;¶ 
Για να μπορέσει, όμως, η Ε.Ε.Τ.Τ. να ανταποκριθεί έστω και 
καθυστερημένα στο νέο περιβάλλον της απελευθέρωσης των Τηλεπικοινωνιών που αναδύεται, θα πρέπει να στελεχωθεί. Σύμφωνα με τον ιδρυτικό της ν.2246, η Ε.Ε.Τ.Τ. συγκροτείται από εννέα μέλη εκ των οποίων ένας είναι ο πρόεδρος και δύο είναι οι αντιπρόεδροι. Ο πρόεδρος θα διορίζεται πλέον από το Υπουργικό Συμβούλιο, ενώ τα μέλη, συμπεριλαμβανομένων των δύο αντιπροέδρων, θα τα διορίζει ο εκάστοτε Υπουργός Μεταφορών και Επικοινωνιών.¶ 
Ο ιδρυτικός νόμος της Ε.Ε.Τ.Τ. προέβλεπε αρχικά για τη στελέχωσή της εξήντα οργανικές θέσεις και στη συνέχεια εβδομήντα. Κατά τη συζήτηση στη Διαρκή Επιτροπή ο κύριος Υφυπουργός μας είπε ότι τελικά οι θέσεις θα είναι εκατόν ογδόντα, εκ των οποίων οι εξήντα θέσεις θα αφορούν σε μόνιμο προσωπικό  και οι υπόλοιπες εκατόν είκοσι σε ειδικό επιστημονικό προσωπικό. Τα προσόντα πρόσληψης του ειδικού επιστημονικού προσωπικού ορίζονται στο ν. 1943/91 και για την πρόσληψή του -και αυτό βεβαίως έχει ιδιαίτερη σημασία- προβλέπονταν να εφαρμοσθεί ο ν. 2190/94 όπως τροποποιήθηκε και ισχύει μέχρι σήμερα.¶ 
Επί έξι ολόκληρα χρόνια οι κυβερνήσεις του ΠΑ.ΣΟ.Κ. δεν έπραξαν 
απολύτως τίποτα στο θέμα της στελέχωσης της Ε.Ε.Τ.Τ. Οι Υπουργοί Μεταφορών και Επικοινωνικών έρχονται και παρέρχονται, αλλά ουδείς ασχολήθηκε με αυτό το ουσιώδες θέμα και η Ε.Ε.Τ.Τ. συνεχίζει μέχρι σήμερα να υπολειτουργεί με είκοσι περίπου άτομα προσωπικό, τα περισσότερα εκ των οποίων είναι αποσπασμένα από τον ΟΤΕ.¶ 
'Ερχεται, λοιπόν, σήμερα η Κυβέρνηση, κυριολεκτικά την τελευταία 
στιγμή, και προβλέπει την πρόσληψη ειδικού επιστημονικού προσωπικού από μία επιτροπή διαγωνισμού κατόπιν επιλογής. Καταργούνται δηλαδή οι διατάξεις που προέβλεπε ο ν. 2246 και η σημερινή "εκσυγχρονιστική" Κυβέρνηση προσλαμβάνει προσωπικό κατόπιν αδιαφανών διαδικασιών.¶ 
Καταλαβαίνουμε όλοι μας ότι η διαδικασία είναι εντελώς απροσδιόριστη.  
Ποιοι θα είναι οι απαιτούμενοι τίτλοι σπουδών ώστε το προσωπικό να ανήκει στο ειδικό επιστημονικό προσωπικό; Ποια θα είναι η εμπειρία, ποια θα 
είναι τα υπόλοιπα προσόντα τα οποία θα απαιτούνται; ¶ 
Κυρίες και κύριοι συνάδελφοι, προκύπτει κατόπιν αυτών αβίαστα το ερώτημα: Θέλει την αξιοκρατία η Κυβέρνηση; Επιδιώκει τη διαφάνεια το 
Υπουργείο Μεταφορών και Επικοινωνιών; Θέλει πράγματι η Κυβέρνηση την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ) ανεξάρτητη αρχή; Η απάντηση είναι όχι. Διότι τι είδους ανεξάρτητη αρχή θα είναι η Ε.Ε.Τ.Τ όταν ο Πρόεδρός της θα διορίζεται από το Υπουργικό Συμβούλιο, τα μέλη της από τον Υπουργό Μεταφορών, ενώ το ειδικό επιστημονικό προσωπικό, που αποτελεί το 70% του συνολικού προσωπικού της, θα έχει προσληφθεί κατόπιν συνεντεύξεως;¶ 
Η πρόταση της Νέας Δημοκρατίας είναι, το σύνολο των μελών της Ε.Ε.Τ.Τ -και οι εννέα- να ορίζονται μέσω της αυξημένης πλειοψηφίας των 2/3 της Βουλής. Μήπως όμως αυτή η διαδικασία που προβλέπεται στο συγκεκριμένο σχέδιο νόμου αποτελεί πρόκριμα και για τη στελέχωση άλλων οργανισμών που θα ακολουθήσουν στη συνέχεια; Μήπως με τη δικαιολογία ότι έχει καθυστερήσει σημαντικά στην προώθηση πολλών θεμάτων μείζονος σημασίας, στην οργάνωση των Ολυμπιακών Αγώνων για παράδειγμα, η Κυβέρνηση προσδοκά να προσλαμβάνει ημετέρους κατόπιν συνεντεύξεων;¶ 
H Nέα Δημοκρατία δεν συμφωνεί ασφαλώς με την τακτική αυτή. Θέλουμε να ελπίζουμε ότι ο αρμόδιος Υπουργός θα πάρει πίσω τη συγκεκριμένη διάταξη και ότι οι προσλήψεις του ειδικού επιστημονικού προσωπικού θα γίνουν ακολουθώντας τη διαδικασία του ΑΣΕΠ και όχι με απλή επικύρωση από το ΑΣΕΠ, εντός εικοσαημέρου μάλιστα, όπως αναφέρει το σχέδιο νόμου.¶ 
Πιστεύουμε ότι η διαδικασία τηλεπικοινωνιακής απελευθέρωσης και 
ανοίγματος στην παγκόσμια αγορά θα διευκολύνει την πλήρη αξιοποίηση των ευκαιριών που παρέχει η Κοινωνία των Πληροφοριών στις αρχές του 21ου αιώνα και θα επιφέρει βεβαίως σημαντικά οφέλη στους πολίτες με τη μορφή χαμηλότερων τιμών, βελτιωμένης εξυπηρέτησης και καινοτόμων προσφορών υπηρεσιών.¶ 
Με δεδομένη όμως την προχειρότητα με την οποία εισάγεται το σχέδιο νόμου, την καθαρά ρουσφετολογική πρακτική που προβλέπεται ως διαδικασία στελέχωσης της Ε.Ε.Τ.Τ και παραπέμπει σε άλλες εποχές, αλλά και την έλλειψη αναφοράς σε ουσιαστικά θέματα που θα διασφαλίζουν τον ανταγωνισμό σε μια απελευθερωμένη αγορά προς όφελος των πολιτών, η Νέα Δημοκρατία καταψηφίζει το σχέδιο νόμου.¶ 
Σας ευχαριστώ πολύ.¶ 
(Χειροκροτήματα από την πτέρυγα της Νέας Δημοκρατίας)¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστώ κύριε Καλογιάννη.¶ 
Το λόγο έχει ο κ. Γκατζής.¶ 
_ΝΙΚΟΛΑΟΣ ΓΚΑΤΖΗΣ:_ Κυρίες και κύριοι Βουλευτές, πολλά ακούσαμε σήμερα από το Βήμα της Βουλής από τους δύο εκπροσώπους των δύο μεγάλων κομμάτων, της Νέας Δημοκρατίας και πολύ περισσότερο του ΠΑΣΟΚ. Είπαν ότι και αυτό 
το νομοσχέδιο βρίσκεται στην κατεύθυνση να βοηθήσει τον ελληνικό λαό με καλύτερες υπηρεσίες, με ευμάρεια είπε μάλιστα ο εισηγητής του ΠΑΣΟΚ, για την απασχόληση κλπ.¶ 
Θα ήθελα στο τέλος να σχολιάσω αυτές τις απόψεις. Να σημειώσω όμως 
ότι ο εκπρόσωπος της Νέας Δημοκρατίας δεν διαφωνεί με τη γενική κατεύθυνση που έχει το νομοσχέδιο αυτό, με την κατεύθυνση, δηλαδή, του ξεπουλήματος που βασίζεται στη νεοφιλελεύθερη πολιτική που ακολουθεί όλα αυτά τα χρόνια το ΠΑΣΟΚ και που στηρίζει πάντα φυσικά η Νέα Δημοκρατία, αλλά και στο συγκεκριμένο νομοσχέδιο. Η διαφωνία της είναι για τις προσλήψεις. Θα το σχολιάσω, όπως σας είπα, στο τέλος, αφού εξαντλήσω μια κριτική γύρω από το νομοσχέδιο το οποίο συζητάμε.¶ 
Κατ' αρχήν θέλω να πω ότι το νομοσχέδιο έρχεται στη Βουλή για συζήτηση τις ημέρες ακριβώς που η Κυβέρνηση με λόγια και με έργα επιβάλλει γενικότερες ανατροπές στα πλαίσια της πολιτικής εξυπηρέτησης των συμφερόντων της πλουτοκρατίας, των μονοπωλίων και των διαρθρωτικών αλλαγών της Ευρωπαϊκής 'Ενωσης, αλλά και της νέας τάξης πραγμάτων.¶ 
Συγκεκριμένα προχωρά με γρήγορους ρυθμούς στις ιδιωτικοποιήσεις, στην 
ανατροπή των εργασιακών σχέσεων, στην κατεδάφιση του συστήματος της κοινωνικής ασφάλισης. Το δόγμα "πουλάμε και ό,τι ήθελε προκύψει" περιλαμβάνει το σύνολο του ευρύτερου δημόσιου τομέα, ΔΕΗ, ΟΛΥΜΠΙΑΚΗ, 
ΕΛΤΑ, Λιμάνια που βρίσκονται στο στόχαστρο της νεοφιλελεύθερης πολιτικής.¶ Στον ΟΤΕ δρομολογείται η τελική φάση του ξεπουλήματος σε στρατηγικό 
επενδυτή ή σύμμαχο, η πλήρης μετατροπή του σε επιχείρηση προώθησης ξένων και ντόπιων συμφερόντων στην ευρύτερη περιοχή των Βαλκανίων, του 
Καυκάσου, αλλά και της Μέσης Ανατολής. Δεν έχει παρά να θυμηθεί κανείς τις κυβερνητικές δηλώσεις, αλλά και την πρακτική που ακολούθησε μέχρι 
τώρα ο ΟΤΕ προς αυτήν την κατεύθυνση.¶ 
Το νομοσχέδιο αυτό, πέρα από τη γενική του κατεύθυνση, έρχεται αποσπασματικά. Κύριε Υπουργέ, καταθέσατε νομοσχέδιο στην Επιτροπή Απορρήτων. Είναι ένα ολοκληρωμένο νομοσχέδιο, με τη δική σας πολιτική αντίληψη και κατεύθυνση. Γιατί άραγε φέρνετε τρία άρθρα αποσπασματικά; Κατά την άποψή μας, το νομοσχέδιο αυτό έρχεται να προετοιμάσει την πλήρη απελευθέρωση των τηλεπικοινωνιακών υπηρεσιών. 'Ερχεται να καλύψει το κενό για την εκχώρηση αδειών σε εναλλακτικά δίκτυα. 'Ηδη η Κυβέρνηση πριν από πενήντα μέρες έχει δώσει άδεια σε ιταλική εταιρία. Από την άλλη, έρχεται να γίνει η επίσημη ανατροπή του νόμου Πεπονή για τις προσλήψεις.¶ 
Πιστεύουμε ότι αυτό το νομοσχέδιο έχει και σκοπιμότητα, από το 
γεγονός ότι βεβιασμένα η Κυβέρνηση θέλει να περάσει στην εκχώρηση αδειών εναλλακτικών μορφών, γιατί πλήρης απελευθέρωση τη δεσμεύει μέχρι τις 31.12.2000. Βιάζεται όμως και θέλει να προχωρήσει νωρίτερα. Ακόμη με αυτό το νομοσχέδιο περνάει και η προσωρινότητα των αδειών, κάτι για το οποίο δεν είχε γίνει ποτέ σκέψη μέχρι τώρα. Δίνεται μία άδεια με προσωρινούς 
όρους και αφού γίνει η έγκριση, θα περάσει η νομιμότητα αυτής της άδειας.¶ Η πορεία που ακολουθείται με την πλήρη απελευθέρωση των 
τηλεπικοινωνιών φέρνει τον ΟΤΕ σε πολύ δύσκολη θέση. Δισεκατομμύρια κεφαλαίων του ΟΤΕ διατίθενται για την αγορά ξένων τηλεπικοινωνιακών υπηρεσιών και εμείς ψάχνουμε για το μεγάλο επενδυτή. Ψάχνουμε να βρούμε χρήματα για την ανάπτυξη της επίθεσης, όπως είπε στη συνέντευξή του, αλλά και στην ομιλία του στην επιτροπή ο Υπουργός Τηλεπικοινωνιών.¶ 
Εμείς είμαστε αντίθετοι με αυτήν την πολιτική, που μετατρέπει τον 
ΟΤΕ σε μέσο υπερεθνικής διείσδυσης σε άλλες χώρες. Είμαστε αντίθετοι με τις ιδιωτικοποιήσεις στο δημόσιο τομέα. Θέλουμε τον ΟΤΕ και τις τηλεπικοινωνίες στο δημόσιο εκατό τοις εκατό. ¶ 
Πέρα όμως από αυτά, το νομοσχέδιο με τις αρμοδιότητες που δίνει στην επιτροπή, μία "ανεξάρτητη" επιτροπή, έχει και σκοπιμότητα για να αποφύγει η Κυβέρνηση και ποινικές ευθύνες ίσως από τη χορήγηση αυτών των αδειών, τις οποίες έχει δώσει μέχρι σήμερα. Στην επιτροπή ρώτησα, αλλά δεν πήρα απάντηση, το εξής: Δόθηκε στην ιταλική εταιρία άδεια για εγκατάσταση εναλλακτικής μορφής παράλληλα με την οδό Πατρών-Αθηνών. Αυτό έγινε πριν από πενήντα μέρες. Ο σύμβουλος τον οποίο έχει προσλάβει το Υπουργείο για το παραπέρα πακέτο των ιδιωτικοποιήσεων του ΟΤΕ, είναι παράλληλα και μέτοχος αυτής της αγοράστριας εταιρίας. Δεν δόθηκε απάντηση αν συμβαίνουν αυτά, αλλά δεν έγινε και κάποια διάψευση. Μιλάω για την εγκατάσταση του δικτύου οπτικών ινών.¶ 
Πιστεύουμε ότι η πλήρης απελευθέρωση των τηλεπικοινωνιών θα μαραζώσει, όπως γίνεται, ακόμα περισσότερο τον ΟΤΕ. Θα τον συρρικνώσει από το ποσοστό που κατείχε στην αγορά των τηλεπικοινωνιών. Επίσης το χρέος του θα διογκωθεί. 'Ηδη έχει ξεπεράσει το ένα τρισεκατομμύριο. Τα κέρδη του ΟΤΕ το τελευταίο διάστημα έχουν μειωθεί. Από την άλλη μεριά, η μόνη λύση που βρίσκει η Κυβέρνηση είναι να αυξάνει συνεχώς την παροχή 
υπηρεσιών της αστικής μονάδας. Πιστεύουμε θα συνεχίσει αυτήν την τακτική.¶ Ακόμη η Κυβέρνηση προσπαθεί μέσω της ανώτατης συνδικαλιστικής ηγεσίας 
και μέσω του πακέτου μετοχών, που θα πουλήσει, για να δώσει πάνω από το 51% στους ιδιώτες, συγκαλυμμένα ή με τουφεκιές στον αέρα να χρυσώσει το χάπι για τους εργαζόμενους, για να συμβιβαστούν με την πολιτική της Κυβέρνησης.¶ 
Κατόπιν αυτού, κύριοι Βουλευτές, θεωρούμε ότι το παρόν νομοσχέδιο καλύπτει την άδεια που έχει δοθεί στην ιταλική εταιρεία. Για τις ειδικές άδειες που δίνονται για τις γεωστατικές τροχιές δορυφόρων και λοιπών συστημάτων δεν μας είπε η Κυβέρνηση πώς θα γίνεται όταν βάλαμε τα ερωτήματα στην επιτροπή. Αυτή η επιτροπή έχει συσταθεί από την 
Οικουμενική Κυβέρνηση. Μίλησε εδώ και ο εκπρόσωπος του κυβερνώντος κόμματος και είπε ότι η αρχή που υπάρχει και τις δίνονται αυτές οι αρμοδιότητες είναι για το εθνικό συμφέρον για να μπορέσει να διαχειριστεί όλα αυτά τα θέματα. ¶ 
Η επιτροπή συστήθηκε όπως είπα επί οικουμενικής κυβέρνησης και η Νέα Δημοκρατία ήρθε και την άλωσε. Βέβαια την ίδια κατάσταση διατηρεί και το ΠΑΣΟΚ. Η υπεράσπιση των εθνικών συμφερόντων θα γίνει μόνο με τους κομματικούς μηχανισμούς και με τα κυβερνητικά στελέχη που θα μετέχουν 
στην επιτροπή αυτή; Η επιτροπή αυτή ειδικά είναι για να ξεπλένει τις δοσοληψίες που έχει η Κυβέρνηση με τα μεγάλα συμφέροντα.¶ 
Θα ήθελα τώρα να σχολιάσω αυτά που λέχθηκαν από τους εισηγητές των άλλων κομμάτων. Δεν καταλαβαίνω γιατί η Νέα Δημοκρατία διαφωνεί με τις προσλήψεις. Οι προσλήψεις θα γίνονται με βάση το νόμο της Νέας Δημοκρατίας το ν. 1943, όπως αναφέρεται στην εισήγηση. Αυτό που θέλουμε να καταγγείλουμε για μια φορά ακόμα είναι ότι ο νόμος Πεπονή καταργείται, εισάγεται η συνέντευξη για τις προσλήψεις και ας δουν οι εργαζόμενοι τι πάει να γίνει.¶ 
Θέλω να διαβάσω μερικά αποσπάσματα από το άρθρο 2 παράγραφος 4 του 
ν. 2246 που προβλέπει τι μέτρα θα παρθούν για τη διασφάλιση ορισμένων εθνικών και άλλων προσωπικών δεδομένων. Λέει η υποσημείωση δ': Εξασφαλίζουν για λόγους γενικού συμφέροντος και μη οικονομικού χαρακτήρα τις βασικές απαντήσεις του δικτύου που είναι η ασφάλεια λειτουργίας του δικτύου η ακεραιότητά του, η δυνατότητα διαλειτουργικότητας των υπηρεσιών και η προστασία των δεδομένων. Στην προστασία των δεδομένων μπορεί να συμπεριλαμβάνεται η προστασία των προσωπικών στοιχείων, ο εμπιστευτικός χαρακτήρας των πληροφοριών που μεταδίδονται ή και αποθηκεύονται καθώς και η προστασία της ιδιωτικής ζωής. Υπάρχουν και άλλες παράγραφοι που μιλούν για τα ίδια θέματα.¶ 
Κύριοι Βουλευτές, είπε ο εισηγητής του ΠΑΣΟΚ ότι πρέπει να κάνει τη 
νέα επίθεση η Κυβέρνηση στη νέα οικονομική πολιτική, στις νέες τεχνολογίες για να εξασφαλίσει την ευμάρεια, την απασχόληση και τη συμμετοχή του ελληνικού λαού.¶ 
Για ποια ευμάρεια μιλάμε. Είπε ότι η μονάδα του ΟΤΕ είναι τρεις φορές φθηνότερη από τις άλλες χώρες της Ευρωπαϊκής 'Ενωσης. Κάνετε λάθος.  Παραπληροφορείτε τη Βουλή και τον ελληνικό λαό. Αυτό ίσχυε πριν από τρια χρόνια όταν η μονάδα ήταν οκτώ δραχμές το τρίλεπτο και σήμερα έχει ανέβει 400% μέσα σε ένα χρόνο. Από οκτώ δραχμές το τρίλεπτο έγινε εννιά δραχμές το λεπτό. 'Εγινε τώρα στις αρχές Αυγούστου η τελευταία αύξηση. 'Ετσι πάει να λύσει τα προβλήματα που έχει ο ΟΤΕ και αυτή είναι η ευμάρεια και η φθηνή υπηρεσία που θέλει να παρέχει στον ελληνικό λαό. ¶ 
Μιλάμε ότι θα εξασφαλιστεί η απασχόληση. Για πέστε μου μια δημόσια επιχείρηση που δόθηκε στον ιδιώτη και εξασφαλίστηκαν οι θέσεις εργασίας και δεν έχουμε απολύσεις είτε συνταξιοδοτικές είτε απολύσεις κατά βούληση.¶ 
'Οσο για τη συμμετοχή ούτε σε αυτές τις επιτροπές δεν θέλετε να 
διατηρήσετε μια σχετική πλειοψηφία. Θέλετε απόλυτη πλειοψηφία αυξάνοντας τα μέλη του κυβερνητικού κόμματος και καταρρακώνοντας κάθε ηθική αρχή και πολιτική αντίληψη για το πώς πρέπει να γίνει.¶ 
Κύριοι Βουλευτές, δεν θα έχετε και δεν θα έχουμε κανένας το δικαίωμα να ελέγξουμε αυτήν την επιτροπή, όπως δεν μπορούμε να ελέγξουμε καμία ανεξάρτητη δήθεν αρχή. Γιατί; Γιατί θα θεωρείται ότι λειτουργεί ανεξάρτητα και δεν μπορεί να γίνει για καμία σκοπιμότητα έλεγχος στις αποφάσεις αυτής της αρχής. Θα αποφασίζει, θα πράττει σύμφωνα με τις κυβερνητικές κατευθύνσεις. Γι'αυτό είπαμε προηγουμένως, ότι αυτές οι ανεξάρτητες αρχές, είναι ουσιαστικά το ξέπλυμα των δυσμενών για το λαό αποφάσεων που παίρνει η Κυβέρνηση για να τις φορτώνει δήθεν στην ανεξάρτητη διοικητική αρχή.¶ 
Πέρα απ'αυτό, μίλησε και για την απασχόληση. Είπα ότι έχουν απολυθεί μέχρι σήμερα απ'όλες αυτές τις επιχειρήσεις πολλοί άνθρωποι. Αν θέλετε να σας αναφέρω στην περιοχή μου, το ξέρει ο κ. Βούλγαρης, σε μια δημόσια επιχείρηση που  έγινε ιδιωτική, η ΑΓΕΤ, χάθηκαν τριακόσιες πενήντα θέσεις εργασίας μέσα σ'αυτά τα τελευταία χρόνια.¶ 
Επειδή όμως μιλά για επίθεση στην αγορά, την οποία θα πρέπει να κάνει ο ΟΤΕ για να εξασφαλίσει μέσω του στρατηγικού επενδυτή τον έλεγχο της αγοράς, να μας πει είτε η Κυβέρνηση είτε ο εισηγητής του ΠΑΣΟΚ, πόσα δισεκατομμύρια έχει δώσει σήμερα για να διεισδύσει στις βαλκανικές χώρες, στις χώρες του Καυκάσου αλλά και της Μέσης Ανατολής;¶ 
Τα στοιχεία που έχουμε, κύριοι Βουλευτές, λένε ότι δόθηκαν μέχρι 
σήμερα εξακόσια είκοσι δισεκατομμύρια (620.000.000.000) δραχμές.  Με το νέο πακέτο μετοχών που θα πουλήσει για να έχει ο ιδιώτης, ο στρατηγικός επενδυτής τον έλεγχο της επιχείρησης, αυτά τα εξακόσια είκοσι δισεκατομμύρια (620.000.000.000) που ανήκουν -να το πω έτσι απλά όπως το λέει ο λαός- στην "μαμά επιχείρηση" θα τα νέμεται ο ιδιώτης. Και εμείς 
ψάχνουμε στρατηγικό επενδυτή να μας δώσει τετρακόσια περίπου δισεκατομμύρια δραχμές, για να του παραχωρήσουμε τον ΟΤΕ. Ωραία αντίληψη!¶ 
'Οταν λέμε, λοιπόν, ότι εκπροσωπεί η Κυβέρνηση αποκλειστικά το μεγάλο 
κεφάλαιο και έχει γίνει ένας υπαλληλικός μηχανισμός διαχειρισμού της ελληνικής περιουσίας, δεν είμαστε έξω από τα πράγματα και το αποδεικνύει και η επιχείρηση του ΟΤΕ.¶ 
Κύριοι Βουλευτές, έχει μπει ο ΟΤΕ στη Σερβία κατά 20%, στη Ρουμανία κατά 50%, στην Αρμενία κατά 90%. Εκκρεμεί η Βουλγαρία, που έχουμε πάρει δάνειο και δεν έχει τοποθετηθεί και τρέχουν τα χρεολύσια. 'Εχει μπει στην Ουκρανία, στην Λιθουανία, στην Ιορδανία κατά 50% για την ανάπτυξη τοπικών ψηφιακών δικτύων. 'Ολα αυτά στοίχισαν εξακόσια είκοσι δισεκατομμύρια (620.000.000.000) δραχμές, εκτός της Ουκρανίας, Λιθουανίας και Ιορδανίας, εκτός της Βουλγαρίας, που έχουμε πάρει το δάνειο και δεν έχει ακόμα χρησιμοποιηθεί. 'Ενα τρισεκατομμύριο έχετε ανεβάσει το χρέος του ΟΤΕ αυτό το τελευταίο χρονικό διάστημα και επανερχόμαστε στη διαχείριση του ΟΤΕ 
που είχε πριν από δεκαπέντε χρόνια ένα τεράστιο χρέος. Μπόρεσε σαν δημόσιος φορέας και να το ξεπληρώσει και φτηνές υπηρεσίες να έχει και στην αγορά της νέας τεχνολογίας να μπει.  Αλλά δυστυχώς, υπάρχει αυτή η νεοφιλελεύθερη αντίληψη που λέει, τα πάντα στον ιδιώτη, όλα στον ιδιώτη, για το καλό όχι του λαού, αλλά για το καλό των μεγάλων συμφερόντων.¶ 
Επίσης, στην Αρμενία, με την επένδυση την οποία έχει κάνει ο ΟΤΕ και 
έχει αγοράσει το 90%, έχει υποχρεωθεί μέχρι το 2008 να κάνει ακόμα 
επενδύσεις εκατόν σαράντα τρία δισεκατομμύρια (143.000.000.000) δραχμές.  Για ποια, λοιπόν, νέα αντίληψη μιλάμε; Μιλάμε για τη νέα αντίληψη, η 
οποία πραγματικά θα δώσει φτηνή παροχή υπηρεσιών ο δημόσιος τομέας ή μιλάμε για την αντίληψη, το πουλάμε και ό,τι ήθελε προκύψει, προκειμένου να εξυπηρετήσουμε μεγάλα και συγκεκριμένα συμφέροντα;¶ 
Γιατί δεν απαντά η Κυβέρνηση τι έγινε με το δίκτυο οπτικών ινών κατά μήκος της εθνικής οδού Αθηνών-Πατρών; Γιατί δεν μιλάμε για τις προσλήψεις, ότι καταργείται και εδώ ακόμα μια φορά ο νόμος Πεπονή και με προφορική συνέντευξη θα γίνονται οι προσλήψεις; ¶ 
Τέλος, γιατί δεν λέμε ότι αυτή η προσωρινότητα θέλει να καλύψει την εκχώρηση αδειών που ήταν παράνομη με το ισχύον νομικό σύστημα που έκανε η Κυβέρνηση; ¶ 
Γιατί δεν λέμε ότι και εδώ η Κυβέρνηση θέλει να καλύψει ίσως και 
ποινικές ευθύνες; ¶ 
Γιατί λοιπόν λέμε παχιά λόγια, ότι όλα γίνονται για το καλό του λαού; Η Κυβέρνηση αυτή με την πολιτική που ακολουθεί, είναι καταστροφή για την ελληνική οικονομία, για τα ελληνικά συμφέροντα και ιδιαίτερα για τα συμφέροντα των εργαζομένων. Το ΚΚΕ καταψηφίζει το νομοσχέδιο αυτό επί της αρχής.¶ 
Ευχαριστώ.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστώ, κύριε Γκατζή.¶ 
Ο κ. Λεβέντης έχει το λόγο.¶ 
Μετά την ομιλία του κ. Λεβέντη θα προχωρήσουμε στην ψήφιση στο σύνολο του σχεδίου νόμου "Ρυθμίσεις θεμάτων του Υπουργείου Εσωτερικών Δημόσιας Διοίκησης και Αποκέντρωσης και άλλες διατάξεις".¶ 
_ΛΕΩΝΙΔΑΣ ΓΡΗΓΟΡΑKΟΣ:_ Κύριε Πρόεδρε, παρακαλώ το λόγο για ένα λεπτό να πω κάτι στον κ. Γκατζή.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Δεν έχετε το λόγο, κύριε Γρηγοράκο, δεν προβλέπεται από τον Κανονισμό. Στη δευτερολογία σας 
μπορείτε να δώσετε απαντήσεις.¶ 
Ορίστε, κύριε Λεβέντη, έχετε το λόγο. ¶ 
_ΑΘΑΝΑΣΙΟΣ ΛΕΒΕΝΤΗΣ:_ Κύριε Πρόεδρε, κυρίες και κύριοι συνάδελφοι, η ραγδαία τεχνολογική πρόοδος επιβάλλει την προσαρμογή ατόμων και κοινωνικών συνόλων στις αλματώδεις εξελίξεις. Ασφαλώς στην προσαρμογή αυτή περιλαμβάνεται και το νομοθετικό πλαίσιο το οποίο ρυθμίζει αυτές τις λειτουργίες. ¶ 
Το ερώτημα όμως αφορά όχι μόνο το οικονομικό τίμημα που θα καταβληθεί για την προμήθεια του αναγκαίου σύγχρονου εξοπλισμού, αλλά και ποιος θα καταβάλει αυτό το τίμημα, από πού θα αντληθούν οι πόροι και εις βάρος τίνων άλλων τομέων. Και το κυριότερο, τα κέρδη που συνεπάγεται αυτή η πρόοδος και η τεχνολογική εξέλιξη ποιος θα τα καρπωθεί.¶ 
Δυο γενικές παρατηρήσεις και δυο ειδικές ενστάσεις -αντιρρήσεις για 
το υπό συζήτηση νομοσχέδιο.¶ 
Μια πρώτη γενική παρατήρηση είναι ότι εμείς πιστεύουμε ότι οι 
τηλεπικοινωνίες είναι κοινωνικό αγαθό που δεν θα πρέπει να υποταχθεί στο βωμό του κέρδους, στις μεγάλες πολυεθνικές εταιρείες και στα διαπλεκόμενα οικονομικά συμφέροντα, αλλά ότι θα πρέπει στο αγαθό αυτό να διασφαλίζεται η ισότιμη πρόσβαση για όλους τους πολίτες. ¶ 
Μια δεύτερη γενική παρατήρηση είναι ότι ο ΟΤΕ με ευθύνες κατά κύριο 
λόγο της Κυβέρνησης αλλά και της διοίκησής του, δεν μπόρεσε να αξιοποιήσει το μεταβατικό διάστημα μέχρι την πλήρη απελευθέρωση για να μπορέσει στα σίγουρα να ανταποκριθεί στις ανάγκες του σκληρού και ανελέητου ανταγωνισμού που θα θεσπισθεί με το νομοσχέδιο για την απελευθέρωση των τηλεπικοινωνιών.¶ 
Και πιο συγκεκριμένα: Πρώτον, με τις συνεχείς μετοχοποιήσεις, το 49% του ΟΤΕ ανήκει πλέον σε ιδιώτες και έχει δηλωθεί από την Κυβέρνηση ότι το επόμενο βήμα είναι να δοθεί ένα επιπλέον 15% με συνεπακόλουθο την εκχώρηση του μάνατζμεντ σε ιδιώτη.¶ 
Δεύτερον, από το 1,2 τρισεκατομμύριο δραχμές που συγκεντρώθηκαν από 
τη μετοχοποίηση του ΟΤΕ, τα 3/4 πήγαν στο κράτος για την κάλυψη του δημόσιου χρέους.¶ 
Επίσης, την τελευταία πενταετία από το 1,5 τρισεκατομμύριο δραχμές 
που ήταν τα κέρδη του ΟΤΕ, το 1 τρισεκατομμύριο, τα 2/3,  γύρισε στο κράτος ως μερίσματα και φόροι. Χρησιμοποιούν, δηλαδή, τον ΟΤΕ για να καλύπτουν την μαύρη τρύπα του δημόσιου χρέους αδιαφορώντας πλήρως για το πώς θα αναπτυχθεί και θα εκσυχρονιστεί, για να ανταποκριθεί στην πλήρη απελευθέρωση της τηλεπικοινωνιακής αγοράς το 2001.¶ 
Τρίτον, η κατάσταση αυτή στερεί τον ΟΤΕ από αναγκαίους πόρους για τις επενδύσεις οι οποίες έχουν μειωθεί και σε απόλυτους αριθμούς και ως ποσοστό επί των εσόδων και επί των κερδών του, με αποτέλεσμα σοβαρές καθυστερήσεις στην ανάπτυξη κυρίως των νέων υπηρεσιών και απώλειες μεγάλων μεριδίων της αγοράς προς όφελος των ιδιωτών ανταγωνιστών. ¶ 
Το 1999 ο ΟΤΕ κατείχε μόλις το 71% του μεριδίου της αγοράς έναντι του 78% που είχε το 1998 και του 100% νωρίτερα. ¶ 
Τέταρτον, παρά τις μεγάλες αυξήσεις των τιμολογίων του ΟΤΕ και την επέκταση της χρονοχρέωσης στην αστική μονάδα έχει μειωθεί η κερδοφορία του σε σχέση με την προϋπολογισμένη κατά ογδόντα δισεκατομμύρια (80.000.000.000) δραχμές το 1998 και εκατόν είκοσι δισεκατομμύρια (120.000.000.000) δραχμές το 1999.¶ 
Πέμπτον, επενδύθηκαν από τον ΟΤΕ για εξαγορές τηλεπικοινωνιακών 
οργανισμών στα Βαλκάνια και στην πρώην ΕΣΣΔ γύρω στα εξακόσια δισεκατομμύρια (600.000.000.000) δραχμές -το ανέφερε και ο κ. Γκατζήςχωρίς να προηγούνται μελέτες σκοπιμότητας κυρίως με κριτήριο τα συμφέροντα ελληνικών ιδιωτικών επιχειρήσεων που επιδιώκουν να αναλάβουν τις προμήθειες και τα έργα αυτών των οργανισμών. Δεν υπάρχει εικόνα για την απόδοση αυτών των επενδύσεων για τις ζημιές του ΟΤΕ στη Γιουγκοσλαβία και για το πώς θα τις καλύψει.¶ 
'Εκτον, η διοίκηση του Ο.Τ.Ε. αδυνατεί να ελέγξει την κατάσταση μέσα στον Οργανισμό και τις θυγατρικές του και βαθαίνει η οργανωτική και διοικητική απορρύθμιση. Η υπηρεσιακή ιεραρχία έχει υπονομευθεί λόγω του νοθευμένου συστήματος επιλογής των στελεχών, με αποτέλεσμα όλοι να είναι υποχείριοι του ρουσφετιού χωρίς να μπορούν να ασκήσουν ορθολογικό μάνατζμεντ.¶ 
'Εβδομον, η λήψη στρατηγικών αποφάσεων για τον Ο.Τ.Ε. έχει ανατεθεί στην ουσία σε ιδιωτικές εταιρείες-συμβούλους, έναντι υπέρογκων αμοιβών, οι οποίες μάλιστα ελέγχονται από λόμπι εταιρειών και προσανατολίζουν προς συγκεκριμένη κατεύθυνση με τις εισηγήσεις και τις μελέτες τους τον Οργανισμό.¶ 
'Ογδοον, οι προγραμματικές συμφωνίες, που μέρος τους καρπώθηκαν κυρίως δύο μόνο εταιρείες, υλοποιούνται στον Ο.Τ.Ε. χωρίς ο ίδιος να μπορεί να ελέγξει την ποιότητα και τις τιμές των υλικών που παραλαμβάνουν.¶ 
Και ένατον, το νέο στρατηγικό σχέδιο του Ο.Τ.Ε. είναι μονόπλευρα προσανατολισμένο στο κέρδος των ιδιωτών μετόχων του και προς τους μεγάλους πελάτες. Είναι πλήρως αφυδατωμένο από κοινωνικούς στόχους, ώστε να είναι ποιοτικές και φθηνές οι υπηρεσίες του σε όλους τους πολίτες και κυρίως στα ασθενέστερα στρώματα. Επίσης, υποβαθμίζεται ο ρόλος των εργαζομένων του Ο.Τ.Ε. και η ανάγκη αντιμετώπισης των προβλημάτων τους.¶ 
Από τη συζήτηση που προηγήθηκε στην αρμόδια Διαρκή Επιτροπή της 
Βουλής, αλλά και από τη σημερινή ομιλία του εισηγητή της Πλειοψηφίας, δεν 
κατορθώσαμε να κατανοήσουμε γιατί η Κυβέρνηση φέρνει για συζήτηση το παρόν μίνι νομοσχέδιο, τη στιγμή που επίκειται σύμφωνα με τις διακηρύξεις το μεγάλο αντίστοιχο νομοσχέδιο, το οποίο υποτίθεται ότι καλύπτει και τις διατάξεις του σημερινού μικρού.¶ 
Εμείς πιστεύουμε και εκτίμησή μας είναι ότι η Κυβέρνηση ενδίδει στις πιέσεις των εταιρειών που θέλουν να γίνει πιο σύντομα ο διαγωνισμός για τη χορήγηση ειδικών αδειών τηλεπικοινωνιακών υπηρεσιών.¶ 
'Οσον αφορά τα συγκεκριμένα άρθρα του νομοσχεδίου: Στα πρώτα δύο άρθρα από τις ρυθμίσεις που προτείνονται φαίνεται ότι γίνεται μία προσπάθεια διεύρυνσης των αρμοδιοτήτων της Εθνικής Επιτροπής Τηλεπικοινωνιών και Ταχυδρομείων, πράγμα που είναι σύμφωνο και με τη δική μας αντίληψη, αφού επί σειρά ετών ζητούσαμε και ζητάμε τη διεύρυνση των αρμοδιοτήτων της.¶ 
Η ένστασή μας όμως είναι ότι γίνεται μεν διεύρυνση, αλλά η σύνθεση ορίζεται σύμφωνα με τα γραφόμενα ως εξής: Το συμβούλιο είναι εννεαμελές, πρόεδρος διορίζεται με απόφαση του Υπουργικού Συμβουλίου και τα άλλα μέλη με απόφαση του Υπουργού Μεταφορών και Επικοινωνιών. ¶ 
Η εθνική επιτροπή, λένε άλλα άρθρα, προκηρύσσει τις θέσεις του ειδικού επιστημονικού προσωπικού. 'Αλλη παράγραφος: Ειδική επιτροπή εμπειρογνωμόνων συγκροτείται από την εθνική επιτροπή και κατόπιν συνέντευξης των υποψηφίων προβαίνει σε πρόταση στην εθνική επιτροπή για την επιλογή τους. ¶ 
Επίσης, με απόφαση του αρμόδιου Υπουργού μετά από εισήγηση της εθνικής επιτροπής είναι δυνατόν να αποσπώνται ή και να μετατάσσονται υπάλληλοι από άλλες δημόσιες υπηρεσίες κατά παρέκκλιση των κειμένων διατάξεων για κάλυψη αναγκών της υπηρεσίας.¶ 
'Υστερα από αυτό, εμείς πιστεύουμε ότι η επιτροπή δεν είναι μία ανεξάρτητη διοικητική αρχή, όπως θα έπρεπε να είναι, ώστε να έχει ισχύ, αρμοδιότητες και ανεξαρτησία από την Κυβέρνηση για να μπορεί να επιβάλλει ρυθμίσεις και να διενεργεί ελέγχους στην απελευθερωμένη αγορά των τηλεπικοινωνιών.¶ 
Μέχρι σήμερα η λειτουργία και η δράση της επιτροπής ήταν ανεπαρκής με αποτέλεσμα να μην μπορεί να ελέγξει ούτε την ισχύουσα περιορισμένη απελευθέρωση, με αποκορύφωμα την αδυναμία της να ελέγξει αφ'ενός τον αθέμιτο ανταγωνισμό ιδιωτικών εταιρειών σε βάρος του Ο.Τ.Ε. και αφ'ετέρου τις ιδιωτικές εταιρείες κινητής τηλεφωνίας όσον αφορά στη χωρητικότητα του δικτύου τους. Το αποτέλεσμα ήταν το γνωστό μπλακ αουτ στο σεισμό της 7ης Σεπτεμβρίου 1999. Αυτό συνέβη γιατί κρίσιμες αρμοδιότητές της τις υποκαθιστούσε το Υπουργείο Μεταφορών και Επικοινωνιών, που μάλιστα διόριζε και τα μέλη της. ¶ 
Η επιτροπή θα έπρεπε να ενισχυθεί όσον αφορά στις αρμοδιότητές της, να απεγκλωβιστεί από το Υπουργείο και από την Κυβέρνηση και να ενισχυθεί η ανεξαρτησία της με το διορισμό των μελών της όχι από τον Υπουργό Μεταφορών και Επικοινωνιών, αλλά από την Επιτροπή Θεσμών και Διαφάνειας της Βουλής, από την οποία μάλιστα θα πρέπει να απαιτείται διευρυμένη πλειοψηφία των 2/3.¶ 
Η δεύτερη ένστασή μας αφορά την επιλογή του προσωπικού. Δεν έχουν περάσει παρά ελάχιστα εικοσιτετράωρα αφότου σε αυτήν εδώ την Αίθουσα οι Βουλευτές της Πλειοψηφίας και η κυρία Υπουργός Εσωτερικών ορκίζονταν αιώνια -να την πω έτσι;- πίστη και αφοσίωση στο ΑΣΕΠ, παρά τις επισημάνσεις όλης της Αντιπολίτευσης, περιλαμβανομένων και των δικών μας, για την καταστρατήγηση και το συστηματικό ακρωτηριασμό του ΑΣΕΠ.¶ 
Ερχόμαστε, λοιπόν, τώρα και διαβάζουμε εδώ: "Για την πρόσληψη του 
ειδικού επιστημονικού προσωπικού της η επιτροπή προκηρύσσει τις σχετικές θέσεις, θέτει τους όρους του διαγωνισμού, συγκροτεί την επιτροπή του διαγωνισμού και επιλέγει τους υποψηφίους που θα προσληφθούν μετά από πρόταση της επιτροπής του διαγωνισμού. Οι πίνακες των επιλεγέντων με τα απαραίτητα στοιχεία αποστέλλονται στο ΑΣΕΠ για επικύρωση. Σε περίπτωση μη επικύρωσης, μερικής ή ολικής, των πινάκων, εντός είκοσι ημερών από την ημέρα παραλαβής τους, η επιτροπή προβαίνει στην πρόσληψη των επιλεγέντων."¶ 
Δηλαδή το ΑΣΕΠ είναι υποχρεωμένο να επικυρώσει. Αν δεν επικυρώσει, υποχρεωτικά θα προσληφθούν. Τότε τι νόημα έχει να σταλούν στο ΑΣΕΠ;¶ 
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Απλώς εξευτελίζει το ΑΣΕΠ. Αυτό κάνει. ¶ _ΑΘΑΝΑΣΙΟΣ ΛΕΒΕΝΤΗΣ:_ Αυτό λέμε, κύριε Πρόεδρε, και εμείς.¶ _ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Δεν χρειαζόταν αυτός ο εμπαιγμός.¶ 
_ΑΘΑΝΑΣΙΟΣ ΛΕΒΕΝΤΗΣ:_ Γι' αυτό ακριβώς εμείς λέμε ότι δεν μπορούμε να ψηφίσουμε αυτό το νομοσχέδιο. Σας ευχαριστώ.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ευχαριστώ, κύριε Λεβέντη.¶ Κυρίες και κύριοι συνάδελφοι, στο σημείο αυτό θα διακόψουμε τη 
συζήτηση του νομοσχεδίου: "Ρύθμιση θεμάτων της Εθνικής Επιτροπής Τηλεπικοινωνιών και Ταχυδρομείων και άλλες διατάξεις", προκειμένου να ψηφίσουμε στο σύνολο το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Ρυθμίσεις θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις". ¶ 
Κύριε Υπουργέ, έχετε να κάνετε κάποια νομοτεχνική διόρθωση;¶ _ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Μάλιστα, κύριε Πρόεδρε.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Ορίστε, έχετε το λόγο.¶ _ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Στον τέταρτο στίχο της παραγράφου 7, του άρθρου 1, του σχεδίου νόμου, η λέξη "επίσης" διαγράφεται, διότι πλεονάζει.¶ 
_ΒΑΣΙΛΗΣ ΚΕΔΙΚΟΓΛΟΥ:_ Να μοιρασθεί, κύριε Πρόεδρε.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Οι εισηγητές δεν έχουν δει τις 
νομοτεχνικές βελτιώσεις;¶ 
Κύριε Υφυπουργέ, πόσες είναι;¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Είναι μόνο δύο.¶ 
_ΒΥΡΩΝ ΠΟΛΥΔΩΡΑΣ:_ Να τις ακούσουμε.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Επαναλάβετε, κύριε Υφυπουργέ, για να παρακολουθήσουν οι συνάδελφοι.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και 
Αποκέντρωσης):_ Στο άρθρο 1, της παραγράφου 7, του σχεδίου νόμου, αναφέρεται κατά πλεονασμό η λέξη "επίσης" και παρακαλώ να διαγραφεί.¶ 
_ΒΥΡΩΝ ΠΟΛΥΔΩΡΑΣ:_ Πείτε μας τη φράση.¶ 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Να σας την διαβάσω: "Η προανάκριση ή η ανάκριση για τις υποθέσεις που διαβιβάζονται από το Σώμα Ελεγκτών Επιθεωρητών Δημόσιας Διοίκησης στον εισαγγελέα, περατώνονται εντός δύο μηνών. Η δε εκδίκαση αυτών γίνεται επίσης ...". Η λέξη "επίσης" πρέπει να φύγει.¶ 
Επίσης, στο άρθρο 11, στην παράγραφο 14, μετά τις λέξεις "του άρθρου 28", αν και εννοείται από την αμέσως προηγούμενη διατύπωση ότι είναι του νόμου 2738/1999, για να μη δημιουργείται σύγχυση, παρακαλώ να προστεθούν 
οι λέξεις "του νόμου 2738/1999".¶ 
_ΠΡΟΕΔΡΕΥΩΝ (Κωνσταντίνος Γείτονας):_ Καλώς, κύριε Υπουργέ.¶ 
Ερωτάται το Τμήμα: Γίνεται δεκτό το νομοσχέδιο και στο σύνολο όπως 
διενεμήθη με τις νομοτεχνικές διορθώσεις του κυρίου Υπουργού;¶ 
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό. ¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Κατά πλειοψηφία.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Το νομοσχέδιο έγινε δεκτό κατά πλειοψηφία και στο σύνολο, όπως διενεμήθη με τις νομοτεχνικές διορθώσεις του κυρίου Υπουργού.¶ 
Συνεπώς το νομοσχέδιο του Υπουργείου Εσωτερικών, Δημόσιας Διοίκησης 
και Αποκέντρωσης: "Ρυθμίσεις θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις" έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:¶ 
(Το κείμενο του ψηφισθέντος νομοσχεδίου υπάρχει στο τεύχος των 
Πρακτικών της Βουλής)¶ 
_ΠΡΟΕΔΡΕΥΩΝ (Κωνσταντίνος Γείτονας):_ Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.¶ 
_ΠΟΛΛΟΙ ΒΟΥΛΕΥΤΕΣ:_ Μάλιστα, μάλιστα.¶ 
_ΠΡΟΕΔΡΕΥΩΝ (Κωνσταντίνος Γείτονας):_ Παρεσχέθη η ζητηθείσα εξουσιοδότηση.¶ 
Επανερχόμεθα στη συζήτηση επί της αρχής του σχεδίου νόμου του 
Υπουργείου Μεταφορών και Επικοινωνιών: "Ρύθμιση θεμάτων Εθνικής Επιτροπής 
Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις".¶ 
Το λόγο έχει ο κ. Μάνος.¶ 
_ΣΤΕΦΑΝΟΣ ΜΑΝΟΣ:_ Κυρίες και κύριοι συνάδελφοι, η Εθνική Επιτροπή Τηλεπικοινωνιών δημιουργήθηκε για πρώτη φορά τον Ιούλιο του 1992 με το άρθρο 8 του ν.  2075 που τότε ως Υπουργός Εθνικής Οικονομίας εισηγήθηκα στη Βουλή, με στόχο την απελευθέρωση των τηλεπικοινωνιών.¶ 
Το ΠΑ.ΣΟ.Κ. το 1994 με το ν. 2246/94 στην πραγματικότητα "ξεδόντιασε" την επιτροπή τηλεπικοινωνιών για να αποτρέψει ή τουλάχιστον να καθυστερήσει την απελευθέρωση των τηλεπικοινωνιών.¶ 
Το σημερινό νομοσχέδιο, αφού χάθηκαν οκτώ χρόνια, ενισχύει ξανά την 
επιτροπή τηλεπικοινωνιών και γι'αυτόν το λόγο εμείς οι Φιλελεύθεροι υπερψηφίζουμε το νομοσχέδιο επί της αρχής.¶ 
'Οπως ήδη ειπώθηκε, κύριοι συνάδελφοι, την 1η Ιανουαρίου του 2001 απελευθερώνονται πλήρως οι τηλεπικοινωνίες στην Ελλάδα. Πλήρως! Θα είναι όλα ελεύθερα. Αυτό γίνεται αφού η Κυβέρνηση του κ. Σημίτη αγωνίστηκε με νύχια και με δόντια να αναβάλει την απελευθέρωση για την 1η Ιανουαρίου του 2003. Σημειώνω ότι στην υπόλοιπη Ευρώπη η απελευθέρωση έγινε την 1η Ιανουαρίου του 1998, με εξαίρεση την Ισπανία που έγινε ένα χρόνο αργότερα και την Πορτογαλία που έγινε την 1η Ιανουαρίου του 2000. 'Ολοι οι άλλοι όμως έχουν ήδη απελευθερώσει τις τηλεπικοινωνίες τους.¶ 
Το πώς θα γίνει η απελευθέρωση στην Ελλάδα είναι αντικείμενο άλλου νομοσχεδίου που έπρεπε προ πολλού να έχει έρθει. Το γεγονός, δηλαδή, ότι σε τέσσερις μήνες αυτός ο τεράστιος τομέας των τηλεπικοινωνιών -μιλούμε για έναν τομέα εκατοντάδων δισεκατομμυρίων δραχμών- δεν ξέρει σήμερα τέσσερις μήνες προ της απελευθέρωσης το τι θα γίνει, πρόκειται περί πραγματικής αθλιότητος της Κυβέρνησης, διότι από αυτήν την απελευθέρωση περιμένουμε τεράστιες επενδύσεις και τεράστιες αλλαγές στον τρόπο που ζούμε. Παρ'όλα αυτά δεν έχει έρθει αυτό το νομοσχέδιο, κάθε τόσο λέγεται ότι θα έρθει, επρόκειτο να έχει έρθει επί κ. Μαντέλη, δεν ήρθε όμως και δεν έχει έρθει και σήμερα και το περιμένουμε ακόμη.¶ 
Θα ήθελα πάντως, μια και δεν έχει έρθει αυτό το νομοσχέδιο και μια 
και το σημερινό, επαναλαμβάνω, είναι μια αναβάθμιση της επιτροπής τηλεπικοινωνιών που είναι απαραίτητο να γίνει, να ξεκαθαρίσω τη θέση των Φιλελευθέρων σε ό,τι αφορά την απελευθέρωση και το ρόλο της Εθνικής Επιτροπής Τηλεπικοινωνιών σ'αυτό το απελευθερωμένο καθεστώς.¶ 
Πρώτον, κατά τη γνώμη μας, πρέπει να καταργηθούν όλοι οι περιορισμοί και όλα τα εμπόδια, για να μπορέσει να δημιουργηθεί ανταγωνισμός. Πρέπει δηλαδή να υπάρξει πλήρως ελεύθερος ανταγωνισμός στον τομέα των τηλεπικοινωνιών.¶ 
Δεύτερον, οι προϋποθέσεις για την παροχή δικτύων και υπηρεσιών και πολλές άλλες λεπτομέρειες πρέπει να καθοριστούν με το νόμο και όχι να αφεθούν να ρυθμιστούν από την Επιτροπή Τηλεπικοινωνιών. Δεν πρέπει, δηλαδή, να αφήσουμε την επιτροπή να καθορίσει πολλά πράγματα. Ο νόμος πρέπει να τα καθορίσει.¶ 
Αυτό χρειάζεται, για να διασφαλιστεί η διαφάνεια, να περιοριστεί η δυνατότητα της συναλλαγής και της διαφθοράς. Για να τα αποφύγουμε αυτά πρέπει με το νόμο να καθορίσουμε τους περισσότερους όρους. Και αν το κάνουμε αυτό εγκαίρως, θα διευκολυνθεί ο ανταγωνισμός, διότι όλοι θα γνωρίζουν από πριν τι μπορεί να γίνει και τι δεν μπορεί να γίνει εκ του νόμου.¶ 
Πρέπει, κυρίες και κύριοι συνάδελφοι, να εξασφαλισθεί με τρόπο απόλυτο ότι ο ΟΤΕ δεν θα μπορεί εφεξής να κάνει χρήση της δεσπόζουσας θέσης του για τον περιορισμό του ανταγωνισμού. Και στο σημείο  αυτό να κάνω μια παρένθεση για ένα πράγμα το οποίο δεν έχω εξακριβώσει, αλλά μου έχει ειπωθεί και θα ήθελα απλώς να το γνωρίζετε. Πληροφορούμαι ότι ο πρόεδρος της Επιτροπής Ανταγωνισμού -όχι τηλεπικοινωνιών-  είναι και νομικός σύμβουλος του ΟΤΕ. Επειδή ο ΟΤΕ  είναι οργανισμός που πρέπει οπωσδήποτε να πάψει να είναι προστατευόμενος, πρέπει να υποστεί τον ανταγωνισμό, βρίσκω ότι υπάρχει στο σημείο αυτό, αν είναι αλήθεια, σύγκρουση συμφερόντων. ' Η το ένα πρέπει να έχει ή το άλλο.¶ 
Πρέπει ακόμα -και προσέξτε αυτό το σημείο- να αφεθούν ελεύθερες όλες 
οι ΔΕΚΟ που διαθέτουν δίκτυα. Θα δώσω ένα παράδειγμα. Η ΔΕΗ έχει δίκτυο.  Η ΕΥΔΑΠ έχει δίκτυο. Η ΔΕΠΑ έχει δίκτυο. Ο ΟΣΕ έχει δίκτυο. Θα πρέπει 
όλες αυτές οι ΔΕΚΟ να αφεθούν  ελεύθερες τώρα, να πουλήσουν σε ειδικούς, σε εξειδικευμένες επιχειρήσεις, που έχουν την τεχνογνωσία, το δικαίωμα 
χρήσεως των δικτύων τους, προκειμένου να χρησιμοποιηθούν γρήγορα αυτά τα δίκτυα  και να δημιουργήσουν ανταγωνιστικές συνθήκες  στις τηλεπικοινωνίες.  Δηλαδή θα πρέπει η Κυβέρνηση, διότι ακόμα οι επιχειρήσεις είναι υπό κυβερνητικό έλεγχο, να αφήσει ελεύθερες  τις ΔΕΚΟ να πουλήσουν το δικαίωμα χρήσεως και όχι να μπλοκάρει τη χρήση, γιατί αυτό θα είναι ένας έμμεσος τρόπος να διασφαλισθεί περαιτέρω το μονοπώλιο του ΟΤΕ.¶ 
Η εφαρμογή των προτάσεων των Φιλελευθέρων για τις τηλεπικοινωνίες θα φέρει  τα εξής αποτελέσματα. Πρώτον, η απελευθέρωση θα επιτρέψει τη δημιουργία δεκάδων χιλιάδων νέων θέσεων εργασίας. Δεν μιλώ για χίλιες ή δύο χιλιάδες θέσεις εργασίας. Δεκάδες χιλιάδες θέσεις εργασίας.  Επισημαίνω ότι μόνο από την κινητή τηλεφωνία που υπεγράφη επι των ημερών της Νέας Δημοκρατίας δημιουργήθηκαν περί τις είκοσι χιλιάδες θέσεις εργασίας υψηλού τεχνολογικού περιεχομένου. Αυτό έγινε με την κινητή τηλεφωνία.  Μπορούν δεκάδες χιλιάδες θέσεις εργασίας να δημιουργηθούν και εδώ είναι το έγκλημα της Κυβέρνησης, που καθυστερεί και εμποδίζει την απελευθέρωση.¶ 
Από την απελευθέρωση θα ενισχυθεί δραματικά το ενδιαφέρον για τις 
μετοχές των ΔΕΚΟ, των οποίων τα δίκτυα θα χρησιμοποιηθούν από τις τηλεπικοινωνίες.  Η ΕΥΔΑΠ είναι ήδη στο χρηματιστήριο. Η δε τιμή της διαπραγματεύεται σήμερα  στο μισό της τιμής που είχε διαμορφωθεί.  Κατεστράφησαν όσοι αγόρασαν μετοχές της ΕΥΔΑΠ. Εάν όμως η ΕΥΔΑΠ μπορέσει να διαθέσει το δίκτυο της για χρήση σε τρίτον, αιφνιδίως όλη αυτή η εικόνα της ΕΥΔΑΠ θα αλλάξει.¶ 
Θα έχουμε επίσης από την απελευθέρωση συγκλονιστική βελτίωση και επέκταση των τηλεπικοινωνιακών δυνατοτήτων, με αποτέλεσμα τη δραματική αύξηση της παραγωγικότητας  όλης της ελληνικής οικονομίας.¶ 
Με την απελευθέρωση θα έχουμε προσαρμογή της Ελλάδος στην κοινωνία των πληροφοριών. Και απομένει ένα ερώτημα. Αν γίνουν όλα αυτά, τι πρέπει να γίνει με τον ΟΤΕ; Πώς θα λειτουργεί ο ΟΤΕ σε αυτό το καινούργιο απελευθερωμένο καθεστώς; Η απάντησή μου  στο ερώτημα αυτό είναι ότι η καλύτερη λύση για τον ΟΤΕ, που θα μπορούσε να είχε γίνει βέβαια προ πολλού είναι να πουλήσει η Κυβέρνηση  το 25%  των  μετοχών  του οργανισμού, σε μια από τις μεγάλες τηλεπικοινωνιακές επιχειρήσεις, που έχει αποδείξει την ικανότητά της να λειτουργεί διεθνώς σε ανταγωνιστικές συνθήκες  και διακρίνεται για καινοτόμες προσεγγίσεις. Αν γίνει αυτό, θα πάψει μεταξύ των άλλων, παρενθετικώς το λέω αυτό, να είναι οι προμήθειες του ΟΤΕ αντικείμενο καθημερινής σκανδαλολογίας. Σήμερα για παράδειγμα υπάρχει ένα μεγάλο θέμα πώς προμηθεύεται ο ΟΤΕ τις τηλεκάρτες του, κ.ο.κ..¶¶ 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος 
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)¶ 
Δεν θα σταματήσει ποτέ η σκανδαλολογία ούτε θα σταματήσει ο ΟΤΕ να έχει τα προβλήματα τα οποία έχει, ούτε τα άσχημα αποτελέσματά του, όσο διατηρείται το σημερινό καθεστώς της κομματικής διοίκησης. Είναι καιρός να περάσει ο ΟΤΕ σε άλλου είδους διοίκηση.¶ 
Θα ήθελα να πω για άλλη μία φορά αυτό που είπα και στην αρχή. Το 
γεγονός ότι ψηφίζουμε αυτό το νομοσχέδιο με κανέναν τρόπο δεν πρέπει να εκληφθεί ότι εγκρίνουμε την άθλια πραγματικά συμπεριφορά της Κυβέρνησης σε ό,τι αφορά τις τηλεπικοινωνίες, που έχει κοστίσει χιλιάδες θέσεις εργασίας σε νέους ανθρώπους στην Ελλάδα. Ευχαριστώ πολύ.¶ 
_ΠΡΟΕΔΡΕΥΩΝ (Κωνσταντίνος Βρεττός)_: Ο κ. Πολύζος έχει το λόγο.¶ 
_ΕΥΑΓΓΕΛΟΣ ΠΟΛΥΖΟΣ_: Κύριε Πρόεδρε, κύριοι συνάδελφοι, το νομοσχέδιο που συζητάμε σήμερα τονίζει για μια ακόμα φορά τα ιδιαίτερα χαρακτηριστικά γνωρίσματα της διακυβέρνησης της χώρας από την Κυβέρνηση του κ. Σημίτη, διακυβέρνηση που χαρακτηρίζεται από προχειρότητα, από αδιαφάνεια, από διαπλοκή και από έλλειψη πραγματικής πίστης στις αρχές της ελεύθερης αγοράς.¶ 
Αρχίζοντας από το τελευταίο θα ήθελα να πω ότι η χώρα μας αντί να συμμετέχει τόσα χρόνια στην επανάσταση των τηλεπικοινωνιών, που συντελούνταν στον υπόλοιπο πολιτισμένο κόσμο, είναι σήμερα ουραγός της Ευρώπης και στον τομέα αυτόν. Αυτή η Κυβέρνηση, η οποία ψευδεπίγραφα επικαλείται τις αρχές της ελεύθερης οικονομίας και του ανταγωνισμού, όποτε βέβαια τη συμφέρει ή δεν μπορεί να κάνει διαφορετικά, κατάφερε και πάλι να είμαστε τελευταίοι στην απελευθέρωση της αγοράς των τηλεπικοινωνιών, με συνέπεια να είμαστε και τελευταίοι στις εφαρμογές της 
σύγχρονης τεχνολογίας.¶ 
Η Ισπανία απελευθέρωσε τις τηλεπικοινωνίες πολύ πριν από τη λήξη της περιόδου χάριτος από την Ευρωπαϊκή 'Ενωση. Αντίθετα η ελληνική Κυβέρνηση σπεύδει ασθμένοντας, όπως πάντα βέβαια, τέσσερις μήνες πριν τη λήξη της σχετικής προθεσμίας να ρυθμίσει τα καυτά προβλήματα. Μήπως οι Ισπανοί πιάστηκαν κορόιδα; Αν είναι έτσι, τότε γιατί η Ελλάδα είναι τελευταία και στη διάδοση του ΙΝΤΕΡΝΕΤ ανάμεσα στις χώρες της Ευρωπαϊκής 'Ενωσης;¶ 
Η ρύθμιση όμως που επιχειρεί είναι πρόχειρη και αποσπασματική, ενώ 
ταυτόχρονα αποφεύγει να αντιμετωπίσει τα πρωτεύοντα ζητήματα και να δώσει καίριες απαντήσεις στα σημαντικότερα ερωτήματα που τίθεται.¶ 
Κατ'αρχήν δεν μπορούσε κανείς να πει ότι οι παράγοντες του Υπουργείου Μεταφορών, τουλάχιστον στα λόγια ζήλεψαν τους αρχαίους Σπαρτιάτες. Διότι η ρύθμιση ενός τόσο σοβαρού ζητήματος με τρία μόνο άρθρα προφανώς διεκδικεί δάφνες λακωνικότητας, χωρίς ωστόσο να περιέχει και την απαραίτητη ουσία που χαρακτηρίζει τη λακωνική έκφραση.¶ 
Φοβάμαι όμως, κυρίες και κύριοι συνάδελφοι, ότι οι παράγοντες του Υπουργείου Μεταφορών και Επικοινωνιών δεν δείχνουν το ίδιο σθένος με τους αρχαίους Λάκωνες και στις πράξεις. Διότι το νομοσχέδιο που συζητάμε σήμερα δείχνει ότι μάλλον πολύ εύκολα υποχωρούν και θα υποχωρήσουν και στο μέλλον οι κυβερνητικοί παράγοντες στις πιέσεις της μικρής εκείνης ομάδας ανθρώπων που λυμαίνονται το δημόσιο χρήμα, αλλά και στις πιέσεις της κομματικής νομενκλατούρας του ΠΑΣΟΚ. Αναφέρομαι συγκριμένα στην ηθελημένη, κατά την άποψή μου, αοριστολογία του νομοσχεδίου πάνω στα κρίσιμα ζητήματα, πάνω στα καυτά ζητήματα της τηλεπικοινωνίας.¶ 
Κυρίες και κύριοι συνάδελφοι, πόσες άδειες σταθερής τηλεφωνίας θα 
δοθούν και με ποιους όρους; Πόσες ακόμα άδειες κινητής τηλεφωνίας τρίτης γενιάς και με ποια διαδικασία θα δοθούν;¶ 
Αυτή που ακολουθήθηκε στη Μεγάλη Βρετανία και στη Γερμανία ή αυτή που προτίμησαν οι Γάλλοι; Και να εξηγήσω. Στη Μεγάλη Βρετανία και στη Γερμανία έγινε ο διαγωνισμός και κέρδισαν τα δισεκατομμύρια. Στη Γαλλία έγινε η αξιολόγηση και με διάφορες προϋποθέσεις, αλλά και εκεί το κράτος, 
η κυβέρνηση, διασφάλισε τέτοιες διαδικασίες, ούτως ώστε να μη ζημιώσει.             Αυτά τα σηματικά ζητήματα επίτηδες, δυστυχώς, μένουν στο σκοτάδι, έτσι 
ώστε να κριθούν ανάλογα με τους συσχετισμούς των δυνάμεων της διαπλοκής και το παζάρι, το οποίο θα κάνουν με την Κυβέρνηση. Ακόμα όμως και στο περιεχόμενο αυτό, στο φάσμα των ζητημάτων που επιχειρεί να αντιμετωπίσει η Κυβέρνηση με το νομοσχέδιο, η αδιαφάνεια και η κομματική αντίληψη είναι ολοφάνερες. Σε όλα τα πολιτισμένα κράτη του κόσμου, αλλά και σύμφωνα με το Ευρωπαϊκό Δίκαιο, η Εθνική Επιτροπή Τηλεπικοινωνιών και Ταχυδρομείων θα έπρεπε να είναι μια ουσιαστικά ανεξάρτητη αρχή, με διοίκηση και στελέχη που θα προέρχονταν από διαφανείς και αξιοκρατικές διαδικασίες. Αντίθετα, με τη ρύθμιση που φέρνει η Κυβέρνηση, κάθε άλλο παρά προϋποθέσεις ανεξαρτησίας δημιουργούνται, διότι, πρώτον, η Εθνική Επιτροπή παραμένει δέσμια των κυβερνητικών βουλήσεων, αφού τα μέλη της διορίζονται από την Κυβέρνηση. Η υποταγή, λοιπόν, στις κυβερνητικές επιθυμίες ακυρώνει εκ των προτέρων κάθε δυνατότητα αντικειμενικού ελέγχου.¶ 
Δεύτερον, η στελέχωσή της από ειδικούς επιστήμονες θα γίνει με διαδικασίες αδιαφανείς και χωρίς ουσιαστικό έλεγχο για το κατά πόσον θα είναι αξιοκρατικές. Οδηγούμαστε, δηλαδή, με μαθηματική ακρίβεια σε ρουσφετολογικές και κατά συνέπεια αναποτελεσματικές προσλήψεις. Διότι τι αποτέλεσμα θα έχουν οι προσλήψεις, αν δεν είναι αξιοκρατικές; Ποιες οι γνώσεις των ανθρώπων, που τυχόν θα προσληφθούν, ειδικών επιστημόνων;¶ 
_ΒΥΡΩΝ ΠΟΛΥΔΩΡΑΣ:_ Τι σημαίνει συνέντευξη!¶ 
_ΕΥΑΓΓΕΛΟΣ ΠΟΛΥΖΟΣ:_ Με αυτά τα δεδομένα, πολύ φοβάμαι ότι η Εθνική Επιτροπή Τηλεπικοινωνιών και Ταχυδρομείων δεν θα μπορέσει να ανταποκριθεί στο ρόλο της, που απαιτεί μία ισχυρή, ουσιαστικά ανεξάρτητη, κατάλληλα στελεχωμένη και με ευρείες αρμοδιότητες ρυθμιστική αρχή. Θα παραμείνει δηλαδή ένα διακοσμητικό στοιχείο, όπως μέχρι σήμερα, ανίκανη να προσφέρει ουσιαστικά στην αναβάθμιση του τηλεπικοινωνιακού πεδίου της χώρας, ένα όργανο στα χέρια της Κυβέρνησης, προκειμένου να μη φαίνεται η Κυβέρνηση και να προωθούνται οι λύσεις που κατά κανόνα μας έχει συνηθίσει η 
Κυβέρνηση του κ. Σημίτη, η λύση της διαπλοκής.¶ 
Εξάλλου είμαι υποχρεωμένος να υπενθυμίσω ότι οι Κυβερνήσεις του ΠΑΣΟΚ έχουν πολύ άσχημη προϊστορία σε ανάλογες προσπάθειες. Θυμηθείτε το Εθνικό Ραδιοτηλεοπτικό Συμβούλιο, το οποίο μετά από δεκάδες αλλαγές διατάξεων και προσώπων ακόμα και σήμερα αδυνατεί να επιβάλει το νόμο και την τάξη στη ραδιοτηλεοπτική ζούγκλα.¶ 
Κυρίες και κύριοι συνάδελφοι, η πατρίδα μας έχει μείνει ήδη πολλά χρόνια πίσω στα ζητήματα της απελευθέρωσης των αγορών, στις πραγματικές δηλαδή διαρθρωτικές αλλαγές, που θα έφερναν την πραγματική σύγκλιση και θα δημιουργούσαν προοπτικές θεαματικής ανάπτυξης στην πατρίδα μας.¶ 
Μέσα σε αυτό το πνεύμα και με δεδομένο ότι τα χρονικά περιθώρια 
στενεύουν πια επικίνδυνα, θεωρούμε απαραίτητη τη ρύθμιση των σχετικών ζητημάτων. Πλην όμως, η ρύθμιση αυτή, επαναλαμβάνω, δεν μπορεί να είναι πρόχειρη, δεν μπορεί να είναι αναποτελεσματική, δεν μπορεί να είναι αδιαφανής και κοντόφθαλμη, όπως αυτή της Κυβέρνησης, που παρουσιάζεται στο παρόν νομοσχέδιο. Γι' αυτό και εμείς της Νέας Δημοκρατίας δεν την ψηφίζουμε. Ευχαριστώ.¶ 
(Χειροκροτήματα από την πτέρυγα της Νέας Δημοκρατίας)_¶ 
_ΠΡΟΕΔΡΕΥΩΝ (Κωσνταντίνος Βρεττός):_ Ο κ. Προκόπης Παυλόπουλος έχει το 
λόγο.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Ευχαριστώ, κύριε Πρόεδρε.¶ 
Κυρίες και κύριοι συνάδελφοι, το νομοσχέδιο που έχουμε προ οφθαλμών 
έχει μια πρωτοτυπία: Είναι ένα πολύ λακωνικό νομοσχέδιο. Μόλις τρία 
άρθρα. Είναι όμως υπεραρκετά αυτά τα τρία άρθρα, για να δώσουν το στίγμα της νοοτροπίας και, βεβαίως, του βαθμού "υπευθυνότητας" της Κυβέρνησης απέναντι σ' ένα από τα σημαντικότερα θέματα που αφορούν στον Τόπο σήμερα, δηλαδή στο μεγάλο θέμα της διαφάνειας και της καταπολέμησης της διαπλοκής.¶ 
Πρέπει να σας πω ευθέως εδώ ότι εάν έχουμε αποφασίσει -και πρέπει να το αποφασίσουμε για το καλό όχι μόνο του πολιτεύματος αλλά και της τιμής του πολιτικού κόσμου- να πολεμήσουμε τη διαπλοκή και την αδιαφάνεια, αυτό πρέπει να συμβεί κυρίως -όχι, τόσο όπως έχει γίνει ως σήμερα, προς την κατεύθυνση εκείνων που έχουν συγκεκριμένα οικονομικά συμφέροντα- 
προς την κατεύθυνση των εστιών του δημόσιου τομέα, που επιτρέπουν να υπάρχει αδιαφάνεια και διαπλοκή. Διότι εκεί χτυπιέται η διαπλοκή και η αδιαφάνεια, εκεί που λαμβάνονται οι αποφάσεις, εκεί που υπάρχουν συγκεκριμένες εστίες. Και το περίεργο είναι ότι παρά το γεγονός ότι έχουν θεσπιστεί κάποιες διατάξεις, αναποτελεσματικές άλλωστε, σε ό,τι αφορά στην προσπάθεια των οικονομικών παραγόντων να διαπλακούν, καμία προσπάθεια δεν υπάρχει στο να κλείσουν οι εστίες της αδιαφάνειας και της διαπλοκής σ' επίπεδο λήψης αποφάσεων στον ευρύτερο δημόσιο τομέα.¶ 
Και αυτό είναι το χαρακτηριστικό του νομοσχεδίου που έχουμε μπροστά 
μας: Είναι ένα νομοσχέδιο που, μολονότι αφορά αυτόν τον τομέα, όχι μόνο δεν κάνει καμία προσπάθεια για να κλείσουν αυτές οι εστίες, να σταματήσουν αυτά τα φυτώρια της διαπλοκής και της αδιαφάνειας, αλλά βοηθάει στο να υπάρξουν ακόμα περισσότερο. Πρέπει δε να σας πω ότι αυτή η Κυβέρνηση, η οποία κυβερνά σήμερα τον τόπο, έχει το εξής χαρακτηριστικό, που δείχνει και τη νοοτροπία της: 'Εχω πει, και θα το επαναλαμβάνω μονότονα ότι το χαρακτηριστικό του Ανδρέα Παπανδρέου ήταν ότι ήθελε να κομματικοποιήσει το κράτος. Το χαρακτηριστικό της Κυβέρνησης Σημίτη είναι ότι θέλει να κρατικοποιήσει το ΠΑ.ΣΟ.Κ. Και φαίνεται ακριβώς από αυτό το οποίο έχουμε μπροστά μας.¶ 
Τι κάνει αυτή η Κυβέρνηση. Δεν παρανομεί ευθέως, δημιουργεί όμως τις προϋποθέσεις όλα να γίνονται υπό ένα καθεστώς νομιμοφάνειας. Δημιουργεί δηλαδή ένα καθεστώς "θεμιτής παρανομίας", ένα προγεφύρωμα διατάξεων που επιτρέπει να γίνονται συγκεκριμένα πράγματα προς ορισμένη κατεύθυνση με όλη εκείνη τη νομική κάλυψη, η οποία της δίνει τη δυνατότητα να έχει και "την πίτα ολόκληρη και το σκύλο χορτάτο", όπως λέμε στην κοινή γλώσσα.¶ 
Αυτό δεν οδηγεί στην προσπάθεια καταπολέμησης της αδιαφάνειας και της 
διαπλοκής. Αντιθέτως οδηγεί στη γιγάντωσή της. Και αυτό το νομοσχέδιο προς τα εκεί κατατείνει, παρά την "αθωότητά του", παρά την απλότητα των διάταξεών του. Και εκεί διαφωνώ με αυτά που ελέχθησαν από ορισμένους προηγουμένως: 'Οτι, δηλαδή, έστω και ατελές και κολοβό οδηγεί προς την πρόοδο και γι'αυτόν το λόγο ίσως θα έπρεπε να ψηφιστεί.¶ 
Ειρήσθω εν παρόδω, πολλές φορές προσπάθησε η Κυβέρνηση να παρασύρει γενικότερα την Αντιπολίτευση προς αυτήν την κατεύθυνση. Το έκανε και παλαιότερα με την Ολυμπιακή. 'Εφερνε κάποιες διατάξεις, υποτίθεται ότι πήγαιναν προς τα μπρος και έλεγε: "Δεν τις ψηφίζουμε όλοι μαζί;". Ψάχνει για συνενόχους. Συνένοχοι σε αυτήν την προσπάθεια υποβάθμισης της πολιτικής ζωής του Τόπου αλλά και της οικονομικής ζωής δεν πρόκειται να γίνουμε. Και γι'αυτό δεν πρόκειται να ψηφίσουμε ούτε αυτό ούτε άλλα νομοσχέδια, που υπό την επίφαση κάποιας προόδου στην πραγματικότητα κάνουν βήματα προς τα πίσω.¶ 
Ποια είναι εκείνα τα τρία σημεία τα οποία αποδεικνύουν του λόγου το αληθές. Σημείο πρώτο: Φαίνεται πολύ "αθώο". Κάποιες αρμοδιότητες που ως σήμερα ασκούνταν από την κεντρική εξουσία, και ιδίως από τον Υπουργό, μεταβιβάζονται σε μια Ανεξάρτητη Διοικητική Αρχή, δηλαδή στην Εθνική Επιτροπή Τηλεπικοινωνιών και Ταχυδρομείων. Και θα έλεγε κανείς: "Μα δεν μπορείτε να συμφωνήσετε; Το ίδιο είναι να το κάνει ο Υπουργός, το ίδιο μια Ανεξάρτητη Διοικητική Αρχή;".¶ 
Εάν πραγματικά ήταν Ανεξάρτητη Διοικητική Αρχή, όπως απαιτείται και μάλιστα παγκοσμίως, η Εθνική Επιτροπή Τηλεπικοινωνιών και Ταχυδρομείων, τότε δεν θα είχαμε καμία αντίρρηση.  Αλλά δυστυχώς η Κυβέρνηση Σημίτη έχει ευτελίσει ακόμη και τον ιδιαίτερα ευαίσθητο και ιδιαίτερα κρίσιμο και χρήσιμο θεσμό των Ανεξάρτητων Διοικητικών Αρχών. Τις πολλαπλασίασε, τις απαξίωσε -όρα ΑΣΕΠ, όρα Εθνικό Συμβούλιο Ραδιοτηλεόρασης- και φθάσαμε τώρα στο σημείο να μην τις εμπιστευόμαστε.¶ 
Αυτό κάνει και με την Εθνική Επιτροπή Τηλεπικοινωνιών και Ταχυδρομείων. Γιατί; Η επιτροπή αυτή δεν είναι πραγματικά Ανεξάρτητη Διοικητική Αρχή. Οι πραγματικές Ανεξάρτητες Διοικητικές Αρχές έχουν μία αυτοτέλεια, μία αυτοδυναμία, μία δυνατότητα να δρουν ρυθμιστικώς σε κρίσιμα πεδία, χωρίς να εξαρτώνται απολύτως από την κυβέρνηση. 'Οχι να είναι έξω από την πολιτική της, αλλά χωρίς να εξαρτώνται ως προς τη λήψη συγκεκριμένων αποφάσεων στο πλαίσιο της κυβερνητικής πολιτικής, να εξασφαλίζουν μία διαφάνεια.¶ 
Τι κάνει όμως αυτή η Επιτροπή; Αυτή η Επιτροπή διορίζεται ευθέως 
χωρίς κανένα κριτήριο, με απόλυτη διακριτική ευχέρεια από την κυβέρνηση.  Στην ουσία είναι μία θεραπαινίδα της κυβέρνησης.¶ 
Τι κάνει, λοιπόν, τώρα στη συνέχεια η Κυβέρνηση; Μεταβιβάζει σ' αυτήν τη δήθεν Ανεξάρτητη Διοικητική Αρχή τις αρμοδιότητες. Λέει ότι τις δίνει σε μία Ανεξάρτητη Διοικητική Αρχή και από εκεί και πέρα έχουμε δύο αποτελέσματα.¶ 
Και επιτυγχάνει να δείξει ένα "εκσυγχρονιστικό" πρόσωπο, επειδή τις 
δίνει σε μία Ανεξάρτητη Διοικητική Αρχή, η οποία δεν είναι, το τονίζω, ανεξάρτητη και μειώνει τη δυνατότητα του κοινοβουλευτικού ελέγχου, γιατί, όπως ξέρετε, επί των ανεξάρτητων διοικητικών αρχών ο κοινοβουλευτικός έλεγχος είναι κατ' ανάγκη μειωμένος. Στην πραγματικότητα και στο πλαίσιο του Συντάγματος και του Κανονισμού της Βουλής σήμερα ασκείται, ουσιαστικά μόνη ουσιαστικά την Επιτροπή Θεσμών και Διαφάνειας όπως και αν έχουν τα πράγματα.¶ 
'Αρα, η Κυβέρνηση φαίνεται ότι κάνει ένα "εκσυγχρονιστικό" βήμα. Στην πραγματικότητα, όμως, δίνει τις αρμοδιότητες σε μια Επιτροπή απολύτως ελεγχόμενη από αυτή και εξασφαλίζει και μειωμένο κοινοβουλευτικό έλεγχο.  'Αρα, μπορεί να κάνει τα πάντα, χωρίς να έχει τον έλεγχο εκείνον, ο 
οποίος μάλιστα είναι απαραίτητος, τουλάχιστον στην έκταση που θα ήταν αν την αρμοδιότητα την είχε ο ίδιος ο Υπουργός. Αυτό είναι το πρώτο πράγμα 
το οποίο κάνει.¶ 
Το δεύτερο πράγμα το οποίο κάνει είναι το εξής: Παρατηρήστε τα 
κριτήρια με τα οποία γίνεται η ανάθεση των σχετικών ειδικών αδειών, της αναστολής τους, της ανάκλησής τους κλπ. Αυτές δηλαδή οι ειδικές άδειες τηλεπικοινωνικών, που χορηγούνται, δίνονται χωρίς να υπάρχει κανένα απολύτως κριτήριο. Πρόκειται δε να έρθει και ένα άλλο νομοσχέδιο για την απελευθέρωση. Υπάρχει και το πρωθύστερο. Πρώτα να βλέπουμε αυτό το νομοσχέδιο και να μην έχουμε δει το επόμενο. Επομένως υπάρχει αυτήν τη στιγμή ένα νομοθετικό κενό σχετικά με τα κριτήρια...¶ 
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Είναι βέβαιο ότι θα έρθει άλλο νομοσχέδιο; ¶ _ΠΡΟΚΟΠΗΣ ΠΑΥΛΟΠΟΥΛΟΣ:_ Κύριε Πρόεδρε, υποτίθεται ότι θα έρθει. Το 
ερώτημα είναι, κύριε Πρόεδρε, και απευθύνομαι σε εσάς, ότι ιδού το πρωθύστερο, δηλαδή πρώτα θεσμοθετείται το όργανο και οι αρμοδιότητές του 
και ύστερα έρχεται το πλαίσιο εκείνο με βάση το οποίο, δήθεν, θα εξασφαλίσουμε την απελευθέρωση αλλά και τη διαφάνεια. Προς το παρόν πάντως οι άδειες δίνονται χωρίς κανένα απολύτως κριτήριο. Και όχι μόνον αυτό. Επιτρέπεται και η χορήγηση προσωρινών αδειών. Εδώ η δευτέρα πλάνη είναι χείρων της πρώτης. Τι θα πει προσωρινές άδειες;¶ 
Κυρίες και κύριοι συνάδελφοι, σας θυμίζω το παράδειγμα του Εθνικού Συμβουλίου Ραδιοτηλεόρασης και το παράδειγμα των αδειών που αφορούν στα 
ηλεκτρονικά Μέσα Μαζικής Ενημέρωσης. Χορηγώντας η Κυβέρνηση προσωρινές άδειες μέσω της επιτροπής, που είναι θεραπαινίδα της, επιτυγχάνει δύο πράγματα:¶ 
Πρώτα-πρώτα χορηγώντας τις προσωρινές άδειες εκεί που θέλει, παρέχει 
σ' αυτούς που παίρνουν τις προσωρινές άδειες τη δυνατότητα να έχουν περισσότερες δυνατότητες να διεκδικήσουν την οριστική άδεια από άλλους.  
_ΑΠΟΣΤΟΛΟΣ ΑΝΔΡΕΟΥΛΑΚΟΣ:_ Ουδέν μονιμότερο του προσωρινού.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ 'Αρα, προδιαγράφει, ζωγραφίζει, προδιακρίνει εκείνους τους οποίους θέλει από τώρα να ευνοήσει. Αλλά δεν είναι μόνο αυτό. Είναι ότι σ' αυτούς που δίνει τις προσωρινές άδειες έχει τη δυνατότητα να ασκήσει ένα καθεστώς πολιτικής ομηρίας όμοιο με εκείνο το οποίο υπάρχει σήμερα στο πλαίσιο των αδειών της ραδιοφωνίας και της τηλεόρασης. 'Ολοι γνωρίζετε ότι από το 1989 -αυτό είναι πρωτοφανές σε παγκόσμια κλίμακα- ζούμε στη ραδιοφωνία και στην τηλεόραση υπό καθεστώς προσωρινών αδειών. Σήμερα τα ραδιόφωνα και οι τηλεοράσεις έχουν προσωρινές άδειες. Οδηγούνται κάθε φορά στις εκλογές υπό καθεστώς πολιτικής ομηρίας. Το ίδιο πάει να γίνει και στον τόσο ευαίσθητο χώρο των τηλεπικοινωνιών, ο οποίος πάσχει από την αδιαφάνεια και τη διαπλοκή ήδη από τα μέσα της δεκαετία του '80.¶ 
_ΒΥΡΩΝ ΠΟΛΥΔΩΡΑΣ:_ Και το κυριότερο, κανένας δεν πληρώνει. ¶ _ΠΡΟΚΟΠΗΣ ΠΑΥΛΟΠΟΥΛΟΣ:_ Πάει να γίνει και εδώ το ίδιο καθεστώς 
αναρχίας, το ίδιο καθεστώς εστιών αδιαφάνειας και διαπλοπής που ζούμε 
στο χώρο της ραδιοφωνίας και της τηλεόρασης. Εκεί καταλήγει αυτό το νομοσχέδιο, εάν δεν λυθούν το ταχύτερο δυνατόν οι όποιες εγγυήσεις, τις οποίες φυσικά δεν τις βλέπουμε. Θα έρθει, λοιπόν, ένα νομοσχέδιο. Είναι στη συλλογή των υπογραφών και διερωτάται κανείς: Αφού είναι στη συλλογή των υπογραφών και αφού είναι συνδεδεμένο άμεσα, για ποιο λόγο δεν ερχόταν μαζί; 'Ηταν ανάγκη να φέρει η Κυβέρνηση σήμερα ένα νομοσχέδιο τριών άρθρων, όταν επίκειται -και συλλέγονται υπογραφές- για ένα νομοσχέδιο που θα μας έδινε μια πλήρη εικόνα του πώς βλέπει τον ευαίσθητο τομέα των ειδικών αδειών στο χώρο των τηλεπικοινωνιών;¶ 
Υπάρχει ένα τελευταίο θέμα -θα χρειαστώ ένα λεπτό, κύριε Πρόεδρε, από 
τη διακοπή που μου έγινε. Είναι το τελευταίο, αλλά δεν είναι μικρότερο.      'Εχει τη σημασία του. Ως σήμερα και στο χώρο αυτόν, οι προσλήψεις του 
ειδικού επιστημονικού προσωπικού γίνονταν με τα κριτήρια τα οποία αφορούν 
στο ν. 2190 και στο ΑΣΕΠ. Ξαφνικά, αν δείτε το νομοσχέδιο, η Επιτροπή 
αυτή, η δήθεν Ανεξάρτητη Διοικητική Αρχή, είναι εκείνη η οποία θα κάνει 
τις προσλήψεις όλου του ειδικού επιστημονικού προσωπικού, δηλαδή, μία ακόμα αποδυνάμωση του ΑΣΕΠ. Θα φθάσουμε στο σημείο κάθε δήθεν Ανεξάρτητη Διοικητική Αρχή να κάνει μόνη της τις προσλήψεις.¶ 
Εδώ δένει το πράγμα με το νομοσχέδιο, του οποίου μόλις ψηφίσατε το 
σύνολο, κύριοι της Συμπολίτευσης. Τι έκανε αυτό το νομοσχέδιο, το τονίσαμε, εδώ είμαστε οι περισσότεροι που συμμετείχαμε στην επιτροπή, τι συνέβη; Ουσιαστικά καρατομήθηκε το ΑΣΕΠ, κατέστη τροχονόμος προσλήψεων, δευτεροβάθμιο όργανο ελέγχου πραγμάτων που δεν μπορεί να ελέγξει.¶ ¶ 
Στον κρίσιμο και ευαίσθητο αυτόν τομέα, που μιλάμε για ένα προσωπικό 
το οποίο πρέπει να προσλαμβάνεται με αντικειμενικά κριτήρια αξιοκρατίας, έρχεται αυτή η επιτροπή να κάνει μόνη της τις προσλήψεις και να καταργεί ουσιαστικά το ν. 2190/1994 και τις αρμοδιότητες του ΑΣΕΠ.¶ 
Μας καλείτε να ψηφίσουμε ένα νομοσχέδιο το οποίο πρωθυστέρως έρχεται, 
το οποίο στην πραγματικότητα μεταφέρει αρμοδιότητες, με μειωμένο Κοινοβουλευτικό 'Ελεγχο, σε μια δήθεν Ανεξάρτητη Διοικητική Αρχή, το οποίο οδηγεί σε καθεστώς προσωρινών αδειών και επομένως σε ένα τοπίο αναρχίας στον τομέα των τηλεπικοινωνιών ή που επιτρέπει να γίνονται προσλήψεις κομματικού νεποτισμού, που βλέπουμε μπροστά μας και τις ζήσαμε τις προηγούμενες μέρες.¶ 
'Οχι  μόνο δεν πρόκειται να ψηφίσουμε αυτό το νομοσχέδιο, αλλά το καταγγέλλουμε ευθέως ότι εντάσσεται στην αλυσίδα των νομοσχεδίων εκείνων που υπό καθεστώς θεμιτής παρανομίας οδηγούν στον πολλαπλασιασμό των εστιών αδιαφάνειας και διαπλοκής και του φυτωρίου της διαπλοκής, που τονίζω ότι δεν πλήττει μόνο μια Κυβέρνηση ή την αξιοπιστία της. Κατά βάθος, όσο δεν αντιδρούμε, όπως θα έπρεπε να αντιδράσουμε, πλήττει την τιμή και την ουσία του πολιτικού κόσμου και μακροπρόθεσμα υποσκάπτει τα θεμέλια  του δημοκρατικού μας πολιτεύματος.¶ 
Ευχαριστώ πολύ.¶ 
(Χειροκροτήματα από την πτέρυγα της Νέας Δημοκρατίας)¶ 
_ΠΡΟΕΔΡΕΥΩΝ (Κωνσταντίνος Βρεττός)_: Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης έχει το λόγο.¶ 
_ΦΩΤΗΣ ΚΟΥΒΕΛΗΣ_: Ευχαριστώ, κύριε Πρόεδρε.¶ 
Κύριοι συνάδελφοι, όποιος διαβάσει προσεκτικά το νομοσχέδιο θα αντιληφθεί ότι εκείνο που επιδιώκει με τις συγκεκριμένες ελάχιστες διατάξεις η Κυβέρνηση είναι να της λυθούν πλήρως τα χέρια και να εξασφαλίσει διαδικασίες συνοπτικές αλλά και ανέλεγκτες, προκειμένου να παρέχει τις άδειες. Τίποτε άλλο δεν έχει αυτό το νομοσχέδιο παρά μόνο αυτό.¶ 
Εγώ απευθύνομαι στη μεγάλη ή και στη στοιχειώδη ευαισθησία του κάθε 
Βουλευτή του κυβερνώντος κόμματος για να τον ρωτήσω: 'Εχει δει άλλη ρύθμιση νομοθετική, άλλο νομοσχέδιο, που να δίνει στη διοίκηση, στη ποικιλώνυμη διοίκηση, εν προκειμένω στην ΕΕΤΤ, τη δυνατότητα παροχής αδειών όπως αναλυτικά περιγράφονται στο άρθρο 2 και εκ των υστέρων να αιτιολογεί την απόφαση και μάλιστα σε "σύντομο κατά το δυνατό χρόνο"; Και ερωτώ: Σε ποιον έλεγχο νομιμότητας μπορεί να υπόκειται αυτή η γενική και αόριστη αναφορά της υποχρέωσης να αιτιολογεί την απόφαση σε σύντομο κατά το δυνατό χρόνο; Θα μπορούσα ενδεχομένως να αντιληφθώ τη διατύπωση "σε εύλογο χρόνο", για να μπορεί ο εύλογος χρόνος ως και δόκιμη νομική 
έκφραση να ελέγχεται και να αξιολογείται από τα διοικητικά δικαστήρια.¶ Αντιλαμβάνεσθε κατά συνέπεια ότι εδώ έχουμε και μια προσβολή 
-αποφεύγω να πω κατάφωρη, αλλά πρόδηλη- του δικαιικού μας πολιτισμού, που την αποφασίζει η Κυβέρνηση -επαναλαμβάνω- με βασική επιλογή να χορηγήσει άδειες που μάλιστα όχι μόνο θα αιτιολογεί εκ των υστέρων, αλλά θα ορίζει και τους περιοριστικούς όρους εκ των υστέρων. Νομίζω ότι το ερώτημά μου είναι απόλυτα δικαιολογημένο. Πώς απορρίπτεται ή χορηγείται μια άδεια, 
πώς εγκρίνεται αίτηση για τη χορήγηση άδειας ή πώς αυτή απορρίπτεται με μια εκ των υστέρων αιτιολογία; Θα μου επιτρέψετε να χρησιμοποιήσω τη διατύπωση ότι δεν είναι σοβαρά πράγματα αυτά. Αν μη τι άλλο αυτά είναι επικίνδυνα πραγματα. Είναι μια διαδικασία που προσβάλλει τη νομιμότητα, την οποία νομιμότητα έχει υποχρέωση να σέβεται  απολύτως η εκτελεστική εξουσία, τα όργανά της και οι ανεξάρτητες διοικητικές αρχές. ¶ 
Περαιτέρω, κύριε Υπουργέ, το άρθρο 3 συγκροτεί την επιτροπή του 
διαγωνισμού.¶ 
Επίσης, επιλέγει τους υποψηφίους που θα προσληφθούν μετά από πρόταση της 
επιτροπής διαγωνισμού με βάση την εξειδίκευση, τη γνώση και την εμπειρία, δηλαδή με κριτήρια τα οποία η ίδια θα θέτει και θα τα θέτει κατά το πώς την ενδιαφέρει να εξυπηρετήσει τους "ημετέρους". Και δεν θα το έλεγα εάν ο καθένας μας δεν γνώριζε πολλές, μα πάρα πολλές περιπτώσεις, ότι με τέτοιες ρυθμίσεις εκείνο το οποίο κατ' εξοχήν επιδιώκεται είναι η εξυπηρέτηση των "ημετέρων". Γιάννης κερνάει, Γιάννης πίνει! Αυτή θα βάζει τα κριτήρια, αυτή θα έχει τη συνέντευξη και το ψευδεπίγραφο όσο και προσχηματικό, κύριοι συνάδελφοι, την εκ των υστέρων αναφορά στο ΑΣΕΠ. Και αν το ΑΣΕΠ δεν επικυρώσει, θα γίνεται η πρόσληψη. Αυτά ειλικρινά προσβάλλουν και την κοινή νοημοσύνη.¶ 
Βεβαίως η Κυβέρνηση έχει τις επιλογές της. Θελει τις τηλεπικοινωνίες να τις διαθέτει στον ιδιωτικό τομέα. Γνωρίζω τις διαφορές που έχουν αυτές οι πτέρυγες με εκείνες. Αλλά ανεξάρτητα απ' αυτές τις διαφορές νομίζω ότι δεν πρέπει να παραλείπουμε να αναδεικνύουμε ως κοινό τόπο και πολιτική σύμπτωση ότι η οποιαδήποτε πολιτική απόφαση πρέπει να εξασφαλίζει τα στοιχεία της νομιμότητας. Και η ρύθμιση αυτή δεν κάνει τίποτα άλλο παρά να υπηρετεί για άλλη μια φορά τις πελατειακές σχέσεις αλλά και τις συνοπτικές διαδικασίες στη διαχείριση των ζητημάτων της τηλεπικοινωνίας και των ταχυδρομείων.¶ 
Με αυτές τις σκέψεις εμείς, κύριε Πρόεδρε, καταψηφίζουμε το 
νομοσχέδιο.¶ 
_ΠΡΟΕΔΡΕΥΩΝ (Κωνσταντίνος Βρεττός):_ Ο κ. Παπαδόπουλος έχει το λόγο.¶ _ΣΤΑΥΡΟΣ ΠΑΠΑΔΟΠΟΥΛΟΣ:_ Κύριε Πρόεδρε, κυρίες και κύριοι συνάδελφοι, με 
το παρόν σχέδιο νόμου η  Κυβέρνηση προσπαθεί να αλώσει και να ελέγξει με απόλυτο τρόπο το χώρο των τηλεπικοινωνιών και των ταχυδρομείων μέσω ενός νέου Δουρείου 'Ιππου που λέγεται ψευδεπίγραφα Εθνική -και το τονίζω ιδιαίτερα- Επιτροπή Τηλεπικοινωνιών και Ταχυδρομείων.¶ 
Κυρίες και κύριοι συνάδελφοι, δεν είμαστε αντίθετοι με τη μεταβίβαση αρμοδιοτήτων. Αντίθετα, επιδιώκουμε την πραγματική αποκέντρωση από το αδηφάγο αθηνοκεντρικό κράτος. Αλλά η μεταβίβαση των αρμοδιοτήτων πρέπει 
να γίνεται με ολοκληρωμένα και όχι ελλιπή και αποσπασματικά σχέδια νόμων είτε προς τα αιρετά -αν θέλετε- όργανα πρωτοβάθμιας και δευτεροβάθμιας Τοπικής Αυτοδιοίκησης είτε προς πραγματικά εθνικές επιτροπές. Και όχι εθνικές κατ'επίφαση επιτροπές, που στην ουσία δεν είναι τίποτε άλλο παρά ψευδεπίγραφες εθνικές επιτροπές, γιατί εκπροσωπούν τον κομματικό και μόνο μηχανισμό του ΠΑΣΟΚ από τα σπλάχνα και την κομματική νομενκλατούρα του οποίου θα διορίζονται τα διοικητικά του συμβούλια, όπως γίνεται μέχρι σήμερα.¶ 
Για μένα το σημαντικότερο είναι ο τρόπος διορισμού του διοικητικού 
συμβουλίου της Ε.Ε.Τ.Τ. Θα ήταν πράγματι εθνική επιτροπή -εθνική το τονίζω- εάν τα μέλη του διοικητικού συμβουλίου είχαν διοριστεί από τη Βουλή των Ελλήνων και μάλιστα με μια αυξημένη πραγματικά πλειοψηφία και όχι με την τυπική πλειοψηφία που αυτήν τη στιγμή διαθέτει, να μου επιτραπεί η έκφραση, η παρούσα Κυβέρνηση, η Κυβέρνηση του ΠΑΣΟΚ.¶ 
Αλήθεια, κυρίες και κύριοι συνάδελφοι, τι είδους εθνική επιτροπή ή 
ανεξάρτητη αρχή θα είναι η Ε.Ε.Τ.Τ. και γενικότερα όλες οι επιτροπές με τον τρόπο που διορίζονται, όταν ο πρόεδρος του διοικητικού συμβουλίου διορίζεται από το Υπουργικό Συμβούλιο, τα υπόλοιπα μέλη του διοικητικού συμβουλίου με τους αντιπροέδρους διορίζονται από τον αρμόδιο Υπουργό, ενώ το ειδικό επιστημονικό προσωπικό -που αποτελεί και το μεγαλύτερο ποσοστόαν θέλετε- του προσωπικού, δηλαδή το 70%- θα έχει προσληφθεί με κομματικά κριτήρια εκτός της διαδικασίας του ΑΣΕΠ;¶ 
Και ενώ θα λέγεται Εθνική Επιτροπή, θα είναι επιτροπή η οποία θα 
καθοδηγείται από το ΠΑ.ΣΟ.Κ. Πάντως με τον τρόπο που λειτουργεί θα διορίζονται μέσα από την κομματικά ελεγχόμενη "Εθνική Επιτροπή Τηλεπικοινωνιών και Ταχυδρομείων".¶ 
Με το παρόν σχέδιο νόμου διευρύνονται οι αρμοδιότητες αυτής της 
επιτροπής και μεταβιβάζονται προς αυτήν από τον αρμόδιο Υπουργό Μεταφορών η χορήγηση ειδικών αδειών τηλεπικοινωνιών, η ανανέωση, η χορήγηση, η τροποποίηση, η αναστολή, η ανάκληση, καθώς και η έγκριση εκμίσθωσης μεταβίβασης ή συνεκμετάλλευσης των ειδικών αδειών τηλεπικοινωνιών και τηλεπικοινωνιακών υπηρεσιών, η έκδοση κανονιστικών ή ατομικών πράξεων δημοσιευμένων στην Εφημερίδα της Κυβερνήσεως βάσει των οποίων θα ρυθμίζεται κάθε είδους διαδικασία και αρμοδιότητες που παρέχονται σε αυτήν την Εθνική Επιτροπή Τηλεπικοινωνιών και Ταχυδρομείων.¶ 
Αλήθεια, κυρίες και κύριοι συνάδελφοι, δεν έπρεπε με το παρόν σχέδιο νόμου, που είναι τόσο σημαντικό και αφορά την απελευθέρωση των τηλεπικοινωνιών, να αναφέρονται με λεπτομέρεια τα κριτήρια και οι προϋποθέσεις για τη χορήγηση ειδικών αδειών τηλεπικοινωνιακών υπηρεσιών; Δεν έπρεπε να διευκρινίζει το σχέδιο νόμου τι είναι προσωρινή άδεια, για πόσο καιρό ισχύει και ποια είναι τα πραγματικά κριτήρια έκδοσης και μεταβίβασής της; Δεν έπρεπε να αναφέρει όλες τις λεπτομέρειες, κριτήρια και προϋποθέσεις της υλοποίησης των ως άνω αναφερομένων αρμοδιοτήτων της Εθνικής Επιτροπής Τηλεπικοινωνιών και Ταχυδρομείων;¶ 
Είναι δυνατόν να καλούμεθα εδώ να ψηφίσουμε ένα σχέδιο νόμου χωρίς να γνωρίζουμε αυτές τις λεπτομέρειες ή χωρίς να γνωρίζουμε τι καλούμεθα να ψηφίσουμε; Καλούμεθα από την Κυβέρνηση, που έχει αυτήν την τυπική πλειοψηφία αυτή τη στιγμή, να αγοράσουμε "γουρούνι στο σακί". Σε τέτοιες πράξεις αγοροπωλησίας που γίνονται με τέτοιον αδιαφανή τρόπο δεν θα συναινέσουμε και δηλώνουμε ότι θα καταψηφίσουμε το παρόν σχέδιο νόμου.¶ 
(Χειροκροτήματα από την πτέρυγα της Νέας Δημοκρατίας)_¶ 
_ΠΡΟΕΔΡΕΥΩΝ (Κωνσταντίνος Βρεττός):_ Ο κ. Νικόλαος Κατσαρός έχει το λόγο.¶ 
_ΝΙΚΟΛΑΟΣ ΚΑΤΣΑΡΟΣ:_ Κύριε Πρόεδρε, με την πρώτη ανάγνωση του 
νομοσχεδίου μου δημιουργήθηκε η εντύπωση ότι "κάποιο λάκκο έχει η φάβα".         Είδα να δίδεται υπερεξουσία σε μία επιτροπή και μάλιστα κατά τρόπο 
πρόχειρο και βιαστικό. Μου δημιουργήθηκε λοιπόν το ερώτημα, σε τι 
αποσκοπεί όλη αυτή η ρύθμιση.¶ 
Σχημάτισα την πεποίθησή μου ότι αυτό το νομοσχέδιο με τα τρία άρθρα, 
είναι προϊόν συναλλαγής μεταξύ της Κυβέρνησης και κάποιων επιχειρήσεων.           Και ενισχύθηκε αυτή η πεποίθηση από τη λεπτομερή ανάγνωση του 
νομοσχεδίου. Πρώτον, είναι γνωστό ότι υπάρχει ένα νομοσχέδιο για τις τηλεπικοινωνίες που έχει φτάσει στην αρμόδια Ο.Κ.Ε., η οποία έχει στείλει τις παρατηρήσεις της στους Βουλευτές για τα άρθρα του νομοσχεδίου. Δεν έρχεται όμως εκείνο το νομοσχέδιο για συζήτηση και ψήφιση στη Βουλή. Αποσπώνται από εκείνο το νομοσχέδιο τρία άρθρα που είναι ίσως η καρδιά των παρεχομένων δικαιωμάτων σε ορισμένες επιχειρήσεις. Φαίνεται ότι γι' αυτά ησκούντο πολύ περισσότερες πιέσεις. 'Ισως ακόμη να υπήρχαν αντιδράσεις ως προς το σύνολο των άρθρων του νομοσχεδίου. Και έρχονται λοιπόν αυτά τα άρθρα για να γίνουν μέσα σε δύο ημέρες νόμος του κράτους με αυτό το νομοσχέδιο.¶ 
Κύριε Πρόεδρε, είναι γνωστή η τακτική. Και το μεγάλο νομοσχέδιο αν ερχόταν, αν δεν διαρκούσε δύο μέρες η συζήτησή του θα διαρκούσε τρεις, σπάνια τέσσερις. Η ερμηνεία που δόθηκε στο άρθρο 14 του Κανονισμού της Βουλής ότι, η Ολομέλεια δεν δικαιούται να τροποποιήσει την απόφαση της Διασκέψης των Προέδρων ως προς τον χρόνο της συζήτησης εκεί οδηγεί.¶ 
Αν λοιπόν η Διάσκεψη των Προέδρων έλεγε ότι σε τρεις μέρες θα 
συζητηθεί, δεν θα μπορούσαμε να τροποποιήσουμε την απόφαση. 'Εχω εκφράσει τις αντιρρήσεις μου σ' αυτό το θέμα, αλλά δεν είναι αυτό που συζητάμε τώρα. ¶ 
Το γεγονός ότι μπορούσε να ψηφιστεί σε τρεις μέρες ολόκληρος ο νόμος, ο οποίος ρύθμιζε ένα σωρό θέματα εν όψει της λήξεως της ισχύος του σημερινού καθεστώτος για τις τηλεπικοινωνίες και δεν έρχεται και αντίθετα αποσπώνται μόνο τρία άρθρα, αποδεικνύει το ύποπτο της ενέργειας της Κυβέρνησης.¶ 
Κύριε Πρόεδρε, κατά την κατάθεση του νομοσχεδίου πρέπει να υπήρξε 
πολύ μεγάλη βιασύνη και προχειρότητα, ακριβώς για να αποτελέσει ξεχωριστό νομοσχέδιο. Προκύπτει αυτό από τις παρατηρήσεις που έκανε το Επιστημονικό Συμβούλιο της Βουλής. Οι παρατηρήσεις είναι πάρα πολύ ουσιαστικές. Παρά το γεγονός ότι το Επιστημονικό Συμβούλιο είναι πάρα πολύ προσεκτικό για να μην εκθέτει την Κυβέρνηση, λέγει ορισμένα πράγματα πάρα πολύ σημαντικά. ¶ 
'Ενα σημείο στο οποίο αναφέρεται είναι το εδάφιο δεύτερο της τρίτης παραγράφου του άρθρου 1, γιατί εκεί ορίζεται ότι οι κανονιστικές πράξεις που θα εκδίδει η επιτροπή τηλεπικοινωνιών της οποίας ο Πρόεδρος διορίζεται με πρόταση του Υπουργικού Συμβουλίου, οι Αντιπρόεδροι και τα λοιπά μέλη με απόφαση του Υπουργού επομένως και είναι 100% κομματικοποιημένη και δεν έχει καμία σχέση με την ανεξάρτητη διοικητική αρχή, όπως ακριβώς προτείνει η Νέα Δημοκρατία, λέει ότι οι κανονιστικές πράξεις αυτού του διοικητικού οργάνου, έστω του ανεξαρτήτου, υπερισχύουν οποιασδήποτε άλλης σχετικής διάταξης νόμου, προεδρικού διατάγματος ή υπουργικής απόφασης.  Δεν ξέρω, υπηρετώ τη Θέμιδα επί σαράντα περίπου χρόνια και αυτήν τη διατύπωση δεν τη βρήκα πουθενά. Τι θα πει υπερισχύουν; 'Οταν ρητά ο νόμος αναφέρεται σε κάποια διάταξη ή ρυθμίζει άλλως τα πράγματα, καταργεί ή τροποποιεί το ισχύον νομικό καθεστώς. Είναι νομίζω μια προχειρότητα πέρα για πέρα απαράδεκτη.¶ 
Μια παρατήρηση θέλω να κάνω ακόμη και να απαντήσω και στον κ. Γκατζή και να πω ότι παρά το γεγονός ότι είναι από τους επιμελέστερους συναδέλφους πρέπει να του διέφυγε κάτι όταν αναφέρθηκε στη Νέα Δημοκρατία και στο ν. 1943/91. Είπε γιατί διαμαρτύρεται η Νέα Δημοκρατία αφού οι προσλήψεις θα γίνουν με αυτόν το νόμο. 'Οχι, κύριε Γκατζή, αν διαβάσετε τις τροποποιούμενες και καταργούμενες διατάξεις θα δείτε  ότι το άρθρο 7 του ν. 2668/98 που αναφέρεται και στον προηγούμενο νόμο καταργούνται.  
Καταργείται ο τρόπος της πρόσληψης, τον οποίο όριζε ο ν. 1943/91.           Εισάγεται νέος τρόπος. Είναι αυτός που ορίζει το άρθρο 3 του συζητούμενου νομοσχεδίου, το οποίο περιέχει το εξής απαράδεκτο, κύριε Υπουργέ, που 
απορώ πώς δεν το προσέξατε.¶ 
_ΝΙΚΟΛΑΟΣ ΓΚΑΤΖΗΣ:_ Λέει ότι θα εφαρμοσθεί βάσει του ν.1943.¶ 
_ΝΙΚΟΛΑΟΣ ΚΑΤΣΑΡΟΣ:_ Θα σας παρακαλέσω να διαβάσετε το νομοσχέδιο. Αυτό 
που λέτε, δεν γράφεται πουθενά. Εσείς το πήρατε από τις τροποποιούμενες ή τις καταργούμενες διατάξεις.¶ 
Κύριε Υπουργέ, λέτε στο άρθρο 3 ότι η Επιτροπή Τηλεπικοινωνιών προκηρύσσει τις σχετικές θέσεις. Ποιες είναι αυτές οι σχετικές θέσεις; Ποιος είναι ο αριθμός των θέσεων; Οι θέσεις δημιουργούνται με ρητή διάταξη νόμου. Πρέπει να είναι νενομοθετημένες, όπως έλεγε το παλιό Σύνταγμα ή πώς το λέει τώρα στη μετάφρασή του.¶ 
Εδώ καταργείτε τις εβδομήντα θέσεις του ν.2668/98, τις είκοσι μονίμου προσωπικού και τις πενήντα ειδικού επιστημονικού προσωπικού και μιλάτε γενικά και αόριστα για σχετικές θέσεις. Ποιες σχετικές θέσεις; Πρέπει να αναφέρετε συγκεκριμένο αριθμό. Το γεγονός ότι στη Διαρκή Επιτροπή μιλήσατε για εκατόν ογδόντα, με τη διατύπωση, όπως ακριβώς την έχετε, μπορεί να είναι και εκατόν ογδόντα και διακόσιες ογδόντα και πεντακόσιες ογδόντα και χίλιες ίσως. Δεν υπάρχει κανένας απολύτως περιορισμός, αν παραμείνει έτσι η διατύπωση χωρίς να αναφέρετε συγκεκριμένο αριθμό. Ποιες θέσεις δημιουργούνται από το νόμο στις οποίες θα διορισθούν. Αυτό νομίζω 
ότι είναι αρκετά σημαντικό και θα πρέπει οπωσδήποτε να το αντιμετωπίσετε.¶ Γενικά θα ήθελα να πω προς τους συναδέλφους του ΠΑ.ΣΟ.Κ. ότι τους 
άκουσα πολλές φορές να διαμαρτύρονται, γιατί εγκαταλείπεται η διαδικασία του νόμου Πεπονή. Και αντιδράσεις υπήρξαν και απεσύρθησαν και νομοσχέδια, διότι επιχειρήθηκε να κατηργηθεί ο νόμος εκείνος ο οποίος είχε έστω ένα μίνιμουμ εξασφάλισης κάποιας αξιοκρατίας και αντικειμενικότητας.¶ 
Εδώ τον καταργείτε τελείως. Δίνετε στην επιτροπή, η οποία ελέγχεται 
100% από την Κυβέρνηση και από το κόμμα του ΠΑ.ΣΟ.Κ., υπερεξουσία σε 
αυτόν τον τομέα και οπωσδήποτε από τη στιγμή που εκείνη θα καθορίσει και τα κριτήρια, την ποιότητα των κριτηρίων και την έκτασή τους. Καταλαβαίνετε ότι βγαίνουν οι πάντες απέξω. Βγαίνει απέξω ο νόμος ολωσδιόλου και θα κάνετε ό,τι ακριβώς έχετε σχεδιάσει και ό,τι επιθυμείτε.¶ 
Ευχαριστώ.¶ 
(Χειροκροτήματα από την πτέρυγα της Νέας Δημοκρατίας)_¶ 
_ΠΡΟΕΔΡΕΥΩΝ (Κωνσταντίνος Βρεττός):_ Ο κ. Μαντέλης έχει το λόγο. Απών.¶ Ο κ. Δήμας έχει το λόγο.¶ 
_ΣΤΑΥΡΟΣ ΔΗΜΑΣ:_ Κύριε Πρόεδρε, εγώ περίμενα πράγματι να μιλησει ο κ.  Μαντέλης, γιατί θυμάμαι εκείνο που είχε πει πριν από τις εκλογές ότι το κρατικό 51% του κεφαλαίου του ΟΤΕ δεν είναι ταμπού. Βγήκε όλη η Κυβέρνηση ενταντίον του εκείνη την εποχή, διαψεύδοντας ότι το κράτος δεν θα διατηρήσει το 51% του ΟΤΕ.¶ 
Τώρα βέβαια πρόκειται να φέρουν τροπολογία και ελπίζω να μην την 
κάνουν αιφνιδιαστικά, για να μειώσουν αυτό το 51%. Να μας 
προειδοποιήσουν, να δούμε τις προϋποθέσεις, ώστε να γίνει σωστά ό,τι 
είναι να γίνει.¶ 
Κύριοι συνάδελφοι, η απελευθέρωση της αγοράς των τηλεπικοινωνιών έχει 
γίνει όχι μόνο στο χώρο της Ευρωπαϊκής 'Ενωσης αλλά και παγκοσμίως. Με συμφωνία, στα πλαίσια του Παγκόσμιου Οργανισμού Εμπορίου, θα υπάρξει απελευθέρωση πρακτικά, ουσιαστικά σε παγκόσμιο επίπεδο. Η απελευθέρωση 
έχει ορισμένους συγκεκριμένους σκοπούς. Ποιοι είναι αυτοί;¶ 
Πρώτος και κύριος είναι να βελτιωθούν οι υπηρεσίες προς τον καταναλωτή, προς το χρήστη, να έχει καλύτερες υπηρεσίες, περισσότερες υπηρεσίες, δικαιότερες και καλύτερες τιμές. Αυτό θα γίνει με τον ανταγωνισμό των διαφόρων εταιρειών. 'Οταν υπάρχουν περισσότερες εταιρείες, όταν δεν υπάρχει κρατικό ή ιδιωτικό μονοπώλιο, όταν υπάρχει προστασία του ανταγωνισμού μεταξύ των εταιρειών, ωφελημένος βγαίνει ο καταναλωτής, εφόσον βεβαίως υπάρχει και η κατάλληλη εποπτεία από εποπτικούς οργανισμούς, οι οποίοι και από την Ευρωπαϊκή 'Ενωση προβλέπεται να είναι ειδικοί ανεξάρτητοι ρυθμιστικοί οργανισμοί.¶ 
Βεβαίως, η απελευθέρωση της αγοράς των τηλεπικοινωνιών έχει και 
άλλους σκοπούς πλην της προστασίας των καταναλωτών, να προωθήσει τις καινοτομίες και να ενισχύσει με τον ανταγωνισμό την τεχνολογική ανάπτυξη, ώστε να παρέχονται νέες και καλύτερες υπηρεσίες συνεχώς.¶ 
Ταυτόχρονα, επειδή οι τηλεπικοινωνίες συνδέονται άμεσα με την πληροφορική, με το ηλεκτρονικό ταχυδρομείο, με το ηλεκτρονικό εμπόριο, με την ηλεκτρονική οικονομία, με όλες τις χρήσεις στις οποίες είναι απαραίτητες οι τηλεπικοινωνίες, έχουν τεράστια σημασία για την εγκαθίδρυση και την προώθηση της κοινωνίας των πληροφοριών.¶ 
Είναι λοιπόν και για τη χώρα μας αναπόφευκτο, να δεχθούμε την 
απελευθέρωση και κακώς έχουμε καθυστερήσει. Σημειωτέον ότι άλλες παρόμοιες χώρες με την Ελλάδα, η Ιρλανδία, η Πορτογαλία κλπ. έχουν απελευθερώσει την αγορά τους από το 1998 πολλές δε και πριν. Σε ορισμένες μάλιστα υπηρεσίες από το 1988 έχει γίνει απελευθέρωση.¶ 
Στη χώρα μας καθυστερήσαμε για ένα τόσο μεγάλο θέμα το οποίο έχει 
τεράστια οικονομική σημασία.¶ 
'Εχει σημασία λοιπόν οικονομική, έχει σημασία πολιτική, γιατί 
συνδέεται άμεσα με την πληροφορική, με το διαδίκτυο, το οποίο, όπως είπα προηγουμένως, αποτελεί απαραίτητο παράγοντα για την προώθηση διαφόρων θεμάτων και χωρίς το οποίο καμία χώρα δεν μπορεί πλέον να ακολουθήσει το ρυθμό αναπτύξεως των άλλων χωρών. Είμαστε λοιπόν υποχρεωμένοι, δεν υπάρχει καμία αντίρρηση και δεν νομίζω ότι πρέπει να υπάρχει καν δισταγμός -γι'αυτό και οι αντιρρήσεις που άκουσα από το ΚΚΕ είναι λιγάκι εκτός χρόνου- ότι πρέπει να γίνει απελευθέρωση.¶ 
Και ενώ τόσο σημαντικό είναι το θέμα, από οικονομικής, από πολιτικής και από πάσης άλλης πλευράς, της απελευθέρωσης, φέρνει η Κυβέρνηση ένα εκπληκτικά πρόχειρο νομοσχέδιο, αυτό το οποίο έχουμε μπροστά μας. Είναι πραγματικά ντροπή το ότι η Κυβέρνηση το φέρνει και έρχονται Υπουργοί εδώ να το υπερασπιστούν. ¶ 
Θα σας πω και το εξής αστείο: Στις 11 του μηνός Ιουλίου έστειλαν ένα νομοσχέδιο περί των όρων και προϋποθέσεων για την απελευθέρωση της αγοράς των τηλεπικοινωνιών στην ΟΚΕ, στην Οικονομική και Κοινωνική Επιτροπή. Η ΟΚΕ έκανε τέσσερις συνεδριάσεις, έγραψε γνωμοδότηση, την έστειλε σε όλους τους Βουλευτές κάνει διάφορες παρατηρήσεις και πολλές είναι σωστές. Στις 13 του ιδίου μηνός έφτιαξαν το συζητούμενο νομοσχέδιο.  Τι έκαναν; Πήραν από το νομοσχέδιο, το οποίο έστειλαν στην ΟΚΕ, στους δημοσιογράφους κλπ., τρία άρθρα και τα έφεραν ως αυτοτελές νομοσχέδιο πολύ πρόχειρα και αποσπασματικά.¶ 
Ο κ. Κατσαρός είπε προηγουμένως γι'αυτήν τη διάταξη στο άρθρο 1 το οποίο λέει ουσιαστικά ότι οι ως άνω ρυθμίσεις υπερισχύουν οποιασδήποτε άλλης σχετικής διάταξης νόμου. Η γ' σημειωτέον είναι η αρμοδιότης η οποία παρέχεται στην Εθνική Επιτροπή Τηλεπικοινωνιών και Ταχυδρομείων να βγάζει 
κανονιστικές ή ατομικές πράξεις με τις οποίες να ρυθμίζει σειρά θεμάτων.  Δηλαδή υποτίθεται με τη σκέψη αυτών που το έφτιαξαν -ίσως να είναι κακοτεχνία, αλλά και αυτό δείχνει την προχειρότητα- ότι με πράξεις αυτού του συμβουλίου, στο οποίο δίνονται αυτές οι αρμοδιότητες, θα μπορούν να αλλάξουν και νόμοι. Βεβαίως πρέπει να είναι τυπικής ισχύος κατώτερης 
-αυτό είναι αυτονόητο- και ό,τι να γράψει το νομοσχέδιο δεν μπορεί να δώσει τέτοια εξουσιοδότηση.¶ 
'Αλλη προχειρότης είναι αυτή που ανέφερε ο κ. Κατσαρός. Υποτίθεται ότι με αυτό το νομοσχέδιο εάν περάσει έτσι όπως είναι -πρέπει να κάνετε μία τροποποίηση, κύριε Υπουργέ- μπορείτε να πάρετε δέκα χιλιάδες ανθρώπους.  Δεν γράφετε πουθενά κανέναν αριθμό.¶¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών)_: Να σας δώσω μία απάντηση τώρα;¶ 
_ΣΤΑΥΡΟΣ ΔΗΜΑΣ_: Βεβαίως, κύριε Υπουργέ.¶ ¶ 
Κύριε Πρόεδρε, παρακαλώ, κρατήστε μου το χρόνο.¶ 
_ΠΡΟΕΔΡΕΥΩΝ (Κωνσταντίνος Βρεττός)_: Μάλιστα, κύριε συνάδελφε.¶ 
Ορίστε, κύριε Υπουργέ.¶ ¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Κύριε Πρόεδρε, καταργούνται τα δύο τελευταία εδάφια του άρθρου 7 του ν. 2668. Αυτό το οποίο παραμένει είναι το πρώτο εδάφιο, το οποίο λέει ότι για τη στελέχωση της Εθνικής Επιτροπής συνιστώνται συνολικά εβδομήντα θέσεις. Αυτό λέει.¶ 
_ΣΤΑΥΡΟΣ ΔΗΜΑΣ:_ Είπατε εκατόν οδγόντα προηγουμένως.¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Είναι λάθος αυτό το οποίο υποστήριξε ο κ. Κατσαρός, διότι δεν καταργούνται μέσα παρά μόνο τα δύο τελευταία εδάφια. Το πρώτο εδάφιο εκ των τριών, τα οποία αναφέρουν τη δυνατότητα για εβδομήντα θέσεις, στον παλαιό νόμο 
διατηρείται. Αυτό κάνουμε.¶ 
_ΣΤΑΥΡΟΣ ΔΗΜΑΣ:_ Τελικά θα είναι εβδομήντα ή εκατόν ογδόντα, κύριε 
Υπουργέ;¶ 
_ΝΙΚΟΛΑΟΣ ΚΑΤΣΑΡΟΣ:_ Γιατί μιλήσατε για εκατόν ογδόντα;¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Είπαμε, κύριε Κατσαρέ και κύριε Δήμα, ότι όταν έρθει το συνολικό νομοσχέδιο θα έχουμε ίδρυση εκατόν ογδόντα θέσεων, διότι ο αριθμός πλέον και το μέγεθος των αρμοδιοτήτων που δίδονται στην Εθνική Επιτροπή απαιτούν να έχουμε 
περισσότερο προσωπικό. Νομίζω ότι για ένα τέτοιο θέμα δεν είναι δυνατόν να απασχολείται η Βουλή. 'Εγινε ένα λάθος από τον κ. Κατσαρό. Σας το διορθώνω, σας εξηγώ ότι λάθος υπήρξε η παρέμβαση του κ. Κατσαρού και επιμένετε.¶ 
_ΣΤΑΥΡΟΣ ΔΗΜΑΣ:_ Για τα λάθη λέω και για την προχειρότητα, κύριε 
Υπουργέ. Χαίρομαι που με επιβεβαιώνετε.¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Μα δεν είναι δική μου η προχειρότητα, κύριε Δήμα, με συγχωρείτε. Εσείς δεν αντελήφθητε.¶ 
_ΣΤΑΥΡΟΣ ΔΗΜΑΣ:_ Θέλετε να αναφέρω και άλλα; Κάνετε παραπομπή στην εισηγητική έκθεση, η οποία είναι λάθος. Γράφετε την παραπομπή άρθρο 1 παράγραφος 1. Λάθος.¶ 
Αλλά γιατί δεν κάνετε τις προσλήψεις τόσα χρόνια που υπάρχει αυτή η 
επιτροπή; Από το 1994 υπάρχει η επιτροπή και ο ν. 2246 με επανειλημμένες τροποποιήσεις. Γιατί δεν έγιναν οι προσλήψεις τόσα χρόνια σύμφωνα με τις διαδικασίες του ΑΣΕΠ; Γιατί περιμένατε τέσσερις μήνες πριν την έναρξη της περιόδου απελευθέρωσης για να κάνετε τις προσλήψεις;¶ 
Και να σας ρωτήσω και κάτι άλλο; Πότε θα το φέρετε αυτό το νομοσχέδιο που λέτε; Σε πόσον καιρό; Σε δεκαπέντε μέρες, σε ένα μήνα; Πείτε μου πότε θα το φέρετε, κύριε Υπουργέ;¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Σας είπα ότι συλλέγω υπογραφές και θα έρθει.¶ 
_ΣΤΑΥΡΟΣ ΔΗΜΑΣ:_ Τότε γιατί φέρατε αυτό το νομοσχέδιο δεκαπέντε μέρες νωρίτερα;¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Αυτό είναι το οποίο σας ενοχλεί;¶ 
_ΣΤΑΥΡΟΣ ΔΗΜΑΣ:_ Μα βεβαίως. Γιατί το φέρατε αυτό το νομοσχέδιο;¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Γιατί θέλουμε να δώσουμε τη δυνατότητα να πάρουν προσωπικό. Και πρέπει να 
προετοιμαστεί. ¶ 
_ΣΤΑΥΡΟΣ ΔΗΜΑΣ:_ Μα μέσα σε δεκαπέντε μέρες θα φέρετε δύο νομοσχέδια ενώ τόσα χρόνια αδρανούσατε; Αφαιρέσατε από το πρώτο νομοσχέδιο τρία άρθρα, τα βάλατε σε αυτό. Τώρα λέμε μαζεύετε τις υπογραφές και θα φέρετε το οριστικό νομοσχέδιο; Τι είδους προχειρότητα είναι αυτή για ένα 
τεράστιο θέμα, όπως είναι αυτό;¶ 
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Δεν είχαν άλλο νομοσχέδιο να φέρουν. Εδώ καίγεται η Ελλάς, χρεοκοπεί η Ελλάς και δεν υπήρχαν άλλα νομοσχέδια να φέρουν!¶ 
_ΣΤΑΥΡΟΣ ΔΗΜΑΣ:_ Κύριε Πρόεδρε, είναι πραγματικά εκπληκτική η προχειρότητα με την οποία χειρίζεται τα θέματα η Κυβέρνηση και μάλιστα 
ένα τόσο σημαντικό θέμα όσο είναι η απελευθέρωση των τηλεπικοινωνιών.¶ Αλλά υπάρχουν και άλλες παρατηρήσεις τις οποίες μπορεί να κάνει 
κανείς: Τι είδους ανεξάρτητη ρυθμιστική αρχή δημιουργείτε; Αυτό σας το είπα και προηγουμένως: Μία αρχή της οποίας το διοικητικό συμβούλιο το διορίζετε εσείς, τον πρόεδρο τον διορίζετε εσείς και το προσωπικό το προσλαμβάνετε εσείς, μέσω αυτών που έχετε διορίσει στην 
επιτροπή.¶ 
Θα κάνω άλλη μία παρατήρηση για να δείτε πόσο πρόχειρο είναι το νομοσχέδιο: Γράφετε για την περίπτωση των προσλήψεων ότι αν μέσα σε είκοσι μέρες το ΑΣΕΠ δεν δώσει την έγκριση, τότε γίνονται προσλήψεις.  Μέχρι και η Επιστημονική Επιτροπή της Βουλής σας λέει ότι ακόμη και ο τρόπος σύνταξης αυτής της παραγράφου είναι απαράδεκτος. Σας το λέει ευγενικά, βέβαια, αλλά αυτό σας λέει. Σας ρωτάω, λοιπόν: Εάν μέσα στο εικοσαήμερο σας πει ότι δεν εγκρίνονται αυτές οι προσλήψεις, τι θα κάνετε;¶ 
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Εδώ είναι κενό στο νόμο.¶ 
_ΣΤΑΥΡΟΣ ΔΗΜΑΣ:_ Κύριε Πρόεδρε, δεν ήσαν όλα αυτά τα χρόνια εις θέσιν να φτιάξουν ένα νομοσχέδιο της προκοπής. Και προσπαθούν τώρα, τελευταία στιγμή, τη στιγμή που όλες οι άλλες χώρες -και μικρές χώρες, όπως είναι η Σουηδία ή η Φιλανδία-έχουν αναπτύξει όχι μόνο τη νομοθεσία τους αλλά -και με τον ανταγωνισμό ο οποίος υπάρχει- και τεράστιες εταιρείες, οι οποίες μετέχουν ενεργά στην ανάπτυξη της καινοτομίας αλλά και στο τεράστιο οικονομικό όφελος το οποίο προκύπτει από την απευθέρωση των τηλεπικοινωνιών.¶ 
Κύριοι συνάδελφοι, λυπάμαι πάρα πολύ -και με αυτό κλείνω- διότι ένα τόσο τεράστιο θέμα η Κυβέρνηση το νομοθετεί με τόση προχειρότητα και 
ανευθυνότητα.¶ 
Ευχαριστώ πολύ.¶ 
(Χειροκροτήματα από την πτέρυγα της Νέας Δημοκρατίας)_¶ 
_ΠΡΟΕΔΡΕΥΩΝ (Κωνσταντίνος Βρεττός):_ Κύριοι συνάδελφοι, θα παρακαλούσα για τη συναίνεσή σας να μιλήσει ο κ. Μαντέλης, ο οποίος κατά την εκφώνηση προηγουμένως του ονόματός του δεν ήταν εδώ, επειδή του είχε συμβεί κάποιο έκτακτο περιστατικό. Εάν δεν υπάρχει διαφωνία, να δώσουμε το λόγο στον κ.  Μαντέλη.¶ 
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Να μιλήσει. Βεβαίως.¶ 
_ΠΡΟΕΔΡΕΥΩΝ (Κωνσταντίνος Βρεττός):_ Oρίστε, κύριε Μαντέλη, έχετε το 
λόγο.¶ 
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Ελπίζω να πει κάτι ουσιαστικό.¶ 
_ΑΝΑΣΤΑΣΙΟΣ ΜΑΝΤΕΛΗΣ:_ Κύριοι συνάδελφοι, έχουμε ένα νομοσχέδιο το οποίο είναι λιτό, σε τρία άρθρα. Ρυθμίζει ένα ζήτημα, θα έλεγε κανείς, περιορισμένο. Επιτρέψτε μου όμως να σας πω ότι είναι πολύ σπουδαίο αυτό 
το θέμα το οποίο ρυθμίζει.¶ 
Εύλογα η συζήτηση δε σταμάτησε στο θέμα μόνο της Ε.Ε.Τ.Τ, αλλά 
επεκτάθηκε και στα μείζονα ζητήματα που αφορούν τις τηλεπικοινωνίες.¶ Εδώ θα μου επιτρέψετε να παρατηρήσω ότι εάν μεν είναι κανείς με την 
άποψη ότι κακώς γίνεται η απελευθέρωση των τηλεπικοινωνιών, ότι πρέπει τα πράγματα να μείνουν κάτω από έναν αυστηρό κρατικό έλεγχο ή έστω κάτω από έναν ενδιάμεσο κρατικό έλεγχο, θα μπορούσε κανείς να έχει πολλές αμφιβολίες. Στο μέτρο όμως που κανείς πιστεύει ότι είναι αναγκαία η πλήρης απελευθέρωση των τηλεπικοινωνιών, θα μου επιτρέψετε να προσθέσω ότι και αυτό το νομοσχέδιο, έστω έτσι όπως λιτά, με τρία άρθρα, διατυπώνεται, έστω και αν είναι απόσπασμα από ένα μείζον νομοσχέδιο που έχει το Υπουργείο Μεταφορών, είναι αναγκαίo να ψηφισθεί.¶ 
Θα πρέπει να προσθέσω επίσης ότι το αν χρειάζεται ή δεν χρειάζεται 
απελευθέρωση, είναι φιλολογικού χαρακτήρα να το συζητάμε, διότι η απελευθέρωση των τηλεπικοινωνιών δεν έχει επιβληθεί, λόγω του ότι κάποιοι την αποφάσισαν και έτσι ήρθε, αλλά διότι είναι μία αναγκαιότητα την οποία δημιούργησε η τεχνολογική εξέλιξη.¶ 
Για τις τηλεπικοινωνίες δεν υπάρχουν σύνορα, δεν μπορούν να υπάρχουν σύνορα από τη φύση τους. Η δε ταυτόχρονα ανάπτυξη της παγκόσμιας αγοράς, την οποία τροφοδοτεί κατ'εξοχήν η αγορά των τηλεπικοινωνιών, επιβάλλει να την παρακολουθήσουμε και εμείς.¶ 
Το μόνο που θα μπορούσε να κάνει κανείς, επιμένοντας σε μία άποψη ότι δεν πρέπει να έχουμε απελευθέρωση της αγοράς των τηλεπικοινωνιών και μάλιστα πλήρη απελευθέρωση, είναι απλώς να καθυστερήσουμε κάποιο χρόνο, όχι όμως να ματαιώσουμε, διότι όπως σας είπα είναι τεχνική και οικονομική αναγκαιότητα.¶ 
Μια και μιλάμε τώρα για την απελευθέρωση των τηλεπικοινωνιών, θα 
πρέπει να πω ότι στην Ελλάδα μόνο ένα ελάχιστο τμήμα των τηλεπικοινωνιών δεν είναι πλήρως απελευθερωμένο και αυτό είναι μόνο της σταθερής τηλεφωνίας. Ο μεγάλος όγκος των τηλεπικοινωνιακών υπηρεσιών και μάλιστα εκεί προς τον οποίον αναπτύσσεται κατ'εξοχήν η τηλεπικοινωνιακή αγορά, είναι απελευθερωμένος εδώ και πολύ καιρό. Παραδείγματος χάρη, η κινητή τηλεφωνία είναι απελευθερωμένη και εκεί πέρα υπάρχει έμφαση στην ανάπτυξη των τηλεπικοινωνιακών υπηρεσιών. Η παροχή υπηρεσιών INTERNET είναι πλήρως απελευθερωμένη. Οι παροχές άλλων τηλεπικοινωνιακών υπηρεσιών είναι πλήρως απελευθερωμένες εδώ και καιρό.¶ 
Μάλιστα, για τα εναλλακτικά δίκτυα, επειδή υπήρξε και κάποια απορία, θα πρέπει να θυμίσω ότι προ διετίας ψηφίσαμε στη Βουλή το νομοσχέδιο με το οποίο απελευθερώθηκαν και τα εναλλακτικά δίκτυα και επομένως ο οποιοσδήποτε πλέον θέλει, μπορεί να εγκαταστήσει δίκτυο και καλώς κάνει και εγκαθιστά. Δηλαδή, εάν υπάρχει απορία, με ποιο δικαίωμα πρωθύστερα ή χωρίς νομική βάση, μία εταιρεία προχωρεί και εγκαθιστά κάποια γραμμή οπτικής ίνας σε κάποιον οδικό άξονα, υπάρχει νόμος του κράτους εδώ και δύο χρόνια που το επιτρέπει και καλώς το επιτρέπει.¶ 
Μάλιστα για τις ΔΕΚΟ, που υπήρξε μία δεύτερη αναφορά, τις λεγόμενες 
δικτυακές ΔΕΚΟ, θέλω να πω ότι έχουν το δικαίωμα και ήδη έχουν προετοιμασθεί και μάλιστα όχι για να πουλήσουν το δικαίωμα, κύριοι συνάδελφοι -δεν είναι σωστό να πουλούν το δικαίωμά τους- αλλά έχουν δικαίωμα να το αξιοποιούν και η αξιοποίηση...¶ 
_ΣΤΕΦΑΝΟΣ ΜΑΝΟΣ:_ Θα σας διακόψω, διότι το ξέρω αυτό. Εγώ λέω και επιμένω να μπορούν να το πουλήσουν, διότι εάν δεν μπορούν, μπορεί να μη 
γίνει ποτέ αυτό.¶ 
_ΑΝΑΣΤΑΣΙΟΣ ΜΑΝΤΕΛΗΣ:_ Θα μου επιτρέψετε να σας πω τα εξής: 'Εχουν δικαίωμα να το πουλήσουν. Εκείνο που πρέπει να κάνουν είναι να το αξιοποιήσουν. 'Εχουν ένα σημαντικό περιουσιακό δικαίωμα, που λέγεται δικαίωμα διέλευσης. Αυτό το δικαίωμα διέλευσης, εάν το πουλήσουν εφάπαξ -και είναι λάθος αυτό- θα έχουν εφάπαξ τα οφέλη. Εάν το αξιοποιήσουν, ζητήσουν θεσμικούς επενδυτές, στρατηγικούς συμμάχους και μπουν δυναμικά στην αγορά, χωρίς να αναμειχθούν -επειδή δεν ξέρουν και τις τηλεπικοινωνιακές υπηρεσίες- στην τηλεπικοινωνιακή υπηρεσία, αλλά στην πραγματικότητα να αξιοποιούν εσαεί το δικαίωμα διέλευσης που έχουν, τότε τα οφέλη και για την εθνική οικονομία και για τις δικτυακές ΔΕΚΟ θα είναι πολλαπλάσια.¶ 
Επομένως αυτό προχωρεί, γίνεται. Η ΔΕΗ, για παράδειγμα, έχει 
ετοιμάσει πλήρη μελέτη και αναζητεί τους στρατηγικούς συμμάχους της στο διεθνή χώρο για να εγκαταστήσει το δικό της δίκτυο, ο ΟΣΕ έχει ήδη έτοιμη μελέτη και προχωρεί, έχει προκηρύξει και διαγωνισμό για να αναζητήσει σύμβουλο για να κάνει τη διαδικασία αξιοποίησης του δικαιώματος διέλευσης που έχει, και το ίδιο θα ακολουθήσουν και όλες οι δικτυακές ΔΕΚΟ και όλες οι δικτυακές επιχειρήσεις.¶ 
Εδώ θα μου επιτρέψετε να κάνω μια μικρή αναφορά για την αναγκαιότητα της Ε.Ε.Τ.Τ. να έχει την αρμοδιότητα της ειδικής άδειας. Η Ε.Ε.Τ.Τ. έχει την αρμοδιότητα να παρέχει γενική άδεια. Και γενική άδεια είναι όλες οι τηλεπικοινωνιακές υπηρεσίες. 'Ολες μα όλες. Δεν μπορούμε να βάλουμε κανέναν περιορισμό στην ανάπτυξη των τηλεπικοινωνιακών υπηρεσιών και οποιοσδήποτε θέλει καταθέτει αίτηση και σε τακτό χρονικό διάστημα, που καθορίζει ο νόμος, είναι υποχρεωμένη η Ε.Ε.Τ.Τ. να δώσει την άδεια ή να αρνηθεί αιτιολογημένα και ελεγχόμενα βέβαια όσον αφορά την άρνησή της. 'Ομως ειδικές άδειες απαιτούνται μόνο στις περιπτώσεις που έχουμε σπάνιν πόρων. Δεν έχουμε τόσους πόρους, ώστε όσους θα ήθελε η αγορά να χρησιμοποιήσει να μπορούμε να τους δώσουμε.¶ 
Και η σπάνις πόρων υπάρχει σε τρεις τομείς. Τρία πράγματα είναι αυτά στα οποία υπάρχει σπάνις πόρων. Το πρώτο είναι οι ραδιοσυχνότητες, το δεύτερο είναι το δικαίωμα διέλευσης -γι' αυτό οι δικτυακές ΔΕΚΟ έχουν ένα σημαντικό πλεονέκτημα- και το τρίτο είναι οι αριθμοί. Γιατί οι αριθμοί πλέον θα αποτελέσουν πόρο με περιουσιακή αξία για το κράτος, για το δημόσιο, για τον ελληνικό λαό. Επειδή υπάρχει σπάνις -για τους αριθμούς τούτο θα συμβεί στο μέλλον- στους τρεις αυτούς τομείς απαιτείται να γίνεται διεθνής διαγωνισμός με όλους τους κανόνες και διαφανείς διαδικασίες ώστε εκείνος που θα προσφέρει τους καλύτερους οικονομικά και λειτουργικά ορους να παίρνει αντίστοιχα και την άδεια.¶ 
'Ετσι, λοιπόν, θα μπορέσουμε να πολλαπλασιάσουμε τις δυνατότητές μας στα ραδιοσυστήματα, στις ραδιοσυχνότητες, στις οποιεσδήποτε κινητές τηλεφωνίες και στην ασύρματη σταθερή τηλεφωνία, όπως επίσης και στις άλλες εφαρμογές.¶ 
Εδώ, κύριε Υπουργέ, θα μου επιτρέψετε να κάνω μια μικρή παρατήρηση.    Δεν πολυκαταλαβαίνω και εγώ στο άρθρο 2 αυτό που λέτε για την προσωρινή άδεια. Λέτε " δεν υπάγεται σε καθεστώς ειδικής άδειας ή δεν καλύπτεται ακόμη από γενική άδεια". Θα ήθελα να διευκρινιστεί αυτό το πράγμα ή από 
σας ή με τους συνεργάτες σας, γιατί δεν μπορώ να καταλάβω τι δεν υπάγεται ακόμα στη γενική άδεια, αφού όλα υπάγονται στη γενική άδεια και εξαιρούνται για την ειδική άδεια μόνο οι περιπτώσεις της σπάνεως των πόρων που έχουμε εντοπίσει και είναι αυτές οι τρεις. Και μάλιστα για τους αριθμούς υπάρχει ήδη έτοιμο εθνικό σχέδιο αριθμοδότησης, ώστε να μπορέσουμε να κινηθούμε.¶ 
Σε  όλα αυτά θα πρέπει να προστεθεί ότι πλήρες νομοσχέδιο 
για τις τηλεπικοινωνίες και όχι μόνο για την απελευθέρωση της αγοράςπράγματι έχει ετοιμασθεί και υπάρχει... Η απελεύθερωση της αγοράς, οι κανόνες της απελευθέρωσης της αγοράς, έχει γίνει και γίνεται με τις κοινοτικές οδηγίες, οι οποίες κατά σωρόν εναρμονίστηκαν το τελευταίο διάστημα. Πάνω από δεκαπέντε κοινοτικές οδηγίες τα τελευταία ένα με δύο χρόνια εναρμονίστηκαν και μάλιστα δύσκολες τεχνικά και εννοιολογικά οδηγίες, πολλές από τις οποίες καθυστερούσαν για μήνες στο Συμβούλιο της Επικρατείας και χρειαζόταν ειδική συζήτηση με το Συμβούλιο της Επικρατείας ακριβώς λόγω της δυσκολίας που υπήρχαν ως προς το περιεχόμενό 
τους.¶ 
Επομένως στο σύνολο το θεσμικό πλαίσιο για την απελευθέρωσή καλύπτεται από τις κοινοτικές οδηγίες που έχουν πλήρως εναρμονισθεί, χωρίς καμία καθυστέρηση. Χρειάζεται όμως να υπάρχει ένας νόμος θεσμικός που να σκεπάζει τις οδηγίες, να δημιουργεί το κατάλληλο κλίμα και μέσα σε αυτό να κινηθούμε, γιατί δεν χρειάζεται να έχουμε για τις τηλεπικοινωνίες το νόμο του '94 χρειαζόμαστε από το 2000 και μετά έναν καινούριο νόμο.¶ 
Αυτό το σχέδιο νόμου είχα την τιμή να το δουλέψω όσο ήμουν στο 
Υπουργείο Μεταφορών και μάλιστα θα έλεγα ότι είναι το μόνο σχέδιο νόμου το οποίο καταρτίστηκε με συμμετοχή των κοινωνικών φορέων. Διαμορφώθηκε ένα ειδικό φόρουμ για τις τηλεπικοινωνίες, που συμμετείχαν οι κατασκευαστές, οι πάροχοι των τηλεπικοινωνιακών υπηρεσιών, ανώτατα εκπαιδευτικά ιδρύματα, ερευνητικά κέντρα. 'Οποιοι ασχολούνται στην Ελλάδα με τις τηλεπικοινωνίες, συμμετείχαν ενεργά σε μια  διαδικασία που κράτησε ένα χρόνο και καταρτίστηκε αυτό το σχέδιο νόμου.¶ 
Και τελικά, όταν ετοιμάστηκε πλήρως, εστάλη και στην Ευρωπαϊκή 
Επιτροπή, διότι υπάρχει υποχρέωση γι' αυτόν τον τομέα των τηλεπικοινωνιακών υπηρεσιών να υπάρχει διαβούλευση και με την Ευρωπαϊκή Επιτροπή. Και ολοκληρώθηκε και η διαδικασία διαβούλευσης και με την Ευρωπαϊκή Επιτροπή.¶ 
Τώρα, το ότι αυτήν τη στιγμή το Υπουργείο Μεταφορών είναι στη 
διαδικασία συλλογής των υπογραφών, δεν σημαίνει ότι δεν έπρεπε να φέρει στη Βουλή το συζητούμενο σχέδιο νόμου.¶ 
Εγώ το θεωρώ αναγκαίο για τον εξής λόγο. Το νομοσχέδιο για τις τηλεπικοινωνίες θα μαζέψει τις υπογραφές. Θα ακολουθήσει τη διαδικασία της Βουλής, θα ψηφισθεί από τη Βουλή σε κάποιο χρονικό διάστημα. Αν όμως δώσουμε από τώρα στην Ε.Ε.Τ.Τ. το δικαίωμα να ξεκινήσει τους διαγωνισμούς, να κάνει όλες τις προκαταρκτικές ενέργειες και να είναι έτοιμες όλες οι υλικές ενέργειες που απαιτούνται για την πλήρη απελευθέρωση, τότε ψηφιζόμενο το σχέδιο νόμου για τις τηλεπικοινωνίες, θα μας βρει έτοιμους να προχωρήσουμε, να γίνουν οι διαγωνισμοί, όπου απαιτούνται, και να δοθούν οι ειδικές άδειες ως και οι γενικές χωρίς διαγωνισμό, όπου δεν υπάρχει σπάνις πόρων.¶ 
Θα ήθελα επίσης να τονίσω ότι με κάποιες σκληρές εκφράσεις η 
αντιπολίτευση έκανε αναφορά στο τι έπραξε η Κυβέρνηση με τις τηλεπικοινωνίες. Η ραγδαία τεχνολογική εξέλιξη, η επανάσταση στον τεχνολογικό τομέα, που έγινε στις τηλεπικοινωνίες σε όλον τον κόσμο, συνέβη και στην Ελλάδα. Η Ελλάδα δεν είναι ουραγός. Είναι από τις χώρες που είναι στην πρώτη γραμμή παραγωγής τεχνολογίας, παράγει τεχνολογίες στις τηλεπικοινωνίες και εξάγει τεχνολογίες στις τηλεπικοινωνίες. Αυτό είναι προς τιμή μας. Υπάρχουν ελληνικές επιχειρήσεις, και ο ίδιος ο ΟΤΕ ακόμα, που παράγουν τεχνολογία και εξάγουν τεχνολογία.¶ 
Κατορθώσαμε μέσα στα δύο τελευταία χρόνια να προχωρήσουμε την 
ψηφιακοποίηση του δικτύου από το 47% στο 99%. Η "COSMOTE" μέσα σε ελάχιστο χρονικό διάστημα, άρχισε να λειτουργεί την 1.4.98, κατόρθωσε μέσα σε ένα χρόνο να φθάσει τους άλλους παίκτες που είχαν ξεκινήσει επτά χρόνια πριν από αυτή. Ο ΟΤΕ αναπτύχθηκε ταχύτατα και έφθασε να κατέχει ως επιχείρηση την τριακοσιοστή δέκατη τέταρτη θέση στον κόσμο.¶ 
Στην παροχή τηλεπικοινωνιακών υπηρεσιών INTERNET η Ελλάδα σήμερα έχει ρυθμό αύξησης κατά 40% από χρόνο σε χρόνο. Το τιμολόγιο του INTERNET 
κατέβηκε στις 120 δραχμές. Είναι από τα φθηνότερα τιμολόγια της Ευρώπης.  Και όταν λέμε ισότιμη πρόσβαση στο INTERNET για κάθε πολίτη, πρέπει να συνειδητοποιήσουμε ότι αυτό δεν είναι ρητορική έκφραση. Είναι οικονομική έκφραση. Ισότιμη πρόσβαση σημαίνει ότι οικονομικά δεν εμποδίζουμε κανένα πολίτη να έχει πρόσβαση στο INTERNET. Και αυτό για να γίνει πρέπει να έχουμε φθηνά τιμολόγια έως μηδενικά στο INTERNET. Αυτό σημαίνει ισότιμη πρόσβαση. Δεν είναι κάποια άλλη φιλολογία ή κάποιος λεκτικός προσδιορισμός.¶ 
Επομένως, κύριοι συνάδελφοι, όσοι πραγματικά πιστεύουμε ότι πρέπει να προχωρήσουμε ταχύτατα στην απελευθέρωση -και αυτή είναι προσδιορισμένη με κοινοτική οδηγία προ πέντε και πλέον ετών, να γίνει την 1.1.2001,- πρέπει να δώσουμε και τη δυνατότητα στο Υπουργείο Μεταφορών και στην Ε.Ε.Τ.Τ. να προετοιμάσει τους όρους διαγωνισμών που χρειάζονται, να προετοιμάσει τους όρους των αδειών, να της δώσουμε επιτέλους και το αναγκαίο προσωπικό.      Δεν γίνεται να χειρίζεσαι έναν τέτοιον τομέα και να μην υπάρχουν κάποιοι 
άξιοι μηχανικοί, και να χειριστούν αυτά τα θέματα. Ο στόχος είναι να προετοιμάσουμε το έδαφος ώστε την 1.1.2001 να ολοκληρώσουμε την απελευθέρωση των τηλεπικοινωνιών με την απελευθέρωση και της σταθερής τηλεφωνίας αφού όλα τα άλλα έχουν ήδη απελευθερωθεί.¶ 
(Χειροκροτήματα από την πτέρυγα του ΠΑΣΟΚ)_¶ 
_ΠΡΟΕΔΡΕΥΩΝ (Κωνσταντίνος Βρεττός):_ Ο κ. Ανδρεουλάκος έχει το λόγο.¶ _ΑΠΟΣΤΟΛΟΣ ΑΝΔΡΕΟΥΛΑΚΟΣ:_ Κυρίες και κύριοι συνάδελφοι, δύο ειδών 
νομοσχέδια φοβάμαι, τα πολύ λακωνικά και τα πολύ φλύαρα. Τα πολύ φλύαρα, διότι μέσα στην πολύ φλυαρία εύκολο είναι να υπεισέλθουν διατάξεις που υπηρετούν αθέμιτα συμφέροντα και να διαλάθουν της προσοχής του Νομοθετικού Σώματος και τα πολύ λακωνικά επίσης τα φοβάμαι, διότι ακριβώς λόγω της απόλυτης συντομίας και ασάφειας, την οποία εισάγουν, πάλι δίδουν την ευκαιρία με μια ουσιαστικά λευκή εξουσιοδότηση, όπως εν προκειμένω, να υπηρετηθούν πάλι αθέμιτα οικονομικά ή και άλλα συμφέροντα. Διότι τι άλλο είναι αυτό το εντελώς αποσπασματικό νομοσχέδιο, το οποίο κυριολεκτικά απεσπάστη από ένα μείζον νομοσχέδιο, το οποίο έπρεπε με τη δέουσα σοβαρότητα να προηγηθεί, να έρθει εδώ για να καθορίσουμε νομοθετικά τους όρους αυτής της μεγάλης απελευθέρωσης των τηλεπικοινωνιών, που έχει τόσο τεράστια σημασία από οικονομικής και άλλης απόψεως.¶ 
Αντί, λοιπόν, να έλθει εδώ το μείζον νομοσχέδιο, απεσπάσθησαν τρία άρθρα και εδώ γεννάται βεβαίως το καλοσσιαίο ερώτημα, γιατί έγινε αυτό; Δεν μας πείθετε, κύριε Υπουργέ, ότι αυτό το κάνετε για να προλάβετε λίγες ημέρες, ώστε αυτή η επιτροπή να κάνει τους διαγωνισμούς και να κερδίσετε αυτόν τον ελάχιστο χρόνο. Διότι εδώ αφήσατε χρόνια να περάσουν. Τι σας εμπόδιζε εδώ και πολύ καιρό να φέρετε με τη δέουσα σοβαρότητα αντιμετωπίσεως ενός τόσο μείζονος προβλήματος και θέματος, να φέρετε εδώ ένα συνολικό νομοσχέδιο και μέσα στα άλλα να φέρετε και τις συγκεκριμένες ρυθμίσεις και διατάξεις για την Εθνική Επιτροπή Τηλεπικοινωνιών και Ταχυδρομείων. Γι'αυτό, λοιπόν, εγείρονται ερωτηματικά και θα πρέπει να δώσετε πειστικές απαντήσεις. Εμείς θίξαμε το θέμα. Βάζουμε το δάκτυλο στον τύπο των ήλων και λέμε ότι αυτές οι ρυθμίσεις μας θυμίζουν το αλαλούμ που έγινε με τη ραδιοφωνία και την τηλεόραση. Αντί να βάλετε τους σωστούς κανόνες αυτής της απελευθέρωσης και βεβαίως η επιτροπή αυτή να είναι η έχουσα την αρμοδιότητα του ρυθμιστικού ρόλου, τηρήσεως αυτών των κανόνων, της απελευθερωμένης τηλεπικοινωνιακής αγοράς, εισάγετε εδώ αυτές τις αποσπασματικές ρυθμίσεις απλώς και μόνο για να χορηγήσετε χωρίς διαφανή κριτήρια, χωρίς συγκεκριμένα κριτήρια, τα οποία να περάσουν μέσα από το Νομοθετικό Σώμα προσωρινές άδειες, οι οποίες θα μετατραπούν αυτομάτως, οιονεί αυτομάτως μετά, σε οριστικές άδειες. Διότι αναμφιβόλως, όποιοι πάρουν τις προσωρινές άδειες, θα έχουν μόρια με την άλλη ρύθμιση που θα φέρετε, τη συνολική ρύθμιση, ώστε να πάρουν και τις οριστικές άδειες. Γιατί στο κάτω-κάτω της γραφής αυτοί που θα πάρουν τις προσωρινές άδειες είναι τα κορόιδα, ώστε να μπουν σε μια περιπέτεια, για να μην πάρουν μετά την οριστική άδεια;¶ 
'Αρα, λοιπόν, τι κάνετε; Στο όνομα της απελευθέρωσης της τηλεπικοινωνιακής αγοράς καταλύετε το πλεονέκτημα που έχει αυτή η απελευθέρωση. Διότι αν πρόκειται να κανοναρχήσετε αυτήν την απελευθέρωση, τότε ποιον θα ωφελήσει αυτή η απελευθέρωση; 'Οταν υπεισέρχεται η διαπλοκή μέσα σε μία αγορά, αναιρείται το ανταγωνιστικό πλεονέκτημα αυτής της απελευθέρωσης και απλώς και μόνο γιγαντώνετε τα διαπλεκόμενα συμφέροντα και πληρώνει αυτές τις ρυθμίσεις ο φορολογούμενος και ο καταναλωτής.¶ 
Γι'αυτό είμαι διαμετρικά αντίθετος με αυτήν την πρόχειρη, 
αποσπασματική και ύποπτη πολιτικά ρύθμιση που εισάγετε με αυτό το πρόχειρο αποσπασματικό νομοσχέδιο. Τι είναι αυτό το νομοσχέδιο; Αυτό το νομοσχέδιο είναι μία λευκή εξουσιοδότηση προς την επιτροπή, την οποία εμφανίζετε ως ανεξάρτητη, αλλά είναι απόλυτα εξαρτημένη. Τι είδους ανεξάρτητη ρυθμιστική διοικητική αρχή είναι αυτή, την οποία διορίζει η Κυβέρνηση και όχι η Βουλή μέσα από μία μη κομματική πλειοψηφία, μία ευρύτερη πλειοψηφία του Σώματος. Διορίζεται ο Πρόεδρός της από το Υπουργικό Συμβούλιο και όλα τα μέλη, μηδέ εξαιρουμένων των δύο αντιπροέδρων, τους διορίζει ο αρμόδιος Υπουργός. Εάν το κάνατε αυτό, το κάνατε μόνο και μόνο, διότι σας το επιβάλλει το Ευρωπαϊκό Δίκαιο αφ' ενός 
και αφ' ετέρου για να έχετε και ένα άλλοθι, ότι ό,τι γίνει με τις προσωρινές άδειες, που αυτόματα θα μετατραπούν σε οριστικές, να μην έχετε και την πλήρη πολιτική ευθύνη, αλλά να μεταθέτετε την ευθύνη στην 
επιτροπή και βεβαίως να αποφεύγετε και τον πλήρη κοινοβουλευτικό έλεγχο.  Δεν πρόκειται περί ανεξάρτητης διοικητικής αρχής, είναι εξάρτημα της Κυβέρνησης, απλούστατα θα αποτελέσει το αλεξικέραυνο για τις πολιτικές 
σας ευθύνες, οι οποίες θα είναι μεγάλες.¶ 
'Ερχομαι τώρα στο θέμα του προσωπικού. Με αυτό το νομοσχέδιο, οι ρυθμίσεις Πεπονή, ο ν. 2190/94 δέχεται ακόμα ένα κτύπημα και εδώ ερωτάται τι απέμεινε από αυτόν τον περιβόητο νόμο Πεπονή;¶ 
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος 
της Βουλής κ. _ΑΝΝΑ ΜΠΕΝΑΚΗ-ΨΑΡΟΥΔΑ_)¶ 
Το μόνο που απέμεινε, κυρίες και κύριοι συνάδελφοι, είναι και εδώ επίσης ένα εκσυγχρονιστικό άλλοθι. 'Εχουμε το νόμο Πεπονή, έχουμε την εκσυγχρονιστική αυτή προθήκη, αλλά πίσω από την εκσυγχρονιστική αυτή προθήκη κάνουμε ό,τι μπορούμε για ρουσφετολογικές προσλήψεις.¶ 
Λοιπόν, ένα τέτοιο νομοσχέδιο, που υπηρετεί αυτές τις αθέμιτες 
σκοπιμότητες, δεν είναι δυνατόν να τύχει της εγκρίσεώς μου. Γι'αυτό και το καταψηφίζω. ¶ 
(Χειροκροτήματα από την πτέρυγα της Νέας Δημοκρατίας)_¶ _ΠΡΟΕΔΡΕΥΟΥΣΑ ('Αννα Μπενάκη-Ψαρούδα)_: Το λόγο έχει ο Υπουργός 
Μεταφορών και Επικοινωνιών κ. Βερελής.¶ 
_ΝΙΚΟΛΑΟΣ ΓΚΕΛΕΣΤΑΘΗΣ_: Κυρία Πρόεδρε, είμαστε δύο Βουλευτές ακόμη να μιλήσουμε. ¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα)_: Είναι θέμα του κυρίου Υπουργού, επειδή ζήτησε το λόγο. Τρεις είναι οι ομιλητές.¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών)_: Εγώ παραχωρώ 
τη θέση μου.¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα)_: Το λόγο έχει ο 
κ. Παναγιωτόπουλος. Απών, διαγράφεται.¶ 
Το λόγο έχει ο κ. Γκελεστάθης.¶ 
_ΝΙΚΟΛΑΟΣ ΓΚΕΛΕΣΤΑΘΗΣ_: Κυρίες και κύριοι συνάδελφοι, με τον ν. 2075/92 η κυβέρνηση της Νέας Δημοκρατίας, η κυβέρνηση Μητσοτάκη, συνέστησε τότε 
την Εθνική Επιτροπή Τηλεπικοινωνιών. Και μ'έναν τρόπο ο οποίος προέβλεπε και όπως απεδείχθη από την πράξη να λειτουργήσει σωστά και ανεξάρτητα η επιτροπή αυτή. 'Ηλθε η κυβέρνηση του ΠΑΣΟΚ το 1994 με το ν.2246, τροποποίησε τον προηγούμενο νόμο και ουσιαστικά αποδυνάμωσε τη λειτουργία της επιτροπής αυτής. Και έρχεται σήμερα το τέλος Αυγούστου του 2000 ύστερα από πεντέμισι χρόνια να θεσμοθετήσει τον τρόπο λειτουργίας της Εθνικής Επιτροπής Τηλεπικοινωνιών και Ταχυδρομείων κατά έναν τρόπο που υποβαθμίζει τη λειτουργία της νομοθετικής εργασίας στο Σώμα, διότι τέτοια προχειρότητα στη σύνταξη του υπό συζήτηση νομοσχεδίου, έστω αυτών των τριών άρθρων του νομοσχεδίου, αποδεικνύει ότι η Κυβέρνηση δεν είχε και δεν έχει καμιά πολιτική στον τομέα αυτόν. Και γεννάται και ένα ερώτημα που δεν πήρε απάντηση στη συζήτηση στη Διαρκή Επιτροπή επεξεργασίας του υπό συζήτηση νομοσχεδίου. Γιατί απεσύρθη το προ διμήνου κατατεθέν στην Εθνική Αντιπροσωπεία σχετικό νομοσχέδιο; Τι μεσολάβησε; Ποια συμφέροντα εθίγοντο; Ποια συμφέροντα παρενέβησαν για να αποσυρθεί το νομοσχέδιο αυτό; 'Ετσι, βρισκόμαστε σήμερα στη συζήτηση αυτών των τριών άρθρων που κατά σπασμωδικό τρόπο πραγματικά αντιμετωπίζουν το πρόβλημα αυτό. Δεν ήξερε η Κυβέρνηση ότι από την 1η Ιανουαρίου του 2001 απελευθερώνονται οι τηλεπικοινωνίες και θα έπρεπε εγκαίρως αλλά και κατά τρόπο σωστό και πληρέστατο να αντιμετωπίσει το θέμα της λειτουργίας της Εθνικής Επιτροπής Τηλεπικοινωνιών και Ταχυδρομείων;¶ 
Κυρίες και κύριοι συνάδελφοι, η προχειρότητα αυτή αποδεικνύεται έστω απ'αυτές τις ολιγόλογες διατάξεις των τριών άρθρων του νομοσχεδίου. Δεν μας λέει πόσες νέες άδειες θα χορηγηθούν, με ποια διαδικασία θα πραγματοποιηθεί η χορήγηση αυτή και όλα τα άλλα συναφή θέματα, τα οποία πρέπει νομοθετικά να προβλέπουν τη διαδικασία χορηγήσεως αυτών των νέων αδειών. 'Αλλωστε είναι γνωστή η τακτική στον ευρύτερο τομέα των τηλεπικοινωνιών μας, της Κυβέρνησης του ΠΑΣΟΚ, διότι πρέπει τώρα να θυμηθούμε, κυρίες και κύριοι συνάδελφοι, όταν η κυβέρνηση της Νέας Δημοκρατίας επεχείρησε το 1992 να προχωρήσει στη μετοχοποίηση του ΟΤΕ τότε ποια ήταν η πολιτική τακτική του ΠΑΣΟΚ, ευρισκόμενου στην Αξιωματική Αντιπολίτευση, που με τρόπο απαράδεκτο είχε πολεμήσει τη διαδικασία εκείνη και με εκείνα τα γνωστά, τα μολυσμένα πολιτικά συνθήματα που 
εξαπέλυε περί ξεπουλημάτων και τα άλλα παρόμοια, που ήλθε με καθυστέρηση τόσων ετών να πραγματοποιήσει αυτήν τη μετοχοποίηση του ΟΤΕ και μάλιστα κατά τρόπο που δεν ήταν καθόλου σωστός και δεν είχε τη διαφάνεια, που δημιουργήθηκαν όλα τα γνωστά θέματα, αλλά, εν πάση περιπτώσει, προχώρησε στη μετοχοποίηση του ΟΤΕ.¶ 
Και βέβαια όλοι γνωρίζουμε ότι η αξία των μετοχών του ΟΤΕ, από τις 
δώδεκα χιλιάδες περίπου που ήταν στο Χρηματιστήριο, σήμερα, είναι περίπου στις επτά χιλιάδες, κάτι που είναι και αυτό ένα δηλωτικό σημείο της όλης πολιτικής της Κυβέρνησης στον τομέα αυτόν.¶ 
'Αλλωστε και η επιχειρηθείσα παρουσία του ΟΤΕ στις τηλεπικοινωνίες των γειτονικών χωρών και ιδιαίτερα ο τρόπος με τον οποίον επεχειρήθη η εξαγορά ποσοστού μετοχών του Βουλγαρικού Τηλεπικοινωνιακού Οργανισμού απέδειξε την πολιτική ανικανότητα, αλλά και τις σκοπιμότητες που επιχειρήθηκαν να υπηρετηθούν και στον τομέα αυτόν.¶ 
Η προχειρότητα της συντάξεως του νομοσχεδίου αυτού αποδεικνύεται και εκ του γεγονότος ότι τώρα έρχεται να προστεθεί και το άρθρο 4 για την ισχύ του νόμου αυτού από τη δημοσίευσή του στην Εφημερίδα της Κυβερνήσεως. Μήπως θα ήταν σκόπιμο να μην υπάρξει έστω και αυτήν τη στιγμή η προσθήκη αυτού του άρθρου, ώστε να μην τεθεί σε ισχύ ο νόμος αυτός, ο οποίος κατ' αυτόν τον τρόπο ήρθε στην Εθνική Αντιπροσωπεία και συζητείται χωρία καμία προοπτική βελτιώσεως.¶ 
Η Κυβέρνηση του ΠΑΣΟΚ, κυρίες και κύριοι συνάδελφοι, έχει ευτελίσει αυτόν το θεσμό των Ανεξάρτητων Διοικητικών Αρχών. Και δεν υπάρχει καμία αμφιβολία ότι και με το παρόν νομοσχέδιο ο τρόπος με τον οποίο θα συγκροτηθεί το διοικητικό συμβούλιο της Εθνικής Επιτροπής Τηλεπικοινωνιών και Ταχυδρομείων θα είναι ο εξής: Ο πρόεδρος διορίζεται από το Υπουργικό Συμβούλιο και τα μέλη του διορίζονται από τον Υπουργό Μεταφορών και Επικοινωνιών. Και βεβαίως η επιλογή του προσωπικού γίνεται με την καταστρατήγηση των διατάξεων του ν. 2190, αφού όπως διαβάζουμε το προσωπικό προβλεπόταν στην αρχή σε εξήντα τον αριθμό, ανέβηκε σε εβδομήντα, οδηγήθηκε σε εκατόν ογδόντα και τώρα ο κύριος Υπουργός Μεταφορών και Επικοινωνιών κάνει τη διευκρίνιση ότι οι εκατόν ογδόντα θα θεσμοθετηθούν όταν θα έρθει το επόμενο νομοσχέδιο στην Εθνική Αντιπροσωπεία. Τότε γιατί γίνεται σήμερα η συζήτηση αυτού του νομοσχεδίου και δεν φέρνετε το οριστικό νομοσχέδιο που θα προβλέπει όλα τα συναφή θέματα;¶ 
Από το γεγονός αυτό, λοιπόν, αποδεικνύεται ότι το νομοσχέδιο έχει και τη σκοπιμότητα της ρουσφετολογικής πρόσληψης του προσωπικού αυτού, αφού ο ν. 2190 έχει πλέον αποδυναμωθεί. 'Αλλωστε είναι γνωστό ότι ο πρόεδρος του ΑΣΕΠ με τους συνεργάτες του έχει παραπέμψει τόσες πολλές περιπτώσεις προσλήψεων στον ευρύτερο δημόσιο τομέα στους εισαγγελείς διότι πραγματοποιούνται με καταστρατήγηση του νόμου αυτού. Με τη λειτουργία του ΑΣΕΠ, όπου έχει καταστρατηγηθεί η όλη διαδικασία, αλλά και με το Εθνικό Συμβούλιο Ραδιοτηλεόρασης, όπου εκεί πλέον εξευτελίστηκε κυριολεκτικά ο θεσμός αυτός από την Κυβέρνηση του ΠΑΣΟΚ, αφού οι διορισθέντες από την Κυβέρνηση του ΠΑΣΟΚ στις θέσεις του προέδρου του Εθνικού Ραδιοτηλεοπτικού Συμβουλίου παραιτήθηκαν οι ίδιοι με εκείνες τις δηλώσεις που διαβάσαμε που καταμαρτυρούσαν ότι ήταν ένας εμπαιγμός η μεταχείριση από την Κυβέρνηση του ΠΑΣΟΚ και της λειτουργίας του Εθνικού Συμβουλίου Ραδιοτηλεόρασης.¶ 
Η Επιτροπή Προστασίας Ατομικών Δικαιωμάτων μας έδωσε τελευταία τα 
δείγματα της ανεξάρτητης τακτικής, που ακολουθεί στη λειτουργία της. 'Ετσι ευτελίζεται αυτός ο θεσμός, αλλά υποβαθμίζεται και η 
λειτουργία αυτού του πολύτιμου πολυκομματικού κοινοβουλευτικού δημοκρατικού πολιτεύματός μας, που κατοχυρώθηκε με τόσες πολλές θυσίες όλου του ελληνικού λαού.¶ 
Παρακολουθήσαμε, επίσης, με την ευκαιρία αυτή και τη λειτουργία των διατάξεων του ν. 1449, που θεσμοθέτησε η Κυβέρνηση του ΠΑ.ΣΟ.Κ. για την επιλογή των διοικητών, των προέδρων των διοικητικών συμβουλίων, των διευθυνόντων συμβούλων του ευρύτερου δημόσιου τομέα. Πέρασε λίγο χρονικό διάστημα για να αποδειχθεί ότι ήταν μία παρωδία και η διαδικασία αυτή.  Γνωρίζουμε με ποιον τρόπο αντικαταστάθηκε ο γενικός διευθυντής της Ολυμπιακής Αεροπορίας, ο διευθύνων σύμβουλος του ΟΤΕ και τελευταία ο διευθύνων σύμβουλος του ΟΣΕ και βέβαια με μεγάλη ζημιά του ελληνικού 
δημοσίου, αφού οι άνθρωποι αυτοί αξίωσαν να πάρουν τις αποζημιώσεις τους για το χρόνο των συμβάσεων που είχαν υπογράψει, που πρόωρα λύθηκαν από την πλευρά της Κυβέρνησης, διότι είχε αποδειχθεί ότι η διαδικασία αυτή είχε επιλέξει τελείως ακατάλληλα πρόσωπα κατά την αποψή της.¶ 
Κυρίες και κύριοι συνάδελφοι, ακούστηκε προηγουμένως και το θέμα της κινητής τηλεφωνίας. Η κυβέρνηση Μητσοτάκη προχώρησε στη δημιουργία της κινητής τηλεφωνίας και στη χώρα μας με μία διαδικασία απόλυτα διαφανή, που έλαβαν μέρος τότε περίπου δεκατρείς ξένες μεγάλες εταιρείες, οι οποίες είχαν αξιολογηθεί τεχνικά και οικονομικά ότι ήταν σε θέση να πραγματοποιήσουν την κινητή τηλεφωνία στη χώρα μας. Απ' αυτές τις δεκατρείς εταιρείες, που είχαν τελικά αξιολογηθεί, έγινε η επιλογή των δύο και δόθηκε η άδεια λειτουργίας της κινητής τηλεφωνίας. Από τη μια πλευρά οι οικονομικές τους προσφορές ανοίχτηκαν ενώπιον όλων, κατά τρόπο όχι μόνο απλώς διαφανή, αλλά απόλυτα αδιαφανή, που δεν ακούστηκε καμιά λέξη για τον τρόπο επιλογής των εταιρειών αυτών και από την άλλη πλευρά δόθηκε η ευκαιρία να λειτουργήσουν οι κινητές τηλεφωνίες στην Ελλάδα, να εισπράξει τότε το δημόσιο εξήντα πέντε δισεκατομμύρια (65.000.000.000) δραχμές και βεβαίως να δημιουργηθούν χιλιάδες θέσεις εργασίας με όλα τα άλλα γνωστά, να εισπράττει το ελληνικό δημόσιο δισεκατομμύρια δισεκατομμυρίων φόρους, τα ασφαλιστικά ταμεία κ.ο.κ. Και ήρθε ο ΟΤΕ, ο οποίος τότε δεν ήταν σε θέση να πραγματοποιήσει κινητή τηλεφωνία, ύστερα από επτά ολόκληρα χρόνια -τότε κατέστη δυνατή και τεχνικά και οικονομικά η δυνατότητα στον ΟΤΕ- να προχωρήσει στην δημιουργία κινητής τηλεφωνίας.¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα)_: Κύριε συνάδελφε, ο χρόνος σας 
τελείωσε. Συντομεύετε σας παρακαλώ.¶ 
_ΝΙΚΟΛΑΟΣ ΓΚΕΛΕΣΤΑΘΗΣ_: Τελειώνω, κυρία Πρόεδρε.¶ 
'Ολα αυτά βεβαίως πρέπει να μην ξεχνούνται και να έρχονται σε συζήτηση με την ευκαιρία αυτών των σχετικών νομοσχεδίων που ασκεί τη νομοθετική της πρωτοβουλία η Κυβέρνηση του ΠΑ.ΣΟ.Κ. στην Εθνική Αντιπροσωπεία. Και αυτό γιατί φαίνεται ότι με την κυβέρνηση του ΠΑΣΟΚ υπάρχει τελεία ανεπάρκεια αντιμετωπίσεως των θεμάτων, αλλά και καμία αναγνώριση όσων εκείνη την περίοδο θεσμοθετήθηκαν σχετικά, που αποδεικνύεται τώρα εκ των υστέρων η σωστή εφαρμογή τους.¶ 
Σας ευχαριστώ.¶ 
(Χειροκροτήματα από την πτέρυγα της Νέας Δημοκρτίας)_¶ _ΠΡΟΕΔΡΕΥΟΥΣΑ ('Αννα Μπενάκη-Ψαρούδα)_: Ο κ. Βαθειάς έχει το λόγο.¶ _ΙΩΑΝΝΗΣ ΒΑΘΕΙΑΣ_: Κυρίες και κύριοι συνάδελφοι, με το προτεινόμενο 
σχέδιο νόμου επιδιώκεται ο εκσυγχρονισμός του υφιστάμενου νομοθετικού πλαισίου που διέπει τον τομέα των τηλεπικοινωνιών με την προσαρμογή του στις κοινοτικές επιταγές περί ανοίγματος της αγοράς, των τηλεπικοινωνιών στον ανταγωνισμό και την αντικατάσταση του επανειλημμένα τροποποιηθέντα ν. 2246/94.  ¶ 
Το σημερινό νομοσχέδιο των συγκεκριμένων άρθρων επιχειρεί να εισάγει ένα σύγχρονο κανονιστικό πλαίσιο εναρμονισμένο με το κοινοτικό δίκαιο των τηλεπικοινωνιών.¶ 
Ουσιαστικά το νομοσχέδιο κινείται σε δύο κατευθύνσεις.¶ 
Η πρώτη βασική κατεύθυνση είναι η απελευθέρωση του τομέα των τηλεπικοινωνιών με πλήρη εφαρμογή των κανόνων περί ανταγωνισμού.¶ 
Η δεύτερη και βασική κατεύθυνση είναι η εξασφάλιση των δικαιωμάτων 
των πολιτών, των χρηστών, αυτών οι οποίοι παίρνουν τις παρεχόμενες υπηρεσίες, όσον αφορά στη διαδικασία και στην απελευθέρωση των τηλεπικοινωνιών.¶ 
Βασικό στοιχείο στο προτεινόμενο νομοσχέδιο είναι η διεύρυνση και η αναβάθμιση των αρμοδιοτήτων της Εθνικής Επιτροπής Τηλεπικοινωνιών και Ταχυδρομείων στην οποία μεταβιβάζεται ένα σημαντικό πεδίο ρυθμιστικών αρμοδιοτήτων του Υπουργείου Μεταφορών και Επικοινωνιών, δηλαδή η ευθύνη διεξαγωγής διαγωνισμών για τη χορήγηση των ειδικών αδειών, τα οποία θα καθορίζονται από την ανεξάρτητη διοικητική αρχή, η οποία αναλαμβάνει τις αρμοδιότητες που της εκχωρεί το παρόν νομοσχέδιο από το Υπουργείο Μεταφορών και Επικοινωνιών.¶ 
Το νομοσχέδιο είναι βέβαιο ότι εξυπηρετεί την απελευθέρωση της αγοράς των τηλεπικοινωνιών και ενισχύει τον ανταγωνισμό με επωφελή αποτελέσματα για το κοινωνικό σύνολο, λόγω της βελτίωσης της ποιότητας και της μείωσης του κόστους χρήσης των υπηρεσιών. Αυτό γίνεται τόσο για τις επιχειρήσεις όσο και για τους καταναλωτές. Αν δούμε το εύρος και το βάρος του τομέα 
των τηλεπικοινωνιών στην ανάπτυξη της ευρωπαϊκής και της παγκόσμιας οικονομίας, η απελευθέρωσή του και η δημιουργία ενός ανταγωνιστικού περιβάλλοντος αναμένεται να συμβάλει στη γενικότερη οικονομική ανάπτυξη της χώρας, στη μείωση του κόστους, στην αναβάθμιση των παρεχομένων τηλεπικοινωνιακών υπηρεσιών και στη δημιουργία νέων θέσεων εργασίας, λόγω των θέσεων, οι οποίες θα προκύψουν. Θέσεις εργασίας έχουν προκύψει ουσιαστικά σ' ένα βαθμό από την απελευθέρωση των τηλεπικοινωνιών, που έχουν γίνει στην Ελλάδα τα προηγούμενα χρόνια.¶ 
Θα ήθελα να επισημάνω, όσον αφορά στα ζητήματα στα οποία τέθηκαν και από την πλευρά της Αξιωματικής Αντιπολίτευσης, για ορισμένα στοιχεία του νομοσχεδίου. Ανεξάρτητη διοικητική αρχή. Μπαίνει το ερώτημα σε όλους: Πώς θα μπορούσε να υπάρχει ανεξάρτητη διοικητική αρχή αν αυτή η διοικητική αρχή δεν διοριζόταν από την Κυβέρνηση; Υπάρχει άλλος τρόπος εκλογής; Υπάρχει κάτι διαφορετικό, διότι από την πλευρά της Αντιπολίτευσης ακούστηκαν μεν αιτιάσεις, όμως δεν προτάθηκε ούτε καν πώς θα μπορούσε να ήταν η ανεξάρτητη διοικητική αρχή. Μπαίνει το ερώτημα: Θα ήθελαν να μην υπάρχει αυτή η ανεξάρτητη διοικητική αρχή και τις αποφάσεις να τις παίρνει το Υπουργείο Μεταφορών; Η Εθνική Επιτροπή Τηλεπικοινωνιών και Ταχυδρομείων και η συγκρότησή της γίνεται από άτομα ενγνωσμένου κύρους, προσωπικότητες οι οποίοι είναι γνώστες και του αντικειμένου και έχουν τη δυνατότητα πραγματικά να προσδιορίζουν με συγκεκριμένα χαρακτηριστικά διαφάνειας την όλη λειτουργία στην απελευθέρωση των τηλεπικοινωνιών.¶ 
Αν υπάρξει κάποια άλλη πρόταση, πιστεύω ότι πρέπει να κατατεθεί εδώ. Υπάρχει δυνατότητα να ελεγχθεί αν και κατά πόσο αυτή η ανεξάρτητη διοικητική αρχή λειτουργεί με τις δυνατότητες και ακριβώς στην κατεύθυνση στην οποία θέλουμε και προσδιορίζουμε ως ελληνικό Κοινοβούλιο.¶ 
Θα ήθελα να προτείνω στην ηγεσία του Υπουργείου Μεταφορών εάν μπορεί να υπάρχει εκπροσώπηση των κοινωνικών φορέων στη συγκεκριμένη επιτροπή, διότι πράγματι εδώ θα υπάρξει διαχείριση σημαντικών πόρων και πιστεύω 
ότι υπάρχει ανάγκη κατοχύρωσης και του κοινωνικού ελέγχου, όσον αφορά στη διαδικασία της Επιτροπής.¶ 
'Οσον αφορά την κριτική που εστιάστηκε κύρια στο ότι το νομοσχέδιο είναι αποσπασματικό, πιστεύω ότι με την ολοκληρωμένη πρόταση από το Υπουργείο Μεταφορών και με άλλο σχέδιο νόμου που κατατίθεται μέσα στο Σεπτέμβριο θα δοθεί η δυνατότητα να καλύψει συνολικά τις ανάγκες μιας δουλειάς, που έχει γίνει σε βάθος τα προηγούμενα χρόνια. Αυτό που διατυπώθηκε στην Εθνική Αντιπροσωπεία ότι δεν υπήρχε πρόβλεψη ή υπήρχε καθυστέρηση, είναι σαφέστατα λάθος. Η απελευθέρωση των αγορών των τηλεπικοινωνιών στην Ελλάδα έχει συντελεστεί και αυτό που παραμένει για απελευθέρωση, όπως είπε σωστά ο κ. Μαντέλης, είναι η σταθερή τηλεφωνία από 1.1.2001. Οι άλλες τηλεπικοινωνίες ουσιαστικά έχουν απελευθερωθεί.¶ 
Αυτό το οποίο ξενίζει ουσιαστικά από την επιχειρηματολογία της 
Αντιπολίτευσης είναι ότι κάθε νομοσχέδιο που έρχεται εδώ είτε με τρία άρθρα είτε με δεκαπέντε άρθρα, όσο επεξεργασμένο και αν είναι, καταγγέλεται ως νομοσχέδιο αδιαφάνειας, συναλλαγής, διαλύει τον κοινωνικό ιστό της χώρας ή εργασιακά θέματα ή οτιδήποτε άλλο. Η επιχειρηματολογία αυτή δείχνει ότι προσπαθούμε με μία στείρα πολιτική να αντιμετωπίσουμε αυτό που προσδιορίζει σήμερα η Κυβέρνηση, η οποία έχει διαμορφώσει ένα εκσυγχρονιστικό πλαίσιο σε όλα τα επίπεδα της οικονομικής, της κοινωνικής ζωής του τόπου για να μπορέσουμε από 1.1.2001 και σε αυτόν τον τομέα να είμαστε στα επίπεδα εκείνα που θα επιτρέπουν στη χώρα να είναι ανταγωνιστική και στον τομέα των τηλεπικοινωνιών.¶ 
Φυσικά, δεν είπε κανείς το πόσο στηρίχθηκε ο Ο.Τ.Ε. σε όλη αυτήν τη διαδικασία για να μπορέσει να είναι ανταγωνιστικός, να δημιουργήσει τις νέες υπηρεσίες, που κάποιοι του στέρησαν τα προηγούμενα χρόνια και σήμερα να μπορεί να είναι πρωτοπόρος στην εξέλιξη και στην απελευθέρωση των αγορών.¶ 
Πιστεύω ότι πρέπει να ψηφίσουμε το νομοσχέδιο, να δώσουμε τη δυνατότητα στην πολιτική ηγεσία να προχωρήσει άμεσα και φυσικά, όσον αφορά τις προσλήψεις θα ήθελα να θέσω το ερώτημα: Αυτά τα προσόντα είναι σε επίπεδο master; Είναι σε επίπεδο που χρειάζονται αυτοί οι άνθρωποι για να μπορούν να προσληφθούν κάτω από συγκεκριμένες διαδικασίες;¶ 
Πιστεύω ότι και η επικύρωση από το Α.Σ.Ε.Π., αλλά και η διαφάνεια στη διαδικασία των προσλήψεων που θα ανακοινωθούν -αυτό είναι βέβαιο- είναι δεδομένη. Η τριμελής επιτροπή που θα αποτελείται από συγκεκριμένους ανθρώπους με εγνωσμένο κύρος να δώσει τη δυνατότητα και σε αυτό το σημείο να μην υπάρχει πρόβλημα όσον αφορά την ψήφο από την Εθνική Αντιπροσωπεία.¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο Υπουργός Μεταφορών και 
Επικοινωνιών κ. Βερελής έχει το λόγο.¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Κυρία Πρόεδρε, μπαίνουμε σε μία εποχή όπου αλλάζουν πάρα πολύ γρήγορα τόσο οι τρόποι επικοινωνίας όσο ουσιαστικά και οι τρόποι παραγωγής μέσα από αυτήν τη διαδικασία.¶ 
Είναι μία εποχή η οποία θα χαρακτηρισθεί μετά απο αρκετά χρονια ως η εποχή των μεγαλυτέρων αλλαγών. Είμαστε ακόμα στην αρχή, γιατί έχουμε μια μικρή ιστορία, όχι μόνο εμείς εδώ στην Ελλάδα, αλλά γενικότερα στην 
Ευρώπη, δέκα ετών, μέσα στα οποία έπρεπε να αντιμετωπίσουμε τα θέματα της ραγδαίας εξάπλωσης των νέων τεχνολογιών. Αυτό είναι το μεγάλο θέμα και η πρόγευση μίας μεγάλης συζήτησης, η οποία δεν θα γίνει μόνο μέσα σ' αυτό 
το Κοινοβούλιο, αλλά θα γίνεται καθημερινά σε οποιοδήποτε δημόσιο διάλογο μέσα στην κοινωνία. Η συζήτηση αυτή δεν θα πρέπει να μας βρει κατώτερους των περιστάσεων.¶ 
Η απόφαση που έχει πάρει η Κυβέρνηση είναι σταθερή. Την 1.1.2001 θα απελευθερωθούν πλήρως όλες οι υπηρεσίες τηλεπικοινωνιών. 'Ηδη ένα μεγάλο κομμάτι έχει απελευθερωθεί. Και θα γίνει αυτό πρώτον διότι έχουμε υποχρέωση ως εταίροι στην Ευρωπαϊκή 'Ενωση και δεύτερον διότι πιστεύουμε βαθύτατα ότι αυτό θα αποτελέσει την απαρχή μιας περιόδου ανάπτυξης όχι μόνο σ' αυτόν τον τομέα, αλλά γενικότερα στην οικονομία της χώρας μας.¶ 
Είπε ο κ. Μάνος προηγουμένως, και εγώ συμφωνώ μαζί του κατ' εξαίρεση, 
ότι είκοσι χιλιάδες θέσεις εργασίας έχει δώσει η κινητή τηλεφωνία. Πολύ περισσότερες θέσεις εργασίας θα δώσει το άνοιγμα της αγοράς των τηλεπικοινωνιών. Και αυτό όχι μόνο γιατί θα υποκαταστήσουμε μέσα από περισσότερους συμμετέχοντες στην αγορά διαφόρων τύπων τηλεπικοινωνιών, το μονοπώλιο του ΟΤΕ, αλλά διότι ταχύτατα θα υπάρξουν νέες μορφές, που θα υποκαταστήσουν παραδοσιακές δραστηριότητες.¶ 
Θα σας δώσω το παράδειγμα του ηλεκτρονικού εμπορίου το οποίο ακόμη μοιάζει με επιστημονική φαντασία. 'Ομως πολύ γρήγορα θα το δούμε και στη χώρα μας. Πάρα πολύ γρήγορα θα βρεθούμε μπροστά στην ανάγκη να 
οργανώσουμε τις αγορές των προμηθειών μας μέσα από ηλεκτρονικά συστήματα.¶ Εμείς είμαστε αυτό που είμαστε εδώ ως χώρα, γιατί είμαστε εδώ που 
είμαστε. Είμαστε η Ευρώπη αυτής της γειτονιάς. Και αυτό πρέπει να το εκμεταλλευθούμε ως μονάδες, ως πολιτικό σύστημα και ως κοινωνία. 'Εχουμε συγκεκριμένες υποχρεώσεις στις οποίες πρέπει να ανταπεξέλθουμε, προκειμένου να οργανώσουμε την κοινωνία μας και την οικονομία μας 
απέναντι σ' αυτήν τη νέα εποχή, απέναντι σ' αυτήν τη νέα οικονομία.¶ 
Αυτές είναι οι υποχρεώσεις μας με τις οποίες πρέπει να 
αντιμετωπίσουμε πληθώρα δραστηριοτήτων που πρέπει να συγκεντρωθούν σ' αυτόν το χώρο, στην Ελλάδα, σ' αυτόν το χώρο της οικονομικής δραστηριότητας. Η Ελλάδα πρέπει να γίνει εφαλτήριο, τόπος συγκέντρωσης επιχειρηματικότητας. Αυτό απαιτούν οι καιροί και αυτό πρέπει να κάνουμε.¶ 
'Εχω όμως την αίσθηση ότι πολλές φορές η συζήτηση γίνεται έναντι 
πινακίου σκανδαλολογίας. Το αντικείμενο του νομοσχεδίου είναι πολύ απλό.  Δεν υποκρύπτει τίποτα, δεν υπάρχει τίποτα που θα μπορεί να το δει κανείς με καχυποψία. Την 1.1.2001 πρέπει να έχουμε ανοίξει την αγορά. Γι' αυτό έχουμε ήδη δώσει στη δημοσιότητα και σε διάφορους φορείς το βασικό νομοσχέδιο για την απελευθέρωση της αγοράς. Εν τω μεταξύ πρέπει να έχει οργανωθεί η Εθνική Επιτροπή Τηλεπικοινωνιών.¶ 
'Ακουσα με έκπληξη από εγκύρους συναδέλφους ότι η συγκεκριμένη ανεξάρτητη αρχή, η Εθνική Επιτροπή Τηλεπικοινωνιών γίνεται για μην 
υπάρχει κοινοβουλευτικός έλεγχος. Είναι δυνατόν να λέγονται αυτά τα πράγματα; 'Οταν το 1992 η Κυβέρνησή σας, κύριε Πρόεδρε, κύριε Μητσοτάκη, έκανε αυτό το θετικό βήμα για να γίνει η Εθνική Επιτροπή Τηλεπικοινωνιών, μπορούσε κανείς να πει αυτά τα πράγματα;¶ 
Θα επιτρέπατε εσείς σε κάποιον τότε να πει αυτά τα πράγματα από το 
χώρο σας;¶ 
Πιστεύω, λοιπόν, ότι όλες οι εθνικές επιτροπές τηλεπικοινωνιών που 
υπάρχουν σε όλη την Ευρώπη και σε όλον τον κόσμο με την ίδια λογική και ίδια διαδικασία λειτουργούν και αυτό πρέπει να κάνουμε και εμείς.¶ 
Πρέπει να σας πω ότι σε αυτήν την επιτροπή δίνουμε ένα μεγάλο κομμάτι 
της κυβερνητικής εξουσίας και το κάνουμε γιατί θα πρέπει να λειτουργήσουν έξω από την κυβερνητική μηχανή όλες εκείνες οι διαδικασίες που θα αναδείξουν αυτό που ονομάζουμε νέα οικονομία.¶ 
Με το πρώτο άρθρο, λοιπόν, δίνουμε τη δυνατότητα στην Εθνική Επιτροπή Τηλεπικοινωνιών να χορηγεί τις ειδικές άδειες τηλεπικοινωνιακών υπηρεσιών. Υπάρχουν δύο έννοιες που θέλω να αναφέρω. Αναγκαστικά  πρέπει όλοι να ενσωματώσουμε στο γνωστικό μας αντικείμενο, γιατί όσο περνάει ο καιρός θα πηγαίνουμε σε πιο ειδικές συζητήσεις. Και επειδή δεν πρέπει να υποστούμε αυτό που έλεγε ο αείμνηστος Καφαντάρης ότι 'Ελλην ειδικός είναι εκείνος ο οποίος διαθέτει συμπυκνωμένη άγνοια επί ειδικού θέματος, θα πρέπει να κάνουμε μια προσπάθεια επειδή αυτές οι καινούριες έννοιες θα δημιουργούν μία διαδικασία ενδεχομένως και παρανοήσεων να ξεκαθαρίσουμε τα πράγματα.¶ 
Υπάρχουν δύο κατηγορίες αδειών, όπως περιγράφονται διεθνώς, είναι οι γενικές και οι ειδικές άδειες. Το είπε πάρα πολύ εύστοχα ο κ. Μαντέλης προηγουμένως. Οι μεν ειδικές άδειες αναφέρονται μόνο σε εκείνες τις περιπτώσεις που έχουμε σπάνιους πόρους, όπως είναι οι ραδιοσυχνότητες και οι γενικές άδειες αναφέρονται σε εκείνες τις περιπτώσεις όπου δεν έχουμε σπάνιους πόρους. Αυτό που κάνουμε και που θα εφαρμόζεται από την 1-1-2001 είναι για μεν τις ειδικές άδειες να αρκεί μία απλή αίτηση στην Εθνική Επιτροπή Τηλεπικοινωνιών και ο καθένας θα μπορεί να ασκεί επιχειρηματική δραστηριότητα ως κάτοχος τέτοιας αδείας με μία υποχρέωση της εθνικής επιτροπής εντός δεκαπέντε ημερών να απαντά. Και το δεύτερο είναι οι ειδικές άδειες όπου εκεί οι σπάνιοι πόροι οδηγούν στην αναγκαιότητα να υπάρχουν κάποιες διαδικασίες, που είναι αυτές που διαβάζουμε, που γίνονται διεθνώς με πλειστηριασμούς ή άλλες διαδικασίες.¶ 
'Εχουμε εγκαθιδρύσει τη διαδικασία της δημόσιας διαβούλευσης. Είναι μια ηλεκτρονική διαβούλευση που κάνουμε προκειμένου να συλλέγουμε τις απόψεις της αγοράς. Και βεβαίως πρέπει να συλλεγούν οι απόψεις της αγοράς γιατί κανένας μόνος του δεν μπορεί να προχωρήσει. Σε κάθε συζήτηση και συμφωνία υπάρχουν δύο τουλάχιστον. Συλλέγουμε, λοιπόν, τις απόψεις της αγοράς και θα σας πω στην πορεία ότι έχουμε ήδη μία σειρά από δημόσιες διαβουλεύσεις. Κάναμε δημόσια διαβούλευση σε ταχύτατο χρονικό διάστημα για τα δίκτυα σταθερής ασύρματης πρόσβασης που ολοκληρώθηκε. Για το φάσμα ακόμα στις ζώνες κινητής τηλεφωνίας, που ολοκληρώθηκε. Για τα δίκτυα τεχνολογίας, για φορητά τηλέφωνα σταθερής τηλεφωνίας, που ολοκληρώθηκε.  Με βάση όλες αυτές τις δημόσιες διαβουλεύσεις προχωρούμε τη διαδικασία προκειμένου να εκδώσουμε τις ειδικές άδειες που θα χορηγηθούν με διαγωνιστική διαδικασία. Υπάρχουν δύο δυνατότητες αυτής της διαδικασίας, η μία είναι με πλειοδοτικό διαγωνισμό και η άλλη είναι μία διαδικασία, η οποία γίνεται με διαρκή πλειστηριασμό. Φαίνεται ότι αυτό είναι το πιο επιτυχημένο μοντέλο που προτιθέμεθα να ακολουθήσουμε.¶ 
Οι άλλες, οι γενικές, θα χορηγούνται χωρίς διαγωνισμό με απλή αίτηση προκειμένου να δοθεί η δυνατότητα να αναπτυχθεί η αγορά. Είπε κάποιος συνάδελφος προηγουμένως ότι δόθηκε μία μυστηριώδης άδεια σε μια ιταλική εταιρεία για να ρίξει ένα καλώδιο. Είναι δυνατότητα που προσφέρει η ελληνική έννομη τάξη εδώ και δύο χρόνια νομίζω και αυτό έγινε με όλες τις διαδικασίες και όλα τα στοιχεία που απαιτούνται με ομόφωνη απόφαση από την Εθνική Επιτροπή Τηλεπικοινωνιών.¶ 
Επειδή ακούστηκαν πολλά πράγματα θέλω να σας πω ότι η Εθνική Επιτροπή Τηλεπικοινωνιών στελεχώνεται σήμερα όπως προβλέπει ο νόμος με πρόεδρο τον κ. Γιακουμάκη, ο οποίος έχει περάσει από τη σχετική επιτροπή της Βουλής και συμμετέχουν εγνωσμένου κύρους επιστήμονες, οι οποίοι την αποτελούν.¶ 
Πιστεύω, επειδή μέσα σε αυτούς υπάρχουν και πανεπιστημιακοί και 
τεχνικοί ιδιαίτερου κύρους, ότι θα πρέπει να είμαστε πολύ προσεκτικοί κάνοντας αυτές τις αναφορές.¶ 
Θα πω για παράδειγμα ότι σε αυτή μετέχει ο κ. Σπυρόπουλος, ο οποίος ήταν ο υπηρετήσας ως γενικός γραμματέας του Υπουργείου Δικαιοσύνης τη χρονική περίοδο 1990-1993. Επίσης μετέχει ο κ. Κονδύλης, ο οποίος δεν 
έχει καμία σχέση με το ΠΑ.ΣΟ.Κ., αλλά με άλλο κόμμα, με το κόμμα του κ. Μάνου. Μετέχουν άνθρωποι οι οποίοι δεν έχουν καμία σχέση με το ΠΑ.ΣΟ.Κ.  Είναι μια απολύτως εγνωσμένου κύρους επιτροπή.¶ 
Αυτό το οποίο πρέπει να κάνουμε, είναι να στηρίξουμε με εμπιστοσύνη όλες αυτές τις δομικές μονάδες της νέας εποχής. Και αυτό καλεί αυτήν τη στιγμή να γίνει η Κυβέρνηση.¶ 
Επειδή θα γίνει μια συζήτηση ειδικότερη αύριο στα επιμέρους τρία 
άρθρα, θα ήθελα μόνο να σας πω πολύ λίγες λέξεις σε ό,τι αφορά τα προβλήματα που έχουμε σ'αυτήν τη χώρα, προκειμένου να στελεχώσουμε με κόσμο αυτού του είδους τις προσπάθειες.¶ 
Θα σας πω μόνο ένα στοιχείο: Είχε γίνει προηγούμενη προκήρυξη του 
ΑΣΕΠ για τις εβδομήντα αυτές θέσεις ειδικού επιστημονικού προσωπικού, που περιγράφονται από τον προηγούμενο νόμο. Εμφανίστηκαν τριάντα. Απεδέχθηκαν το διορισμό δώδεκα. Γιατί; Γιατί δεν υπάρχουν αυτήν τη στιγμή άνθρωποι με ειδικά διδακτορικά ή αν υπάρχουν αυτοί οι άνθρωποι, απορροφώνται από τον ιδιωτικό τομέα, ο οποίος δίνει πολύ μεγαλύτερους μισθούς. Αυτή είναι η προσπάθεια την οποία κάνουμε και πρέπει να σταθείτε αρωγοί. 'Οχι να λέτε ότι αυτήν τη στιγμή υπάρχει μια διαδικασία φαυλότητας και ρουσφετολογίας, ενώ γνωρίζετε πολύ καλά ότι δεν υπάρχει και να ξεχνούν ορισμένοι συνάδελφοι ότι μιλάμε μόνο για ειδικό επιστημονικό προσωπικό, το οποίο περιγράφεται από το συγκεκριμένο ν. 1943/91. Μέσα σε αυτόν το νόμο λέγεται ποια ακριβώς είναι τα προσόντα, τα οποία έχει ο καθένας ο οποίος εντάσσεται στο ειδικό επιστημονικό προσωπικό.¶ 
'Ακουσα επίσης ότι είναι κάποιοι συνάδελφοι αντίθετοι στο να δοθούν οι τηλεπικοινωνίες σε μεγάλες εταιρείες. Είναι πάρα πολύ εύκολο να το πει κανείς. 'Εχει ένα στοιχείο, αν θέλετε, πολιτικού ρομαντισμού, ας το πούμε έτσι. Αυτό το οποίο θα συνέβαινε αν κάναμε ένα σενάριο ότι αποκλείουμε τα πάντα, είναι ότι σε δέκα με είκοσι χρόνια αυτή η χώρα θα βρισκόταν τεχνολογικά πίσω κατά πάρα πολλά χρόνια από οποιαδήποτε άλλη χώρα μέσα στην Ευρωπαϊκή 'Ενωση. Εάν υπάρχουν σε αυτήν την περιοχή της γης προσπάθειες από όλους να έχουν πλέον μέσα στη χώρα της διεθνείς παίκτες, αυτό γίνεται γιατί οι πάντες έχουν κατανοήσει ότι δεν μπορούμε να έχουμε απομονωτισμό στην τεχνολογία. Και η τεχνολογία είναι συνυφασμένη στο χώρο των τηλεπικοινωνιών με μεγάλες διεθνείς επιχειρηματικές προσπάθειες. Αυτή είναι η πραγματικότητα.¶ 
Ειπώθηκε από άλλους συναδέλφους ότι θα πρέπει να θεσμοθετήσουμε εδώ δια νόμου, σταθερά, τον τρόπο με τον οποίο θα κάνουμε τις εγκρίσεις των αδειών και τον ακριβή αριθμό των αδειών.¶ 
Αγαπητοί συνάδελφοι, είναι λάθος! Γιατί κάθε φορά που προκύπτει μια δυνατότητα, ένα σπάνιο πόρο να τον βάζουμε σε μια διαδικασία αγωνιστική ή σε πλειστηριασμό -διότι γι'αυτούς μόνο μιλούμε, ότι θα κάνουμε διαγωνιστικές διαδικασίες- αυτό σημαίνει ότι θα έχει ωριμάσει η κατάσταση τεχνολογικά, να δώσουμε αυτόν τον σπάνιο πόρο στην αγορά.¶ 
Υπάρχουν οι νέας γενιάς κινητές τηλεφωνίες, για τις οποίες γίνεται 
πολύ μεγάλος λόγος, τα λεγόμενα UMTS. Τα UMTS -δεν ξέρω αν το γνωρίζετεδεν έχουν ακόμα πουθενά εφαρμογή. Είναι μια θεωρητική προοπτική για το μέλλον και πουθενά αυτήν τη στιγμή δεν υπάρχει χρήση του εμπορική.¶ 
Παρ' όλα αυτά βλέπετε ότι δισεκατομμύρια δολαρίων δίνονται γι' αυτές τις άδειες με την προοπτική ότι μετά από μια διετία θα έχουν ωριμάσει οι συνθήκες προκειμένου να μπορεί η αγορά να χρησιμοποιεί αυτές τις μπάντες των συχνοτήτων με εργαλεία, με τηλέφωνα δηλαδή ή με άλλες αντίστοιχες συσκευές τις οποίες η βιομηχανία θα έχει κατασκευάσει τότε. Αυτή είναι η πραγματικότητα.¶ 
Μέσα, λοιπόν, σε αυτόν τον καταιγισμό των εξελίξεων δεν είναι δυνατόν να θεσμοθετούμε εμείς σταθερά και διά της Βουλής με απόλυτη στεγανότητα και ακαμψία, με ποιο τρόπο θα δίνουμε τις άδειες και ποιες άδειες θα είναι αυτές και πόσο αριθμό αδειών θα δίνουμε. Γι' αυτό υπάρχει η λογική της δημόσιας διαβούλευσης, γι' αυτό υπάρχει η λογική η οποία έρχεται σήμερα  σιγά-σιγά και εδώ  και μέσα από αυτό το νομοσχέδιο και από το σημαντικό νόμο που θα τον φέρουμε ως νομοσχέδιο τις επόμενες εβδομάδες ελπίζω στη Βουλή, προκειμένου να αντιμετωπίζουμε διαδικασίες οι οποίες θα περιγράφονται, τις πραγματικότητες που θα γεννώνται κάθε φορά. Αυτή είναι η έννοια ενός νόμου-πλαισίου, αυτή είναι η έννοια μιας δυνατότητας 
αντιμετώπισης μιας πραγματικότητας τεχνολογικής.¶ 
'Εγινε μια συζήτηση, πιστεύω πάλι λόγω μη κατανόησης κάποιων όρων για τις προσωρινές άδειες. Οι προσωρινές άδειες, αγαπητοί συνάδελφοι, περιγράφονται  στην οδηγία  9713 της Eυρωπαϊκής 'Eνωσης, η οποία έχει γίνει προεδρικό διάταγμα με την υπογραφή του κ. Μαντέλη -είναι το 1999-και λέει μέσα επακριβώς τι είναι η προσωρινή άδεια, ποιοι είναι οι προσωρινοί όροι λειτουργίας που αναφέρονται στο  άρθρο 1 αυτού του μικρού νομοσχεδίου.¶ 
_ΣΤΕΦΑΝΟΣ ΜΑΝΟΣ:_ Δεν βάζετε χρονικό όριο στην προσωρινότητα;¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Μέσα σε αυτό το οποίο σας μοίρασα, κύριε Μάνο, ως προσθήκη μπαίνουν  μέσα πιο εξειδικευμένοι όροι. Θα τα πούμε αύριο στην κατ' άρθρον συζήτηση, όπου μιλάμε για οριστική  και για προσωρινότητα.¶ 
_ΣΤΕΦΑΝΟΣ ΜΑΝΟΣ:_ Θα το δούμε αυτό.¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Υπάρχει μια μικρή προσθήκη την οποία ήδη σας έχω μοιράσει.¶ 
Αυτή, λοιπόν, είναι η κατάσταση, αυτό είναι εκείνο το οποίο περιγράφεται διεθνώς. Αυτό είναι εκείνο το οποίο έχει περιγραφεί ως οδηγία και αυτό είναι αυτό το οποίο κάνουμε αυτήν τη στιγμή.¶ 
Είμαστε πιστεύω αναγκασμένοι και πρέπει να προχωρήσουμε πάρα πολύ γρήγορα προκειμένου όχι μόνο να κερδίσουμε τεχνολογικά τον όποιο χαμένο χρόνο έχει η πατρίδα μας τις τελευταίες πάρα πολλές δεκαετίες, αλλά αυτό το οποίο πιστεύω ότι πρέπει να κάνουμε είναι ότι πρέπει να έχουμε το θάρρος να θεσμοθετήσουμε με μια προοπτική, η οποία ενδεχομένως στις υπόλοιπες χώρες  της Ευρωπαϊκής 'Ενωσης δεν έχει ακόμη υιοθετηθεί.¶ 
Στο σχέδιο νόμου, λοιπόν, το οποίο θα σας φέρουμε, εντάσσουμε μέσα 
τη συζήτηση που γίνεται για τις νέες οδηγίες της Ευρωπαϊκής 'Ενωσης προκειμένου να θεσμοθετηθούν στη χώρα μας. Η λογική είναι απλή: Δεν θέλουμε να προτρέξουμε ή να δείξουμε ιδιαίτερα σημάδια εναρμόνισης ως προς τα συμβαίνοντα στην Ευρώπη. 'Οσο πιο γρήγορα εναρμονισθούμε, τόσο πιο γρήγορα θα δώσουμε τη δυνατότητα ανάπτυξης της επιχειρηματικότητας σε αυτή τη χώρα. Αυτή είναι η μεγάλη υποχρέωσή μας ως πολιτικών, είναι η μεγάλη υποχρέωσή μας απέναντι σε αυτό το οποίο έρχεται.¶ 
'Ηδη ετοιμαζόμαστε να βγάλουμε μέσα σε πολύ λίγο χρόνο τις ειδικές άδειες για τη σταθερή ασύρματη πρόσβαση στο δίκτυο. Αυτό τι σημαίνει; Αυτό σημαίνει ότι με την παράλληλη υποχρέωση την οποία θα έχει ο ΟΤΕ και με τις δυνατότητες που θα έχουν όλες οι ΔΕΚΟ, κύριε Μάνο, -που προφανώς πρέπει να μπουν μέσα σε αυτόν τον ανταγωνισμό και πρέπει να εκμεταλλευτούν τη δυνατότητα την οποία έχουν, γιατί η δυνατότητα που έχουν προέρχεται από επενδύσεις ετών που έχουν πληρωθεί από τον ελληνικό λαό και τίποτα δεν επιτρέπεται να μένει ανενεργό όταν μπορεί να χρησιμοποιηθεί- αυτό, λοιπόν, το οποίο θα κάνουμε είναι να δώσουμε αυτές τις ειδικές άδειες. Και θα δώσουμε τέσσερις εθνικές άδειες στη ζώνη 3410 έως 3600 MHZ. Θα δώσουμε επίσης άλλες πέντε άδειες στη ζώνη των 24500 έως 26500 ΜΗZ.¶ 
_ΣΤΕΦΑΝΟΣ ΜΑΝΟΣ:_ Με τι διαδικασία;¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Η διαδικασία θα είναι διαγωνιστική με πλειστηριασμό και πιστεύουμε ότι εντός του Νοεμβρίου θα μπορέσουμε να κάνουμε αυτήν τη διαδικασία. Δεν μιλούμε για τις άδειες UMTS. Μιλάμε γι' αυτές ακριβώς που θα δώσουν τη δυνατότητα να υπάρξουν ανταγωνιστικές υπηρεσίες στη σταθερή τηλεφωνία.¶ 
Και πρέπει να έχει τη δυνατότητα ο καταναλωτής να επιλέγει διαφορετικές υπηρεσίες και επίσης τη δυνατότητα να επιλέγει τόσο από πλευράς ποιότητας όσο και από πλευράς κόστους.¶ 
Επειδή έγινε μία κουβέντα για τα τιμολόγια του ΟΤΕ πρέπει να 
γνωρίζετε ότι ο ΟΤΕ αυτήν τη στιγμή είναι ακόμα σε μία εποχή αντίφασης, η οποία ξεπερνιέται. Η μεν αστική μονάδα του ΟΤΕ έχει τη χαμηλότερη τιμή της Ευρώπης, οι δε υπεραστικές και διεθνείς μονάδες έχουν την υψηλότερη τιμή της Ευρώπης.¶ 
Αυτό πολύ απλά σημαίνει ότι αν δεν αλλάξουμε πολιτική πάρα πολύ γρήγορα έχουμε καταδικάσει αυτόν τον οργανισμό σε μαρασμό.  Γιατί "κανιβαλίζεται" καθημερινά ο οργανισμός απ'όλους εκείνους που με τη χρήση της νέας τεχνολογίας και στα όρια πάντοτε του νόμου -έστω και 
οριακά- μπορούν και δίδουν τιμολόγια χαμηλότερα απ' ό,τι ο ΟΤΕ. 'Ετσι χάνει ο ΟΤΕ τους καλύτερους πελάτες, διότι καλύτεροι πελάτες είναι αυτοί, οι οποίοι έχουν την τεχνολογική ετοιμότητα να προσαρμοστούν και να πάρουν 
αυτές τις υπηρεσίες. Δεν τις παίρνουν τα νοικοκυριά.¶ 
Πρέπει, λοιπόν, να κάνουμε μία σειρά από τέτοιες προσαρμογές. Αν δεν 
γίνουν αυτές οι προσαρμογές στον τομέα της υψηλής τεχνολογίας, θα 
υποστούμε μαρασμό. 'Εχουμε, λοιπόν, την υποχρέωση να προχωρήσουμε και με αυτήν τη λογική πιστεύω ότι είναι απαραίτητη η ψήφιση αυτού του νομοσχεδίου.¶ 
Ευχαριστώ.¶ 
(Χειροκροτήματα από την πτέρυγα του ΠΑ.ΣΟ.Κ.)_¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αναστάσιος Παπαληγούρας. ¶ 
_ΑΝΑΣΤΑΣΗΣ ΠΑΠΑΛΗΓΟΥΡΑΣ:_ Κύριοι συνάδελφοι, η Κυβέρνηση δεν φαίνεται να έχει συνειδοτοποιήσει την κοσμογονία που επέρχεται με την απελευθέρωση των τηλεπικοινωνιών σε τέσσερις μήνες, την 1η Ιανουαρίου 2001.¶ 
Αντί το Υπουργείο Μεταφορών και Επικοινωνιών -έστω και καθυστερημένανα εισηγηθεί στη Βουλή ένα ολοκληρωμένο νομοσχέδιο που να αντιμετωπίζει κατά τρόπο συνολικό και πλήρη τα της απελευθέρωσης των τηλεπικοινωνιών 
και τα της άρσης του μονοπωλίου του ΟΤΕ, εμφανίζει σήμερα ένα εντελώς αποσπασματικό, ανεπαρκές, χολό, πρόχειρο νομοσχέδιο-τηλεγράφημα μιάμισης σελίδας. Που, μάλιστα -σε απόδειξη της προχειρότητας-, μεταξύ της Διαρκούς Επιτροπής και του Τμήματος -στο δρόμο!- του κόλλησαν άλλο ένα αρθρίδιο που το είχαν ξεχάσει. Και ακόμη, πριν από μισή ώρα μας μοιράστηκαν οι προσθήκες, χειρόγραφες -ούτε καν δακτυλογραφημένες- από τον ίδιο τον Υπουργό. Νομοθετούμε με ραβασάκια.¶ 
Πριν μήνες εκπονήσατε ένα μακροσκελές, πολυσέλιδο, με σωρεία άρθρων σχέδιο νόμου, το καταθέσατε στη Βουλή, το δώσατε στους συνδικαλιστικούς φορείς, το δώσατε στις εφημερίδες, στους δημοσιογράφους.¶ 
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Αυτό, ποιος Υπουργός;¶ _ΑΝΑΣΤΑΣΗΣ ΠΑΠΑΛΗΓΟΥΡΑΣ:_ Ο παρών Υπουργός.¶ 
Χρωστάτε σήμερα να εξηγήσετε γιατί υπαναχωρήσατε; Γιατί το νομοσχέδιο 
εκείνο εξαερώθηκε και αντ' αυτού σηζητούμε αυτήν τη μιάμιση σελίδα, που απλώς διευρύνει τις αρμοδιότητες της Εθνικής Επιτροπής Τηλεπικοινωνιών και Ταχυδρομείων.¶ 
Γιατί αντί νομοθετικών ρυθμίσεων, περιβλημένων μάλιστα με το ιδιαίτερο κύρος των ψηφιζόμενων από τη Βουλή νόμων, επιλέγετε τα προεδρικά διατάγματα, τις υπουργικές αποφάσεις, που τελικά θα ρυθμίσουν τα κρισιμότερα ζητήματα, κατά τρόπο αδιαφανή στο μέτρο που δεν θα έχουμε τη δυνατότητα εδώ να τα συζητήσουμε, δεν θα έχουμε τη δυνατότητα του ελέγχου;¶ 
'Ηταν τάχα τόσο κρίσιμο, κύριε Υπουργέ, να διευρυνθούν οι αρμοδιότητες της Εθνικής Επιτροπής Τηλεπικοινωνιών και Ταχυδρομείων μέσα στον Αύγουστο; 'Η μήπως κρίνατε ότι δεν είναι επαρκής η καθυστέρηση που έχει ήδη σημειωθεί στην κατάθεση ενός συνολικού νομοσχεδίου, που να επιχειρεί να αντιμετωπίσει τα του απελευθερωμένου πλέον καθεστώτος των τηλεπικοινωνιών και επιφυλάσσετε την έκπληξη να συζητήσει το σχετικό νομοσχέδιο η Βουλή αφού καθιδρυθεί το νέο απελευθερωμένο καθεστώς;¶ 
Τι συνέβη και η Κυβέρνηση κατάπιε το νομοσχέδιο; 'Η αν πρόκειται να 
έρθει σε λίγο χρόνο προς συζήτηση, εξηγείστε μας γιατί φέρατε αυτά τα τρία άρθρα σήμερα να συζητήσουμε;¶ 
Η απελευθέρωση των τηλεπικοινωνιών ορθώς χαρακτηρίζεται ως επερχόμενη έκρηξη, και λόγω του εύρους των νέων υπηρεσιών που ανοίγονται πια στην ιδιωτική αγορά, και λόγω του πλήθους των φυσικών και νομικών προσώπων -ντόπιων και ξένων- που θα διεκδικήσουν τις άδειες, και λόγω του δυσθεώρητου ύψους των οικονομικών μεγεθών που αντιπροσωπεύουν αυτές οι νέες δραστηριότητες, και λόγω της συνολικής επιρροής που οι κατέχοντες τις άδειες θα ασκήσουν. Στην πραγματικότητα ξανασχεδιάζεται ο οικονομικός χάρτης του τόπου μας.¶ 
Στην Βρετανία, αγαπητοί συνάδελφοι, ο αντίστοιχος διαγωνισμός για την παροχή αδειών σταθερής και κινητής τηλεφωνίας, είχε ως οικονομικό αποτέλεσμα πάνω από είκοσι δύο δισεκατομμύρια (22.000.000.000) λίρες, δηλαδή έντεκα τρισεκατομμύρια (11.000.000.000.000) δραχμές! Μιλάμε για τη μεγαλύτερη αγορά που ανοίγεται για την κωδικά ονομαζόμενη "νέα οικονομία".¶ 
Το νομοσχέδιο σιωπά. Το νομοσχέδιό σας σιωπά σχετικά με τα βασικότερα θέματα της αγοράς, που απελευθερώνεται. Ενδεικτικά, μεταξύ άλλων, σιωπά σχετικά με τα της διαδικασίας και των κριτηρίων αδειοδότησης.¶ 
Σιωπά σχετικά με τα του αριθμού των νέων αδειών που θα δοθούν. Σήμερα 
κάνατε μία μη δεσμευτική και μη ολοκληρωμένη τοποθέτηση στο θέμα αυτό, αλλά ο νόμος σιωπά.¶ 
Σιωπά ακόμα το νομοσχέδιό σας, σχετικά με τα των υποχρεώσεων, που αναλαμβάνονται από τους αδειούχους. Ποιες υπηρεσίες υποχρεούνται να παρέχουν στο κοινωνικό σύνολο;¶ 
Σιωπά ακόμα σχετικά με τον επιφυλασσόμενο στον ΟΤΕ, από εδώ και 
μπρος, ρόλο. Ποιος θα είναι αυτός; ¶ 
Επιθυμώ να το διατυπώσω απερίφραστα. Η σιωπή αυτή εξυπηρετεί 
συγκεκριμένα συμφέροντα, καθώς όλα παραμένουν αρρύθμιστα, απροσδιόριστα, νεφελώδη, αδιαφανή, αντικείμενο παζαρεμάτων, συναλλαγών, πιέσεων που ήδη ασκούνται από ιδιωτικά συμφέροντα, διαπλεκόμενα και μη.¶ 
Το νομοσχέδιό σας, δεν αποδεικνύει την έλλειψη πολιτικής της 
Κυβέρνησης στον κρίσιμο τομέα των τηλεπικοινωνιών που απελευθερώνεται. Δεν επιβεβαιώνει ότι η Κυβέρνηση είναι ανέτοιμη να οργανώσει τη μετάβαση στο νέο καθεστώς. Δεν μαρτυρά την αδυναμία της Κυβέρνησης να διασφαλίσει την ομαλότερη δυνατή αντιμετώπιση των εκτεταμένων μεταβολών σε οικονομικό και σε κοινωνικό επίπεδο, που η απελευθέρωση συνεπάγεται. Αυτή είναι η αφελής εκδοχή. Το ακριβές είναι ότι συνειδητή πολιτική επιλογή σας, κύριοι της Κυβέρνησης, αποτελεί η διατήρηση καθεστώτος αδιαφάνειας, ασυδοσίας και διαπλοκής.¶ 
Μη διαμαρτύρεσθε. Η άποψη αυτή προβάλλεται εύλογα, κατά μείζονα λόγο, γιατί στο παρά πέντε κυριολεκτικά -τέσσερις μήνες πριν από το καθεστώς που απελευθερώνεται- σε ολόκληρο τον ευρωπαϊκό χώρο, αρνείστε να θέσετε τους όρους του επιχειρηματικού παιχνιδιού -όταν μάλιστα επιχειρήθηκε νομοθετική ρύθμιση και σπεύσατε να την αποσύρετε.¶ 
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Μα, γιατί την πήραν πίσω; ¶ _ΑΝΑΣΤΑΣΗΣ ΠΑΠΑΛΗΓΟΥΡΑΣ:_ Αυτό ρωτώ, κύριε Πρόεδρε.¶ 
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Τόσες ώρες περιμένουμε να ακούσουμε μία 
απάντηση.¶ 
_ΑΝΑΣΤΑΣΗΣ ΠΑΠΑΛΗΓΟΥΡΑΣ:_ Και ακόμα, η άποψη αυτή εύλογα προβάλλεται, γιατί η Κυβέρνησή σας έχει ιδιαίτερα μάλιστα στον τομέα των τηλεπικοινωνιών βεβαρημένο παρελθόν: Αποτελεί τεράστιο οικονομικό σκάνδαλο, κύριε Υπουργέ, αλλά κυρίως αποκαλύπτει έλλειμμα στην ομαλή λειτουργία του ίδιου του δημοκρατικού μας πολιτεύματος ο μονοψωνιακός χαρακτήρας των προμηθειών του ΟΤΕ, αλλά και οι επενδύσεις του στο εξωτερικό, που φαίνεται να επιχειρούνται με βασικό γνώμονα όχι το συμφέρον του οργανισμού, αλλά το συμφέρον του βασικού προμηθευτή τηλεπικοινωνιακού υλικού.¶ 
Η ευθύνη είναι μάλιστα βαρύτατη στην περίπτωση του ναυαγίου της 
εξαγοράς του βουλγαρικού οργανισμού τηλεπικοινωνιών από τον ΟΤΕ, το οποίο ναυάγιο δεν αποσοβήθηκε, αν και η ανώτατη ηγεσία της Βουλγαρίας ρητά διατύπωσε στον κ. Σημίτη, κατά το πρόσφατο ταξίδι του στη Σόφια, την άρνηση της γειτονικής χώρας να καταστεί δέσμια συγκεκριμένου προμηθευτή, όρος που κατά την εμμένουσα σε αυτόν κυβέρνηση φαίνεται να ήταν κρισιμότερος από την επέκταση του ΟΤΕ και της ελληνικής επιρροής στο ζωτικό βαλκανικό χώρο. Ποιος αλήθεια διοικεί σήμερα τον ΟΤΕ;¶ 
Είναι, λοιπόν, απαράδεκτη η άρνηση της Κυβέρνησής σας, έστω καθυστερημένα να ρυθμίσει τα της απελευθέρωσης. Η σιωπή σας εξυπηρετεί συγκεκριμένα ιδιωτικά συμφέροντα. Αν μεν θέλετε, μα, δεν μπορείτε, είναι πολιτικά συγγνωστό, αν όμως μπορείτε, μα, δεν θέλετε, αυτό είναι ηθικά επιλήψιμο.¶ 
Και μία θεωρητικότερη αναφορά: Η απελευθέρωση των αγορών, οι αποκρατικοποιήσεις, οι ιδιωτικοποιήσεις, οι απορρυθμίσεις -deregulation-, δεν συνεπάγονται κατάργηση του κράτους, ανυπαρξία του κράτους. Αντίθετα, το κράτος αφ' ενός οφείλει να θέσει με σαφήνεια και πληρότητα -και να προσθέσω και με χρονικό ορίζοντα βάθους- τους κανόνες της επιχειρηματικής δράσης και αφ' ετέρου οφείλει να εποπτεύσει στα της τήρησης του νόμου και της διασφάλισης καθεστώτος ελεύθερου, υγιούς ανταγωνισμού.¶ 
Γιατί; Για τον απλούστατο λόγο ότι ο ανταγωνισμός εξασφαλίζει κατά 
τον ικανοποιητικότερο τρόπο ή, αν θέλετε ακόμα καλύτερα, κατά το λιγότερο ατελή τρόπο, καλύτερη ποιότητα στις παρεχόμενες υπηρεσίες και χαμηλότερο για το χρήστη κόστος.¶ 
'Ολα αυτά προϋποθέτουν μικρότερο μεν, αλλά υπαρκτό, δυναμικό, 
ευέλικτο κράτος. Απλά μαθήματα, δηλαδή, για την οικονομία της ελεύθερης αγοράς, που στρεβλά φαίνεται ότι το ΠΑΣΟΚ υιοθετεί κατά τη διάρκεια των τελευταίων χρόνων.¶ 
Εσείς δεν επιφυλάσσετε κανένα ρόλο στο κράτος. Είπαμε να αποκηρύξετε τις παλαιοσοσιαλιστικές σας ιδεοληψίες, είπαμε να υιοθετήσετε τις απόψεις μας για την ελεύθερη αγορά, αλλά εσείς το έχετε παρακάνει. Είστε πια αχαλίνωτοι. 'Εχετε γίνει άκρατοι νεοφιλελεύθεροι!¶ 
Επιπρόσθετα, κύριοι συνάδελφοι, το νομοσχέδιο αποπνέει μια κυβερνητική νοοτροπία τουλάχιστον απογοητευτική και ασύμβατη με την ευθύνη, που εξ αντικειμένου επωμίζεται η Κυβέρνηση, κάθε κυβέρνηση. Ο πολίτης θα ανέμενε ότι στην πρώτη αυτή προ των θυρών απελευθέρωση της αγοράς -και έπονται βέβαια άλλες, όπως η απελευθέρωση της αγοράς της ενέργειας, των μεταφορών, της αγοράς εργασίας κλπ.-, που θα όφειλε να λειτουργήσει ως πιλότος, ως πρότυπο, η Κυβέρνηση θα επεδείκνυε -αυτό θα περίμενε κάθε πολίτης- ευαισθησία. Ευαισθησία στο επίπεδο της διασφάλισης της διαφάνειας - μάλιστα σε μια εποχή που το ήθος της πολιτικής αμφισβητείται έντονα. Ευαισθησία στο επίπεδο της διασφάλισης αξιοκρατικών επιλογών -αντ' αυτού η Κυβέρνηση παρακάμπτει το ΑΣΕΠ. Και ακόμα, ευαισθησία στο επίπεδο της διασφάλισης πολιτικής συναίνεσης -και βέβαια αποτελεί όχι μόνο δημοκρατική παράλειψη, αλλά και ουσιώδες πολιτικό σας λάθος ότι δεν επιδιώξατε, κύριε Υπουργέ, αυτή την συναίνεση.¶ 
Η πολιτική ηγεσία του Υπουργείου Μεταφορών και Επικοινωνιών και στη 
Διαρκή Επιτροπή και σήμερα ισχυρίσθηκε -το έχω σημειώσει κατά λέξη- ότι τάχα "αποσυναρτάται η αδειοδότηση από το πολιτικό σύστημα". Είναι απόλυτα ανακριβές. Το ακριβές είναι ότι η Εθνική Επιτροπή Τηλεπικοινωνιών και Ταχυδρομείων αποτελεί μια κατ' ευφημισμόν μόνο ανεξάρτητη διοικητική αρχή.  Πρόκειται για πλήρως εξαρτημένη διοικητική αρχή, για ελεγχόμενη διοικητική αρχή, ποδηγετούμενη από την Κυβέρνηση. Ο Πρόεδρός της διορίζεται από το Υπουργικό Συμβούλιο, οι δύο αντιπρόεδροι και τα υπόλοιπα μέλη της από τον Υπουργό των Μεταφορών και βέβαια οι υπάλληλοί της -θυμίζω-επιλέγονται εκτός των διαδικασιών του ΑΣΕΠ, όπως ο εισηγητής μας ο νέος συνάδελφος κ. Καλογιάννης με πληρότητα εξέθεσε στην εισήγησή του. ¶ 
Εδώ μου δίνεται η αφορμή για μια γενικότερη σχετική παρατήρηση. Μετά από την εξαίρεση ευρυτάτων τομέων από την εφαρμογή του ν. 2190 για τις προσλήψεις -όπως του ευρύτερου δημόσιου τομέα, όπως της Τοπικής και Νομαρχιακής Αυτοδιοίκησης-, μετά την εξαίρεση πολλών, ειδικών περιπτώσεων, όπως η υπό συζήτηση, αλλά και μετά τη νομοθετική τροποποίηση των αρμοδιοτήτων του ΑΣΕΠ, αποδεικνύεται ότι η Κυβέρνηση εγκαταλείπει το νόμο Πεπονή, η έλλειψη του οποίου -του κ. Πεπονή εννοώ- είναι αισθητή στη Βουλή και επιστρέφει -η Κυβέρνηση- σε καθεστώς αυθαιρεσίας, 
αναξιοκρατίας και κομματισμού στις προσλήψεις του δημόσιου τομέα.¶ Συμπερασματικά, κύριοι συνάδελφοι, το νομοσχέδιο αυτό είναι απόλυτα 
αναντίστοιχο με την επείγουσα ανάγκη ρύθμισης του νέου απελευθερωμένου καθεστώτος για τις τηλεπικοινωνίες. Η επιδεικνυόμενη από την Κυβέρνηση αβελτηρία εξυπηρετεί συγκεκριμένα οικονομικά συμφέροντα. Η Κυβέρνηση συντηρεί καθεστώς αδιαφάνειας και συναλλαγής. Αιτιώμαστε την Κυβέρνηση όχι για το περιεχόμενο του νομοσχεδίου, αλλά για το τι δεν περιέχει το νομοσχέδιο.¶ 
Για όλους αυτούς τους λόγους το καταψηφίζουμε.¶ 
(Χειροκροτήματα από τη πτέρυγα της Νέας Δημοκρατίας)_¶ 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα)_: Ο Κοινοβουλευτικός Εκπρόσωπος του ΠΑΣΟΚ Βουλευτής κ. Ακριβάκης έχει το λόγο.¶ 
_ΑΛΕΞΑΝΔΡΟΣ ΑΚΡΙΒΑΚΗΣ:_ Κυρία Πρόεδρε, κατ' αρχήν θα ήθελα να πω ότι ο κύριος Υπουργός έκανε λάθος, που δεν μίλησε νωρίτερα. Θα έπρεπε να είχε μιλήσει από τους πρώτους, διότι και διαφορετική θα ήταν η πορεία της συζήτησης και πολύ πιο γρήγορα θα είχαμε τελειώσει. Γιατί απλούστατα συζητούμε σήμερα ένα ειδικό θέμα, που θέλω να πιστεύω ότι όσοι από μας 
δεν έχουν ασχοληθεί ειδικά με αυτό δεν θα μπορούσαν να κατανοήσουν ορισμένα πράγματα από μια απλή ανάγνωση του νομοσχεδίου.¶ 
Γι' αυτό, λοιπόν, ο κύριος Υπουργός θα έπρεπε να είχε μιλήσει 
νωρίτερα διότι ήταν εξαιρετικά διαφωτιστική η ομιλία του. Γι' αυτό υπήρξε και μια διαφοροποίηση της τοποθέτησης του κ. Παπαληγούρα, σε σχέση με τους προλαλήσαντες ομιλητές της Νέας Δημοκρατίας.¶ 
'Οσον αφορά το ΚΚΕ σέβομαι γιατί δεν ψηφίζει το νομοσχέδιο. 'Εχει διαφορετικές απόψεις για την ελευθεροποίηση των επικοινωνιών και για άλλα θέματα και είναι συνεπής προς αυτήν την κατεύθυνση. Αυτό όμως που δεν 
κατανοώ η θέση της Νέας Δημοκρατίας και ιδιαίτερα μετά την τοποθέτηση του κυρίου Υπουργού.¶ 
Οι αγορητές της Νέας Δημοκρατίας ενώ δέχονται ότι τα άρθρα αυτά του νομοσχεδίου είναι σωστά, είναι προς τη σωστή κατεύθυνση, όπως είπαν όλοι που δίνουν αυξημένες αρμοδιότητες στην Εθνική Επιτροπή Τηλεπικοινωνίας αρνούνται να ψηφίσουν το νομοσχέδιο για δυο λόγους. Ο ένας είναι διότι θεωρούν ότι αυτή η επιτροπή δεν είναι ανεξάρτητη, αφού διορίζεται από την Κυβέρνηση και ο δεύτερος είναι για το άρθρο 3 που αναφέρεται στις προσλήψεις του ειδικευμένου προσωπικού.¶ 
'Ακουσα από τον κύριο Υπουργό δυο ονόματα από τα μέλη της εθνικής επιτροπής. Είδα ότι και ο κ. Μάνος που παρίσταται εδώ δεν αντέδρασε, δεν αρνήθηκε ότι ο κ. Κονδύλης ανήκει στο κόμμα του ούτε βέβαια ο κ.  Σπυρόπουλος που υπήρξε Γενικός Γραματέας του Υπουργείου Δικαιοσύνης επί κυβερνήσεως Νέας Δημοκρατίας.¶ 
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος 
της Βουλής κ. _ΠΑΝΑΓΙΩΤΗΣ ΣΓΟΥΡΙΔΗΣ_)¶ 
Θα ήθελα όμως να προχωρήσω παραπέρα γιατί φτιάχτηκε ολόκληρο σενάριο γι' αυτήν τη μη ανεξάρτητη εθνική επιτροπή, ένα σενάριο από τον κ. Παυλόπουλο που το ακολούθησε και ο κ. Ανδρεουλάκος ότι δηλαδή η Κυβέρνηση δίνει τις αρμοδιότητες στην εθνική επιτροπή, η οποία θα κάνει, ότι θέλει η Κυβέρνηση και θα έχει μειωμένο κοινοβουλευτικό έλεγχο.¶ 
Θα ήθελα όμως να πω εδώ ότι αποκηρύσσουν τις παλαιές θέσεις της Νέας Δημοκρατίας με αυτήν την τοποθέτηση. Και διερωτώμαι αν οι κύριοι συνάδελφοι ήταν Βουλευτές το 1992 που ψηφίστηκε ο συστατικός νόμος της εθνικής επιτροπής από την κυβέρνηση του κ. Μητσοτάκη θα είχαν την ίδια τοποθέτηση και θα έλεγαν το ίδιο σενάριο που είπαν σήμερα εδώ; Διότι απλούστατα ο συστατικός νόμος του 1992, που ψήφισε η Νέα Δημοκρατία, προέβλεπε το διορισμό της Εθνικής Επιτροπής Τηλεπικοινωνιών από τον Υπουργό.  Τι άλλαξε τώρα και η Νεα Δημοκρατία σήμερα ζητά τα μέλη της εθνικής επιτροπής να ορίζονται από τη Βουλή με αυξημένη πλειοψηφία 2/3 και δεν θα υπακούει στην Κυβέρνηση κλπ.¶ 
Ερωτώ: Θα μας δικαιολογήσουν για να είναι πειστικοί και αυτήν τη θέση 
που πήραν όταν ψήφισαν το συστατικό νόμο της εθνικής επιτροπής του 1992. ¶ _ΠΡΟΚΟΠΗΣ ΠΑΥΛΟΠΟΥΛΟΣ:_ Δεν είχε αυτές τις αρμοδιότητες τότε. ¶ 
_ΑΛΕΞΑΝΔΡΟΣ ΑΚΡΙΒΑΚΗΣ:_ 'Ισα-ίσα, σας διαψεύδει και ο κ. Μάνος και ο κ.         
Γκελεστάθης, κύριε Παυλόπουλε, που σας είπαν τι; 'Οτι είχε ηυξημένες 
αρμοδιότητες το 1992 και το 1994 είπαν και οι δύο που τα ξέρουν τα 
πράγματα -ήταν οι αρμόδιοι Υπουργοί- ήρθε το ΠΑ.ΣΟ.Κ. το 1994 και μείωσε τις αρμοδιότητες της εθνικής επιτροπής. ¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Είχε αυτές τις αρμοδιότητες; ¶ 
_ΑΛΕΞΑΝΔΡΟΣ ΑΚΡΙΒΑΚΗΣ:_ Βεβαίως, τις είχε. Διαβάστε το συστατικό νόμο 
του 1992 να το δείτε. ¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Δεν είχε αρμοδιότητες.¶ 
_ΑΛΕΞΑΝΔΡΟΣ ΑΚΡΙΒΑΚΗΣ:_ Επειδή δεν είχε αρμοδιότητες, γι' αυτό τους 
διόριζε ο Υπουργός.¶ 
_ΠΡΟΕΔΡΕΥΩΝ (Παναγιώτης Σγουρίδης):_ Σας παρακαλώ, κύριε Παυλόπουλε, μη διακόπτετε.¶ 
_ΑΛΕΞΑΝΔΡΟΣ ΑΚΡΙΒΑΚΗΣ:_ Εν πάση περιπτώσει, σας τα είπε και ο κ. Μάνος και ο κ. Γκελεστάθης.¶ 
Για να μην απεραντολογούμε, να έρθουμε στο δεύτερο θέμα.¶ 
Εγώ αγνοούσα, κύριε Πρόεδρε, ότι είχε  προκηρυχθεί διαγωνισμός μέσω 
Α.Σ.Ε.Π. και τελικά βρέθηκαν μόνο δώδεκα, αν άκουσα καλά, κύριε Υπουργέ.            Εγώ το αγνοούσα αυτό το πράγμα. Και πράγματι ήταν ένα επιχείρημα μέχρι 
στιγμής θα έλεγα κάπως ισχυρό το ότι παρακάπτονται οι διαδικασίες του 
ν. 2190. 'Ομως εάν -αφού το λέτε έτσι είναι- ακολουθήθηκε η διαδικασία μέσω του Α.Σ.Ε.Π. και τελικά κατορθώθηκε να βρεθούν δώδεκα εξειδικευμένοι επιστήμονες, τι να κάνουμε; Να την αφήσουμε χωρίς προσωπικό εξειδικευμένο αυτήν την εθνική επιτροπή, που τόσο σοβαρό έργο έχει; Νομίζω ότι επιβάλλεται να υπάρξει αυτή η παρεκτροπή από το ν. 2190 προκειμένου να βρεθεί εξειδικευμένο και σωστό προσωπικό. Αυτές κυρίως οι δύο αιτιάσεις της Νέας Δημοκρατίας υπήρξαν για τις οποίες καταψηφίζουν το σχετικό νομοσχέδιο.¶ 
Τώρα στα άλλα, αδιαφάνεια, διαπλοκή, αυτά τα συνθήματα τα αόριστα που δεν στηρίζονται πουθενά και τούτο και εκείνο κλπ., νομίζω ότι δεν χρειάζεται να απαντήσω. Ευχαριστώ πάρα πολύ.¶ 
_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Γρηγοράκος έχει το λόγο.¶ 
_ΛΕΩΝΙΔΑΣ ΓΡΗΓΟΡΑΚΟΣ:_ Ευχαριστώ, κύριε Πρόεδρε.¶ 
Συνεχίζοντας στο ίδιο περίπου ύφος με τον κ. Ακριβάκη, θα ήθελα και 
εγώ να πω ότι παρακολούθησα όλους τους ομιλητές με πολύ ενδιαφέρον.                 Παρουσίασαν πραγματικά ενδιαφέρουσες απόψεις, αλλά νομίζω ότι δείξαμε 
έναν υπαρβάλλοντα ζήλο στο θέμα των κατηγοριών. Ειδικά αυτό το θέμα της διαπλοκής και της διαφάνειας είναι κάτι που το ακούμε πάρα πολύ συχνά σε αυτήν την Αίθουσα, στο Κοινοβούλιο. Εμένα προσωπικά δεν με αγγίζει το θέμα. Και διαβάζοντας σήμερα το νόμο -γιατί άκουσα ένα συνάδελφο να λέει ότι είναι ένα όργανο στα χέρια της Κυβέρνησης για τη διατήρηση της διαπλοκής και της αδιαφάνειας- ειδικά για την Εθνική Επιτροπή Τηλεπικοινωνιών και Ταχυδρομείων, το νομοσχέδιο είναι σαφέστατο και λέει: "Το κράτος διά των νομίμων οργάνων του και η Εθνική Επιτροπή Τηλεπικοινωνιών και Ταχυδρομείων φροντίζουν, ώστε η άσκηση των τηλεπικοινωνιακών δραστηριοτήτων να γίνει με βάση τις αρχές της αντικειμενικότητας, της διαφάνειας, της ίσης μεταχείρισης και της αποφυγής διακρίσεων μεταξύ των τηλεπικοινωνιακών επιχειρήσεων".¶ 
Τι άλλο δηλαδή χρειάζεται να πούμε και να δηλώσουμε εδώ; Καταθέτουμε την ταυτότητά μας. Εάν κάποιος νομίζει ότι κάποιος από μας είναι διαπλεκόμενος, μπορεί να το καταγγείλει. Συνεχώς, ακούμε αυτές τις φράσεις εδώ. Και δεν γίνονται προσπάθειες για κλείσιμο αυτών των εστιών.¶ 
Κοιτάξτε να δείτε. Το ΠΑ.ΣΟ.Κ. έχει ανανεωθεί στην Κοινοβουλευτική 
Ομάδα και έχει πολύ νέους ανθρώπους και ειλικρινά αυτοί οι άνθρωποι όταν ακούν αυτές τις φράσεις απορούν. Αρχίζουν να αμφιβάλλουν για ορισμένα θέματα και πάνω από όλα να προβληματίζονται πώς είναι δυνατόν, συνάδελφοί τους σε αυτήν την Αίθουσα, στο Κοινοβούλιο, να μιλάνε για διαπλοκές και για αδιαφάνεια.¶ 
Υπήρξαν κάποιες επιφυλάξεις από το Επιστημονικό Συμβούλιο. Είναι 
δεκτές. Γι' αυτό είμαστε εδώ για να τις συζητήσουμε. Η κατάθεση του νομοσχεδίου δεν είναι καθόλου ύποπτη. Η κατάθεση του νομοσχεδίου, όπως την εξήγησε ο κύριος Υπουργός, είναι πεντακάθαρη. Γίνεται ούτως ώστε να δώσουμε στην Εθνική Επιτροπή Τηλεπικοινωνιών και Ταχυδρομείων τη δυνατότητα να προετοιμάσει ένα ερχόμενο νομοσχέδιο, που πραγματικά θα εκσυγχρονίσει τις τηλεπικοινωνίες και θα δώσει τη δυνατότητα στους χρήστες σήμερα που οι τιμές, όπως είπατε προηγουμένως, κύριε Γκατζή, είναι πραγματικά φθηνότερες στο εξωτερικό και όχι στην Ελλάδα.¶ 
Αυτήν τη στιγμή υπάρχει ένα πρόβλημα -το εντόπισε ο Υπουργός 
προηγουμένως- μεταξύ των τιμών της εσωτερικής και των τιμών της εξωτερικής αγοράς. Γι' αυτό κιόλας μεγάλες εταιρείες τηλεπικοινωνιών, όπως η γερμανική και η αγγλική, έχουν προβλήματα στο balance αυτόν τον καιρό. Πρέπει και εμείς να προχωρήσουμε σ' αυτό το θέμα. Είπαμε ότι αργήσαμε λίγο και επιμένω σ' αυτό το θέμα διότι πραγματικά το 1995 και το 1996 είχαμε ψηφιακές μόνο γραμμές γύρω στο 40%, ενώ το 1998 φθάσαμε στο 95%.¶ 
(Στο σημείο αυτό κτυπάει το κουδούνι λήξεως του χρόνου ομιλίας του 
κυρίου Βουλευτή)¶ 
Τελειώνω, κύριε Πρόεδρε. ¶ 
Θα μιλήσω αύριο βέβαια στην κατ' άρθρο συζήτηση, αλλά επιμένω και εγώ στο θέμα του ΑΣΕΠ. Ο κύριος Υπουργός έφερε στοιχεία.¶ 
Κύριε Υπουργέ, παρακαλώ πάρα πολύ χωρίς να αμφισβητώ τίποτα να 
κατατεθούν αυτά τα στοιχεία, διότι είμαστε υποχρεωμένοι να διασφαλίσουμε, να θωρακίσουμε, να στηρίξουμε με πάθος αυτόν το νόμο. Ξέρετε, αυτές τις ημέρες επειδή έγινε και η συζήτηση την προηγούμενη εβδομάδα στη Βουλή για τις προσλήψεις και για το νόμο αυτό υπάρχει πραγματικά πρόβλημα, γιατί δεν μπορέσαμε να περάσουμε στην κοινωνία ότι εμείς αυτόν το νόμο τον θωρακίζουμε, τον στηρίζουμε και τον θεωρούμε ακρογωνιαίο λίθο της δημοκρατίας.¶ 
Θα σας παρακαλούσα πάρα πολύ επειδή δεν έχω χρόνο να μας φέρετε αυτά τα στοιχεία, διότι είμαστε όλοι εδώ, στο ΠΑ.ΣΟ.Κ. και στην Κυβέρνηση, σύμφωνοι και πιστεύω όλα τα κόμματα ότι αυτός ο νόμος δεν πρέπει να καταργηθεί. Ο νόμος Πεπονή είναι μία κατάκτηση της κοινωνίας και της δημοκρατίας και εμείς είμαστε υποχρεωμένοι να τον προασπίσουμε.¶ 
Ευχαριστώ πολύ.¶ 
_ΠΡΟΕΔΡΕΥΩΝ (Παναγιώτης Σγουρίδης):_ Ορίστε, κύριε Καλογιάννη, έχετε το λόγο.¶ 
_ΣΤΑΥΡΟΣ ΚΑΛΟΓΙΑΝΝΗΣ:_ Κύριε Πρόεδρε, όλοι οι ομιλητές της Αντιπολίτευσης ακόμη και ο κ. Μάνος, ο οποίος δίνει θετική ψήφο στη 
συζήτηση του σχεδίου νόμου, κατήγγειλαν τη διαδικασία, η οποία ακολουθείται βάσει του σχεδίου νόμου. Δεν πήραμε καμία απάντηση στο καίριο ερώτημα γιατί ενώ ένα μεγάλο σχέδιο νόμου κυκλοφορεί εδώ και μήνες στον Τύπο, στις οργανώσεις κλπ., δεν έρχεται προς συζήτηση στη Βουλή. Ειλικρινά θα θέλαμε να ξέρουμε πού κολλάει αυτή η διαδικασία.¶ 
Η αγορά των τηλεπικοινωνιών στην Ελλάδα δεν είναι ανοιχτή. Ακούστηκαν προηγουμένως απόψεις -αν δεν κάνω λάθος από πλευράς εισηγητών του ΠΑ.ΣΟ.Κ.- ότι η αγορά έχει ανοίξει. Πέρα από τη σταθερή τηλεφωνία, όπου ακόμη βεβαίως ο ΟΤΕ έχει το μονοπώλιο, είναι και η αγορά των κινητών. Και βεβαίως η αγορά των κινητών τρίτης γενιάς είναι ακόμη στα σπάργανα.  Απομένει να ανοίξει και αυτή η διαδικασία, για την οποία σε όλη την Ευρώπη γίνεται κοσμογονία. Για τη Μεγάλη Βρετανία αναφέρθηκε ο κ. Παπαληγούρας. Στη Γερμανία μόλις πρόσφατα για έξι άδειες, οι οποίες δόθηκαν μετά από εκατόν εβδομήντα τρεις γύρους, εισέρευσαν στα κρατικά γερμανικά ταμεία εκατό δισεκατομμύρια μάρκα.¶ 
Ο Γερμανός Υπουργός Οικονομικών είχε γράψει στον προϋπολογισμό είκοσι δισεκατομμύρια μάρκα.¶ 
Στην Ευρώπη, λοιπόν, γίνεται μια κοσμογονία. Αναφέρω ενδεικτικά ότι και η Ευρωπαϊκή 'Ενωση στο πέμπτο της πρόγραμμα-πλαίσιο δραστηριοτήτων έρευνας και ανάπτυξης προβλέπει κονδύλια της τάξης των 3,3 δισεκατομμυρίων ευρώ για την κοινωνία των πληροφοριών για την περίοδο 1998-2002. Εμείς συζητάμε επί τριών ασαφών άρθρων.¶¶ 
Για τα μέτρα τα οποία θα υποστηρίξουν τη διαδικασία απελευθέρωσης -είναι εξαιρετικά κρίσιμο αυτό το σημείο και αναφέρομαι συγκεκριμένα στα πάρκα των κεραιών και στον εξοπλισμό για τη διαχείριση του φάσματος συχνοτήτων- δεν έγινε καμία αναφορά ούτε πήραμε καμία απάντηση. Σε τι στάδιο βρίσκονται αυτές οι διαδικασίες; Ασχολείται η ΕΕΤΤ με αυτά; Θα ασχοληθεί μελλοντικά;¶ 
'Οσον αφορά τη διαδικασία δημόσιας διαβούλευσης στην οποία αναφέρθηκε ο κύριος Υπουργός, στην τελευταία εκδήλωση ενδιαφέροντος είκοσι δύο μικρές και μεγάλες επιχειρήσεις του κλάδου εκδήλωσαν ενδιαφέρον. Θεωρεί ειλικρινά το Υπουργείο Μεταφορών και Επικοινωνιών ότι η ΕΕΤΤ έχει τη στελέχωση για να φέρει εις πέρας ικανοποιητικά αυτήν τη διαβούλευση;¶ 
Τέλος για το ΑΣΕΠ ανέφερε ο κύριος Υπουργός ότι σε προηγούμενο 
διαγωνισμό εκδήλωσαν ενδιαφέρον μόνο δεκαέξι άτομα. Δεν γνωρίζω ποιος είναι αυτός ο διαγωνισμός. Η ΕΕΤΤ έχει σε εξέλιξη μια διακήρυξη για πρόσληψη δεκαοκτώ ατόμων με το ΑΣΕΠ. Θα έχει ενδιαφέρον να δούμε πόσα άτομα θα εκδηλώσουν ενδιαφέρον. Αυτή η διαδικασία τελειώνει το πρώτο δεκαήμερο του Σεπτεμβρίου, εάν δεν κάνω λάθος. Μετά θα συζητήσουμε ξανά επί του θέματος.¶ 
Γιατί όμως θεωρείτε ότι εάν δεν ακολουθηθεί το ΑΣΕΠ και οι προσλήψεις αυτού του προσωπικού γίνουν με συνέντευξη θα τρέξουν οι ειδικοί επιστήμονες με τα μεταπτυχιακά, με τα διδακτορικά για να εκδηλώσουν ενδιαφέρον;¶ 
Ευχαριστώ πολύ.¶ ¶ 
_ΠΡΟΕΔΡΕΥΩΝ (Παναγιώτης Σγουρίδης)_: Ο κ. Λεβέντης έχει το λόγο.¶ ¶ _ΑΘΑΝΑΣΙΟΣ ΛΕΒΕΝΤΗΣ_: Κύριε Πρόεδρε, κύριοι συνάδελφοι, ανέφερε ο 
κύριος Υπουργός ότι δίνουμε στην επιτροπή ένα μεγάλο κομμάτι της κυβερνητικής εξουσίας, καθώς επίσης ότι η επιτροπή αποτελείται από μέλη μέσα στα οποία περιλαμβάνονται και άτομα, που δεν ανήκουν στο ΠΑΣΟΚ. Δεν γνωρίζουμε τη σύνθεση της επιτροπής, δεν αμφισβητούμε όμως αυτά που λέει ο κύριος Υπουργός.¶ 
Εφόσον έτσι έχουν τα πράγματα, εφόσον δεν είναι, όπως είπαμε εμείς ότι δηλαδή ορίζονται από τον Υπουργό, οπωσδήποτε είναι ιμάντες της κυβερνητικής πολιτικής τα μέλη της επιτροπής και η επιτροπή στο σύνολό της, γιατί δεν γίνεται  αυτό το απλό για το οποίο και στην αρχική τοποθέτηση εμείς είχαμε τις ενστάσεις μας; Δηλαδή η επιτροπή για να είναι διακομματική και ανεξάρτητη διοικητική αρχή να ακολουθηθεί άλλη διαδικασία. Να εκλέγεται από την αρμόδια Επιτροπή Θεσμών και Διαφάνειας της Βουλής και μάλιστα με αυξημένη πλειοψηφία. Τι πιο απλό; Πιστεύω ότι τότε κανείς δεν θα είχε παράπονο.¶ 
'Ενα δεύτερο. Στην άλλη μας ένσταση, όσον αφορά ότι δεν τηρούνται οι διαδικασίες του ΑΣΕΠ κατά την επιλογή του προσωπικού, κύριε Υπουργέ, θα πρέπει να σας προβληματίσει ότι ακόμη και ο εισηγητής της Πλειοψηφίας έχει ερωτηματικά και σας ζητάει στοιχεία, πολύ περισσότερο εμείς, που δεν έχουμε πειστεί καθόλου γι' αυτήν την επιλογή. Διάβασα κιόλας πώς ακριβώς 
θα λειτουργεί η επιτροπή, που θα επιλέγει το προσωπικό, ποια θα είναι τα κριτήρια και ποιο θα είναι το τελικό αποτέλεσμα, για το οποίο εμείς είμαστε  σίγουροι, δηλαδή θα είναι μια  διαδικασία  που θα λειτουργεί σαν ρουσφετολογικός κατ' εξοχήν μηχανισμός.¶ 
Ευχαριστώ.¶ 
_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Παυλόπουλος έχει το λόγο.¶ _ΠΡΟΚΟΠΗΣ ΠΑΥΛΟΠΟΥΛΟΣ:_ Ευχαριστώ, κύριε Πρόεδρε.¶ 
Θα απευθυνθώ στον κύριο Υπουργό και λιγότερο στον Κοινοβουλευτικό Εκπρόσωπο του ΠΑ.ΣΟ.Κ. για να διευκρινίσω ορισμένα πράγματα απ' αυτά που ελέχθησαν, όχι επειδή χρειάζονται τη δική μου διευκρίνηση, αλλά μάλλον γιατί φαίνεται ότι ή δεν κατάλαβαν ή δεν θέλησαν να καταλάβουν στο χώρο της Κυβέρνησης, γιατί υπάρχουν οι βασικές μας διαφωνίες και ως προς την Ανεξάρτητη Διοικητική Αρχή, που αναλαμβάνει αυτές τις τόσο σημαντικές αρμοδιότητες, αλλά και ως προς τον τρόπο προσλήψεων του ειδικού επιστημονικού προσωπικού, που ενδεχομένως εσείς το θεωρείτε ήσσονος σημασίας.¶ 
Σε ό,τι αφορά την Ανεξάρτητη Διοικητική Αρχή θα σας το πω ευθέως και ας κακοφανεί σε ορισμένους: Δεν θα περίμενα  από ανθρώπους που βρίσκονται στο χώρο του ΠΑ.ΣΟ.Κ. να αντιληφθον ούτε την έννοια ούτε τη λειτουργία ούτε την αποστολή των Ανεξάρτητων Διοικητικών Αρχών. Γιατί όταν έχεις γαλουχηθεί χρόνια ολόκληρα με "οράματα" και "πρότυπα" τριτοκοσμικού σοσιαλισμού, είναι πολύ δύσκολο να εμπεδώσεις έννοιες, οι οποίες προσιδιάζουν στη λειτουργία της ελεύθερης αγοράς, του υγειούς ανταγωνισμού και βεβαίως στη λειτουργία του φιλελευθερισμού.  Αλλά θα μου επιτρέψετε να πω ότι εγώ θεωρούσα  αυτά τα πράγματα αυτονόητα και πριν έρθω στις αίθουσες αυτές και τώρα που βρίσκομαι  και είμαι υποχρεωμένος να θυμίσω ορισμένα πράγματα.¶ 
Τι είναι οι Ανεξάρτητες Διοικητικές Αρχές; Πρώτα από όλα δεν 
δημιουργούνται Ανεξάρτητες Διοικητικές Αρχές οπουδήποτε. Δημιουργούνται μόνο σε καίριους τομείς, όπου χρειάζεται μια ρυθμιστική παρέμβαση του κράτους, αλλά υπό ένα καθεστώς ανεξαρτησίας λήψης αποφάσεων. Καθεστώς ανεξαρτησίας που δεν σημαίνει ότι η κάθε Ανεξάρτητη Διοικητική Αρχή βρίσκεται έξω από το πλαίσιο στο οποίο λειτουργεί η Κυβέρνηση. Εκείνη είναι κατά το Σύνταγμα η υπεύθυνη να καθορίζει την εσωτερική πολιτική και επομένως, και το πλαίσιο στο οποίο πολιτικώς θα κινηθεί μια Ανεξάρτητη Διοικητική Αρχή.¶ 
Πού εντοπίζεται η ανεξαρτησία και τι σημαίνει  αυτή η ανεξαρτησία; Εντοπίζεται στο γεγονός ότι κατά τη λήψη αποφάσεων στην εφαρμογή  μιας συγκεκριμένης νομοθεσίας αυτή η Επιτροπή έχει εκείνη την ανεξαρτησία, που δεν επιτρέπει αυτές οι αποφάσεις να λαμβάνονται με την επιρροή κυβερνητικών παραγόντων που πίσω τους σέρνουν και κομματικές επιρροές.  Δηλαδή είναι σε επίπεδο εκτέλεσης της νομοθεσίας. Και η ανεξαρτησία αυτή τι σημαίνει; Σημαίνει ότι η ανεξάρτητη διοικητική αρχή δεν πρέπει να έχει πάνω από αυτήν έλεγχο ή εποπτεία και ότι οι πράξεις της προσβάλλονται μόνον ενώπιον των αρμόδιων δικαστηρίων, που σε παγκόσμια κλίμακα σιγά-σιγά μετά το διαχωρισμό των δικαιοδοσιών, είναι τα διοικητικά δικαστήρια. Αυτός είναι κλασικός τρόπος ρύθμισης των Ανεξάρτητων Διοικητικών Αρχών. Ακριβώς δε για να επιτελέσουν αυτό τον ρόλο οι Ανεξάρτητες Διοικητικές Αρχές η σύνθεση και η λειτουργία τους διέπεται από κανόνες, οι οποίοι σημαίνουν ότι δεν μπορεί και δεν είναι πραγματικές Ανεξάρτητες Διοικητικές Αρχές αυτές, οι οποίες ορίζονται από την Κυβέρνηση. Υπάρχουν συγκεκριμένες εγγυήσεις και ως προς τη σύνθεση και ως προς τον τρόπο με τον οποίο επιλέγονται τα πρόσωπα για να μην είναι όργανα και θεραπαινίδες της εκάστοτε κυβερνητικής εξουσίας. Αυτό είναι το πλαίσιο.¶ 
Ξεκινήσαμε στην Ελλάδα με πρώτη ανεξάρτητη διοικητική αρχή την Επιτροπή Ανταγωνισμού. Φυσικά όταν πρωτοξεκίνησε το καθεστώς των ανεξάρτητων διοικητικών αρχών ήθελε ένα χρόνο προσαρμογής. Φτάσαμε σήμερα να μιλάμε και για συνταγματική κατοχύρωση των ανεξάρτητων διοικητικών αρχών, όπως συμβαίνει σε πολλές διοικητικώς και νομικώς πολιτισμένες χώρες. Αυτό εμείς σας ζητάμε.¶ 
Σας ζητάγαμε να υπάρχει μια ανεξάρτητη διοικητική αρχή. Απαραίτητη είναι αλίμονο. Εμείς πρώτοι τη θεσμοθετήσαμε. Πρώτα-πρώτα όμως την εποχή εκείνη  δεν είχε αυτές τις κρίσιμες αρμοδιότητες.¶ 
_ΑΛΕΞΑΝΔΡΟΣ ΑΚΡΙΒΑΚΗΣ:_ Περισσότερες αρμοδιότητες είχε.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Σας παρακαλώ! Διακόψτε με όσο θέλετε αρκεί ο 
Πρόεδρος να μου κρατήσει το χρόνο.¶ 
Εκείνο, λοιπόν, που θα ήθελα να σας πω είναι ότι αυτή η αρχή θα 
έπρεπε να είναι ανεξάρτητη. Δεν είναι. 'Ολες τις Ανεξάρτητες Διοικητικές Αρχές το ΠΑ.ΣΟ.Κ. τις καταρράκωσε. Το Εθνικό Συμβούλιο Ραδιοτηλεόρασης το καταντήσατε απλό συμβουλευτικό όργανο. Τις πήρε όλες τις αρμοδιότητες ο Υπουργός. Στη Ραδιοφωνία και στην Τηλεόραση στην κυριολεξία ελέγχοντες και ελεγχόμενοι είναι ίδιοι. Σε ό,τι αφορά στην Επιτροπή Κεφαλαιαγοράς μόνο εσείς μπορούσατε, ως ΠΑ.ΣΟ.Κ., -γιατί δεν ξέρετε από Ανεξάρτητες Διοικητικές Αρχές- να κατασκευάσετε ως Ανεξάρτητη Διοικητική Αρχή την Επιτροπή Κεφαλαιαγοράς με τη μορφή νομικού προσώπου δημοσίου δικαίου. 'Οταν είναι γνωστό ότι όταν έχεις ένα νομικό πρόσωπο δημοσίου δικαίου για λόγους πολιτειακούς, μοιραία έχεις και εποπτεία επ'αυτού. Αλλά είναι ή δεν είναι νοητή η εποπτεία του κράτους επί Ανεξάρτητων Διοικητικών Αρχών. Μόνον άνρθωποι οι οποίοι δεν γνωρίζουν τι σημαίνει Ανεξάρτητη Διοικητική Αρχή μπορεί να είχαν αυτήν την αντίληψη.¶ 
Αυτό κάνετε και τώρα. Φτιάξατε μία επιτροπή, πετάξατε και δύο ονόματα εδώ, που είναι το κερασάκι της τούρτας. Απλώς είναι το άλλοθι.¶ 
(Στο σημείο αυτό κτυπάει το κουδούνι λήξεως του χρόνου ομιλίας του 
κυρίου Βουλευτή)¶ 
Στην πραγματικότητα αυτή η Επιτροπή ελέγχεται απολύτως. Επειδή ελέγχεται απολύτως, επειδή δεν είναι πραγματικά Ανεξάρτητη Διοικητική Αρχή, γι'αυτό το λόγο ουδείς μπορεί να εμπιστευθεί τι πρόκειται να κάνει στο μέλλον. Σας λέμε ότι στο πλαίσιο αναθεώρησης του Συντάγματος -τώρα ετέθη το θέμα της αναθεώρησης, τι να κάνουμε, δεν υπήρχε προηγουμένωςζητάμε τη συνταγματική κατοχύρωση του τρόπου με τον οποίο θα εκλέγονται πλέον, μέσα από τη Βουλή, αυτές οι Ανεξάρτητες Διοικητικές Αρχές. Πριν δεν μπορούσε να γίνει, γιατί δεν μπορούσε ο κοινός νόμος να προβλέψει τέτοιου είδους αρμοδιότητες της Βουλής. Μετά λέτε: "Δεν ξέρετε ότι υπάρχει Κοινοβουλευτικός 'Ελεγχος; Πώς μειώνεται ο Κοινοβουλευτικός 'Ελεγχος;"¶ 
Η πείρα σας κύριε Υπουργέ στο Κοινοβούλιο είναι μικρή. Δυστυχώς λείπει από αυτή τη Βουλή ο κ. Πεπονής και άλλοι συνάδελφοι, όπως ο κ. Καψής, οι οποίοι έζησαν την Επιτροπή Θεσμών και Διαφάνειας και θα σας τα έλεγαν καλύτερα. Φαίνεται δε ότι μαζί με τον τρόπο με τον οποίο έφυγε ο κ. Πεπονής φεύγει και ο νόμος του από αυτήν τη Βουλή και ό,τι ακριβώς συνεπαγόταν.¶ 
Θα σας έλεγαν τότε ότι οι Ανεξάρτητες Διοικητικές Αρχές, επειδή 
ακριβώς δεν υπάρχει ο υπουργικός έλεγχος, έχουν μειωμένο 
κοινοβουλευτικό έλεγχο, διότι γίνεται μόνο μέσω της Επιτροπής θεσμών 
και Διαφάνειας. Αν σας κάνω κοινοβουλευτικό έλεγχο εγώ για αποφάσεις που έχει πάρει η Εθνική Επιτροπή Τηλεπικοινωνιών και Ταχυδρομείων θα μου 
πείτε: "Μα, τι λέτε κύριε Παυλόπουλε, Ανεξάρτητη Διοικητική Αρχή είναι".  Δεν καταλαβαίνετε, λοιπόν, ότι οι ανεξάρτητες διοικητικές αρχές για να είναι πραγματικά ανεξάρτητες, επειδή είναι αναγκαία μειωμένος ο κοινοβουλευτικός έλεγχος,  πρέπει να έχουν τα εχέγγυα ανεξαρτησίας σε 
ό,τι αφορά τον τρόπο που διορίζονται. Αυτά τα έχετε ξεχάσει.¶ 
Ευθέως σας λέω ότι ομολογήσατε μόνος σας αυτό που λέμε στην κ.  Παπανδρέου τόσο καιρό. Της λέγαμε ότι το ΑΣΕΠ, το οποίο προέβλεψε ο ν.  2190/94 που εμείς με τη συμβολή μας τον επεκτείναμε σε όλο το δημόσιο τομέα το 1997, το αφήσατε να μην μπορεί να κάνει τη δουλειά του. Βεβαίως, αφού το αφήσατε χωρίς υλικοτεχνική υποδομή, χωρίς προσωπικό, χωρίς τίποτα, φθάσαμε στο σημείο το οποίο είπατε προηγουμένως. Και επικαλείσθε την αδυναμία του ΑΣΕΠ που εσείς απαξιώσατε για να μπορέσετε να δώσετε τις αρμοδιότητές του αλλού.¶ 
_ΠΡΟΕΔΡΕΥΩΝ (Παναγιώτης Σγουρίδης):_ Κύριε Παυλόπουλε, έχει τελειώσει ο χρόνος σας.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Αν αυτό δεν λέγεται διαστροφή της διοικητικής 
πραγματικότητας; Γι'αυτούς τους λόγους είτε θέλετε να τους 
καταλάβετε είτε όχι, εμείς θα πούμε όχι. 'Οπως θα σας πούμε όχι για αυτό 
το πρωθύστερο σχήμα ...¶ 
_ΠΡΟΕΔΡΕΥΩΝ (Παναγιώτης Σγουρίδης):_ Κύριε Παυλόπουλε, σας παρακαλώ 
πάρα πολύ.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Ευχαριστώ, κύριε Πρόεδρε. ¶ 
_ΠΡΟΕΔΡΕΥΩΝ (Παναγιώτης Σγουρίδης):_ Μη με ευχαριστείτε, κάποια στιγμή πρέπει να καταλάβουμε ότι δεν μπορούμε να καταχρώμαστε το χρόνο. Αυτά που είχατε να πείτε για το ΑΣΕΠ θα μπορούσατε να τα πείτε με μία κουβέντα: 
Δεν λειτουργεί το ΑΣΕΠ. Δεν χρειαζόταν να πάτε στα επτά λεπτά.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Δεν καταλαβαίνουν πάντα τα μέλη της Κυβέρνησης.¶ _ΠΡΟΕΔΡΕΥΩΝ (Παναγιώτης Σγουρίδης):_ Νομίζω ότι καταλαβαίνουν όλοι.  
Συνεχίζετε αυτό το τροπάριο με το οποίο υποσκάπτετε αυτόν το θεσμό. ¶ _ΠΡΟΚΟΠΗΣ ΠΑΥΛΟΠΟΥΛΟΣ:_ Εμείς τον υποσκάπτουμε; Εδώ έχουμε ένα 
κραυγαλέο παράδειγμα αφαίρεσης αρμοδιοτήτων.¶ 
_ΠΡΟΕΔΡΕΥΩΝ (Παναγιώτης Σγουρίδης):_ Ο κύριος Υπουργός έχει το λόγο.¶ _ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Κύριε Πρόεδρε, 
επειδή, ευτυχώς, το Σύνταγμα δίνει τη δυνατότητα και σε μη νομικούς να βρίσκονται στην Αίθουσα αυτή, πιστεύω ότι έχω δικαίωμα να πω πολύ λίγες λέξεις.¶ 
Το πρώτο πράγμα είναι ότι ανεξάρτητες διοικητικές αρχές, οι οποίες υπάρχουν στο χώρο των τηλεπικοινωνιών, υπάρχουν αυτήν τη στιγμή σε όλες 
τις χώρες της Ευρωπαϊκής 'Ενωσης.¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Πώς διορίζονται;¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Στη συντριπτική πλειοψηφία ο διορισμός γίνεται από πρωτοβουλία της Κυβέρνησης. Υπάρχουν μόνο δύο περιπτώσεις, που γίνονται με τον τρόπο τον 
οποίο εσείς εμμέσως υποδείξατε, δηλαδή με αυξημένη πλειοψηφία της Βουλής.¶ 'Ομως εκεί, κύριε Παυλόπουλε, θα μου επιτρέψετε να πω ότι εξαρτάται 
από τη γενική ωριμότητα που επιδεικνύουν τα κόμματα της Αντιπολίτευσης.  Δεν με έχετε αφήσει να καταλάβω ούτε εμένα ούτε τους συναδέλφους του ΠΑ.ΣΟ.Κ. ότι υπάρχει πιθανότητα να έχετε συνέναιση σε κάτι. Οτιδήποτε έρχεται σε αυτήν τη Βουλή διατείνεσθε ότι είναι προϊόν διεστραμμένων εγκεφάλων, οι οποίοι υποτάσσονται στη λογική της διαπλοκής.¶ 
Δεν κάνετε καμία εξαίρεση. Οτιδήποτε εμφανίζεται στο πολιτικό σκηνικό από την προοδευτική παράταξη πρέπει να αποικοδομείται συστηματικά μέσα σε μία μικροπολιτική λογική την οποία, δυστυχώς, παρακολουθεί ο ελληνικός λαός. 'Ετσι φθάνουμε στο σημείο να λέμε ότι το πολιτικό σύστημα δεν έχει την εμπιστοσύνη του ελληνικού λαού. Ποιοι όμως το αποικοδομούν; Εκφράσεις σαν και αυτές.¶ 
Μπορώ να σας δώσω ό,τι ώρα θέλετε τα στοιχεία. Στη συντριπτική 
πλειοψηφία των χωρών της Ευρωπαϊκής 'Ενωσης οι Κυβερνήσεις προορίζουν αυτούς που θα αποτελούν την ανεξάρτητη αρχή.¶ 
Δεύτερον, όσον αφορά τη διαδικασία εποπτείας. Η Εθνική Επιτροπή Τηλεπικοινωνιών όπως θα οριστεί με αυτό το νομό δεν θα υφίστανται την εποπτεία της Κυβέρνησης. Ο μόνος αρμόδιος θα είναι τα δικαστήρια. Μόνο 
αυτά θα κρίνουν τις αποφάσεις της. 'Ετσι το αντιλαμβανόμεθα.¶ 
Πιστεύω, λοιπόν, ότι μέσα από αυτήν τη διαδικασία και με την εμπιστοσύνη που πιστεύω ότι κάποια στιγμή θα δώσετε στον τρόπο με τον οποίο αυτή η Κυβέρνηση δημιουργεί τις ανεξάρτητες αρχές, διότι στην πορεία μόνο θα διευκρινιστούν τα πράγματα, μπορούμε να κάνουμε πολύ συγκεκριμένα βήματα.¶   ¶ 
Εγώ δεν γνωρίζω βέβαια την πλήρη διαδικασία με την 
οποία κάνατε το 1992 την Εθνική Επιτροπή Τηλεπικοινωνιών. Την κάνατε με τρόπο ώστε να την εποπτεύετε και να την ποδηγετείτε πολιτικά, για να την έχετε υποχείριο των όποιων επιθυμιών ήθελε η Κυβέρνηση τότε;¶ 
_ΠΡΟΚΟΠΗΣ ΠΑΥΛΟΠΟΥΛΟΣ:_ Αν η κυβέρνηση Μητσοτάκη ήλεγχε την επιτροπή τηλεπικοινωνιών ίσως να μην είχε πέσει. ¶ 
_ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):_ Αν ισχυρίζεσθε η Κυβέρνηση Μητσοτάκη έπεσε από την Εθνική Επιτροπή Τηλεπικοινωνιών και 
μας το λέτε σήμερα, τότε παίρνουμε ένα μάθημα ιστορίας πέρα από το μάθημα νομικών.  Σας ευχαριστώ.¶ 
_ΠΡΟΕΔΡΕΥΩΝ (Παναγιώτης Σγουρίδης):_ Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Μεταφορών και Επικοινωνιών: "Ρύθμιση Θεμάτων Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις".¶ 
'Εχει υποβληθεί αίτηση ονομαστικής ψηφοφορίας Βουλευτών της Νέας 
Δημοκρατίας επί της αρχής του νομοσχεδίου, της οποίας το κείμενο έχει ως εξής:¶ 
"                                    Αθήνα, 29.8.2000¶ 
Προς τον¶ 
Πρόεδρο ¶ 
της Βουλής των Ελλήνων¶ 
Οι υπογράφοντες Βουλευτές ζητούμε τη διενέργεια ονομαστικής ψηφοφορίας στο Νομοσχέδιο του Υπουργείου Μεταφορών και Επικοινωνιών: 
"Ρύθμιση θεμάτων της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις" επί της αρχής του.¶ 
Οι αιτούντες Βουλευτές¶ 
Ευαγ. Πολύζος. ¶ 
Ν. Αγγελόπουλος. ¶ 
Α. Παπαληγούρας. ¶ 
Πρ. Παυλόπουλος.  ¶ 
Στ. Καλογιάννης.  ¶ 
Αθ. Νάκος.        ¶
 Αθ. Κατσιγιάννης. ¶ 
Μ. Χαλκίδης¶ 
Απ. Ανδρεουλάκος¶ 
Ν. Κατσαρός".¶ 
Θα αναγνώσω και τον κατάλογο των υπογραφόντων την αίτηση της 
ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.¶ 
Ο κ. Πολύζος. Παρών.¶ 
Ο κ. Αγγελόπουλος. Παρών.¶ 
Ο κ. Παπαληγούρας. Παρών.¶ 
Ο κ. Παυλόπουλος.  Παρών.¶ 
Ο κ. Καλογιάννης.  Παρών.¶ 
Ο κ. Νάκος.        Απών.¶ 
Ο κ. Κατσιγιάννης. Παρών.¶
 Ο κ. Κατσαρός.     Παρών.¶ 
Κύριοι συνάδελφοι, υπάρχει ο απαιτούμενος από τον Κανονισμό αριθμός 
υπογραφόντων την αίτηση ονομαστικής ψηφοφορίας Βουλευτών.¶ 
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.¶ 
(ΔΙΑΚΟΠΗ)_¶ 
(ΜΕΤΑ ΤΗ ΔΙΑΚΟΠΗ)_¶ 
_ΠΡΟΕΔΡΕΥΩΝ (Παναγιώτης Σγουρίδης):_ Επαναλαμβάνεται η διακοπείσα 
συνεδρίαση.¶ 
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3) θα λύσει τη συνεδρίαση για αύριο ημέρα Τετάρτη 30 Αυγούστου 2000 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου: "Ρύθμιση Θεμάτων Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις".¶ 
Λύεται η συνεδρίαση.¶ 
'Ωρα λήξης 23.10'.¶ 
_Ο ΠΡΟΕΔΡΟΣ                          ΟΙ ΓΡΑΜΜΑΤΕΙΣ__¶ 
  


 

