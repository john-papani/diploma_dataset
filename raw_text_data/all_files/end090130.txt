      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      ΠΙΝΑΚΑΣ ΠΕΡΙΕΧΟΜΕΝΩΝ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄ 
      ΣΥΝΕΔΡΙΑΣΗ  ΟΣΤ΄ 
      Παρασκευή 30 Ιανουαρίου 2009
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Επί του Κανονισμού, σελ.
      3. Επί προσωπικού θέματος, σελ.
      4. Ευχές για ανάληψη Κυβερνητικών καθηκόντων, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 2 Φεβρουαρίου 2009, σελ.
      4. Συζήτηση επικαίρων ερωτήσεων:
      α) Προς τον Πρωθυπουργό:
      i. σχετικά με τις νέες παραγγελίες στρατιωτικού υλικού της χώρας μας κ.λπ., σελ.
      ii. σχετικά με τη στάση της ελληνικής Κυβέρνησης απέναντι στην ομολογία της διάπραξης εγκλημάτων πολέμου κατά τη διάρκεια της τουρκικής εισβολής στην Κύπρο κ.λπ., σελ.
      β) Προς τον Υπουργό Αγροτικής Ανάπτυξης και Τροφίμων, σχετικά με την καλλιέργεια του γενετικά τροποποιημένου καλαμποκιού στη χώρα μας, τη θέση της Ευρωπαϊκής Επιτροπής κ.λπ., σελ.
      γ) Προς τον Υπουργό Μεταφορών και Επικοινωνιών, σχετικά με την κατασκευή υπόγειων διαβάσεων στο σιδηροδρομικό δίκτυο της πόλης των Τρικάλων κ.λπ., σελ.
      δ) Προς τον Υπουργό Δικαιοσύνης, σχετικά με τη λειτουργία της Ιατροδικαστικής Υπηρεσίας της Κέρκυρας κ.λπ., σελ.
      ε) Προς τον Υπουργό Ανάπτυξης, σχετικά με τη δράση των μεσαζόντων και των ομίλων στο κύκλωμα παραγωγής, διακίνησης και κατανάλωσης των αγροτικών προϊόντων και τροφίμων κ.λπ., σελ.
      στ) Προς τον Υπουργό Οικονομίας και Οικονομικών, σχετικά με το ιδιοκτησιακό καθεστώς ακινήτων στη συνοικία Ελευθερίου Βενιζέλου του Δήμου Αθηναίων κ.λπ., σελ.
      5. Συζήτηση επερώτησης Βουλευτών του Συνασπισμού Ριζοσπαστικής Αριστεράς προς τον Υπουργό Αγροτικής Ανάπτυξης και Τροφίμων, σχετικά με την αγροτική παραγωγή και τα μέτρα στήριξης του αγροτικού εισοδήματος, σελ.
      
      ΟΜΙΛΗΤΕΣ
      Α. Επί του Κανονισμού:
      ΑΛΑΒΑΝΟΣ Α., σελ.
      ΔΡΙΤΣΑΣ Θ., σελ.
      ΛΕΒΕΝΤΗΣ Α., σελ.
      ΝΕΡΑΝΤΖΗΣ Α., σελ.
      ΣΙΟΥΦΑΣ Δ., σελ.
      ΧΑΤΖΗΓΑΚΗΣ Σ., σελ.
      
      Β. Επί προσωπικού θέματος:
      ΚΑΡΑΤΖΑΦΕΡΗΣ Γ., σελ.
      ΜΠΑΚΟΓΙΑΝΝΗ Θ., σελ.
      
      Γ. Επί των επικαίρων ερωτήσεων:
      ΒΛΑΧΟΣ Γ., σελ.
      ΔΕΝΔΙΑΣ Ν., σελ.
      ΔΡΙΤΣΑΣ Θ., σελ.
      ΚΑΡΑΤΖΑΦΕΡΗΣ Γ., σελ.
      ΚΙΛΤΙΔΗΣ Κ., σελ.
      ΚΟΥΒΕΛΗΣ Φ., σελ.
      ΚΟΥΤΜΕΡΙΔΗΣ Ε., σελ.
      ΜΕ’Ι’ΜΑΡΑΚΗΣ Ε., σελ.
      ΜΕΡΕΝΤΙΤΗ Α., σελ.
      ΜΠΑΚΟΓΙΑΝΝΗ Θ., σελ.
      ΜΠΕΖΑΣ Α., σελ.
      ΜΠΕΚΙΡΗΣ Μ., σελ.
      ΠΛΕΥΡΗΣ Α., σελ.
      ΧΑΡΑΛΑΜΠΟΥΣ Χ., σελ.
      
      Δ. Επί της επερώτησης:
      ΑΛΑΒΑΝΟΣ Α., σελ.
      ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
      ΓΙΑΝΝΕΛΛΗΣ-ΘΕΟΔΟΣΙΑΔΗΣ Ι., σελ.
      ΔΡΑΓΑΣΑΚΗΣ Ι., σελ.
      ΚΑΝΤΑΡΤΖΗΣ Α., σελ.
      ΚΙΛΤΙΔΗΣ Κ., σελ.
      ΚΟΥΒΕΛΗΣ Φ., σελ.
      ΛΑΦΑΖΑΝΗΣ Π., σελ.
      ΛΕΒΕΝΤΗΣ Α., σελ.
      ΠΑΠΟΥΤΣΗΣ Χ., σελ.
      ΡΟΝΤΟΥΛΗΣ Α., σελ.
      ΤΣΟΥΚΑΛΗΣ Ν., σελ.
      ΧΑΤΖΗΓΑΚΗΣ Σ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΟΣΤ΄
      Παρασκευή 30 Ιανουαρίου 2009
      Αθήνα, σήμερα στις 30 Ιανουαρίου 2009, ημέρα Παρασκευή και ώρα 10.03΄ συνήλθε στην Αίθουσα της Γερουσίας η Βουλή σε ολομέλεια για να συνεδριάσει υπό την προεδρία του ΣΤ΄ Αντιπροέδρου αυτής κ. ΙΩΑΝΝΗ ΔΡΑΓΑΣΑΚΗ.
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, αρχίζει η συνεδρίαση. 
       Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Αθανασία Μερεντίτη, Βουλευτή Νομού Τρικάλων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές, Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία η Ομοσπονδία Αγροτικών Συλλόγων Νομού Πρέβεζας ζητεί ικανοποιητικότερες κατώτερες εγγυημένες τιμές για όλα τα γεωργοκτηνοτροφικά προϊόντα, κάλυψη του χαμένου εισοδήματος για όλα τα προϊόντα κ.λπ..
      2) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Ένωση Πληροφορικών Ελλάδας ζητεί τη θεσμοθέτηση μόνιμων θέσεων Πληροφορικών στην πρωτοβάθμια εκπαίδευση για τη διδασκαλία μαθημάτων χρήσης υπολογιστών κ.λπ..
      3) Οι Βουλευτές, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς και Ε΄ Αντιπρόεδρος της Βουλής κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία οι Πανελλήνιες Ενώσεις Μηχανικών ΕΝ και Κατωτέρων Πληρωμάτων Μηχανής «Ο ΣΤΕΦΕΝΣΩΝ» καταγγέλλουν την τακτική των εφοπλιστικών εταιρειών που εγκαταλείπουν τους ναυτεργάτες απλήρωτους κ.λπ..
      4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Περιφερειακό Τμήμα Μαγνησίας της Πανελλήνιας Ένωσης Διπλωματούχων Μηχανικών Εργοληπτών Δημοσίων Έργων ζητεί να ισχύσει και για τις μικρές εργοληπτικές επιχειρήσεις η δυνατότητα παροχής κεφαλαίων κίνησης από το Ταμείο Εγγυοδοσίας Μικρών και Πολύ Μικρών Επιχειρήσεων κ.λπ..
      5) Οι Βουλευτές, Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία οι Δήμαρχοι Αγίου Κηρύκου, Ευδήλου και Ραχών Ικαρίας ζητεί την τακτική ακτοπλοϊκή σύνδεση των νησιών του Νομού Σάμου με τον Πειραιά και μεταξύ τους.
      6) Οι Βουλευτές, Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ κατέθεσαν αναφορά με την οποία μαζικοί φορείς της νήσου Κω ζητεί να σταματήσει αμέσως ο πόλεμος στη Γάζα κ.λπ..
      7) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Σύνδεσμος Συνταξιούχων ΙΚΑ-ΤΕΑΜΚ και Λοιπών Οργανισμών Κύριας και Επικουρικής Ασφαλίσεως Νέας Ιωνίας διαμαρτύρεται για την απόφαση μεταφοράς του Κεντρικού Καταστήματος ΙΚΑ Νέας Ιωνίας Αττικής.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η διάθεση πιστώσεων για οδικά και λιμενικά έργα στο Νομό Λασιθίου.
      9) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία ο Αγροτικός Σύλλογος Ζακύνθου «Η ΔΗΜΗΤΡΑ» ζητεί την κάλυψη του χαμένου εισοδήματος για όλα τα αγροκτηνοτροφικά προϊόντα, κ.λπ..
      10) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία ο Δήμαρχος Αγίου Κων/νου Νομού Φθιώτιδας ζητεί να συνεχιστεί η λειτουργία του Γραφείου της ΔΕΗ στα Καμένα Βούρλα.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην καθυστέρηση των εργασιών για τον εκσυγχρονισμό των κτηριακών εγκαταστάσεων του ΤΕΙ Κρήτης στο Λασίθι.
      12) Η Βουλευτής Β΄ Αθηνών κ. ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ κατέθεσε αναφορά με την οποία ο Σύνδεσμος Συνταξιούχων ΙΚΑ -ΤΕΑΜΚ και λοιπών Οργανισμών κύριας και Επικουρικής Ασφάλισης Νέας Ιωνίας διαμαρτύρεται για τη μεταφορά του Κεντρικού Καταστήματος του ΙΚΑ Νέας Ιωνίας.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Κουνενάκη Νίκη, εργαζόμενη στο Θεραπευτήριο Χρονίων Παθήσεων Αγίου Νικολάου Κρήτης ζητεί να επισπευσθούν οι διαδικασίες για τη συνταξιοδότησή της.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Δεδελετάκη Μαρκοπούλου Καλλιόπη ζητεί να ενημερωθεί για την πορεία του συνταξιοδοτικού της αιτήματος προς το Γενικό Λογιστήριο του Κράτους.
      15) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία Κάτοικοι Τριγωνικού Σερβίων Κοζάνης ζητούν την απόρριψη μεταφοράς εγκατάστασης επεξεργασίας λιγνίτη σε χώρο που προτείνεται από την Μελέτη Περιβαλλοντικών Επιπτώσεων κ.λπ..
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Πεδιαδίτης Κωνσταντίνος ζητεί την προώθηση του συνταξιοδοτικού του αιτήματος στο Γενικό Λογιστήριο του Κράτους.
      17) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία Σωφρονιστικοί Υπάλληλοι Κλειστής Φυλακής Πατρών διαμαρτύρονται για τις συνθήκες διαβίωσης των φυλακισμένων στην πιο πάνω Φυλακή.
      18) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ κατέθεσε αναφορά με την οποία η Παμμακεδονική Ένωση Αμερικής διαμαρτύρεται για τη νέα διαφημιστική καμπάνια της πρώην ΓΔΜ στο διεθνές τηλεοπτικό δίκτυο του CNN.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10706/17-4-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 51402/ΙΗ/14-5-2008 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 10706/17-4-08, την οποία κατέθεσε ο Βουλευτής κ. Βαΐτσης Αποστολάτος σχετικά με την «Ανάγκη εκσυγχρονισμού των βιβλιοθηκών», σας γνωρίζουμε τα ακόλουθα:
      1. Το ΥΠΕΠΘ, μέσω της αρμόδιας υπηρεσίας του, είναι υπεύθυνο για την οργάνωση και λειτουργία των Σχολικών Βιβλιοθηκών που ιδρύθηκαν στο πλαίσιο του Β΄ και Γ΄ ΚΠΣ.
      Μέχρι σήμερα έχουν ιδρυθεί 499 Σχολικές Βιβλιοθήκες, οι οποίες είναι στελεχωμένες με αποσπασμένους εκπαιδευτικούς Δευτεροβάθμιας Εκπαίδευσης, διαφόρων ειδικοτήτων, που στην πλειονότητά τους έχουν επιμορφωθεί πάνω στη διαχείριση των Σχολικών Βιβλιοθηκών, με χρήση νέων τεχνολογιών.
      Στον παραπάνω αριθμό θα πρέπει να προστεθούν οι νέες 266 νέες Βιβλιοθήκες, που προβλέπεται να εξοπλιστούν και να λειτουργήσουν μέχρι το τέλος του έτους. Φορέας υλοποίησης του έργου είναι η Ειδική Υπηρεσία Εφαρμογών του ΥΠΕΠΘ.
      Ο εξοπλισμός αυτός, η επιλογή του οποίου γίνεται μετά από πανελλήνιο διαγωνισμό, θα αποτελείται από:
      - σύγχρονο ψηφιακό εξοπλισμό (ηλεκτρονικούς υπολογιστές, βιντεοπροβολέα, συσκευές αναπαραγωγής video και dvd, τηλεόραση, κ.α..
      - βιβλία και άλλο υλικό, σε έντυπη και ψηφιακή μορφή (cd, dvd)
      Η επιλογή των βιβλίων και του ψηφιακού υλικού έχει γίνει από όλα τα εμπλεκόμενα σχολεία, μέσα από μια ανοιχτή στο διαδίκτυο βάση δεδομένων εγκεκριμένου υλικού από θεσμοθετημένη Επιτροπή της Διεύθυνσης ΣΕΠΕΔ του ΥΠΕΠΘ.
      Επίσης, όπως και οι προηγούμενες 499, έτσι και όλες οι νέες βιβλιοθήκες θα διαθέτουν ειδικό λογισμικό καταλογογράφησης και ευρετηρίασης (ΑΒΕΚΤ) για την εύρεση τίτλων που περιέχουν.
      Η στελέχωσή τους θα γίνει μετά από προκήρυξη που θα ανακοινωθεί από την αρμόδια υπηρεσία του ΥΠΕΠΘ, σε σύντομο χρονικό διάστημα, και θα απευθύνεται σε εξειδικευμένο προσωπικό, εκπαιδευτικούς και ενδεχομένως βιβλιοθηκονόμους (σύμφωνα με το υπάρχον πλαίσιο λειτουργίας Σχολικών Βιβλιοθηκών 128800/Γ7/19-11-2003 (στο τροποποιημένο ΦΕΚ 1384/τ.Β΄/9-9-2004).
      Επιπλέον, σας πληροφορούμε ότι πρόκειται, στο πλαίσιο του ΕΣΠΑ, να ολοκληρωθεί το έργο ίδρυσης 25 Σχολικών Βιβλιοθηκών σε σχολικές μονάδες Πρωτοβάθμιας Εκπαίδευσης του Ν. Αττικής.
      Όσον αφορά στις υπόλοιπες βιβλιοθήκες (συμβατικές), η αρμόδια υπηρεσία του ΥΠΕΠΘ φέρει τη φροντίδα για τον εκσυγχρονισμό τους, ως προς τον εμπλουτισμό τους σε βιβλία και άλλο εκπαιδευτικό υλικό, μέσω της Μαθητικής Στήριξης, ενώ την ευθύνη για την ίδρυση και λειτουργία τους έχει ο σύλλογος των εκπαιδευτικών σε συνεργασία με το σύλλογο γονέων και κηδεμόνων.
      ΙΙ. Τα συγχρηματοδοτούμενα ευρωπαϊκά έργα των Επιχειρησιακών Προγραμμάτων της Κοινωνίας της Πληροφορίας και του ΕΠΕΑΕΚ αποτελούν το βασικότερο άξονα στον οποίο στηρίζεται ο εκσυγχρονισμός των Βιβλιοθηκών. Με τα προγράμματα αυτά λειτουργούν οι Κινητές Βιβλιοθήκες, εισάγεται η νέα τεχνολογία στις βιβλιοθήκες, ψηφιοποιείται το υλικό τους, μετατρέπονται σε ηλεκτρονική μορφή οι κατάλογοι και τα μέσα αναζήτησης, αναπτύσσονται υπηρεσίες διαδικτύου και δημιουργούνται ιστοσελίδες, ενισχύεται η πρόσβαση των ΑΜΕΑ στο υλικό των βιβλιοθηκών, καθώς και στις εθνικές και στις διεθνείς βάσεις δεδομένων και πληροφοριών. Συγκεκριμένα, από το 2004 έως το 2008 υλοποιήθηκαν ή βρίσκονται σε φάση υλοποίησης τα παρακάτω έργα.
      Τέλος, όσον αφορά στις σχολικές βιβλιοθήκες, χρηματοδοτήθηκαν 499 σχολικές βιβλιοθήκες στο πλαίσιο της «Ολοκλήρωσης της Ανάπτυξης των πρώτων σχολικών βιβλιοθηκών» και στο πλαίσιο του έργου «ΑΠΟΛΛΟΔΩΡΟΣ ΙΙ: Ανάπτυξη της Βιβλιοθήκης του Παιδαγωγικού Ινστιτούτου» εκπονείται δράση δικτυακής σύνδεσης με τις σχολικές βιβλιοθήκες, προκειμένου να παράσχονται πληροφορίες στην εκπαιδευτική κοινότητα μέσω του on line reference desk και των καταλόγων του Παιδαγωγικού Ινστιτούτου.
      ΕΠΙΧΕΙΡΗΣΙΑΚΟ ΠΡΟΓΡΑΜΜΑ ΚΟΙΝΩΝΙΑΣ ΤΗΣ ΠΛΗΡΟΦΟΡΙΑΣ
      1) Πρόσκληση 57 της Κοινωνίας της Πληροφορίας. Το έργο με τίτλο «Ψηφιοποίηση υλικού Δημόσιων Βιβλιοθηκών» αποβλέπει στην επιλεκτική ψηφιοποίηση και προβολή του υλικού 46 Δημόσιων Βιβλιοθηκών της χώρας. Πρόκειται να ψηφιοποιηθούν 15.000.000 σελίδες. Το έργο βρίσκεται στη φάση υλοποίησης. Αναμένεται να ολοκληρωθεί τον Οκτώβριο του 2008.
      2) Πρόσκληση 54 της Κοινωνίας της Πληροφορίας. Δημιουργία Δημόσιων Κέντρων Πληροφόρησης στις Δημόσιες Βιβλιοθήκες. Στόχος του έργου είναι η ενίσχυση των υποδομών των βιβλιοθηκών μέσω της χρήσης των τεχνολογιών πληροφορικής και επικοινωνιών, ώστε να εξαλειφθούν οι ανισότητες στο εκπαιδευτικό και πληροφοριακό σύστημα μεταξύ κέντρου και περιφέρειας. Το έργο έχει ολοκληρωθεί.
      3) Δημιουργία Δημόσιων Κέντρων Πληροφόρησης σε 30 Δημοτικές Βιβλιοθήκες, με πρόταση του ΥΠΕΠΘ. Το έργο έχει ολοκληρωθεί.
      4) Προμήθεια υπολογιστικού υλικού και ειδικού εξοπλισμού για ΑΜΕΑ σε Δημόσιες Βιβλιοθήκες, με στόχο την ενίσχυση της δυνατότητας των ατόμων με ειδικές ανάγκες (προβλήματα όρασης, κινητικά προβλήματα) για ευκολότερη πρόσβαση στο υλικό των βιβλιοθηκών και στις ηλεκτρονικές πύλες της Κοινωνίας της Πληροφορίας. Το έργο έχει ολοκληρωθεί.
      5) Προμήθεια υπολογιστικού και ειδικού εξοπλισμού για ΑΜΕΑ σε 30 Δημοτικές Βιβλιοθήκες, για να ενισχυθεί η δυνατότητα των ατόμων με ειδικές ανάγκες για ευκολότερη πρόσβαση στο υλικό των βιβλιοθηκών. Το έργο έχει ολοκληρωθεί.
      6) Εθνική Βιβλιοθήκη της Ελλάδος (ΕΒΕ)
      - Ψηφιοποίηση, ηλεκτρονική αρχειοθέτηση και διάθεση της συλλογής χειρογράφων κωδίκων και ομοιοτύπων της ΕΒΕ. Το έργο βρίσκεται σε φάση υλοποίησης.
      - Τεχνικός Σύμβουλος της Εθνικής Βιβλιοθήκης της Ελλάδος (μελέτη εκσυγχρονισμού του κέντρου μικροφωτογράφισης, ψηφιοποίηση υλικού της ΕΒΕ, εκπόνηση μελέτης για την εφαρμογή της κατά νόμο κατάθεσης ψηφιακού υλικού στην ΕΒΕ, ασφάλεια πληροφοριακών συστημάτων της ΕΒΕ). Το έργο βρίσκεται σε φάση υλοποίησης.
      ΕΠΙΧΕΙΡΗΣΙΑΚΟ ΠΡΟΓΡΑΜΜΑ ΕΚΠΑΙΔΕΥΣΗ ΚΑΙ ΑΡΧΙΚΗ ΕΠΑΓΓΕΛΜΑΤΙΚΗ ΚΑΤΑΡΤΙΣΗ (ΕΠΕΑΕΚ)
      1) «Ολοκλήρωση των Έργων των Κινητών Βιβλιοθηκών». Στο πλαίσιο του μέτρου 1.2 «Αναβάθμιση της ποιότητας της παρεχόμενης εκπαίδευσης», της ενέργειας 2.1.3 «Ενίσχυση Βιβλιοθηκών» και της κατηγορίας πράξεων 2.1.3.β υλοποιείται το έργο με τίτλο «Ολοκλήρωση των Έργων των Κινητών Βιβλιοθηκών». Το έργο υλοποιείται από 30 Δημόσιες Βιβλιοθήκες και έχει στόχο την εξάλειψη ανισοτήτων στο εκπαιδευτικό σύστημα μεταξύ κέντρου και περιφέρειας, την εξυπηρέτηση της σχολικής κοινότητας, την εξυπηρέτηση χρηστών εκτός σχολικής κοινότητας σε απομακρυσμένες περιοχές και γενικά την πολλαπλασιαστική αξιοποίηση του υλικού και των υπηρεσιών των κεντρικών βιβλιοθηκών.
      2) Εκσυγχρονισμός της Εθνικής Βιβλιοθήκης της Ελλάδος, (δημιουργία ηλεκτρονικού Γενικού Αλφαβητικού Καταλόγου της ΕΒΕ, μετατροπή σε ηλεκτρονική μορφή των έντυπων καταλόγων των χειρόγραφων κωδίκων, μετατροπή σε ηλεκτρονική μορφή του χειρόγραφου καταλόγου των περιοδικών της ΕΒΕ, ψηφιοποίηση εφημερίδων, μικροφωτογράφιση εφημερίδων και έντυπου υλικού, προμήθεια ποικίλου εξοπλισμού). Τα περισσότερα μέρη του έργου έχουν ολοκληρωθεί, ενώ άλλα βρίσκονται σε φάση υλοποίησης.
      ΠΕΡΙΦΕΡΕΙΑΚΑ ΕΠΙΧΕΙΡΗΣΙΑΚΑ ΠΡΟΓΡΑΜΜΑΤΑ
      Το ΥΠΕΠΘ αποτελεί φορέα πρότασης σε έργα ψηφιοποίησης των βιβλιοθηκών της Χίου και Μυτιλήνης, στο έργο που υλοποιεί η Δημόσια Κεντρική Βιβλιοθήκη της Σπάρτης για τη δημιουργία εικονικού συλλογικού καταλόγου των συλλογών Ν. Λακωνίας και πρόσβαση των χρηστών μέσω διαδικτυακής πύλης, καθώς και στο πρόγραμμα που συμμετέχει η Δημόσια Κεντρική Βιβλιοθήκη της Κέρκυρας για την οργάνωση ενός δικτύου βιβλιοθηκών Ελλάδας-Απουλίας της Ιταλίας και τη δημιουργία ενός υπερμεσικού αρχείου θεάματος.
      ΣΤΕΛΕΧΩΣΗ ΜΕ ΕΞΕΙΔΙΚΕΥΜΕΝΟ ΠΡΟΣΩΠΙΚΟ
      Στην Εθνική Βιβλιοθήκη και στις Δημόσιες Βιβλιοθήκες υπάρχουν 672 οργανικές θέσεις στις οποίες υπηρετούν συνολικά 206 άτομα σε μόνιμες θέσεις. Συγκεκριμένα, υπηρετούν 54 άτομα στην Εθνική Βιβλιοθήκη και 152 στις Δημόσιες Βιβλιοθήκες.
      Για την ΕΒΕ έχουν προκηρυχθεί 6 θέσεις διαφόρων ειδικοτήτων από το ΑΣΕΠ (ΦΕΚ 449/τ. Προκηρύξεων ΑΣΕΠ/28-11-2007), ενώ τελούν υπό προκήρυξη 18 θέσεις διαφόρων ειδικοτήτων, από τις οποίες οι 9 αφορούν σε βιβλιοθηκονόμους, 1 σε θέση Αρχειονόμου, 2 σε θέσεις Πληροφορικής και 1 σε θέση Συντηρητών Αρχαιοτήτων & Έργων Τέχνης.
      Για τις Δημόσιες Βιβλιοθήκες πρόκειται να καλυφθούν μέσα στο 2008 31 θέσεις διαφόρων ειδικοτήτων και συγκεκριμένα 14 θέσεις ΠΕ Βιβλιοθηκονόμων και 17 θέσεις ΥΕ Προσωπικού Καθαριότητας. Επίσης τελούν υπό προκήρυξη 30 θέσεις όλων των κατηγοριών. Συγκεκριμένα, όσον αφορά σε θέσεις εξειδικευμένου προσωπικού, προβλέπεται η πλήρωση θέσεων 12 Βιβλιοθηκονόμων, 10 Πληροφορικών και 1 θέση Ιστορικών.
      Επισημαίνεται ότι όσον αφορά στους μόνιμους υπαλλήλους, το προσωπικό στην ΕΒΕ και στις Δημόσιες Βιβλιοθήκες αυξήθηκε κατά τα έτη 2004-2008 κατά 63,59%, δηλ. από 131 άτομα το 2004 σε 206 το 2008.
      ΙΙΙ. Αναφορικά με την κοινοτική χρηματοδότηση των ακαδημαϊκών βιβλιοθηκών, σας γνωρίζουμε ότι οι ακαδημαϊκές βιβλιοθήκες χρηματοδοτήθηκαν από το Επιχειρησιακό Πρόγραμμα «Εκπαίδευση και Αρχική Επαγγελματική Κατάρτιση» 2000-2006. Κύριες δράσεις που χρηματοδοτήθηκαν είναι:
      - Η πλήρης λειτουργία του συλλογικού καταλόγου των ακαδημαϊκών βιβλιοθηκών με την οργάνωση της διοικητικής, τεχνικής και επιστημονικής υποδομής.
      - Η ανάπτυξη και υλοποίηση αυτόματου συστήματος διαδανεισμού
      - Η υποστήριξη σύναψης συμφωνιών για συνδρομές σε ηλεκτρονικές πηγές και ηλεκτρονικά περιοδικά
      - Η ψηφιοποίηση λειτουργιών της μονάδας ολικής ποιότητας των ακαδημαϊκών βιβλιοθηκών
      - Η υποστήριξη της λειτουργίας του ψηφιακού συστήματος καταχώρισης γκρίζας βιβλιογραφίας «ΑΡΤΕΜΙΣ»
      - Η δημιουργία κεντρικού συστήματος αναζήτησης πληροφοριών
      - Η επιμόρφωση του προσωπικού των βιβλιοθηκών 
      - Η δημιουργία μονάδας Copyright Clearance
      Η Ευρωπαϊκή Επιτροπή στο πλαίσιο της διαβούλευσης για το Επιχειρησιακό Πρόγραμμα «Εκπαίδευση και Δια Βίου Μάθηση» της προγραμματικής περιόδου 2007-2013 θεωρεί μη επιλέξιμες τις δαπάνες για τα πάγια και λειτουργικά έξοδα των δράσεων και υποστηρίζει τη χρηματοδότηση πράξεων ιδίως καινοτομικού χαρακτήρα. Συνεπώς, μέσω του νέου Επιχειρησιακού Προγράμματος «Εκπαίδευση και Δια Βίου Μάθηση» είναι δυνατό να χρηματοδοτηθούν καινοτόμες εφαρμογές των ακαδημαϊκών βιβλιοθηκών. Επιπλέον, η Κυβέρνηση καταβάλλει όλες τις απαραίτητες προσπάθειες για τη συνέχιση της χρηματοδότησης των Ακαδημαϊκών Βιβλιοθηκών από το ΕΣΠΑ.
      Παράλληλα, μέσω του Επιχειρησιακού Προγράμματος «Ψηφιακή Σύγκλιση» θα υποστηριχθούν εξειδικευμένες εφαρμογές για την ανάπτυξη καινοτόμων τεχνολογικών δράσεων που έχουν εφαρμογή στην εκπαιδευτική διαδικασία, καθώς και στην ανάπτυξη ψηφιακών υπηρεσιών για παρεμβάσεις στην παιδεία. Επίσης, μέσω των ΠΕΠ προβλέπονται οι χρηματοδοτήσεις εξοπλισμών στη ν ανώτατη εκπαίδευση στις οποίες ενδεχομένως θα μπορούσαν να συμπεριληφθούν οι ακαδημαϊκές βιβλιοθήκες.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      2. Στην με αριθμό 8724/18-3-2008 ερώτηση των Βουλευτών κυρίων Σπυρίδωνα-Άδωνι Γεωργιάδη και Βαΐτση Αποστολάτου δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/676/11-4-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8724/18.3.08 ερώτησης των Βουλευτών κ.κ. Σπυρίδωνα-Άδωνι Γεωργιάδη και Bαΐτση Αποστολάτου, σύμφωνα με τα στοιχεία που έθεσαν υπ’ όψιν μας οι αρμόδιες υπηρεσίες και σε ό,τι αφορά το Υπουργείο Πολιτισμού, σας γνωρίζουμε τα εξής:
      Το Υπουργείο Πολιτισμού στο πλαίσιο της κατασκευής της λεωφόρου Κηφισού και του έργου αντιπλημμυρικής προστασίας «Υδραυλικός σχεδιασμός αναδιευθέτησης του Κηφισού» ενέκρινε τη διαπλάτυνση και εκβάθυνση της κοίτης του ποταμού, υπό τους εξής όρους: 1) Τα τμήματα του νοτίου σκέλους των Μακρών Τειχών θα αποδομηθούν και θα αναδομηθούν σε χώρο πλησίον της εύρεσής τους, κατόπιν εκπόνησης ειδικής μελέτης από το ΥΠΕΧΩΔΕ σε συνεργασία με το ΥΠΠΟ. 2) Τα αποκαλυφθέντα και διατηρηθέντα τμήματα εκατέρωθεν του ποταμού, στη συμβολή της ανατολικής παρακηφίσιας οδού με την οδό Ελευθερίας στο Μοσχάτο και δυτικά του ποταμού στο Νέο Φάληρο, κατόπιν εκπόνησης μελέτης δαπάνης του έργου, να διαμορφωθούν και να αναδειχθούν σε αρχαιολογικούς χώρους ορατούς και επισκέψιμους.
      Η μελέτη διαμόρφωσης - ανάδειξης των αρχαιολογικών χώρων της λεωφόρου Κηφισού έχει ενταχθεί στο πρόγραμμα Δημοσίων Επενδύσεων. Μέχρι τότε, για λόγους προστασίας από την φθορά των λιθόπλινθων της αποδομής του τείχους, ζητήθηκε από το ΥΠΕΧΩΔΕ η κάλυψη της δαπάνης μεταφοράς τους σε χώρο της αρμόδιας Εφορείας.
      Ο Υπουργός
      ΜΙΧΑΛΗΣ ΛΙΑΠΗΣ»
      3. Στην με αριθμό 11836/12-5-2008 ερώτηση του Βουλευτή κ. Σπυρίδωνος Κουβέλη δόθηκε με το υπ’ αριθμ. 1061646/3379/Β0010/4-6-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω σχετική ερώτηση του Βουλευτή κ. Σπύρου Κουβέλη και κατόπιν έγγραφης επικοινωνίας μας με τις αρμόδιες Κτηματικές Υπηρεσίες Ημαθίας, Ηλείας και Μεσσηνίας αναφορικά με τα ζητήματα αρμοδιότητας μας που θίγονται σε αυτήν, σας γνωρίζουμε τα εξής:
      Το απόσπασμα εγγράφου που μνημονεύεται στην ερώτηση προέρχεται από το με α.π. 752/21-6-2007 έγγραφο της Κτηματικής Υπηρεσίας Ημαθίας προς το Πταισματοδικείο Βέροιας. Σύμφωνα με το έγγραφο αυτό ο Δήμος Μελίκης ή η Δημοτική Επιχείρηση Αξιοποίησης Φυσικών Πόρων του Δήμου Μελίκης, ενεργώντας αυθαίρετα, παραβλέποντας τις διατάξεις και παρακάμπτοντας τις αρμόδιες Υπηρεσίες, όπως είναι η Δ.Ε.Κ.Ε. η οποία ελέγχει σε μόνιμη βάση τη δίαιτα της ροής των φερτών υλών, την κατάσταση των οχθών, προστατευτικών αναχωμάτων και λοιπών υδραυλικών στοιχείων του ποταμού, προέβη στη κατασκευή παράνομων έργων στις όχθες του Αλιάκμονα στην περιοχή των διοικητικών ορίων του οικείου Δήμου και σε παράνομη αμμοληψία με σκοπό το παράνομο περιουσιακό όφελος των αμμοληπτούντων εκ των οποίων κάποιοι μάλιστα φέρουν και την ιδιότητα του Δημοτικού Συμβούλου. Τόσο για τη συγκεκριμένη περίπτωση παράνομης αμμοληψίας όσο και στις λοιπές που μνημονεύονται στο ανωτέρω έγγραφο η αρμόδια κατά τόπο Κτηματική Ημαθίας προέβη στις νόμιμες ενέργειες διενεργώντας αυτοψίες, λαμβάνοντας τα νόμιμα μέτρα και ενημερώνοντας τις αρμόδιες δικαστικές αρχές, φέροντας μάλιστα όσους παρανομούν ενώπιον της Ελληνικής Δικαιοσύνης.
      Όσον αφορά τις καταγγελίες για παράνομες αμμοληψίες στον ποταμό Νέδα, σας γνωρίζουμε ότι τόσο η Κτηματική Υπηρεσία Ηλείας όσο και αυτή της Μεσσηνίας, όπως μας γνώρισαν με σχετικά έγγραφα τους, εκτελούν συχνά ελέγχους και επιτόπιες αυτοψίες στην περιοχή του ποταμού Νέδα. Σε όσες μάλιστα περιπτώσεις διαπιστώθηκε ότι εκτελούνται παράνομες αμμοληψίες οι αρμόδιες κατά τόπο Κτηματικές Υπηρεσίες προέβησαν στην λήψη των μέτρων που προβλέπονται από το άρθρο 2 του Α.Ν. 263/1968 και του άρθρου 115α του Διατάγματος της 11/12-11-1929.
      Περαιτέρω σας γνωρίζουμε ότι σε όλο τον Νομό Ηλείας, μετά από τις καταστροφικές πυρκαγιές του προηγούμενου έτους, γίνεται προσπάθεια τόσο από την Περιφέρεια Δυτικής Ελλάδας όσο και από την Νομαρχιακή Αυτοδιοίκηση Ηλείας, προκειμένου ο νομός να μην πληγεί και από τις πλημμύρες των ποταμών, χειμάρρων, ρεμάτων κλπ. Μάλιστα τεχνική εταιρεία διέθεσε μηχανήματα της, προκειμένου να καθαριστούν οι χείμαρροι και τα ποτάμια του Νομού προς αποτροπή του κινδύνου της πλημμύρας εν όψει επερχόμενης περιόδου βροχοπτώσεων. Η ίδια εταιρεία επενέβη ομοίως και επί της κοίτης του ποταμού Νέδα μετά τις πυρκαγιές και ενίσχυσε τα αναχώματα του ποταμού εκατέρωθεν (σε Ηλεία και Μεσσηνία) με αμμοκροκάλη εκ της κοίτης της Νέδας εξ΄ ου και η ταπείνωση της υψομετρικής στάθμης αυτής. Επισημαίνεται ότι για το συγκεκριμένο αντιπλημμυρικό έργο έχει εκπονηθεί μελέτη από επιστημονική Επιτροπή του Πανεπιστημίου Πάτρας και για το λόγο αυτό έχει ανασταλεί κάθε άλλη δραστηριότητα στη Νέδα ενώ δεν έχει εκδοθεί καμία άδεια αμμοχαλικοληψίας στη συγκεκριμένη περιοχή μετά τις καταστροφικές πυρκαγιές του προηγούμενου καλοκαιριού.
      Αίτημα για χορήγηση άδειας αμμοληψίας έχει υποβληθεί από την κοινοπραξία «ΑΠΙΟΝ ΚΛΕΟΣ», αναδόχου της κατασκευής τμήματος της Ιονίας Οδού το οποίο προς το παρόν εκκρεμεί. Επισημαίνεται ότι από το ανωτέρω αναφερόμενο αντιπλημμυρικό έργο αναμένεται ότι θα προκύψουν μεγάλες ποσότητες αδρανών υλικών τις οποίες έχει ανάγκη ο νομός Ηλείας για τα μεγάλα έργα όπως η Ιόνια Οδός, το αεροδρόμιο Ανδραβίδας, τα λιμάνια, αλλά και τα μικρότερα δημόσια έργα που προβλέπονται να εκτελεστούν και οι οποίες θα εκποιηθούν για τις ανάγκες των έργων αυτών.
      Όπως προκύπτει από τα ανωτέρω εκτεθέντα οι δύο περιπτώσεις αμμοληψιών που αναφέρονται στην ερώτηση, ήτοι η περίπτωση του Αλιάκμονα και αυτή της Νέδα, είναι τελείως διαφορετικές Και ανεξάρτητες μεταξύ τους αφού στην μεν περίπτωση του Αλιάκμονα το έγγραφο της αρμόδιας Κτηματικής Υπηρεσίας μνημονεύει περιπτώσεις παράνομων αμμοληψιών που με πρωτοβουλία της ήρθαν σε γνώση των δικαστικών αρχών Και επιβλήθηκαν ποινές στους παρανομούντες, ενώ στην περίπτωση της Νέδα πρωταρχική σημασία έχει δοθεί στην αντιπλημμυρική προστασία κατόπιν και των καταστροφικών πυρκαγιών του περασμένου έτους στην περιοχή, στο πλαίσιο πάντα εκπονηθείσας μελέτης από αρμόδια επιστημονική Επιτροπή του Πανεπιστημίου Πατρών.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      4. Στην με αριθμό 4344/14-1-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 7286/4-2-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της παραπάνω ερώτησης, σας πληροφορούμε ότι το θιγόμενο θέμα είναι αρμοδιότητας του συνερωτώμενου Υπουργείου ΠΕΧΩΔΕ.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      5. Στην με αριθμό 10477/15-4-08 ερώτηση των Βουλευτών κυρίων Τάκη Τσιόγκα, Νίκο Γκατζή, Λιάνας Κανέλλη, Αχιλλέα Κανταρτζή και Γιώργο Μαυρίκο δόθηκε με το υπ’ αριθμ. Φ. 61620/10747/1084/29.4.08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθμ. 10477/15-4-2008 ερώτηση, που κατατέθηκε στη Βουλή των Ελλήνων από τους βουλευτές κ.κ. Τάκη Τσιόγκα, Νίκο Γκατζή, Λιάνα Κανέλλη, Αχιλλέα Κανταρτζή και Γιώργο Μαυρίκο, σχετικά με το ανωτέρω θέμα, σας γνωρίζουμε τα εξής:
      Α. Την 23η Μαΐου 2007 υπεγράφη το κείμενο της Διμερούς Συμφωνίας Κοινωνικής Ασφάλισης Ελλάδας - Αυστραλίας στην Καμπέρα. Στη συνέχεια, στις 8 Νοεμβρίου 2007 υπεγράφη στην Αθήνα και το κείμενο του Διοικητικού Κανονισμού εφαρμογής της Συμφωνίας. Η Συμφωνία και ο Διοικητικός Κανονισμός θα τεθούν σε ισχύ, αφού πρώτα κυρωθούν από τα Κοινοβούλια και των δύο χωρών.
      Η σχετική διαδικασία αναμένεται να ολοκληρωθεί εντός του 2008. Συγκεκριμένα, από ελληνικής πλευράς, το σχετικό Σχέδιο Νόμου, μετά την υπογραφή του από τους συναρμόδιους υπουργούς, διαβιβάσθηκε από την υπηρεσία μας στις 2-4-2008 στη Γενική Γραμματεία της Κυβέρνησης και μετά τη σχετική επεξεργασία θα εισαχθεί στην ολομέλεια της Βουλής προς συζήτηση και κύρωση.
      Αντίστοιχη κυρωτική διαδικασία έχει ήδη ξεκινήσει στο κοινοβούλιο της Αυστραλίας. Με την ολοκλήρωση των ανωτέρω διαδικασιών και την ανταλλαγή των κυρωτικών εγγράφων, όπως αυτό προβλέπεται, θα τεθεί ταυτόχρονα σε ισχύ η Συμφωνία και ο Διοικητικός της Κανονισμός και στα δύο κράτη.
      Β. Αναφορικά με το περιεχόμενο της Συμφωνίας σας γνωρίζουμε τα εξής:
      - Η Συμφωνία καλύπτει μόνο τις συντάξεις γήρατος.
      - Κάτοικοι Αυστραλίας που θα επιστρέψουν στην Ελλάδα μετά την έναρξη ισχύος της Συμφωνίας θα λαμβάνουν σύνταξη γήρατος υπολογιζόμενη βάσει τύπου που θα έχει αριθμητή τα χρόνια διαμονής στην Αυστραλία και παρονομαστή τα 25 χρόνια.
      - Πρώην κάτοικοι Αυστραλίας που έχουν επιστρέψει ή θα επιστρέψουν στην Ελλάδα πριν την έναρξη ισχύος της Συμφωνίας θα λαμβάνουν σύνταξη γήρατος υπολογιζόμενη βάσει τύπου που θα έχει αριθμητή τα χρόνια διαμονής στην Αυστραλία και παρονομαστή τα 44 χρόνια.
      - Η Ελλάδα θα χορηγεί συνταξιοδοτική παροχή και με 1 έτος ασφάλισης. Ως χαρακτηριστικό παράδειγμα, αναφέρουμε την περίπτωση ασφαλισμένου του ΙΚΑ-ΕΤΑΜ που έχει πραγματοποιήσει 300 ημέρες (1 χρόνο) ασφάλισης στην Ελλάδα και έχει και 14 χρόνια διαμονής στην Αυστραλία. Στην περίπτωση αυτή, το άθροισμα των 15 συνολικά χρόνων διαμονής και ασφάλισης του παρέχει συνταξιοδοτικό δικαίωμα και στην Ελλάδα και στην Αυστραλία.
      - Συνεπεία της συνταξιοδότησής του από το ελληνικό σύστημα, ο συνταξιούχος και τα μέλη της οικογένειάς του θα δικαιούνται στην Ελλάδα πλήρη ιατροφαρμακευτική κάλυψη.
      - Στην περίπτωση που ο συνταξιούχος λαμβάνει παροχή μόνο από την Αυστραλία, θα μπορεί να έχει ιατροφαρμακευτική κάλυψη στην Ελλάδα καταβάλλοντας 8,5% επί της συντάξεως που λαμβάνει.
      - Οι δικαιούχοι συνταξιοδοτικής παροχής από την Αυστραλία θα μπορούν να υποβάλουν τις σχετικές αιτήσεις τους στην Ελλάδα, χωρίς να απαιτείται η μετάβασή τους στην Αυστραλία για τον σκοπό αυτό.
      - Διασφαλίζονται τα κεκτημένα δικαιώματα των δικαιούχων που ήδη λαμβάνουν κάθε είδους συνταξιοδοτική παροχή από την Αυστραλία.
      	- Η καταβολή σύνταξης από την Αυστραλία δεν θα εξαρτάται σε καμμιά περίπτωση από την καταβολή ή όχι συνταξιοδοτικής παροχής από την Ελλάδα.
      - Από αυστραλιανής πλευράς, δεν θα λαμβάνονται υπόψη, κατά τον έλεγχο εισοδήματος (means test) για τον καθορισμό της συνταξιοδοτικής παροχής, το ΕΚΑΣ, η σύνταξη ανασφάλιστων υπερηλίκων (ΟΓΑ) και ορισμένα πολυτεκνικά επιδόματα.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      6. Στην με αριθμό 4723/18-1-08 ερώτηση των Βουλευτών κυρίων Ευαγγελίας Αμμανατίδου – Πασχαλίδου, Αναστασίου Κουράκη και Μιχαήλ Παπαγιαννάκη δόθηκε με το υπ’ αριθμ. 8314/7-1-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της παραπάνω ερώτησης με το αντικείμενο του θέματος και κατόπιν ενημέρωσής μας από την Περιφέρεια Κεντρικής Μακεδονίας σας γνωρίζουμε ότι :
      1. Προβλέπεται αποπεράτωση του συνόλου του έργου «ΧΥΤΑ Β. Δ. Τομέα Νομού Θεσσαλονίκης και οδός πρόσβασης» στις 31 -12- 2008 και έναρξη δοκιμαστικής λειτουργίας της πρώτης κυψέλης την 1-7-2008. Ως λόγοι της καθυστέρησης αναφέρονται οι εξής:
      - Κατά την υπογραφή της σύμβασης δεν είχε ακόμη προσδιοριστεί η οριστική τιμή μονάδας για τις απαλλοτριώσεις.
      - Αλλαγή χάραξης της οδού πρόσβασης στο Χ.Υ.Τ.Α λόγω εξάρτησής της από έργα της ΕΓΝΑΤΙΑΣ οδού.
      - Εκδήλωση πυρκαγιάς στην περιοχή του έργου.
      2. Όσον αφορά την λειτουργία σταθμών μεταφόρτωσης 
      - Λειτουργούν ήδη στο Νομό 3 Σταθμοί Μεταφόρτωσης σε Καλοχώρι, Πυλαία και Μηχανιώνα
      .- Ένας ακόμη Σταθμός που θα εξυπηρετεί το δυτικό τομέα, βρίσκεται σε στάδιο περιβαλλοντικής αδειοδότησης, ενώ έχει αγοραστεί από τον Σύνδεσμο ΟΤΑ Μείζονος Θεσσαλονίκης (Σ.Ο.Τ.Α.Μ.Θ.) έκταση για την εγκατάστασή του.
      Τέλος ο Σ.Ο.Τ.Α.Μ.Θ., φορέας διαχείρισης απορριμμάτων του Ν. Θεσσαλονίκης έχει υπογράψει με σύμπραξη μελετητικών γραφείων Συμφωνία - πλαίσιο για την εκπόνηση μελετών επεξεργασίας και αξιοποίησης στερεών αποβλήτων στον Νομό Θεσσαλονίκης, με αντικείμενο την σύνταξη του συνόλου των απαιτούμενων μελετών, τεχνικών και περιβαλλοντικών, για την υλοποίηση των έργων που προβλέπονται από Περιφερειακό Σχέδιο Διαχείρισης Στερεών Αποβλήτων (Π.Ε.Σ.Δ.Α) Κεντρικής Μακεδονίας, για το Νομό Θεσσαλονίκης.
      Για το τρίο υποερώτημα, αρμόδιο να απαντήσει είναι το συνερωτώμενο Υπουργείο ΠΕ.ΧΩ.ΔΕ.
      Ο Υφυπουργός
      ΑΘ. ΝΑΚΟΣ»
      7. Στην με αριθμό 4724/18-1-08 ερώτηση της Βουλευτού κ. Σοφίας Γιαννακά δόθηκε με το υπ’ αριθμ. Β-320/12-2-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4724/18-1-08 που κατέθεσε στη Βουλή η Βουλευτής κ. Σοφία Γιαννακά, σχετικά με την επιχορήγηση του Αστικού Κ.Τ.Ε.Λ. Αγρινίου, σας πληροφορούμε τα εξής:
      Το Ελληνικό Δημόσιο, στο πλαίσιο του ν. 2963/2001 (Α΄ 268122-11-2001) ενίσχυσε τους συγκοινωνιακούς φορείς για έργα υποδομής, εξυπηρέτησης των επιβατών και αντικατάστασης των λεωφορείων, ενόψει της μετατροπής αυτών σε Α.Ε. και προκειμένου να επιτευχθεί ο εκσυγχρονισμός των αστικών και υπεραστικών συγκοινωνιών, συμπεριλαμβανομένων και αυτών που εξυπηρετούν άγονες γραμμές χρηματοδότησε τα ΚΤΕΛ, από το Πρόγραμμα Δημοσίων Επενδύσεων του ΥΠ.Μ.Ε., με ποσό συνολικού ύψους 108.000.000 ευρώ το οποίο έχει ήδη απορροφηθεί από τους δικαιούχους.
      Επίσης, με τις διατάξεις των άρθρων 12 και 13 του ν. 2963/2001, παρέχονται δυνατότητες και οικονομικά κίνητρα ανάπτυξης και εκσυγχρονισμού των ΚΤΕΛ και ΚΤΕΛ ΑΕ, κυρίως, ανανέωσης του στόλου των λεωφορείων με άλλα νέα σύγχρονης τεχνολογίας και εξασφαλίζονται για τα ΚΤΕΛ και άλλες πηγές εκμετάλλευσης (διαφημίσεις στεγάστρων, στάσεων, λεωφορείων) κλπ. Ακόμη, προβλέπεται η παρακράτηση εισφοράς ποσοστού 5% επί του συνόλου των ακαθάριστων εισπράξεων των ΚΤΕΛ, για την οικονομική ενίσχυση των ασθενέστερων ΚΤΕΛ, για ανανέωση των λεωφορείων και τη δημιουργία έργων υποδομής και εκσυγχρονισμού.
      Με τις ανωτέρω ενισχύσεις αλλά και επιπλέον κίνητρα που δόθηκαν με τις διατάξεις του ανωτέρω νόμου, όπως η απαλλαγή από τέλη κυκλοφορίας για 3 χρόνια, ανανεώθηκε ο στόλος λεωφορείων με οχήματα νέου τύπου, προκειμένου αυτά να ανταποκρίνονται στις σύγχρονες ανάγκες του επιβατικού κοινού για ασφαλέστερη, αποτελεσματικότερη και πιο ποιοτική μεταφορά.
      Ειδικότερα, το Αστικό ΚΤΕΛ Αγρινίου, ως ασθενές, λαμβάνει κάθε χρόνο την προβλεπόμενη οικονομική ενίσχυση, όπως δε προκύπτει από τα τηρούμενα στοιχεία της αρμόδιας υπηρεσίας του Υπ.Μ.Ε. για τις χρήσεις των ετών 2002, 2003,2004,2005,2006 και 2007 , έχει λάβει το συνολικό ποσό των 310.000 ευρώ.
      Επιπρόσθετα, με την υπ' αριθμ. Β- 68134/5720/06/20-2-2007 (Β' 282) απόφαση του Υπουργού Μεταφορών και Επικοινωνιών αναπροσαρμόστηκαν τα κόμιστρα των ΚΤΕΛ σε ποσοστό πάνω από τον πληθωρισμό, προκειμένου να εξασφαλίζεται η οικονομική τους βιωσιμότητα και να μπορούν να ανταποκρίνονται επαρκώς στις υποχρεώσεις τους. Κάθε αναπροσαρμογή των κομίστρων των ΚΤΕΛ γίνεται σε συνεργασία με το Υπουργείο Οικονομίας και Οικονομικών (Δ/νση Μακροοικονομικής Ανάλυσης & Προβλέψεων -Τμήμα Τιμών & Εισοδημάτων). Για τον καθορισμό των κομίστρων, λαμβάνονται υπόψη, μεταξύ άλλων, η προβλεπόμενη κίνηση επιβατών, οι τοπικές συνθήκες λειτουργίας των λεωφορείων ι η εύλογη ανά λεωφορείο πρόσοδος, οι απώλειες από τα μειωμένης τιμής εισιτήρια, ελευθέρας κλπ καθώς και οι εισπράξεις που προέρχονται από άλλες προσοδοφόρες γραμμές των ΚΤΕΛ.
      Κατόπιν των παραπάνω και επειδή από την κείμενη νομοθεσία, δεν προβλέπεται άλλος τρόπος χρηματοδότησης, και στον προϋπολογισμό του Υπ.Μ.Ε δεν προβλέπονται πιστώσεις για το σκοπό αυτό, εναπόκειται στα ΚΤΕΛ να δραστηριοποιηθούν και από τη δική τους πλευρά και να χαράξουν μία συγκοινωνιακή στρατηγική βιώσιμης ανάπτυξης, εκσυγχρονισμού και κυρίως ορθολογικής οικονομικής διαχείρισης, με την αξιοποίηση των παρεχόμενων δυνατοτήτων.
      Τέλος, σύμφωνα με το άρθρο 16 του ν. 2963/2001, η εποπτεία λειτουργίας των ΚΤΕΛ ασκείται από τους οικείους Νομάρχες με αποφάσεις των οποίων καθορίζονται και τα ελάχιστα υποχρεωτικά δρομολόγια των φορέων.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      8. Στην με αριθμό 11325/6-5-2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Δ15/Γ/οικ.13248/30-5-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο βουλευτής κ. Κ. Βελόπουλος, σας πληροφορούμε τα εξής:
      Όσον αφορά τη νέα προγραμματική περίοδο, το Επιχειρησιακό Πρόγραμμα Ανταγωνιστικότητα και Επιχειρηματικότητα για την περίοδο 2007-2013 έχει σαν κεντρικό αναπτυξιακό στόχο τη βελτίωση της ανταγωνιστικότητας και της εξωστρέφεια ς των επιχειρήσεων και του παραγωγικού συστήματος της χώρας, με έμφαση στη διάσταση της καινοτομικότητας. Στους στρατηγικούς στόχους του Προγράμματος περιλαμβάνεται η ενίσχυση της ελκυστικότητας της Ελλάδας ως τόπου ανάπτυξης επιχειρηματικής δραστηριότητας, με σεβασμό στο περιβάλλον και την αειφορία.
      Στο πλαίσιο αυτό το Ε.Π. περιλαμβάνει ένα ευρύ φάσμα δράσεων για την ανάπτυξη της επιχειρηματικότητας και την βελτίωση της ανταγωνιστικότητας και εξωστρέφειας των επιχειρήσεων και του παραγωγικού συστήματος, με ιδιαίτερη έμφαση στην ενίσχυση των μικρομεσαίων επιχειρήσεων ως βασικού εργαλείου υποστήριξης της ανταγωνιστικότητας, όπως:
      - Ολοκληρωμένα Επιχειρηματικά Σχέδια για υποστήριξη παραγωγικών επενδύσεων
      - Συλλογικά Επιχειρηματικά Σχέδια ενίσχυσης των επιχειρηματικών συσπειρώσεων και δικτυώσεων
      - Ολοκληρωμένα Προγράμματα Ανάπτυξης Επιχειρηματικότητας που αφορούν σε ίδρυση νέων επιχειρήσεων από ομάδες πληθυσμού με περιορισμένη σήμερα. Επιχειρηματικότητα και σε περιοχές που πλήττονται από αποβιομηχάνιση και ανεργία, ενίσχυση επιχειρηματικότητας ειδικών ομάδες πληθυσμού σε νέες καινοτόμες δραστηριότητες και ενίσχυση πρωτοβουλιών της ευρύτερης κοινωνικής οικονομίας
      - Δημιουργία καινοτομικών συνεργατικών μονοεπιστημονικής ή/και πολυεπιστημονικής προσέγγισης σε πεδία αιχμής που θα εμφανίσουν ανταγωνιστικό πλεονέκτημα
      Δημιουργία νέων επιχειρήσεων υψηλής έντασης γνώσης (spin-off και spin-out)
      - Δημιουργία/ενίσχυση Περιφερειακών Πόλων Καινοτομίας (ΠΠΚ), με στόχο την προώθηση ολοκληρωμένης στρατηγικής για την Καινοτομία σε Περιφερειακό επίπεδο και την δημιουργία νέων επιχειρηματικών δραστηριοτήτων
      - Δράσεις που αφορούν στην αναβάθμιση και απλούστευση του επιχειρηματικού περιβάλλοντος, του κανονιστικού πλαισίου και των θεσμών που υποστηρίζουν την επιχειρηματική δραστηριότητα, καθώς και στη χωροταξική διευθέτηση της οικονομικής δραστηριότητας
      - Ανάπτυξη ενός ενιαίου και δικτυακού συστήματος δομών στήριξης της επιχειρηματικότητας, παραγωγής στρατηγικής πληροφόρησης σε ζητήματα αγορών, τεχνολογικής διαμεσολάβησης και προώθησης και διάχυσης της καινοτομίας
      - Δράσεις για την ανάπτυξη και αξιοποίηση σύγχρονων εργαλείων χρηματοοικονομικής υποστήριξης, για την ανάληψη επιχειρηματικού κινδύνου.
      Όσον αφορά το δεύτερο ερώτημα, σημειώνουμε ότι η προσέλκυση επιχειρήσεων που αναπτύσσουν και αξιοποιούν καινοτομίες περιλαμβανομένων και πολυεθνικών και άλλων επιχειρήσεων από το εξωτερικό ως βασική προϋπόθεση για την δημιουργία συνθηκών μακροπρόθεσμης ανάπτυξης, αποτελεί μια από τις βασικές συνιστώσες της δημιουργίας της Ζώνης Καινοτομίας Θεσσαλονίκης, σημαντικής παρέμβασης που ξεκίνησε στο ΕΠΑΝ (αρχικές ενέργειες) και θα υλοποιηθεί στο πλαίσιο του ΕΣΠΑ 2007-2013 από το ΕΠΑΝ ΙΙ και το ΠΕΠ Μακεδονίας Θράκης. Ειδικότερα την περίοδο αυτή προετοιμάζεται νομοσχέδιο στο οποίο προβλέπεται η συνδυασμένη παροχή κινήτρων οικονομικού και φορολογικού χαρακτήρα και σχετικών ρυθμίσεων που θα καταστήσουν ελκυστική την εγκατάσταση και δραστηριοποίηση επιχειρήσεων στην περιοχή.
      Η εκ νέου ενεργοποίηση του Αναπτυξιακού Νόμου (Ν. 3522/2006) από τον Αύγουστο του2007, μετά την τροποποίησή του, η ενίσχυση του οποίου αναμένεται να αποτελέσει παράγοντα αύξησης επενδύσεων καθώς ήδη έχει υποβληθεί σημαντικός αριθμός επενδυτικών προτάσεων ενώ αναμένεται η υποβολή και νέων. Μέχρι σήμερα έχουν υποβληθεί επενδυτικά σχέδια για τις περιπτώσεις του αναπτυξιακού νόμου που βρίσκονται στο πεδίο αρμοδιότητας της Δ/νσης Βιομηχανικών Επενδύσεων της Γενικής Γραμματείας Βιομηχανίας του ΥΠΑΝ ως εξής:
      α) Στα Πολυετή επιχειρηματικά σχέδια (υποπερίπτωση xi της περίπτωσης ε, της παραγράφου 1, του άρθρου 3 του Ν.3299/04), όπου προβλέπεται η ενίσχυση μεταποιητικών, μεταλλευτικών και επιχειρήσεων λογισμικού, έχουν υποβληθεί από τον Αύγουστο του 2007 έως και σήμερα 55 αιτήσεις υπαγωγής συνολικού αιτούμενου προϋπολογισμού 412.643.823,61 και αιτούμενης επιχορήγησης 150.556.790,90 ευρώ. Οι συγκεκριμένες αιτήσεις βρίσκονται σε στάδιο εξέτασής τους για υπαγωγή (έχουν αξιολογηθεί 6 σχέδια).
      β) Στα Ειδικά επιχειρηματικά σχέδια (υποπερίπτωση ix, της περ. δ της παρ. 1 του άρθρου 3 του Ν.3299/04 και υποπεριπτώσεις νi, νii, νiii, ix και x της περίπτωσης ε, της παραγράφου 1, του άρθρου 3 του Ν.3299/04), όπου προβλέπεται η ενίσχυση μεταποιητικών επιχειρήσεων καθώς και επιχειρήσεων παροχής υπηρεσιών ποιότητας, έχουν υποβληθεί από τον Αύγουστο του 2007 έως και σήμερα 26 αιτήσεις υπαγωγής συνολικού αιτούμενου προϋπολογισμού 76.093.240,86 ευρώ και αιτούμενης επιχορήγησης 33.518.799,41 ευρώ. Οι συγκεκριμένες αιτήσεις βρίσκονται στο στάδιο εξέτασής τους για υπαγωγή (έχουν αξιολογηθεί 4 σχέδια).
      Σημειώνεται ότι στις εν λόγω περιπτώσεις πραγματοποιείται κατάθεση επενδυτικών προτάσεων τόσο από έλληνες, όσο και από ξένους επενδυτές. Ειδικά στις περιπτώσεις όπου το επενδυτικό σχέδιο έχει προϋπολογισμό άνω των 3.000.000 ευρώ και τουλάχιστον το 50% της ιδίας συμμετοχής προέρχεται από κεφαλαία εξωτερικού, το επενδυτικό σχέδιο υποβάλλεται στο ΕΛΚΕ.
      Τέλος, σας αποστέλλουμε το υπ' αριθ. 0-23160/20-5-08 έγγραφο της Ρυθμιστικής Αρχής Ενέργειας, το οποίο καλύπτει το θέμα.
      Ο Υπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 11676/8.5.2008 ερώτηση του Βουλευτή  κ. Σπυρίδωνος Κουβέλη δόθηκε με το υπ’ αριθμ. 2245Β/30.5.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Για το παραπάνω θέμα υπενθυμίζουμε ότι εγράφη στον Τύπο και Βουλευτές του ΠΑΣΟΚ χρησιμοποίησαν επανειλημμένα την φράση ότι «Η Ελλάδα αποβλήθηκε από το Κιότο», το οποίο είναι πέρα για πέρα ανακριβές και σκόπιμα δυσφημιστικό.
      Ό,τι υπήρχε στην καταχώρηση του ΥΠΕΧΩΔΕ η οποία δημοσιεύθηκε στον ημερήσιο και εβδομαδιαίο Τύπο, ήταν ακριβές.
      Η καταχώρηση δεν δημοσιεύει επιλεκτικά, όπως αναφέρει η ερώτηση η οποία περιέχει πολλές ανακρίβειες, τα λεγόμενα ενός αξιωματούχου του ΟΗΕ, αλλά την σαφή δήλωση του πρώην Προέδρου και μέλους της αρμόδιας Επιτροπής του ΟΗΕ «ότι δεν αποβλήθηκε η Ελλάδα από το Κιότο».
      Είναι επίσης απορίας άξιο πως επιχειρείται να συνδεθεί η καταχώρηση με διαφωνίες του Υπουργού ΠΕΧΩΔΕ με τον Επίτροπο Περιβάλλοντος.
      Όσο για το ποσό της συνολικής δαπάνης αυτό θα ανέλθει σε 644.578,O3€ και είναι από εθνικούς πόρους (Π.Δ.Ε έργο 1987 ΣΑΕ 07500000 που έχει προϋπολογισμό 5.129.615,76€) Επισημαίνουμε ότι η ΣΑΕ αυτή δημιουργήθηκε επί των ημερών ΠΑΣΟΚ (1987) και χρησιμοποιήθηκε κατά κόρον.
      Οι καταχωρήσεις στον Τύπο για την προβολή θέσεων των Υπουργείων όταν κρίνεται αναγκαίο προς ενημέρωση των πολιτών είναι μία συνήθης τακτική.
      Η σημερινή πολιτική ηγεσία του Υπουργείου χρησιμοποίησε τη συγκεκριμένη ΣΑΕ τώρα και μία άλλη στο παρελθόν για να αντιμετωπίσει και πάλι ένα θέμα συστηματικών ανακριβειών.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      10. Στην με αριθμό 10440/15.4.2008 ερώτηση των Βουλευτών κυρίων Σπυρίδωνος-Άδωνι Γεωργιάδη και Βαΐτση Αποστολάτου δόθηκε με το υπ’ αριθμ. Β-1409/9.5.2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 10440/15-4-2008 που κατατέθηκε στη Βουλή από τους Βουλευτές κ.κ. Σπυρίδωνα -Άδωνι - Γεωργιάδη και Βαϊτση Αποστολάτο, και αφορά το ζήτημα της οδικής ασφάλειας και τη μείωση των τροχαίων ατυχημάτων, θέτουμε υπόψη σας τα εξής:
      1. Το Υπ.Μ.Ε κατάρτισε το Στρατηγικό Σχέδιο για τη βελτίωση της οδικής ασφάλειας στην Ελλάδα για τα έτη 2006 - 2010. Στο πλαίσιο του υπόψη προγράμματος υλοποιούνται διάφορες δράσεις:
      α) Μια εξ αυτών είναι η αναθεώρηση διατάξεων του Κώδικα Οδικής Κυκλοφορίας (Κ.Ο.Κ). Κεντρική λογική είναι η θέσπιση ενός σύγχρονου πλαισίου αντιμετώπισης της παραβατικότητας με ιδιαίτερα αποτρεπτικό χαρακτήρα όσον αφορά στις παραβάσεις εκείνες που θέτουν σε κίνδυνο την ανθρώπινη ζωή. Στόχος ήταν και παραμένει να είναι, ο νέος νόμος να αποτελέσει ένα κανονιστικό πλαίσιο το οποίο θα δράσει προληπτικά για την αντιμετώπιση του προβλήματος της οδικής ασφάλειας και της κυκλοφορίας επί των οδών γενικότερα.
      β) Ιδιαίτερη έμφαση δίνεται επίσης και στο θέμα της διαρκούς ενημέρωσης και ευαισθητοποίησης του κοινού για τις αλλαγές που επήλθαν με την αναθεώρηση των διατάξεων του ΚΟ.Κ. αλλά και για υφιστάμενες διατάξεις που φαίνεται ότι δεν είναι ευρέως γνωστές. Για το λόγο αυτό αφενός εδόθη επαρκής χρόνος από τη δημοσιοποίηση έως και την εφαρμογή του νέου νόμου και αφετέρου με προγράμματα επικοινωνιακής πολιτικής του Υπ.Μ.Ε έγινε προσπάθεια να ενημερωθούν οι πολίτες για τις επικείμενες αλλαγές. Πιο συγκεκριμένα, το Υπ.Μ.Ε. παρήγαγε κατάλληλο ενημερωτικό υλικό με τίτλο «Η ζωή βάζει τους κανόνες» με χρήσιμες πληροφορίες για τις αλλαγές του ΚΟ.Κ. και τη σωστή και ασφαλή κυκλοφορία στους δρόμους το οποίο και διενεμήθη σε δεκάδες χιλιάδες αντίτυπα. Το έντυπο αυτό διατέθηκε σε σταθμούς διοδίων του οδικού δικτύου, σε μεγάλες εκθέσεις όπου υπήρξε παρουσία του Υπ.Μ.Ε. με περίπτερο (έκθεση αυτοκινήτου Ελληνικού, Δ.ΕΘ.) και ταχυδρομήθηκε σε σπίτια. Επίσης, το Υπ.Μ.Ε προώθησε και συνεχίζει να προωθεί ενημερωτική καμπάνια έντυπη, τηλεοπτική και ραδιοφωνική για την πρόληψη των παραβάσεων εκείνων που εμφανίζουν αυξημένους δείκτες έκθεσης στον κίνδυνο όπως η οδήγηση υπό την επήρεια αλκοόλ και η μη χρήση ζώνης και κράνους ασφαλείας σε μία στοχευόμενη προσπάθεια του Υπουργείου να ευαισθητοποιήσει τους νέους οδηγούς.
      γ) Προς την κατεύθυνση επίτευξης του στόχου της βελτίωσης του επιπέδου της οδικής ασφάλειας της χώρας κινείται και η εντατικοποίηση των τεχνικών ελέγχων των οχημάτων και η επέκτασή τους και σε άλλες κατηγορίες οχημάτων όπως τα δίκυκλα.
      δ) Επιπρόσθετα, προωθείται η αναδιάρθρωση του συστήματος εκπαίδευσης και εξέτασης των υποψηφίων οδηγών. Για την εξυγίανση φαινομένων δυσλειτουργιών του συστήματος εξέτασης υποψηφίων οδηγών το Υπ.Μ.Ε. έλαβε δραστικά μέτρα όπως η καθιέρωση του μηχανογραφικού συστήματος θεωρητικής εξέτασης των υποψηφίων οδηγών, η επιμήκυνση του χρόνου επανεξέτασης του υποψηφίου οδηγού ο οποίος δεν προσήλθε κατά τον προγραμματισμένο χρόνο στις πρακτικές εξετάσεις κ.λπ.. Επίσης, στο πλαίσιο αυτό αποφασίστηκε η κατασκευή των πιστών εξέτασης των υποψηφίων οδηγών στις οποίες θα πραγματοποιούνται οι διακριτές ασκήσεις (ελιγμοί αναστροφής, παρκαρίσματος, οπισθοπορείας με γωνία κ.λπ.). Επίσης, το Υπ.Μ.Ε. στο πλαίσιο προαγωγής της οδικής ασφάλειας στη χώρα μας επεξεργάζεται και άλλες τροποποιήσεις στο υφιστάμενο καθεστώς σχετικά με την πρακτική εξέταση των υποψηφίων οδηγών.
      ε) Εξέχοντα ρόλο στη όλη προσπάθεια αποτελεί η ένταξη της κυκλοφοριακής αγωγής στην εκπαιδευτική διαδικασία με σκοπό την εκπαίδευση των ατόμων από μικρή ηλικία και τη δημιουργία μιας περισσότερο
      ευαισθητοποιημένης γενιάς πολιτών για τους οποίους η σωστή κυκλοφοριακή αγωγή θα αποτελεί στάση ζωής. Για τον λόγο αυτό έχουν πραγματοποιηθεί τα εξής βήματα:
      - Για το Δημοτικό έχει ξεκινήσει ολοκληρωμένο πρόγραμμα στα Πάρκα Κυκλοφοριακής Αγωγής (Π.Κ.Α). Έχει παραχθεί «ο Οδηγός Εκπαίδευσης Κυκλοφοριακής Αγωγής» σε έντυπη και ηλεκτρονική μορφή και έχει αποσταλεί σε όλους τους Δήμους που διαθέτουν τα Π.Κ.Α και στις Πρωτοβάθμιες Δ/νσεις Εκπαίδευσης των αντίστοιχων Νομαρχιών προκειμένου να χρησιμοποιηθεί ως υποστηρικτικό υλικό από τους εκπαιδευτές των Π.Κ.Α. Επιπρόσθετα, σε συνεργασία και με το Αριστοτέλειο Πανεπιστήμιο Θεσσαλονίκης πραγματοποιείται αξιολόγηση των δραστηριοτήτων των δήμων που έχουν τα Πάρκα Κυκλοφοριακής Αγωγής. Μάλιστα, το Υπ.Μ.Ε. με το υπ. αριθμ. πρωτ. 8797/1105/11-2-2008 έγγραφο του Υπουργού προς 97 Δήμους της χώρας των οποίων τα Π.Κ.Α έχουν ολοκληρωθεί, επανέρχεται στο θέμα υπενθυμίζοντας τις υποχρεώσεις των Δήμων έναντι των υπογραφόμενων συμβάσεων για τη λειτουργία και συντήρηση των Π.Κ.Α καθώς και την αξιοποίηση του εκπαιδευτικού υλικού.
      Εντός του επόμενου διαστήματος προγραμματίζεται η διενέργεια νέου σεμιναρίου εκατό (-100-) και πλέον νέων εκπαιδευτών που μας προτάθηκαν από τους Δήμους για την εύρυθμη λειτουργία των Π.Κ.Α.
      - Για το Γυμνάσιο και Λύκειο σε συνεργασία με το Ίδρυμα Ευγενίδου ετοιμάζεται εγχειρίδιο για την κυκλοφοριακή αγωγή των μαθητών.
      στ) Θεσπίστηκε νέο Σύστημα Ελέγχου Συμπεριφοράς Οδηγών, το γνωστό Point System, προς την κατεύθυνση να τιμωρούνται αυστηρότερα οι παραβάσεις εκείνες που θέτουν σε κίνδυνο την ανθρώπινη ζωή. Η εισαγωγή των βαθμών ποινής πλέον γίνεται αυτόματα με την χρήση ΗΥ.
      ζ) Με την εφαρμογή της οδηγίας 2003/59 από τον Σεπτέμβριο του τρέχοντος έτους διασφαλίζεται η αρχική επιμόρφωση και περιοδική κατάρτιση των επαγγελματιών οδηγών φορτηγών και λεωφορείων σε θέματα μεταξύ άλλων ασφαλούς φόρτωσης, οικονομικής και οικολογικής οδήγησης, ασφαλούς οδικής συμπεριφοράς κ.λπ..
      2. Με το ν. 3446/2006 αναμορφώθηκε η δέσμη ελέγχων και διοικητικών κυρώσεων σχετικά με την κυκλοφορία των φορτηγών αυτοκινήτων, με στόχο την αποτελεσματικότερη αποτροπή της επικίνδυνης οδικής συμπεριφοράς. Στο πλαίσιο το ΥΜΕ θα προμηθευτεί 2 κινητές μονάδες τεχνικού ελέγχου επιβατικών μεταφορών και 5 κινητές μονάδες τεχνικού ελέγχου βαρέων οχημάτων . Επίσης για τον έλεγχο του υπέρβαρου των φορτηγών το ΥΜΕ θα προμηθευτεί τριάντα φορητές ζυγαριές οι οποίες θα διατεθούν για τον εξοπλισμό ισάριθμων μικτών κλιμακίων ελέγχου και αστυνομικών οργάνων.
      Επίσης, στο πλαίσιο της προοπτικής βελτίωσης του επιπέδου ασφαλείας κατά της πλαστογράφησης των αδειών οδήγησης που τίθεται από την Ευρωπαϊκή Ένωση, το ΥΜΕ προωθεί συνεργασία με το Υπουργείο Εσωτερικών, το οποίο έχει ήδη την υλικοτεχνική υποδομή, προκειμένου οι υπηρεσίες έκδοσης διαβατηρίων να μπορούν να εκτυπώνουν τις νέες άδειες οδήγησης με μορφή πλαστικοποιημένης κάρτας. Η πλαστική μορφή της άδειας οδήγησης έχει ήδη αποφασιστεί από το Ευρωπαϊκό Κοινοβούλιο και το Συμβούλιο της Ε.Ε. και επίκειται η έκδοση σχετικής οδηγίας. Η διαδικασία για την εφαρμογή της θα αποφασιστεί μετά την ενσωμάτωση της οδηγίας στο εθνικό δίκαιο .
      3. Συνολικά, οι στόχοι που έχουν τεθεί από το Υπ.Μ.Ε. για το άμεσο μέλλον είναι:
      * Ολοκλήρωση των Πάρκων Κυκλοφοριακής Αγωγής (ΠΚΑ)
      * Συνέχιση της κατασκευής των πιστών εξέτασης υποψηφίων οδηγών
      * Η αναμόρφωση της νομοθεσίας περί εκπαίδευσης και εξέτασης 
        υποψηφίων οδηγών
      * Η έκδοση αδειών οδήγησης με μορφή πλαστικής κάρτας
      * Η παραγωγή υλικού για παρουσιάσεις σε παιδιά διαφοροποιημένου ανά
        ηλικιακές ομάδες
      * Η παραγωγή cd προώθησης οδικής ασφάλειας για παιδιά του Δημοτικού
      * Η αναμόρφωση - βελτίωση της ύλης των εγχειριδίων θεωρητικής
      εκπαίδευσης υποψηφίων οδηγών και των ερωτηματολογίων εξέτασης.
      	* Η δημιουργία νέας βάσης ερωτηματολογίων στο Μηχανογραφικό Σύστημα θεωρητικής Εξέτασης Υποψηφίων Οδηγών, με παράλληλη μετάφρασή του σε τρείς ξένες γλώσσες (Αγγλικά, Ρώσικα και Αλβανικά ).
      * Η έκδοση ερωτηματολογίου για τη θεωρητική εξέταση αγραμμάτων αθιγγάνων υποψηφίων οδηγών.
      * Η ολοκλήρωση εφαρμογής του ηλεκτρονικού προγράμματος επιλογής των εξεταστικών επιτροπών σε όλη τη χώρα
      * Η παρακολούθηση ερευνητικών έργων ανωτάτων εκπαιδευτικών ιδρυμάτων για την εκπαίδευση, αρχική επιμόρφωση και περιοδική κατάρτιση των οδηγών βαρέων οχημάτων και τη συγκέντρωση στατιστικών στοιχείων οδικής ασφάλειας
      * Η δημιουργία δικτυακού τόπου για την προώθηση της οδικής ασφάλειας στην ιστοσελίδα του Υπ.Μ.Ε. με πληροφορίες οδηγίες και συμβουλές για τους πολίτες και
      * Επικοινωνιακή πολιτική για την προώθηση της οδικής ασφάλειας.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»).
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 2 Φεβρουαρίου 2009. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ( Άρθρο 130 παράγραφος 4 του Κανονισμού της Βουλής)
      1. Η με αριθμό 451/26-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για τη λειτουργία του Βενιζέλειου Νοσοκομείου Ηρακλείου, τη διόρθωση της πρόσφατης προκήρυξης για πρόσληψη προσωπικού κ.λπ..
      2. Η με αριθμό 462/27-1-2009 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εσωτερικών, σχετικά με τη λήψη μέτρων προστασίας των δικαιωμάτων μεταναστών που ζουν στη Χώρα μας κ.λπ..
      3. Η με αριθμό 467/27-1-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εθνικής Άμυνας, σχετικά με τις επεκτάσεις της εταιρείας ΕΛΠΕ-ΠΕΤΡΟΛΑ στην Ελευσίνα κ.λπ..
      4. Η με αριθμό 459/27-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εσωτερικών, σχετικά με τον καταυλισμό Αφγανών λαθρομεταναστών στην Πάτρα κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 453/27-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Χρυσοχοϊδη προς τον Υπουργό Ανάπτυξης, σχετικά με την ασφάλεια των τροφίμων, τους ελεγκτικούς μηχανισμούς στη Δημόσια Υγεία κ.λπ..
      2. Η με αριθμό 463/27-1-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με την καταβολή των δεδουλευμένων στους δασεργάτες που εργάστηκαν στα καμένα δάση της Ρόδου κ.λπ..
      3. Η με αριθμό 458/27-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ανάπλαση της περιοχής του Βοτανικού κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η τρίτη με αριθμό 466/17/27.1.2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις νέες παραγγελίες στρατιωτικού υλικού της Χώρας μας κ.λπ..
      Η επίκαιρη ερώτηση του κ. Αλαβάνου έχει ως ακολούθως:
      «Το πολύ υψηλό δημόσιο χρέος αποτελεί σήμερα το μεγαλύτερο οικονομικό πρόβλημα της χώρας, αφού η εξυπηρέτησή του στερεί τεράστιους πόρους από την ανάπτυξη, την κοινωνία, την απασχόληση, πόροι που είναι απαραίτητοι ιδίως σε περιόδους οικονομικών κρίσεων.
      Η σοβαρότερη αιτία για τη διαμόρφωση τόσο υψηλού δημοσίου χρέους είναι οι πολύ μεγάλες στρατιωτικές δαπάνες.
      Σύμφωνα με την Έκθεση του Ο.Η.Ε. για την ανθρώπινη ανάπτυξη 2007-2008, η Ελλάδα είναι 83η στον κόσμο σε δημόσιες δαπάνες για την παιδεία, 56η σε δημόσιες δαπάνες για την υγεία, ενώ είναι 13η με ποσοστό 4,1% του ΑΕΠ στις στρατιωτικές δαπάνες, οι οποίες σε μεγάλο βαθμό εξυπηρετούν όχι εθνικές, αλλά νατοϊκές σκοπιμότητες.
      Το Νοέμβριο του 2008 σε επίκαιρη ερώτησή μου με αίτημα τη «μείωση των δαπανών για εξοπλισμούς», ο Πρωθυπουργός στην απάντησή του κατέληξε ότι «το αίτημα που περιέχεται στην ερώτηση παραβιάζει ανοικτές πόρτες! Γίνεται ήδη πραγματικότητα... Αποδεδειγμένα» -στα έργα και όχι στα λόγια- «μειώνουμε τις αμυντικές δαπάνες και εξασφαλίζουμε όλοι και περισσότερους πόρους για την κοινωνική αποστολή του κράτους».
      Δυστυχώς, πριν περάσουν δύο μήνες και αφού η εκτίμηση για την ανάπτυξη της Ελλάδας μεταβάλλεται από το +2,5% του ΑΕΠ περίπου στο 0 κι ενώ έχει μειωθεί η εκτίμηση της πιστοληπτικής ικανότητας της χώρας εξαιτίας του μεγάλου δημοσίου χρέους της, ανακοινώνεται από τον Υπουργό Άμυνας ότι σε συνεδρίαση του ΚΥΣΕΑ υπό την προεδρία του Πρωθυπουργού, αποφασίστηκε η εσπευσμένη εκκίνηση της διαδικασίας για την προμήθεια φρεγατών, ελικοπτέρων και μαχητικών αεροσκαφών ύψους πολλών δισεκατομμυρίων ευρώ.
      Κατόπιν τούτων, ερωτάται ο κύριος Πρωθυπουργός:
      Για χώρες όπως η Ελλάδα οι στρατιωτικοί εξοπλισμοί είναι δαπάνες εξόχως αντιπαραγωγικές. Γιατί αντίθετα με κάθε λογική η Κυβέρνηση αποφάσισε νέες παραγγελίες στρατιωτικού υλικού, που αφενός θα αυξήσουν το δημόσιο χρέος και αφετέρου και μόνο η ανακοίνωση αυτής της είδησης επιδεινώνει την οικονομική αξιολόγηση της χώρας;
      Δεν γνώριζε πριν δύο μήνες ο Πρωθυπουργός ότι το Υπουργείο Άμυνας μελετούσε τις προμήθειες αυτού του στρατιωτικού υλικού; Αν γνώριζε, γιατί δεν ενημέρωσε την Εθνική Αντιπροσωπεία, ενώ είχε ερωτηθεί σχετικά;»
      Ο Πρόεδρος της Κοινοβουλευτικής Ομάδας του ΣΥΡΙΖΑ κ. Αλέξανδρος Αλαβάνος, κάνοντας χρήση σχετικής πρόνοιας του Κανονισμού της Βουλής, ορίζει ως αναπληρωτή του τον κ. Θεόδωρο Δρίτσα, για να δεχθεί την απάντηση του ορισθέντος από τον Πρωθυπουργό να απαντήσει στην προς αυτόν απευθυνόμενη ερώτηση, Υπουργού Εθνικής Άμυνας κ. Ευάγγελου Μεϊμαράκη. 
      Ορίστε, κύριε Υπουργέ, έχετε το λόγο. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, κατ’ αρχήν μερικές παρατηρήσεις για το εισαγωγικό της ερώτησης, ώστε να μη δημιουργούνται παρεξηγήσεις. 
      Πρώτον. Σε ό,τι αφορά το δημόσιο χρέος. Πράγματι είναι σήμερα το μεγαλύτερο οικονομικό πρόβλημα που αντιμετωπίζει η χώρα. Δεν είναι όμως ένα πρόβλημα που δημιουργήθηκε τα τελευταία χρόνια. 
      Αντιθέτως. Από το 1981 έως το 2004, στη διάρκεια των προηγουμένων κυβερνήσεων, το δημόσιο χρέος αυξήθηκε περισσότερο από τρεις φορές. Αποτέλεσμα της αύξησης αυτής είναι να πληρώνουμε σήμερα περίπου 12.000.000.000 ευρώ το χρόνο μόνο για τόκους. Πηγαίνουν δηλαδή στους τόκους όλα όσα εισπράττονται από το φόρο εισοδήματος φυσικών προσώπων. 
      Δεύτερον. Σε ό,τι αφορά με την αναφορά που γίνεται για τους ρυθμούς ανάπτυξης, η Ευρωπαϊκή Επιτροπή αναθεωρεί προς τα κάτω τις εκτιμήσεις της. Αυτό όμως ισχύει για ολόκληρη την Ευρωζώνη. Η Ελλάδα είναι μία από τις λίγες χώρες που διατηρούν, σύμφωνα με την ίδια έκθεση, θετικό πρόσημο στους ρυθμούς ανάπτυξης. 
      Πεποίθησή μας –εκτίμηση και της Κυβέρνησης και της Τράπεζας της Ελλάδος- είναι ότι η ανάπτυξη της χώρας θα είναι μεγαλύτερη από αυτή που προβλέπει η Ευρωπαϊκή Επιτροπή. 
      Τρίτον. Σε ό,τι αφορά το ύψος των αμυντικών δαπανών, πράγματι οι αμυντικές δαπάνες μέχρι το 2004 που κυβερνούσε το ΠΑΣΟΚ ήταν πάνω από το 4% του ΑΕΠ. 
      Από το 2004, όμως και μετά, οι αμυντικές δαπάνες σταδιακά έχουν μειωθεί κάτω από το 3% του ΑΕΠ. Ό,τι είπε, λοιπόν, ο Πρωθυπουργός ισχύει και ισχύει στο ακέραιο. Έρχομαι τώρα στα ερωτήματα που τίθενται.
      Πρώτα απ’ όλα δεν αποφασίστηκε από το ΚΥΣΕΑ καμμία προμήθεια. Εκείνο που αποφασίστηκε είναι η επίσημη έναρξη των διαδικασιών, των διαβουλεύσεων, των διαπραγματεύσεων για μελλοντικές προμήθειες. Σημειώνω δε ότι η μελέτη σκοπιμότητας και αναγκαιότητας για τις αγορές αυτές είχε αρχίσει πολλά χρόνια πριν. Επομένως δεν υπήρξε καμμιά επίσπευση, δεν υπήρξε κανένας αιφνιδιασμός. Τα τελευταία χρόνια η Εθνική Αντιπροσωπεία έχει και μάλιστα για πρώτη φορά, πλήρη και τακτική ενημέρωση. Δύο φορές ενημέρωσα ο ίδιος την Επιτροπή Εξωτερικών και Άμυνας.
      Το νέο Ενιαίο Μεσοπρόθεσμο Πρόγραμμα Ανάπτυξης και Εκσυγχρονισμού των Ενόπλων Δυνάμεων, δηλαδή το ΕΜΠΑΕ 2006-2010, εγκρίθηκε από το ΚΥΣΕΑ το Νοέμβριο του 2006, αφού πρώτα ενημερώθηκε εκτενώς η Βουλή. Μόλις πρόσφατα ενημερώσαμε ξανά την Επιτροπή Εξωτερικών και Άμυνας και για το Δεκαπενταετές Σχέδιο Εξοπλιστικών Στόχων των Ενόπλων Δυνάμεων. 
      Υπογραμμίζω ότι το νέο ΕΜΠΑΕ σχεδιάστηκε, στηριζόμενο στη λογική: της πλήρους διαφάνειας, της υλοποίησής του, σύμφωνα με τις δημοσιονομικές δυνατότητες της χώρας, της ανταπόκρισής του στις επιχειρησιακές ανάγκες των Ενόπλων Δυνάμεων. Βασίζεται σε συγκεκριμένες αρχές ανάμεσα στις οποίες είναι:
      Πρώτη Αρχή: Η τήρηση όλων των διαδικασιών που προβλέπονται από τον Εθνικό Αμυντικό Σχεδιασμό και η σύνταξή του με τη μέριμνα των Γενικών Επιτελείων και του ΓΕΕΘΑ. 
      Δεύτερη Αρχή: Η ανταπόκριση του ΕΜΠΑΕ στις απαιτήσεις της μελλοντικής δομής δυνάμεων, με βασικό στόχο την αναβάθμιση της αποτελεσματικότητας και της αποτρεπτικής τους ισχύος.
      ΠΡΟΕΔΡΟΣ (Δημήτριος Σιούφας):  Κύριε Υπουργέ, πιο αργά για να μπορούμε να σας παρακολουθούμε. Θα έχετε άνεση χρόνου.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σας ευχαριστώ, κύριε Πρόεδρε.
      Το τρέχον ΕΜΠΑΕ 2006-2010 περιλαμβάνει ολοκληρωμένα προγράμματα οπλικών συστημάτων, τα οποία αναβαθμίζουν την αποτρεπτική ικανότητα και τις δυνατότητες των Ενόπλων Δυνάμεων.
      Τρίτη Αρχή: Η διατήρηση των οικονομικών δεδομένων στα όρια των εγκεκριμένων σχετικών πιστώσεων.
      Υπογραμμίζω στο σημείο αυτό ότι στο νέο ΕΜΠΑΕ συμπεριλαμβάνεται το σύνολο των ανειλημμένων υποχρεώσεων. Δεν γίνεται αυτό που γινόταν από τις προηγούμενες κυβερνήσεις, δημιουργώντας διαχειριστική ασφυξία. Σας θυμίζω ότι από τα 11,5 δισεκατομμύρια ευρώ του ΕΜΠΑΕ 2006-2010, τα 8,5 δισεκατομμύρια ευρώ αφορούν συμβατικές υποχρεώσεις που μας έρχονται από το ΕΜΠΑΕ του 2001-2005 που είχε σχεδιάσει και εκτέλεσε η κυβέρνηση του ΠΑΣΟΚ. 
      Δεν υπάρχει, όπως υπήρχε στο παρελθόν, χρηματοδότηση των εξοπλιστικών δαπανών από δύο διαφορετικές πηγές. Οι πληρωμές θα γίνονται αποκλειστικά και μόνο από τις εγγεγραμμένες πιστώσεις του προϋπολογισμού του Υπουργείου Εθνικής Άμυνας. Όλα τα κονδύλια για τα νέα εξοπλιστικά προγράμματα είναι εγγεγραμμένα στο ΕΜΠΑΕ.
      Τέταρτη Αρχή: Ο περιορισμός της εξάρτισης της χώρας από οίκους του εξωτερικού με την ενίσχυση της εγχώριας αμυντικής βιομηχανίας.
      Βασικός όρος για την προμήθεια εξοπλιστικών προγραμμάτων είναι η υποχρεωτική συμπαραγωγή με Ελληνική Προστιθέμενη Αξία σε ποσοστό τουλάχιστον κατά 35% και τα αντισταθμιστικά ωφελήματα.
      Υπογραμμίζω στο σημείο αυτό ότι επιλέγονται διακρατικές συμφωνίες. Μεσάζοντες αποκλείονται. Η συμφωνία υπογράφεται μεταξύ κράτους με κράτος, χωρίς παρέμβαση ή εμπλοκή κανενός ιδιώτη-αντιπροσώπου. Άρα, δεν υπάρχει απευθείας ανάθεση.
      Φαντάζομαι, λοιπόν, ότι έπρεπε να αντιλαμβάνεστε πως όλα αυτά τα δεδομένα τα γνωρίζει πολύ καλά ο Πρωθυπουργός. Τα γνωρίζει άλλωστε και η Εθνική Αντιπροσωπεία, την οποία ενημερώσαμε αναλυτικά. Μην επιχειρείτε καμμία διαστρέβλωση. Δεν αποφασίστηκε καμμία προμήθεια εξοπλισμών. Και βέβαια, κατηγορηματικά σας λέμε ότι δεν πρόκειται να υπάρξει καμμία νέα μη προβλεπόμενη δαπάνη μέσα στο 2009. Τίποτε άλλο. 
      Τα πράγματα είναι ξεκάθαρα. Η Κυβέρνηση προχωρά με γνώμονα τον εξορθολογισμό των αμυντικών δαπανών και των λειτουργικών εξόδων των Ενόπλων Δυνάμεων. Η πολιτική μας διασφαλίζει ισχυρές Ένοπλες Δυνάμεις με αποτρεπτική ισχύ, με αδιαμφισβήτητο κοινωνικό έργο, με διαφάνεια στις προμήθειες, με απόλυτο σεβασμό στα χρήματα των φορολογουμένων πολιτών. Εάν, λοιπόν, υπάρχει κάτι που κάνει ζημιά δεν είναι οι πολιτικές της Κυβέρνησης. Είναι η απόπειρα λανθασμένων εντυπώσεων που προσπαθούν κάποιοι να δημιουργήσουν. 
      Σας ευχαριστώ.
      ΠΡΟΕΔΡΟΣ (Δημήτριος Σιούφας):  Το λόγο έχει ο ορισθείς από τον Πρόεδρο της Κοινοβουλευτικής Ομάδας του ΣΥΡΙΖΑ, κ. Αλέξανδρο Αλαβάνο, συνάδελφος Βουλευτής κ. Δρίτσας. 
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε.
      Έχω την τιμή να αναπληρώνω τον Πρόεδρο της Κοινοβουλευτικής Ομάδας του Συνασπισμού Ριζοσπαστικής Αριστεράς, τον κ. Αλαβάνο. 
      Η απάντηση του κυρίου Υπουργού, κύριε Πρόεδρε, τον οποίο ευχαριστώ γι’ αυτήν, καταδεικνύει ακριβώς το γεγονός ότι η απουσία του Πρωθυπουργού για να απαντήσει στον Πρόεδρο της Κοινοβουλευτικής Ομάδας του ΣΥΡΙΖΑ κ. Αλαβάνο, μετατρέπει αυτήν την ερώτηση από μια ερώτηση που συνδέει τις εξοπλιστικές δαπάνες με το σύνολο της στρατηγικής της ελληνικής οικονομίας, της ελληνικής πολιτικής και της πορείας της χώρας, σε ένα εξειδικευμένο θέμα αρμοδιότητος του Υπουργείου Εθνικής Αμύνης.
      Επομένως, η ερώτηση δεν μπορεί να απαντηθεί. Και αυτό ακριβώς το επισημαίνουμε διότι έπρεπε να είναι εδώ ο κύριος Πρωθυπουργός. Προφανώς, κωλύεται. Όμως, η ερώτηση δεν μπορεί να απαντηθεί.
      Και εννοώ ότι ακριβώς στην πραγματικότητα ο κύριος Υπουργός απαντά ως προς τον προϋπολογισμό του Υπουργείου Εθνικής Αμύνης για το 2009. Μα, προφανώς, οι αποφάσεις για την αύξηση των εξοπλισμών έχουν μια προοπτική πολλών ετών και μπορεί να αρχίσουν από το 2010, από το 2011 και να έχουν προοπτική εικοσαετίας. Όμως, δεν μπορεί να διαψεύσει –και δεν το διέψευσε- ότι εδώ έχουμε προμήθεια φρεγατών, μαχητικών αεροπλάνων, ελικοπτέρων. Έχουμε αύξηση του εξοπλισμού, κάτι το οποίο καταδεικνύει πασιφανώς –και έχουν δημοσιευτεί και δεν έχουν διαψευστεί όλα αυτά- ότι ο κύριος Πρωθυπουργός το Νοέμβριο δεν είπε την αλήθεια, όταν εκλήθη από τον κ. Αλαβάνο να καταθέσει αυτά τα στοιχεία και να ανταποκριθεί στην ερώτησή του. Δεν είπε την αλήθεια και στην περίπτωση της μεταφοράς όπλων, στρατιωτικού εξοπλισμού, το 2007 από το Λιμάνι του Αστακού στο Ισραήλ. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Όλα αυτά, όμως, είναι ανησυχητικά διότι οι πολεμικές δαπάνες δεν σημαίνουν κατ’ ανάγκη ενίσχυση της άμυνας και της ισχύος της χώρας. Αντιθέτως, τη στιγμή που έχουμε πτώση της αύξησης του Εθνικού Προϊόντος και του ρυθμού ανάπτυξης, τη στιγμή που έχουμε υψηλότατο δημόσιο χρέος, αποδυναμώνουν τη δυνατότητα συνοχής της ελληνικής κοινωνίας, διότι στερούν τις δαπάνες για την παιδεία, την υγεία, την κοινωνική πρόνοια, το περιβάλλον. Δαπάνες που μπορούν, σε συνθήκες κρίσης ιδιαιτέρως, να εξασφαλίσουν την κοινωνική συνοχή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και τελειώνω, κύριε Πρόεδρε, γιατί δεν έχω άλλο χρόνο.
      ΠΡΟΕΔΡΟΣ (Δημήτριος Σιούφας): Έχετε άνεση χρόνου, κύριε συνάδελφε. 
      ΘΕΟΔΩΡΟΣ ΔΡΙΤΣΑΣ: Ευχαριστώ πολύ. 
      Η κοινωνική συνοχή είναι η μεγαλύτερη άμυνα απέναντι σε οποιαδήποτε απειλή και χωρίς αυτήν κανένας λαός, καμμιά κοινωνία, κανένα κράτος δεν μπορεί να αντιτάξει υπερεξοπλισμούς και εξοπλιστικές δαπάνες, τα οποία είναι πασιφανές ότι κατανέμονται κυρίως με κριτήρια τη διπλωματία των εξοπλισμών, τις σχέσεις μας δηλαδή με τον κ. Σαρκοζί, τις σχέσεις μας με τις Ηνωμένες Πολιτείες και τις νέες σχέσεις που θα επιδιώξουμε να έχουμε με τον κ. Ομπάμα, τις σχέσεις με τη  Γερμανία ή τη Σουηδία ή άλλες ευρωπαϊκές χώρες.  
      Ως εκ τούτου, δεν είναι κατ’ ανάγκη ένας σχεδιασμός που υπακούει σε πραγματικές εξοπλιστικές ανάγκες, γιατί αυτό το κυνήγι των εξοπλισμών συμπεριλαμβάνει με τους ίδιους όρους –αν αν θέλετε- και την Τουρκία. Δηλαδή, όσο έχουμε αύξηση των πολεμικών δαπανών από την Ελλάδα, άλλο τόσο έχουμε από την Τουρκία. Αυτή είναι μια αδιέξοδη κούρσα εξοπλισμών, η οποία υπονομεύει την εσωτερική συνοχή, την ισχύ της χώρας και την ανεξαρτησία της χώρας, αν θέλετε και ως εκ τούτου δεν μπορεί να ιδωθεί ως ένα πρόγραμμα του Υπουργείου Εθνικής Άμυνας, αλλά ως ένα κεντρικό πρόγραμμα της πολιτικής της κάθε κυβέρνησης συνολικά για τη χώρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, με το νέο δεδομένο που έχει προκύψει  σε όλη αυτή τη διαδικασία των εξοπλιστικών προγραμμάτων, το ζήτημα του περίφημου ελέγχου του θαλασσίου χώρου μέσα από τις πολιτικές για την έρευνα-διάσωση. Προς Θεού! Ένα καθαρά πολιτικό, κοινωνικό και –αν θέλετε- διπλωματικό ζήτημα μετατρέπεται σε στρατιωτικό. Η έρευνα-διάσωση, όταν ενταχθεί στο στρατηγικό εξοπλισμό και στις στρατιωτικού χαρακτήρα επιχειρήσεις, θα μας οδηγήσει σε μεγαλύτερη όξυνση των σχέσεών μας με τους γείτονες, σε μεγαλύτερους ανταγωνισμούς και άρα θα επιβάλει ακόμα μεγαλύτερους προγραμματισμούς. 
      Το έχουμε τονίσει κατ’ επανάληψη ότι η έρευνα-διάσωση πρέπει να μείνει στην πολιτική της διάσταση και στην κοινωνική της και ανθρωπιστική της διάσταση σε συνεργασία όλων των χωρών, όλων των δυνάμεων και όχι ως πεδίο ανταγωνισμού. 
      Με λίγα λόγια ένα F-16, που στοιχίζει περίπου 45.000.000 ευρώ μπορεί να δοθεί στα μπλόκα των αγροτών στη Θεσσαλία ή στη Μακεδονία ή στην Πελοπόννησο ή στην Αιτωλοακαρνανία ή στην Κρήτη, ένα σε κάθε μπλοκ, όχι για να ενισχύσει το επίδομα, αλλά για να οργανώσει την αγροτική παραγωγή σε αναπτυξιακές και σωστές βάσεις ή να ενισχύσει σχολεία, νοσοκομεία και τότε να έχουμε πραγματικά μια ισχυρή άμυνα σ’ αυτήν τη χώρα, γιατί θα είναι μια άμυνα που θα τη στηρίζει η ίδια η ελληνική κοινωνία και όχι απλώς και μόνο το Υπουργείο Εθνικής Άμυνας. 
      Ευχαριστώ πολύ. 
      ΠΡΟΕΔΡΟΣ (Δημήτριος Σιούφας): Κύριε συνάδελφε, για την εισαγωγική σας τοποθέτηση, ο Πρωθυπουργός έκανε χρήση, επίσης, σχετικής πρόνοιας, εκτιμώντας ότι η ερώτηση είναι αποκλειστικής αρμοδιότητας του Υπουργού Εθνικής Άμυνας. Πλέον τούτου, όπως ενημέρωσα τον Πρόεδρό σας, υπάρχει σήμερα στις 10 η ώρα το πρωί έκτακτη σύγκληση της Οικονομικής Επιτροπής, για να συζητήσει το αναθεωρημένο πρόγραμμα σταθερότητας, που δεν επέτρεπε στον Πρωθυπουργό να έρθει να απαντήσει και σε εσάς και στον Πρόεδρο του Λαϊκού Ορθόδοξου Συναγερμού. 
      Επίσης, με πρόνοια του Κανονισμού της Βουλής, απαντάτε εσείς αναπληρώνοντας τον Πρόεδρο της Κοινοβουλευτικής Ομάδας του ΣΥΡΙΖΑ. Αυτό για την αποκατάσταση των πραγμάτων, για την εφαρμογή του Κανονισμού και για το σεβασμό από όλες τις πλευρές και του Κανονισμού της Βουλής, αλλά και του Κοινοβουλίου. 
      ΘΕΟΔΩΡΟΣ ΔΡΙΤΣΑΣ: Κύριε Πρόεδρε, μου επιτρέπετε;
      ΠΡΟΕΔΡΟΣ (Δημήτριος Σιούφας): Παρακαλώ. 
      ΘΕΟΔΩΡΟΣ  ΔΡΙΤΣΑΣ: Κύριε Πρόεδρε, δεν διατύπωσα παράπονο, γιατί δεν είναι παρών ο Πρωθυπουργός. Είπα πως προφανώς κωλύεται. Δεν το έκανε επίτηδες. Όμως, επεσήμανα -και είχα καθήκον να το κάνω- ότι η απουσία του στερεί το Σώμα από τη δυνατότητα μιας γενικευμένες απάντησης. 
      ΠΡΟΕΔΡΟΣ (Δημήτριος Σιούφας): Δεν υπεισέρχομαι σε αυτό, κύριε Δρίτσα, στο ουσιαστικό μέρος της απάντησής σας. Το ανέφερα, για να ενημερωθείτε και εσείς και το Σώμα πώς ακριβώς έχει το θέμα. 
      Ευχαριστώ. 
      Το λόγο έχει ο Υπουργός Εθνικής Άμυνας κ. Μεϊμαράκης. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρίες και κύριοι συνάδελφοι, καμιά κυβέρνηση και πολύ περισσότερο η σημερινή, κανένας Υπουργός και πολύ περισσότερο εγώ δεν θέλει να διαθέτει πόρους σε αμυντικές δαπάνες. Δεν υπάρχει καμία αμφιβολία ότι με πόνο καρδιάς γίνεται αυτό. Όλοι θα θέλαμε αυτές τις δαπάνες να τις διαθέσουμε σε κοινωνικές παροχές, στην παιδεία, στην υγεία, στους αγρότες, όπως είπατε. Όλες, όμως, οι κυβερνήσεις από το 1974 έως σήμερα έχουμε ως υπέρτατο αγαθό την ειρήνη, την ασφάλεια, αλλά και την εμπέδωση του αισθήματος ασφάλειας. Θα έλεγα πως είναι εύκολος δρόμος ο λαϊκισμός. Είναι ακόμη ευκολότερος, όταν αγνοείται η πραγματικότητα. 
      Υπάρχουν, λοιπόν, αμείλικτα ερωτήματα: Όταν μια χώρα αντιμετωπίζει τόσο έντονες και τόσο σοβαρές προκλήσεις, είναι δυνατόν να παραμείνει ανοχύρωτη; Είναι δυνατόν να αγνοούνται οι παραβάσεις και οι παραβιάσεις στο Αιγαίο; Είναι δυνατόν να διαγράφετε την πραγματικότητα; Είναι δυνατόν, ιδιαίτερα σήμερα που υπάρχουν και οι δηλώσεις του Αττίλα Ολγκάτς, για τις οποίες θα απαντήσει και η κυρία Υπουργός Εξωτερικών, να συζητάμε κάτι τέτοιο;
      Θα σας έλεγα, κύριοι του Συνασπισμού, να μην παρασύρεστε από τη σιγουριά ότι δεν θα γίνετε ποτέ κυβέρνηση και ότι μπορείτε να λέτε ό,τι θέλετε. Το ξέρετε, αλλά θα το ξαναπώ: Όποιοι θέλουν ειρήνη είναι υποχρεωμένοι να κρατούν ψηλά την ικανότητα και την ετοιμότητα των Ενόπλων Δυνάμεων. Αυτό που κάνουμε είναι να ενισχύουμε την αποτρεπτική ικανότητα των Ενόπλων μας Δυνάμεων. 
      Οι αμυντικές δαπάνες για τη χώρα μας: είναι, δυστυχώς, απαραίτητη προϋπόθεση για την εμπέδωση της ειρήνης, είναι απαραίτητη προϋπόθεση για την περιφερειακή σταθερότητα, είναι απαραίτητη προϋπόθεση για να αισθάνονται ασφαλείς όλοι όσοι ζουν στη χώρα μας και όσοι την επισκέπτονται, είναι, κατ’ επέκταση, προϋπόθεση για την ανάπτυξη. Διότι ένα ασφαλές περιβάλλον ενισχύει την ελκυστικότητα της χώρας, την προσέλκυση επενδύσεων, τη δημιουργία νέων θέσεων απασχόλησης. Ποιος θα πήγαινε να κάνει επενδύσεις σε ένα αβέβαιο περιβάλλον; 
      Επαναλαμβάνω, λοιπόν, μια για πάντα ότι εμείς πρώτοι θέλουμε να περιοριστούν οι αμυντικές δαπάνες. Το έχουμε αποδείξει στην πράξη. Δεν μπορεί, όμως, ταυτόχρονα να αγνοούνται οι κίνδυνοι που υπάρχουν. Δεν μπορεί να αγνοούνται οι προκλήσεις που γίνονται σε βάρος μας. Και δεν μπορούμε και δεν μπορείτε να το κάνετε αυτό. 
      Και κάτι ακόμη. Το νέο θεσμικό πλαίσιο αμυντικών προμηθειών που ψηφίσαμε το Φεβρουάριο του 2008 καθιερώνει απόλυτη διαφάνεια και εναρμονίζεται πλήρως και με τις απαιτήσεις της EUROSTAT. 
      Για τις τελικές αποφάσεις, όπως σας είχα πει και τότε, πέρα από τη χαμηλή προσφορά που ήταν το μοναδικό κριτήριο στο παρελθόν επί των άλλων Κυβερνήσεων, εφαρμόζονται και επιπλέον συγκεκριμένα κριτήρια. Ενδεικτικά αναφέρω: τον κύκλο ζωής ενός οπλικού συστήματος, την υποστήριξή του σε ανταλλακτικά, την εκπαίδευση του προσωπικού, τα αντισταθμιστικά ωφελήματα, το χρονοδιάγραμμα πληρωμών, τη συμπαραγωγή με Ελληνική Προστιθέμενη Αξία σε ποσοστό τουλάχιστον 35%. Αυτά τα κριτήρια σε συνδυασμό με τη δημιουργία του Μητρώου Κατασκευαστών Αμυντικού Υλικού διασφαλίζουν πλήρως τη διαφάνεια. Και αυτό το τονίζω.  Παράλληλα, με την αμετακίνητη θέση μας για διαφάνεια έχουμε θέσει ως βασική προτεραιότητα στην επιλογή των εξοπλιστικών προγραμμάτων την αναβάθμιση της ελληνικής αμυντικής βιομηχανίας. Αποβλέπουμε έτσι τόσο στην υποστήριξη του εκσυγχρονισμού των Ενόπλων Δυνάμεων, όσο και στην αρμονική σύζευξη της άμυνας με την οικονομία και την ανάπτυξη. Πιστεύουμε ότι η οικονομία μπορεί να επωφεληθεί από την ανάπτυξη της εγχώριας αμυντικής βιομηχανίας. 
      Καταλήγω: Κάποιοι στην προσπάθειά τους να πλήξουν την Κυβέρνηση εντέλει αδικούν τη χώρα. Μην προσπαθείτε, λοιπόν, να δημιουργήσετε εντυπώσεις. Ο Πρωθυπουργός το είπε καθαρά και σας το είπα και εγώ και το επαναλαμβάνω. Δεν πρόκειται να υπάρξει καμία αύξηση αμυντικών δαπανών το 2009. Δεν πρόκειται να υπάρξει πρόσθετη επιβάρυνση του Προϋπολογισμού για αγορά εξοπλισμού ούτε με 1 ευρώ. 
      Αυτό που αποφάσισε το ΚΥΣΕΑ είναι να ξεκινήσουν οι επίσημες διαπραγματεύσεις. Η διαδικασία αυτή θα κρατήσει καιρό. Δεν αποφασίζονται αυτά με προχειρότητα. Απαιτείται χρόνος. Τα αποτελέσματα των διαπραγματεύσεων θα αξιολογηθούν και πάλι από το ΚΥΣΕΑ. Θα ενημερώσω και πάλι τη Βουλή. Και μόνο τότε και κάτω από αυτές τις προϋποθέσεις και μετά την ενημέρωση της Βουλής και την απόφαση του ΚΥΣΕΑ, θα ληφθούν οι όποιες αποφάσεις. Είναι τόσο απλό που δεν σας επιτρέπει ούτε να μην το καταλαβαίνετε ούτε να το διαστρεβλώνετε.
      Σας ευχαριστώ πολύ.
      ΠΡΟΕΔΡΟΣ (Δημήτριος Σιούφας): Θα συζητηθεί η τέταρτη με αριθμό 457/16/27.1.2009 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη στάση της Ελληνικής Κυβέρνησης απέναντι στην ομολογία της διάπραξης εγκλημάτων πολέμου κατά τη διάρκεια της τουρκικής εισβολής στην Κύπρο κ.λπ.
      Η επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη έχει ως εξής:
      «Ο Τούρκος ηθοποιός Attila Olgac ομολόγησε στον τουρκικό τηλεοπτικό σταθμό «STAR» ότι κατόπιν εντολών του τότε διοικητή του σκότωσε ο ίδιος δέκα αιχμαλώτους Έλληνες της Κύπρου κατά την περίοδο που ακολούθησε την τουρκική εισβολή στην Κύπρο, το 1974.
      Η ομολογία του Τούρκου ηθοποιού, παρά το γεγονός ότι αποσύρθηκε αργότερα πιθανότατα λόγω των πιέσεων που δέχθηκε γι’ αυτή, αποδεικνύει αυτό που χρόνια καταγγέλλεται ότι δηλαδή η Τουρκία βαρύνεται με εγκλήματα πολέμου τα οποία κατά συρροή έκανε ο τουρκικός στρατός κατά τη διάρκεια της εισβολής του στην Κύπρο.
      1. Προτίθεται η Κυβέρνησή σας να παραπέμψει υπόθεση του τούρκου ηθοποιού και της Τουρκίας για τη διερεύνηση της πιθανής διάπραξης εγκλημάτων πολέμου στο Διεθνές Δικαστήριο της Χάγης;
      2. Προτίθεται η Κυβέρνησή σας να λάβει, ενδεχομένως σε συνεργασία με την Κυπριακή Κυβέρνηση, κάποιες πρωτοβουλίες στην Ευρωπαϊκή Ένωση  δεδομένου ότι η Τουρκία είναι υποψήφια προς ένταξη χώρα στην Ευρωπαϊκή Ένωση;».
      Το λόγο έχει η Υπουργός Εξωτερικών κ. Ντόρα Μπακογιάννη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ευχαριστώ, κύριε Πρόεδρε.
      Κυρίες και κύριοι συνάδελφοι, το θέμα των αγνοούμενων στην Κύπρο αποτελεί ένα ανθρωπιστικό θέμα υψίστης σημασίας. Η Κυβέρνηση το χειρίζεται με ιδιαίτερη προσοχή και ευαισθησία. Το ζήτημα άλλωστε αφορά άμεσα την Ελλάδα, αφού υπάρχουν ελληνικές οικογένειες που εξακολουθούν και ζουν τριάντα τέσσερα ολόκληρα χρόνια με την αγωνία των δικών τους ανθρώπων. Προσωπικά μάλιστα συνδέομαι με κάποιες από αυτές τις οικογένειες στην Κρήτη και έχω ζήσει τον πόνο τους.
      Για τη δημόσια ομολογία–μαρτυρία Olgac θα ήθελα να εκφράσω και πάλι τον αποτροπιασμό μου. Η εκτέλεση αιχμαλώτου πολέμου αποτελεί κατάφορη παραβίαση της τρίτης Σύμβασης της Γενεύης του 1949: «Περί μεταχειρίσεως αιχμαλώτων πολέμου». Η Τουρκία υπέχει διεθνή ευθύνη ως κράτος για τις ενέργειες των τουρκικών στρατευμάτων κατά την εισβολή στην Κύπρο, ανεξάρτητα από την ατομική ευθύνη που βαρύνει το συγκεκριμένο Τούρκο υπήκοο και τους ανωτέρους του. Η εκ των υστέρων προσπάθεια ανασκευής -καθόλου πειστική- της ομολογίας δεν αναιρεί την ουσία του προβλήματος, που είναι η θεμελιώδης ευθύνη της Τουρκίας να διεξάγει ουσιαστική έρευνα για την τύχη Ελληνοκυπρίων και Ελλήνων αγνοουμένων του 1974.
      Δεν μεταβάλλει, δεν αναιρεί την ευθύνη της Τουρκίας να εξαντλήσει κάθε νόμιμο τρόπο για την σε βάθος διερεύνηση αυτής της υπόθεσης. 
      Επιπλέον, επικαιροποιεί με τον πιο δραματικό τρόπο την υποχρέωση της Τουρκίας να συμμορφωθεί πλήρως με την απόφαση που έλαβε το 2001 το Ευρωπαϊκό Δικαστήριο Ανθρωπίνων Δικαιωμάτων επί της Τέταρτης Διακρατικής Προσφυγής της Κυπριακής Δημοκρατίας. 
      Θυμίζω ότι το Δικαστήριο αυτό αναγνώρισε ότι η Τουρκία φέρει πλήρη ευθύνη για παραβίαση διατάξεων της Ευρωπαϊκής Σύμβασης Ανθρωπίνων Δικαιωμάτων και την κάλεσε να λάβει όλα τα αναγκαία μέτρα για τη διερεύνηση της τύχης των αγνοουμένων κατά την εισβολή του 1974 και την πλήρη ενημέρωση των οικογενειών τους. 
      Κυρίες και κύριοι συνάδελφοι, λίγες μέρες μετά τη γνωστοποίηση της συγκλονιστικής μαρτυρίας-ομολογίας Ολγκάτς συζήτησα το θέμα αυτό με τον Υπουργό Εξωτερικών της Κυπριακής Δημοκρατίας, κ. Κυπριανού σε συνάντησή μας στις Βρυξέλλες. Συμφωνήσαμε ότι απαιτούνται καλά μελετημένες και μεθοδικές ενέργειες. Αυτό που έχει σημασία είναι η αποτελεσματικότητά τους και όχι η δημιουργία πρόσκαιρων εντυπώσεων.
      Κυρίες και κύριοι συνάδελφοι, η μαρτυρία-ομολογία του Olgac δεν είναι μόνο συγκλονιστική ως προς την ομότητά της. Σηκώνει το πέπλο σιωπής, με το οποίο η επίσημη Τουρκία έχει επιχειρήσει να σκεπάσει επί τριάντα πέντε σχεδόν χρόνια πράξεις κατάφορης καταπάτησης του Διεθνούς και Ανθρωπιστικού Δικαίου που συνόδευσαν, σημάδεψαν και στιγμάτισαν την παράνομη κατοχή στην Κύπρο. Είναι ένα νέο στοιχείο, το οποίο η Ελλάδα θα αξιοποιήσει με συγκεκριμένο σχέδιο. 
      Η μέχρι τώρα ανάλυσή μας συμπίπτει με αυτήν της Κυπριακής Κυβέρνησης, ότι θα πρέπει να αξιοποιηθεί η Τέταρτη Διακρατική Προσφυγή της Κυπριακής Δημοκρατίας στο Ευρωπαϊκό Δικαστήριο Ανθρωπίνων Δικαιωμάτων, που, όπως ανέφερα, έχει ήδη ασχοληθεί με το θέμα των αγνοουμένων και έχει εκδώσει καταδικαστική απόφαση για την Τουρκία. 
      Το θέμα της συμμόρφωσης της γείτονας χώρας με την καταδικαστική αυτή απόφαση ελέγχεται ήδη από το 2001 από το Συμβούλιο της Ευρώπης και συγκεκριμένα την Επιτροπή Μονίμων Αντιπροσώπων. 
      Η ομολογία του Τούρκου ηθοποιού θα πρέπει να προβληθεί και να αξιολογηθεί ως νέο στοιχείο σε όλες του τις διαστάσεις από την Επιτροπή αυτή του Συμβουλίου της Ευρώπης. Σε συνεννόηση με την Κυπριακή Δημοκρατία θα προβούμε σε όλες τις σχετικές ενέργειες. 
      Πέραν αυτών θέλω να ενημερώσω την Εθνική Αντιπροσωπεία ότι θα θέσουμε το θέμα της Ομολογίας Olgac και στο πλαίσιο του ΟΗΕ και συγκεκριμένα στην Τρίτη Επιτροπή της Γενικής Συνέλευσης. Στην Επιτροπή αυτή η Ελλάδα εγείρει κάθε χρόνο το θέμα της καταπάτησης των ανθρωπίνων δικαιωμάτων στην Κύπρο. Το ίδιο θα κάνουμε και φέτος στο Συμβούλιο Ανθρώπινων Δικαιωμάτων και στη Γενεύη. 
      Όσον αφορά στην Ευρωπαϊκή Επιτροπή υπενθυμίζω ότι το θέμα της τύχης των αγνοουμένων αντιμετωπίζεται στο πλαίσιο της ενταξιακής διαδικασίας της Τουρκίας ως θέμα ανθρωπίνων δικαιωμάτων. Ως τέτοιο αξιολογείται συνεχώς και τα σχετικά πορίσματα περιλαμβάνονται από την Ευρωπαϊκή Επιτροπή στις ετήσιες εκθέσεις προόδου για την Τουρκία. Επομένως, η Ομολογία Olgac θα τεθεί και σ’ αυτό το πλαίσιο.
      Η ευαισθησία που επιδεικνύει η Ευρωπαϊκή Ένωση αποτυπώθηκε ήδη στο χαρακτηρισμό που έκανε για τις δηλώσεις Olgac ο αρμόδιος για τη διεύρυνση Επίτροπος. Ο  Ολι Ρεν αναφέρθηκε σε τραγική ιστορία ντροπής που παραβιάζει τη Συνθήκη της Γενεύης. 
      Κυρίες και κύριοι συνάδελφοι, θέλω πάλι να υπογραμμίσω ότι βεβιασμένες κινήσεις εντυπωσιασμού και όχι ουσίας θα μπορούσαν να μας απομακρύνουν από το στόχο της εξακρίβωσης της αλήθειας στη συγκεκριμένη περίπτωση, καθώς και της διαλεύκανσης του ζητήματος των αγνοουμένων. 
      Από τη μέχρι τώρα διερεύνηση του θέματος από τις αρμόδιες υπηρεσίες του Υπουργείου Εξωτερικών η υπόθεση Olgac δεν φαίνεται ότι πληροί τις βασικές προϋποθέσεις για παραπομπή στο Διεθνές Δικαστήριο της Χάγης. Το ίδιο εκτιμάται ως προς την παραπομπή του συγκεκριμένου Τούρκου υπήκοου και των ανωτέρων του στο Διεθνές Ποινικό Δικαστήριο, καθώς αυτό δεν έχει δικαιοδοσία για εγκλήματα που τελέστηκαν πριν την έναρξη της ισχύος του καταστατικού του, τον Ιούλιο του 2002. 
      Ας αφήσουμε, λοιπόν, κατά μέρος τις επιπολαιότητες, που μπορούν να κάνουν κακό κι όχι καλό. Και δεν νομίζω ότι γνώστες του θέματος σε αυτή τη Βουλή μπορεί να παρασυρθούν.
      Γνωρίζω καλά, αντίθετα, τη μεγάλη ευαισθησία του συνόλου των μελών της Εθνικής Αντιπροσωπείας, των Ελλήνων Ευρωβουλευτών σε θέματα ανθρωπίνων δικαιωμάτων και ακόμα περισσότερο, βεβαίως, στο θέμα της Κυπριακής τραγωδίας. 
      Συμμερίζομαι και στηρίζω την πρόθεση όλων εκείνων που συμμετέχουν στις Κοινοβουλευτικές Συνελεύσεις και τα κοινοβουλευτικά όργανα των διαφόρων διεθνών Οργανισμών να εγείρουν σε αυτά τα φόρα το ζήτημα που επαναφέρει στο προσκήνιο, με τον πιο δραματικό μάλιστα τρόπο, η ομολογία του Attila Olgac. Το Υπουργείο Εξωτερικών θα σταθεί αρωγός στις προσπάθειές τους.
      Εμείς, η Κυβέρνηση, πράττουμε και θα συνεχίσουμε να πράττουμε ό,τι είναι δυνατόν για να χυθεί άπλετο φως σε αυτό το ύψιστης  προτεραιότητας ανθρωπιστικό θέμα και να αποδοθεί δικαιοσύνη. Οι οικογένειες, οι συγγενείς, οι φίλοι των αγνοουμένων της τουρκικής εισβολής δικαιούνται να γνωρίζουν τι ακριβώς συνέβη στα αγαπημένα τους πρόσωπα. Δικαιούνται να αναμένουν την απόδοση δικαιοσύνης. Εμείς είμαστε στο πλευρό τους.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Δεν είναι κακό, κύριε Πρόεδρε, το ότι ο Πρωθυπουργός δεν ήρθε σήμερα στην Αίθουσα. Η δικαιολογία, η οποία προεβλήθη, όμως, νομίζω ότι δεν είναι τόσο ισχυρή. Ε, όταν έχει δύο σημαντικές ερωτήσεις από δύο πολιτικούς Αρχηγούς, μπορούσε να βάλει την Οικονομική Επιτροπή στις 12.00΄ και όχι στις 10.00΄. Αντιλαμβάνομαι ότι ο Πρωθυπουργός αισθάνεται λίγο δυσάρεστα με κάποια πράγματα και γι’ αυτό δεν θέλει να τα αντιμετωπίσει πρόσωπο με πρόσωπο. Και αντί του ιδίου έστειλε την εν δυνάμει Πρωθυπουργό να απαντήσει σ’ αυτό το θέμα. Κατανοούμε το πρόβλημα του Πρωθυπουργού.
       Επίσης, δεν αντιλαμβάνομαι γιατί δεν έρχεται ο αξιότιμος Πρόεδρος της Κοινοβουλευτική Ομάδας του Συνασπισμού. Δεν είναι κακό να μιλάμε με Υπουργούς. Εχθές είχαμε συζήτηση στη Βουλή και μιλήσαμε με την αξιότιμη Υφυπουργό Απασχόλησης και Κοινωνικής Προστασίας. Για ποιο λόγο δεν έρχεται; Δεν μπορούμε να λέμε, δεν μιλάω εγώ αν δεν είναι ο ομόλογός μου. Αυτό το κάναμε στη γειτονιά όταν ήμασταν πιτσιρικάδες, που δεν παίζαμε με τον απέναντι αν δεν ήταν ο καλός παίκτης. Όχι. Νομίζω ότι αυτό δεν προάγει τη δημοκρατία και αυτού του είδους οι βεντετισμοί βλάπτουν. Και θα ήθελα να το ακούσει ο κ. Αλαβάνος αυτό.
      Κυρία Υπουργέ, σας άκουσα με πάρα πολλή προσοχή και το συμπέρασμα που έβγαλα για άλλη μία φορά, είναι ότι η εξωτερική μας πολιτική είναι φρόνιμα. Αδυνατείτε να βάλετε «η». Και η διαφορά μας είναι αυτό το «η». Εγώ θέλω «φρόνημα» κι εσείς λέτε «φρόνιμα». Και αυτή είναι η μεγάλη μας διαφορά. Τα βλέπετε κάτω από μία πλευρά πολύ light, ήσυχα, ήρεμα και να προχωρήσουμε προς αυτή την κατεύθυνση.
      Πόσες ερωτήσεις έγιναν από Ευρωβουλευτές για το θέμα αυτό; Εμείς καταθέσαμε αμέσως με τον Πρεσβευτή μας, τον κ. Γεωργίου, την ίδια μέρα. Πόσοι Βουλευτές στο Συμβούλιο της Ευρώπης έθεσαν το θέμα; Εσείς τι κάνατε; Γιατί δεν ζητάτε την έκδοση εδώ του κ. Attila Olgac; Για ποιο λόγο; 
      Τι κάνουν οι Τούρκοι; Οι Τούρκοι τον δικάζουν τώρα εκεί, θα τον καταδικάσουν, θα τον κλείσουν πέντε, έξι χρόνια μέσα, θα πουν, θα εκτίσει ποινή, για να μην ομολογήσει. Αυτό που θέλει η Τουρκία είναι να μην ομολογήσει, να μη μιλήσει. Δηλαδή, αυτό που δεν έκανε το ΠΑΣΟΚ με τον Οτσαλάν όταν ήρθε εδώ, να τον πιάσει, να τον κλείσει στον Κορυδαλλό, να πει επτά χρόνια φυλακή κι έχουμε και λαμβάνειν. Και να μην τον στείλουμε έξω τον Οτσαλάν με ό,τι συνέβη.
      Αυτό, λοιπόν, τώρα κάνει η Τουρκία. Η Τουρκία άρχισε τις ανακρίσεις και θα τον κλείσει μέσα –θα το δείτε- για να μην πάμε και τον στριμώξουμε σε κάποιο διεθνές φόρουμ και μιλήσει και πει ορισμένα πράγματα. Και βεβαίως δεν είναι μόνο ο κ. Attila Olgac. Περιγράφει το διοικητή του. Έπρεπε ήδη εμείς να έχουμε μάθει ποιος είναι ο διοικητής, που έδωσε την εντολή.
      Είναι ένα προνομιακό για την Ελλάδα στοιχείο. Είναι μία προνομιακή εξέλιξη για την Ελλάδα. Η Τουρκία το αισθάνεται ότι είναι στριμωγμένη στη γωνία.
      Βεβαίως, εδώ πρέπει να καυτηριάσω εφημερίδες οι οποίες προσπαθούν να ανοίξουν καινούργια μέτωπα τη στιγμή που έχουμε αυτό το προνομιακό και να μας πάνε σε άλλα θέματα όπου αποδεχθήκαμε το «X» με την τότε, θα έλεγα, όχι σωστή και κρίσιμη πράξη του κ. Σημίτη. Αυτό για να ξεκαθαρίσω καταστάσεις, γιατί δεν θέλω να υπάρχουν στον ορίζοντα κενά.
      Η Ελλάδα μπορεί να χρησιμοποιήσει το θέμα του Τούρκου Olgac.
      Κυρία Υπουργέ, χθες σπεύσατε, παραμονή αυτής της συζητήσεως, να ενημερώσετε την Επιτροπή Εξωτερικών Υποθέσεων για την πρόοδο με την Τουρκία. 
      Εγώ θα σας θυμίσω μόνο ότι τα τελευταία πενήντα χρόνια η Τουρκία μας ανοίγει πληγές. Να θυμίσω τα Σεπτεμβριανά του 1955; Να θυμίσω τα γεγονότα του 1964 που έσπευσε ο αείμνηστος Γεώργιος Παπανδρέου να πάει να βρει τον Τζόνσον για να αποσοβήσει τότε μια εισβολή; Να θυμίσω τα γεγονότα του 1974; Να θυμίσω τα γεγονότα του 1983 με την αναγνώριση από την Τουρκία τότε του ψευδοκράτους; Να θυμίσω του 1996 τις δολοφονίες του Σολομού, του Ισαάκ; Να θυμίσω ότι δεν κάθεται καλά η Τουρκία, ότι χθες που συνεδριάσαμε στην Επιτροπή Εξωτερικών και ΄Αμυνας πάνω από το Φαρμακονήσι πετούσαν τούρκικα πολεμικά; Αυτή είναι η διαγωγή τους! 
      Εμείς έναντι αυτών τι κάνουμε; Τις καλοδεχόμαστε, τις ξεχνάμε, τις βάζουμε στο χρονοντούλαπο και λέμε «ελάτε να μπείτε στην Ευρώπη»! Ζητήστε: Θα σας αφήσουμε να μπείτε, θα ανάψουμε το πράσινο φως αν μας πείτε τι έγιναν οι 1.619 αγνοούμενοι Ελληνοκύπριοι και Έλληνες. Αν δεν μας πείτε, δεν μπαίνετε στην Ευρώπη.
      Γιατί δεν το κάνετε; Τι φοβόσαστε; 
      Υπάρχει αγνοούμενο παιδί, ο Χρηστάκης Γεωργίου μόλις πέντε ετών το 1974 και δέχτηκε ο Ντεκτάς ότι είναι έτσι. Και είπε ότι θα το επιστρέψω. Και τριάντα τρία χρόνια δεν έχουν επιστρέψει αυτό το παιδί. Κάντε κάτι.
      Εγώ χθες έστειλα επιστολή στον Πρόεδρο της Επιτροπής Αναφορών στον κ. Libicki και του λέω «να συνεδριάσεις και να μας φωνάξεις επάνω να σου πούμε τι γίνεται». 
      Δυναμώστε το θέμα, κυρία Υπουργέ. Έχετε και τις δυνατότητες και τον τρόπο γνωρίζετε. Εγώ θα καταθέσω στη Βουλή αυτά τα έγγραφα της δικής μας παρέμβασης, για να γίνει γνωστό ότι κάποιοι επιτέλους σ’ αυτόν τον τόπο δεν μένουν στα λόγια και προχωράνε σε μια συγκεκριμένη πράξη.
      Εδώ, λοιπόν, είναι η αναφορά στον κ. Libicki και εδώ είναι η ερώτηση του Ευρωβουλευτή μας στο Ευρωπαϊκό Κοινοβούλιο.
      (Στο σημείο αυτό ο Πρόεδρος του ΛΑΟΣ κ. Γεώργιος Καρατζαφέρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρία Υπουργέ, καταλαβαίνω την ανάγκη να υπηρετήσετε τις καλές σχέσεις με τη γείτονα. Ξέρω ότι αυτό είναι μια διαχρονική επιθυμία των Αμερικανών  και γνωρίζω πολύ καλά και τη δική σας ανάγκη αλλά και του Πρωθυπουργού να τα έχετε καλά με τον Αμερικάνο. Ε, βλέπουμε ότι μεγάλη μάχη και διαγκωνισμός μεταξύ του κ. Καραμανλή και του κ. Παπανδρέου ποιος θα βγάλει φωτογραφία με τον Ομπάμα. Θα σωθεί το πολιτικό κύρος και το γόητρο ενός εκάστου εξ αυτών εάν βγάλουν μια φωτογραφία με τον κ. Ομπάμα. Είδα εσείς πώς πασχίζετε να δείτε την κ. Χίλαρι Κλίντον. 
      Εν πάση περιπτώσει, θα τους δείτε. Πείτε τους και μία κουβέντα. Μη μας πείτε ότι λέτε, γιατί το αντίκτυπο κάθε συναντήσεως το εισπράττουμε.
      Εν τέλει δεν ξέρω αν αυτός ο κ. Olgac τι σημαίνει το όνομά του στα τούρκικα, αλλά στα αγγλικά σημαίνει αυτό που είναι.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΟΣ (Δημήτριος Σιούφας): Το λόγο έχει η Υπουργός των Εξωτερικών κ. Ντόρα Μπακογιάννη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Δεν θα απαντήσω, κυρίες και κύριοι συνάδελφοι, στην ιστορική αναδρομή, την οποία έκανε ο κ. Καρατζαφέρης, από την Άλωση της Κωνσταντινουπόλεως και πέρα, ούτε θα μπω στις ενδοοικογενειακές διενέξεις σας. Δεν αφορούν την Κυβέρνησή μας.
      Η Κυβέρνηση απαντά και μιλά πάντα με υπευθυνότητα και σοβαρότητα. Και δεν θα ήθελα να επαναλάβω αναλυτικά τουλάχιστον όσα ανέφερα στην πρωτολογία μου. Θέλω να δώσω μια απάντηση μόνο σ’ αυτά που είπε ο κ. Καρατζαφέρης συγκεκριμένα.
      Κριτήριο, κύριε Καρατζαφέρη, και το γνωρίζουμε όλοι, αποτελούν για την Ευρωπαϊκή Επιτροπή και για τις εκθέσεις της η συμμόρφωση της Τουρκίας στα θέματα ανθρωπίνων δικαιωμάτων και βεβαίως διαχρονικά το θέμα των αγνοουμένων έχει τεθεί όλα αυτά τα χρόνια.
      Εμείς δεν το θυμηθήκαμε σήμερα. το έχουμε κάνει πράξη εδώ και χρόνια.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Φωτίστε το. Μην κρύβετε τον προβολέα.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ήμουν και είμαι ξεκάθαρη και σαφής. Η Ελλάδα σε σταθερή συνεργασία και συντονισμό με την Κυπριακή Δημοκρατία εγείρει συστηματικά το θέμα των αγνοουμένων στα αρμόδια διεθνή περιφερειακά όργανα προστασίας ανθρωπίνων δικαιωμάτων.
      Στην ομολογία του ο Olgac, υπήρξε άμεση και ξεκάθαρη τοποθέτηση του Υπουργείου Εξωτερικών. Ξεκίνησε η ενδελεχής μελέτη, η αξιολόγηση των λεγομένων του για να μπορούν να αποτελέσουν ένα ακόμα συστατικό στον αγώνα τον οποίο κάνουμε.
      Υπήρξε συνάντηση με τον Κύπριο Υπουργό Εξωτερικών, ενημέρωσα τη Βουλή των Ελλήνων και την Εθνική Αντιπροσωπεία χθες για τις πρώτες σκέψεις και προθέσεις μας.
      Η Κυβέρνηση χειρίζεται το θέμα με την εξαιρετική προσοχή που του αναλογεί, με την αποφασιστικότητα που επιβάλλει η αμετάκλητη βούλησή μας να χυθεί άπλετο φως στην υπόθεση αυτή και να αποδοθεί δικαιοσύνη.
      Φροντίδα και μέλημά μας είναι πάνω απ’ όλα η εξακρίβωση της τύχης των αγνοουμένων της τουρκικής εισβολής. Είναι καθήκον μας.
      Σημειώνω προς ενημέρωση της Εθνικής Αντιπροσωπείας ότι το 2004 άρχισε να επαναλειτουργεί η Δικοινοτική Διερευνητική Επιτροπή Αγνοουμένων που συστήθηκε το 1981 υπό την αιγίδα του ΟΗΕ και την οποία η Ελλάδα ενισχύει οικονομικά. Λαμβανομένων υπ’όψιν των συνθηκών, η ΔΔΕΑ έχει λειτουργήσει αποδοτικά μέχρι τώρα και έχει να παρουσιάσει πρόοδο στο αντικείμενο των εργασιών της. Μέχρι τώρα έχουν ταυτοποιηθεί και παραδοθεί στις οικογένειες οι σοροί εκατόν δέκα αγνοουμένων. Κύριο μέλημά μας πρέπει να είναι το πώς θα διασφαλίσουμε και τη συνέχιση της ομαλής και αποτελεσματικής λειτουργίας της.
      Ασφαλώς οι διαδικασίες αυτές δεν αρκούν για την επίλυση του θέματος, όμως αποτελούν μία ουσιαστική πρόοδο έναντι της προ δεκαετίας κατάστασης. Το οφείλουμε στις οικογένειες, στους συγγενείς και στους φίλους των ανθρώπων αυτών. 
      Τιμάμε τον αγώνα που δίνει όλα αυτά τα χρόνια η Πανελλήνια Επιτροπή Γονέων-Συγγενών Αδήλωτων Αιχμαλώτων και Αγνοουμένων της Κυπριακής Δημοκρατίας. Ήταν οι πρώτοι που συνάντησα στην πρώτη μου επίσκεψη στην Κύπρο. Την υποστηρίζουμε και ενισχύουμε τον αγώνα της για τη διεθνή προβολή του προβλήματος σε συνεργασία με την αντίστοιχη Παγκύπρια Οργάνωση Συγγενών Αγνοουμένων. Σύντομα μάλιστα θα ξαναέλθουν στο Υπουργείο Εξωτερικών για τον περαιτέρω συντονισμό των προσπαθειών μας.
      Εμείς δεν παίζουμε με την εξωτερική πολιτική και τα συμφέροντα της χώρας. Στη δική μας υπεύθυνη στάση εσείς, κύριοι του ΛΑΟΣ, παραθέτετε τα μεγάλα λόγια σας, τις φωνές και τα λογοπαίγνιά σας που δεν μπορούν να καλύψουν την επιπολαιότητα του λαϊκισμού και του εντυπωσιασμού που άκομψα επιχειρείτε. Η κριτική στην Αίθουσα αυτή απαιτεί αίσθηση μέτρου και ευθύνης, ειδικά όταν το διακύβευμα είναι η προάσπιση των συμφερόντων της χώρας. 
      Κάντε μας λοιπόν κριτική, κάντε όμως υπεύθυνη, σοβαρή και όχι επιφανειακή και κενή περιεχομένου κριτική. Δεν κερδίζετε εσείς, δεν κερδίζει η χώρα. Τον ελληνικό λαό και την Κυβέρνησή μας τους ενδιαφέρει το δεύτερο. Το πρώτο απασχολεί εσάς.
      Τέλος, κυρίες και κύριοι συνάδελφοι, θέλω να διαβεβαιώσω το Σώμα ότι η ελληνική Κυβέρνηση θα κάνει κάθε προσπάθεια σε συνεργασία με την κυπριακή κυβέρνηση για να πέσει άπλετο φως σ’ αυτήν την υπόθεση ντροπής.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, ζητώ το λόγο επί προσωπικού. Η κυρία Υπουργός ήταν ιδιαίτερα προσβλητική μ’ ένα άθλιο υπονοούμενο ότι…
      ΠΡΟΕΔΡΟΣ (Δημήτριος Σιούφας): Για ένα λεπτό θα αναπτύξετε σε τι συνίσταται το προσωπικό, κύριε Πρόεδρε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ακούστε, κυρία Μπακογιάννη. Εμένα είναι φίλος, αδελφός μου, αλλά είναι φιλτάτη η πατρίδα και σε προτεραιότητα βάζω την τάξη της πατρίδας, δεν βάζω τις «αναρριχήσεις» των οικογενειακών μελών σε ύψιστα πόστα της ελληνικής κοινωνίας και καταλαβαίνετε πολύ καλά τι λέω. 
      Όσον αφορά την αντιπολίτευση του ΛΑΟΣ, εμείς κάνουμε υπεύθυνη αντιπολίτευση, εσείς κάνετε ανεύθυνη διακυβέρνηση. Μπορεί να πείσατε κάποιους Βουλευτές της Νέας Δημοκρατίας ότι είστε εν δυνάμει Πρωθυπουργός, αλλά δυστυχώς δεν έχετε πείσει τον ελληνικό λαό για την υπευθυνότητά σας, τη σοβαρότητά σας και τον πατριωτισμό σας.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΟΣ (Δημήτριος Σιούφας): Δεν υπάρχει προσωπικό θέμα, αλλά δίνετε συνέχεια μετά απ’ αυτό στην κυρία Υπουργό, κύριε Πρόεδρε.
      Κυρία Υπουργέ, έχετε το λόγο για ένα λεπτό.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, μία απάντηση μόνο έχω να δώσω. Η Κυβέρνηση και η χώρα έχουν Πρωθυπουργό, κύριε Καρατζαφέρη, είτε σας αρέσει είτε δεν σας αρέσει. Κυβέρνηση είναι η Νέα Δημοκρατία με τις αρχές και τις αξίες της. Ψηφίστηκε από τον ελληνικό λαό και έχει την ευθύνη της διακυβέρνησης. Εσείς ελεύθερα μπορείτε να λασπολογείτε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εμείς δεν υπονομεύουμε τον Πρωθυπουργό, άλλοι τον υπονομεύουν. Δεν μπορεί να μην ξέρει ποιος τον υπονομεύει.
      ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε.
      (Στο σημείο αυτό την Προεδρική Έδρα καταλαμβάνει ο  ΣΤ΄ Αντιπρόεδρος της Βουλής κ.  ΙΩΑΝΝΗΣ ΔΡΑΓΑΣΑΚΗΣ)
      ΠΡΟΕΔΡΕΥΩΝ (Ιωάννης Δραγασάκης): Θα συζητηθεί η πρώτη με αριθμό 456/27-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευσταθίου Κουτμερίδη προς τους Υπουργούς Εξωτερικών και Αγροτικής Ανάπτυξης και Τροφίμων, σχετικά με την καλλιέργεια του γενετικά τροποποιημένου καλαμποκιού στη χώρα μας, τη θέση της Ευρωπαϊκής Επιτροπής κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Σύμφωνα με καταγγελίες της «Greenpeace», η Επιτροπή προσπαθεί να επιβάλει στις κυβερνήσεις των είκοσι επτά τη θέση της υπέρ των γενετικά τροποποιημένων οργανισμών.
      Η παραπάνω ωστόσο εκστρατεία της Ευρωπαϊκής Επιτροπής δεν άφησε στο απυρόβλητο τη χώρα μας, αφού έχει ήδη κινηθεί η διαδικασία άρσης των απαγορεύσεων του μεταλλαγμένου καλαμποκιού ΜΟΝ810 της πολυεθνικής «Monasanto». Το ίδιο συμβαίνει και για τις άλλες δύο χώρες της Ευρωπαϊκής Ένωσης που απαγορεύουν την καλλιέργεια μεταλλαγμένου καλαμποκιού στα εδάφη τους, ήτοι τη Γαλλία και την Ουγγαρία.
      Δεδομένου ότι η Ευρωπαϊκή Υπηρεσία για την ασφάλεια των τροφίμων (EFSA) έχει γνωμοδοτήσει υπέρ της καλλιέργειας μεταλλαγμένου καλαμποκιού, ερωτώνται οι κύριοι Υπουργοί:
      Σε ποιες ενέργειες προτίθενται έτσι ώστε να εμποδίσουν την άρση της απαγόρευσης καλλιέργειας τροποποιημένου καλαμποκιού στη χώρα μας;»
      Στην παραπάνω επίκαιρη ερώτηση θα απαντήσει ο Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης.
      Κύριε Υπουργέ, έχετε το λόγο για τρία λεπτά.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Ο αγαπητός συνάδελφος θέτει ένα θέμα το οποίο κατά μία ευτυχή συγκυρία βρίσκει σύμφωνη την ελληνική κοινή γνώμη και σύσσωμους τους Έλληνες πολίτες και τολμώ να πω –εξ όσων γνωρίζω- και διακομματικά τους εκπροσώπους των Ελλήνων πολιτών στην Αντιπροσωπεία μας.
      Αγαπητέ συνάδελφε, καταθέτοντας αυτές τις γενικές σκέψεις που δίνουν «όπλο» στην εκάστοτε κυβέρνηση της πατρίδας –δεν θέλω να μονοπωλήσω αυτήν την ευαισθησία από τη δική μας Κυβέρνηση και από τον ομιλούντα- θέλω να σημειώσω και να αξιολογηθεί ότι το 2005 μόνο η χώρα έλαβε εθνικό μέτρο αξιοποιώντας την αρχή της προφύλαξης κατά την κοινοτική οδηγία, ούτως ώστε να διαλέξει το δρόμο της απαγόρευσης καλλιέργειας και χρήσης των γενετικώς τροποποιημένων οργανισμών στην επικράτειά της. 
      Έτσι λοιπόν το 2005 ελήφθη το πρώτο εθνικό μέτρο και έκτοτε έχει αρχίσει μία διελκυστίνδα από την Ευρωπαϊκή Επιτροπή, από τη Μόνιμη Επιτροπή, από τον EFSA, την Επιτροπή Ανάλυσης και Αξιολόγησης Κινδύνων και βρισκόμαστε σε μία διαρκή αντιπαράθεση προς αυτήν την απόφαση, η οποία ελήφθη από την Ευρωπαϊκή Επιτροπή. Πήραμε το εθνικό μέτρο. Δυστυχώς δεν στάθηκε δυνατό να έχουμε την πλειοψηφία και στη Μόνιμη Επιτροπή και στο Συμβούλιο Υπουργών Γεωργίας όπου διαδοχικά πήγε το θέμα. Όταν όμως ακυρώθηκε αυτή η απόφασή μας πήραμε νέα απόφαση ισχύος δεκαοκτώ μηνών η οποία έληξε τον Ιούλιο του 2007. Έκτοτε εμείς δώσαμε ξανά ανανέωση για δύο χρόνια και έχουμε υποστεί αυτήν την εισαγωγή του θέματος στην Μόνιμη Επιτροπή και θα ακολουθηθεί πάλι η συνήθης διαδικασία.
      Είναι ένα θέμα το οποίο, όπως τόνισα, βρίσκει σύσσωμο τον πολιτικό κόσμο της χώρας, σύσσωμους τους Έλληνες πολίτες. Εμείς δεν επιθυμούμε αυτό στον τόπο μας με το μικρό κλήρο, με το μεγαλείο της βιοποικιλότητός μας, με την ύπαρξη πολλαπλασιαστικού γενετικού υλικού. Αυτοί είναι λόγοι τους οποίους και προβάλλουμε και υπερασπιστήκαμε το δίκαιο κατά την ιδιαιτερότητα της πατρίδας μας σε ό,τι αφορά τη χρήση τέτοιων μεταλλαγμένων προϊόντων γενετικώς τροποποιημένων οργανισμών.
      Πιστεύουμε ότι θα δώσουμε αυτόν τον αγώνα όλοι μαζί και νομίζουμε ότι κάθε συμβολή σ’ αυτόν τον αγώνα θα είναι χρήσιμη.
      Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Κουτμερίδης για δύο λεπτά.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
      Κύριε Υπουργέ, η χώρα μας βρίσκεται ένα βήμα πριν από την άρση της απαγόρευσης καλλιέργειας του μεταλλαγμένου καλαμποκιού ΜΟΝ810 τις πολυεθνικής «Monasanto». Σας άκουσα που είπατε ότι δημιουργήσαμε ένα προστατευτικό «δίχτυ» κατά κάποιον τρόπο το 2005 και το 2007, όμως στις 16 Φεβρουαρίου 2009 η Επιτροπή Εμπειρογνωμόνων Βιοτεχνολογίας θα συνεδριάσει για να ψηφίσει υπέρ ή κατά της εντολής που έδωσε η Ευρωπαϊκή Επιτροπή. 
      Η χώρα μας καλείται να επιτρέψει την καλλιέργεια του γενετικά τροποποιημένου οργανισμού στα εδάφη της. 
      Μπροστά, λοιπόν, σε αυτές τις νέες εξελίξεις, το Υπουργείο Αγροτικής Ανάπτυξης κα Τροφίμων οφείλει να εξαντλήσει την επιστημονική και νομική του επιχειρηματολογία, για να θωρακιστεί επ’ αόριστο η χώρα μας από τη χρήση των γενετικά τροποποιημένων καλλιεργειών. Οφείλει να έρθει σε συνεννόηση, εάν είναι δυνατόν, με τις άλλες δύο χώρες, τη Γαλλία και την Ουγγαρία, που ακολουθούν την ίδια πολιτική όσον αφορά το μεταλλαγμένο καλαμπόκι, έτσι ώστε να δημιουργηθεί ένας συνασπισμός ή, εάν θέλετε, ένα μπλόκο αντίστασης στην πολιτική της απελευθέρωσης των μεταλλαγμένων φυτών και σπόρων. 
      Κύριε Υπουργέ, όλοι συμφωνούμε πως το γενετικό πείραμα, στο οποίο προσπαθούν να μετατρέψουν τη γεωργία και την παγκόσμια παραγωγή οι πολυεθνικές εταιρείες, πρέπει να σταματήσει. Η κατάργηση των μεταλλαγμένων τροφίμων και φυτών στην παγκόσμια αγορά αποτελεί αίτημα της συντριπτικής πλειοψηφίας των Ελλήνων καταναλωτών. Σας υπενθυμίζω –και πιστεύω ότι το γνωρίζετε- ότι ήδη από τις 19 Δεκεμβρίου οι μεγαλύτεροι σύλλογοι, ενώσεις και συνομοσπονδίες της χώρας μας απέστειλαν επιστολή προς την Ευρωπαϊκή Επιτροπή, ζητώντας να μην εγκρίνει την καλλιέργεια μεταλλαγμένου καλαμποκιού στην Ευρώπη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ολοκληρώνω, κύριε Πρόεδρε.
      Παράλληλα, όλοι πλέον γνωρίζουν ότι η χρήση των μεταλλαγμένων δεν είναι καθόλου φιλική προς το περιβάλλον, ότι κανένα όφελος δεν πρόκειται να αποκομίσουν οι αγρότες και οι καταναλωτές μας. Η δικαιολογία ότι αυτό γίνεται για την καταπολέμηση της πείνας δεν ισχύει. Γιατί δέκα χρόνια μετά την πρώτη σημαντική καλλιέργεια μεταλλαγμένων δεν υπάρχει κανένα θετικό αποτέλεσμα στην καταπολέμηση της πείνας και της φτώχειας ανά τον κόσμο. Το είδαμε και με το μεταλλαγμένο βαμβάκι στην Ινδία, όπου οι ισχυρισμοί για αύξηση της παραγωγής και μείωση του κόστους καλλιέργειας απέτυχαν παταγωδώς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, είναι γεγονός πως η χώρα μας είναι μία μικρή χώρα, με μικρές διαπραγματευτικές δυνατότητες. Παρ’όλα αυτά, η Κυβέρνηση έχει χρέος να χτυπήσει το χέρι πάνω στο τραπέζι των διαπραγματεύσεων, έτσι ώστε να σταματήσουν τα εγκλήματα που διαπράττονται από διάφορα μεγαλοσυμφέροντα πολυεθνικών ενάντια στη φύση, ενάντια στο δικαίωμα των αγροτών να καλλιεργούν μη μεταλλαγμένα φυτά.
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε. Βλέπετε και εσείς το χρόνο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, είμαι από την αρχή της συνεδρίασης εδώ και είδα ότι σε όλους τους ερωτώντες Βουλευτές έχει γίνει μία παραχώρηση χρόνου. Είσαστε πολύ αυστηρός μαζί μου. Σας παρακαλώ πολύ να δείτε και τις προηγούμενες τοποθετήσεις των συναδέλφων. 
      ΠΡΟΕΔΡΕΥΩΝ (Ιωάννης Δραγασάκης): Κύριε Κουτμερίδη, δεν έχετε δίκιο. Μιλάτε τριάμισι λεπτά. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Τουλάχιστον διπλάσιο χρόνο είχαν όλοι οι προηγούμενοι συνάδελφοι. 
      ΠΡΟΕΔΡΕΥΩΝ (Ιωάννης Δραγασάκης): Το κριτήριο αυτό δεν είναι σωστό κριτήριο. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Εγώ αξιώνω την ίδια μεταχείριση, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Με ποιον;
      ΕΥΣΤΑΘΙΟΣ ΚΟΥΤΜΕΡΙΔΗΣ: Με τους προηγούμενους συναδέλφους μου.
      ΠΡΟΕΔΡΕΥΩΝ (Ιωάννης Δραγασάκης): Μα, τώρα αρχίσαμε, τώρα άρχισα εγώ τουλάχιστον.
      ΕΥΣΤΑΘΙΟΣ ΚΟΥΤΜΕΡΙΔΗΣ: Τι είναι αυτά που μας λέτε, κύριε Πρόεδρε; Η συνεδρίαση ξεκίνησε από τις 10.00’.
      ΠΡΟΕΔΡΕΥΩΝ (Ιωάννης Δραγασάκης): Κύριε Κουτμερίδη, μιλήσατε τριάμισι λεπτά. Πόσο χρόνο θέλετε; Ξέρετε τον Κανονισμό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Τον ίδιο χρόνο που είχαν και οι άλλοι συνάδελφοί μου.
      ΠΡΟΕΔΡΕΥΩΝ (Ιωάννης Δραγασάκης): Ολοκληρώσατε;
      ΕΥΣΤΑΘΙΟΣ ΚΟΥΤΜΕΡΙΔΗΣ: Όχι, γιατί με διακόψατε.
      ΠΡΟΕΔΡΕΥΩΝ (Ιωάννης Δραγασάκης): Μπορούμε να συνεννοηθούμε; Δεν υπάρχει λόγος τώρα να δημιουργείται τέτοιο κλίμα. Είναι μια επίκαιρη ερώτηση και εσείς έχετε δύο λεπτά. Όλοι το ξέρουμε αυτό. Μιλήσατε τριάμισι λεπτά και δημιουργείτε θέμα για το Προεδρείο; 
      ΕΥΣΤΑΘΙΟΣ ΚΟΥΤΜΕΡΙΔΗΣ: Μισό λεπτό ακόμα.
      Παρ’όλα αυτά, η Κυβέρνηση έχει χρέος να χτυπήσει το χέρι της πάνω στο τραπέζι των διαπραγματεύσεων, έτσι ώστε να σταματήσουν τα εγκλήματα που διαπράττονται από διάφορα μεγαλοσυμφέροντα πολυεθνικών ενάντια στη φύση, ενάντια στο δικαίωμα των αγροτών να καλλιεργούν μη μεταλλαγμένα φυτά, ενάντια στο δικαίωμα των καταναλωτών να τρώνε μη μεταλλαγμένες τροφές.
      Μετά από όλα αυτά, κύριε Υπουργέ, θα σας παρακαλούσα να μας πείτε συγκεκριμένες πρωτοβουλίες και παρεμβάσεις του Υπουργείου Αγροτικής Ανάπτυξης και Τροφίμων σε συνδυασμό με το Υπουργείο Εξωτερικών, ούτως ώστε να αποφευχθεί με κάθε τρόπο η καλλιέργεια τροποποιημένου καλαμποκιού στη χώρα μας. 
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο Υφυπουργός Αγροτικής Ανάπτυξης και Τροφίμων κ. Κιλτίδης για δύο λεπτά.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Ειλικρινά θέλω να καταθέσω, κύριε Πρόεδρε, ότι νιώθω και όμορφα και απολύτως ικανοποιημένος που διακομματικά είμαστε συνεχιστές των παρακαταθηκών που οι αρχαίοι μας πρόγονοι ανέδειξαν κατά τη βιοποικιλότητα και την, εάν θέλετε, διατήρηση της ζωής με τα γνωρίσματα που μας έδωσε η φύση και ο Θεός. 
      Έτσι, λοιπόν, η πατρίδα μας είναι η μόνη ίσως που ανθίσταται τόσο παραστατικά σε αυτό το θέμα και δίνει τον αγώνα της και είναι ευτυχής συγκυρία όπως είπα, που τον δίνουμε διακομματικά. 
      Κάθε πρόταση, αγαπητέ συνάδελφε, και μάλιστα απ’ όλες τις πτέρυγες, η οποία είναι χρήσιμη, να ξέρετε ότι θα χρησιμοποιηθεί στη νέα νομοθετική πρωτοβουλία την οποία ήδη έχουμε εδώ και λίγο καιρό αναλάβει, για να υπερασπιστούμε το δίκαιό μας. Και ναι μεν θα ζητήσουμε τη στήριξη της φίλης χώρας Γαλλίας που έχει τον ίδιο προσανατολισμό και γιατί όχι και της Ουγγαρίας –ξέρετε ότι η Ισπανία, η Τσεχία, η Γερμανία, η Πορτογαλία έχουν ήδη επιτρέψει την καλλιέργεια- εμείς όπως ήδη σας τόνισα, έχουμε και ιδιαίτερα γνωρίσματα, έχουμε το μικρό κλήρο, αλλά ό,τι έχει κατατεθεί στο Υπουργείο να ξέρετε ότι θα χρησιμοποιηθεί. 
      Το σύνδρομο της κατάρρευσης των μελισσών, οι επιπτώσεις στο ήπαρ και τα νεφρά που αναφέρονται, οτιδήποτε στοιχείο, ειλικρινά σας καλώ να κατατεθεί έτσι ώστε η νέα νομοθετική πρωτοβουλία, η νέα μας παρέμβαση να είναι ακόμη πιο ισχυρή.
      Εμείς είμαστε έτοιμοι και στις 16 Φεβρουαρίου μαζί με τη Γαλλία να υπερασπιστούμε αυτό το δίκαιο το οποίο έχουμε. Εκείνο, όμως, το οποίο θέλω να διατρανώσω σε αυτή την Αίθουσα προς τους Έλληνες καταναλωτές, είναι ότι δεν υπάρχει ούτε ένας κόκκος σπόρου μεταλλαγμένου που να μην έχει καταστραφεί ή να μην έχει φύγει εκτός του ελλαδικού χώρου. Οι υγειονομικοί έλεγχοι  προς αυτή την κατεύθυνση είναι ισχυροί, είναι καταλυτικοί και διαβεβαιώνουμε τους Έλληνες καταναλωτές ότι δεν υπάρχει κόκκος σπόρου, επομένως, δεν υπάρχει κίνδυνος επί του παρόντος εισόδου στη χώρα μας γενετικώς τροποποιημένων οργανισμών. Αλλά, όπως σας ανέφερα, ειλικρινά, ίσως όχι απ’ αυτή την εβδομάδα, αλλά από την επόμενη –ούτως ή άλλως η επιχειρηματολογία για τις 16 Φεβρουαρίου είναι ήδη στοιχειοθετημένη- για οτιδήποτε άλλο προκύψει σε νέα μορφή αγώνα, ειλικρινά κάθε πρόταση θα αξιολογηθεί και θα χρησιμοποιηθεί. 
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Επίκαιρες ερωτήσεις δευτέρου κύκλου:
      Προχωρούμε στην πρώτη με αριθμό 454/27.1.2009 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αθανασίας Μερεντίτη προς τους Υπουργούς Μεταφορών και Επικοινωνιών και Εσωτερικών, σχετικά με την κατασκευή υπόγειων διαβάσεων στο σιδηροδρομικό δίκτυο της πόλης των Τρικάλων κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Σε ερώτηση που σας είχα υποβάλει στις 7.8.2008, σχετικά με τη συνέχιση και την ολοκλήρωση των έργων της κατασκευής των δυο υπογείων διαβάσεων του ΟΣΕ στις θέσεις Σαράγια και Γκαζέλο του Δήμου Τρικκαίων, ο αρμόδιος Υπουργός στην απάντησή του, μας ενημέρωνε ότι με απόφαση του Προέδρου της «ΕΡΓΟΣΕ», ήρθη η έκπτωση του αναδόχου και ότι αυτός επανεγκαταστάθηκε με παράταση της προθεσμίας υλοποίησης του έργου έως 9.9.2009. Η αναγκαιότητα και χρησιμότητα κατασκευής των συγκεκριμένων διαβάσεων είναι αναμφισβήτητη και έχει τονιστεί επανειλημμένως. Μάλιστα στη θέση Γκαζέλο θα συνέβαλε και στην ασφαλή μετακίνηση των μαθητών της πόλης, με αποτέλεσμα η συνεχιζόμενη καθυστέρηση της διάβασης να εντείνει την αγωνία και ανησυχία των γονέων. Επίσης, με κινητοποιήσεις τους οι κάτοικοι είχαν ζητήσει να γίνουν δυο ακόμα μικρές υπόγειες διαβάσεις στην περιοχή μεταξύ σιδηροδρομικού σταθμού και εξόδου της πόλης. 
      Επειδή μέχρι σήμερα δεν έχει εγκατασταθεί ο ανάδοχος, με συνέπεια να μην έχει υπάρξει εξέλιξη και πρόοδος των εργασιών συνέχισης του έργου, καθώς και το γεγονός ότι οι πολίτες καθημερινά διαμαρτύρονται, εκφράζοντας την έντονη δυσαρέσκειά τους, ερωτώνται οι κύριοι Υπουργοί:
      1. Σκοπεύετε να επιληφθείτε της επίσπευσης των εργασιών για την ολοκλήρωση των δύο διαβάσεων στις θέσεις Σαράγια και Γκαζέλο, η κατασκευή των οποίων καθυστερεί αδικαιολόγητα; 
      2. Προτίθεστε να δώσετε εντολή στις αρμόδιες υπηρεσίες, έτσι ώστε να ικανοποιηθεί άμεσα το αίτημα των κατοίκων της πόλης των Τρικάλων και ιδιαίτερα των περιοχών εκατέρωθεν της γραμμής για κατασκευή των δυο πρόσθετων υπόγειων πεζοδιαβάσεων για τις οποίες μάλιστα  η διοίκηση του ΟΣΕ είχε δεσμευθεί ότι θα κατασκευάσει;»
      Στην επίκαιρη ερώτηση θα απαντήσει ο Υφυπουργός Μεταφορών και Επικοινωνιών κ. Μπεκίρης.
      Κύριε Υφυπουργέ, έχετε το λόγο.
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Κυρία συνάδελφε, το υπό συζήτηση θέμα εντάχθηκε στο πλαίσιο του ΠΕΠ Θεσσαλίας ως τμήμα του έργου κατασκευής δυο διαβάσεων στις θέσεις Σαράγια και Γκαζέλο του Δήμου Τρικκαίων στη σιδηροδρομική γραμμή Παλαιοφάρσαλο-Καλαμπάκας. 
      Ύστερα από δημοπράτηση του συνολικού έργου από την «ΕΡΓΟΣΕ», υπεγράφη σύμβαση με την ανάδοχο με προθεσμία εκτέλεσης έργου δεκαοκτώ μηνών και λήξη στις 25.2.2008.
      Δεδομένων διαφόρων τεχνικών προβλημάτων στη θέση Σαράγια η ανάδοχος δεν κατέστη δυνατό να ανταποκριθεί στις υποχρεώσεις της και η «ΕΡΓΟΣΕ» αναγκάστηκε να δρομολογήσει την έκπτωση της αναδόχου εταιρείας από το έργο. Κατόπιν αίτησης θεραπείας και ασφαλιστικών μέτρων από μεριάς αναδόχου, η διοίκηση του ΟΣΕ για να εξασφαλίσει την κατά το δυνατόν συντομότερη εκτέλεση του έργου, ακύρωσε την πράξη έκπτωσης του αναδόχου. Αξίζει να σημειωθεί ότι η πράξη αυτή έγινε με κύριο γνώμονα το καλό της πόλης των Τρικάλων υπό το βάρος βέβαια των πιέσεων και της δημοτικής αρχής και των πολιτών, που επίμονα ζητούσαν την επανεκκίνηση του έργου το οποίο παρακωλύει την κίνηση σε έναν από τους κεντρικότερους οδικούς άξονες της πόλης. 
      Σκεπτόμενοι το μέσο και μακροπρόθεσμο συμφέρον της τοπικής κοινωνίας η «ΕΡΓΟΣΕ» προχωρά στην κατασκευή του έργου θέτοντας παράλληλα στον ανάδοχο χρονικά όρια κατασκευής και υλοποίησης του έργου μέχρι το Σεπτέμβριου του 2009. Αυτή είναι η θέση της «ΕΡΓΟΣΕ», την οποία η πολιτική ηγεσία του Υπουργείου γνωρίζει στην εθνική αντιπροσωπεία και για την οποία θα ήθελε να ασκήσει και θα ασκήσει κάθε δυνατή προσπάθεια ώστε να αποτελέσει την οριστική ημερομηνία επίλυσης του χρόνιου αυτού προβλήματος της περιοχής. 
      Όσον αφορά το δεύτερο ερώτημά σας -μου κοινοποιήθηκε από τη διοίκηση του ΟΣΕ έγγραφο στο οποίο αναφέρεται η δρομολόγηση της μελέτης για τις δύο επιπλέον πεζοδιαβάσεις- θέλω να σας πω ότι παρακολουθούμε το θέμα, έχει δοθεί ήδη κατεύθυνση από την πολιτική ηγεσία του Υπουργείου προς τη διοίκηση του ΟΣΕ να συνεχίσει με ζήλο την προσπάθεια ώστε να προχωρήσει το ταχύτερο δυνατό. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει η κ. Μερεντίτη για τρία λεπτά. 
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, κατ’αρχάς να σας ευχηθώ «όλα καλά» μια και είναι η πρώτη σας εμφάνιση ως Υπουργός να απαντήσετε σε ερώτηση. 
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): ¨Έχω απαντήσει και άλλες…
      ΑΘΑΝΑΣΙΑ ΜΕΡΕΝΤΙΤΗ: Σας άκουσα. Κατά το δυνατόν συντομότερο, κάνετε ότι μπορείτε. Θα σημειώσω εδώ ότι το INTERCITY άρχισε να λειτουργεί το 2001. Μιλάμε για ένα τρένο των εκατόν είκοσι και εκατόν σαράντα χιλιομέτρων ταχύτητας που διασχίζει την πόλη. Υπάρχουν πολλές αφύλακτες διαβάσεις που ήταν μέσα στις υποχρεώσεις του ΟΣΕ αλλά και άλλες που δημιούργησε η ζωή, γιατί εκεί υπάρχει μια εκκλησία με νεκροταφείο –που σημαίνει ότι περνάνε πάρα πολλοί άνθρωποι- από την άλλη πλευρά υπάρχει το 3ο Γυμνάσιο Τρικάλων που έχει ατελείωτους μαθητές και περνάνε τα παιδιά αυτά κάθε μέρα και έχουμε  όχι μόνο ατυχήματα αλλά και  θανατηφόρα δυστυχήματα  -τέσσερα τα τελευταία δύο χρόνια, κύριε Υπουργέ- και τώρα θα αρχίσει να λειτουργεί και η δυτική παράκαμψη της πόλης η οποία θα διασχίζει τη σιδηροδρομική γραμμή. 
      Δεν έχει γίνει τίποτα. Ο εργολάβος μέχρι που εκρίθη έκπτωτος δεν είχε κάνει τίποτα. Του ξανααναθέσατε, κύριε Υπουργέ. Δεν κατανοώ γιατί υπάρχουν και έχετε στο Υπουργείο διάφορες καταγγελίες για την ακαταλληλότητα του συγκεκριμένου εργολάβου. Είχε την υποχρέωση να αρχίσει τα έργα από τον Οκτώβριο για να τα τελειώσει το Σεπτέμβρη. Σήμερα μαθαίνω ότι έχει μια εβδομάδα που εμφανίστηκε υποτυπωδώς ένα συνεργείο του συγκεκριμένου εργολάβου. 
      Κύριε Υπουργέ, φοβούμαι ότι εδώ θα είμαστε και πάλι θα συζητάμε χωρίς λόγο. Έχετε υποχρέωση, πρώτον, να παρακολουθείτε την εξέλιξη του έργου και την όποια συμπεριφορά του εργολάβου που κρίνατε εσείς ότι  μετά από τόσες ατελέσφορες παρουσίες και ενοχλήσεις που έγιναν και δεν έφεραν κανένα αποτέλεσμα, ξαφνικά θα είναι συνεπής. Πρέπει να προσέχετε, να ελέγξετε γιατί δεν θα γίνει τίποτα. Παράλληλα, να ασχοληθείτε γρήγορα με αυτήν την πρόταση –και την καταθέτω εδώ- την ομόφωνη απόφαση του Δημοτικού Συμβουλίου Τρικκαίων, που σας ζητά δύο υπόγειες για πεζούς. 
      (Στο σημείο αυτό η Βουλευτής κ. Αθανασία Μερεντίτη                          καταθέτει για τα Πρακτικά την  προαναφερθείσα  πρόταση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας προτείνω, κύριε Υπουργέ –εσείς είστε Υπουργείο και εξετάζετε- να συνεννοηθείτε με το δήμο και να δώσετε τα χρήματα. Υπάρχουν τρόποι. Για να κάνει αυτές τις διαβάσεις κατά το δυνατόν γρηγορότερα, ειδικά τις δύο υπόγειες για τους πεζούς που σας προτείνει ο δήμος.
       Ζω εκεί, κύριε Πρόεδρε. Τα παιδιά μας, τα παιδιά των κατοίκων κάθε μέρα παίζουν με τη ζωή τους. Οι άνθρωποι που έχουν τον πόνο τους –τώρα δεν χρειάζεται να αναλύσουμε τι σημαίνει ένα νεκροταφείο σε μια πόλη- έχουν κόψει και περνούν και αυτά όλα καθημερινά και με πολλούς μα πάρα πολλούς κατοίκους. 
      Πάρτε μέτρα και μη λέμε τώρα για το τι θα γίνει, όταν έπρεπε ήδη από το 2004 να γίνει. Αργήσατε να προκηρύξετε. Έγιναν όλα αυτά με τον εργολάβο. 
      Έχουμε Φεβρουάριο του 2009, ο εργολάβος -επαναλαμβάνω- ο οποίος έχει ανοίξει τρύπες εκεί γύρω –μη σας περιγράψω την κατάσταση που έχει δημιουργήσει και επιπλέον προβλήματα επικινδυνότητας λόγω της ακαταλληλότητάς του- έχει κάνει την εμφάνισή του, πριν από μια βδομάδα και ακόμη και αν θέλει, δεν θα είναι συνεπής, μέχρι το Σεπτέμβρη. 
      Επιπλέον -επαναλαμβάνω και κλείνω- σας προτείνω να ασχοληθείτε, γιατί υπάρχουν λύσεις. Μπορεί ο δήμος να το ζητήσει και να δώσετε μια εγγυητική στο δήμο για να κάνει τις δύο υπόγειες διαβάσεις για τους πεζούς και όχι μόνο. Ασχοληθείτε, όμως, κύριε Υπουργέ.
      ΠΡΟΕΔΡΕΥΩΝ (Ιωάννης Δραγασάκης): Ο  Υφυπουργός κ. Μπεκίρης έχει το λόγο.
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Κυρία συνάδελφε, σας ευχαριστώ κατ’αρχάς για τις ευχές σας. Θα ήθελα να σημειώσω ότι πρόθεση της Κυβέρνησης ξεκάθαρη είναι να υλοποιεί το συντομότερο δυνατό όλα τα αναπτυξιακά έργα σε κάθε γωνιά της περιοχής και της Ελλάδος, έργα τα οποία  θεωρούμε ότι είναι έργα πνοής για την τοπική κοινωνία. 
      Δείχνουμε το ενδιαφέρον μας για την κατασκευή, τόσο του ίδιου του προωθούμενου έργου όσο και των δύο επιπλέον πεζοδιαβάσεων, κάτι που άλλωστε αποτελεί, όπως πολύ σωστά επισημάνατε, πάγιο αίτημα και των κατοίκων και του δήμου και υπάρχει και η συγκεκριμένη ανάγκη, που σωστά επισημαίνετε, για το θέμα της ασφάλειας των μαθητών στα παρακείμενα σχολεία. Θέλω όμως να σας σημειώσω κάτι. Απέναντι σε όποια παρακώλυση ή σε οποιαδήποτε καθυστέρηση, να είστε βεβαία ότι η πολιτική ηγεσία θα είναι παρούσα, ελέγχοντας και θέτοντας κανόνες και σε εποπτευόμενους φορείς, αλλά και σε οποιαδήποτε ανάδοχο εταιρεία, κάτι που ισχύει και για τις δύο επιπλέον πεζοδιαβάσεις για τις οποίες οι μελέτες από πλευράς του ΟΣΕ και «ΕΡΓΟΣΕ» πρέπει να επιταχυνθούν και να ολοκληρωθούν, ώστε να προχωρήσει και να δρομολογηθεί όποια περαιτέρω κατασκευή. 
      Η πολιτική ηγεσία, λοιπόν, σας διαβεβαιώνω ότι θα είναι παρούσα, αλλά και σε κάθε περίπτωση θα είμαστε ανοιχτοί και στο διάλογο και στις προτάσεις τις οποίες είπατε ότι θα καταθέσετε μαζί με το Δήμο Τρικκαίων για προώθηση λύσης, τόσο σε κεντρικά όσο και σε τοπικά ζητήματα.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Δραγασάκης): Και εμείς ευχαριστούμε. 
      Προχωρούμε στη δεύτερη με αριθμό 464/27-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Χαραλάμπους προς τον Υπουργό Δικαιοσύνης, σχετικά με τη λειτουργία της Ιατροδικαστικής Υπηρεσίας της Κέρκυρας κ.λπ.. 
      Η επίκαιρη ερώτηση του κ. Χαραλάμπους έχει ως εξής:
      «Η Ιατροδικαστική Υπηρεσία της Κέρκυρας, η οποία βέβαια μόνο κατ’ ευφημισμό μπορεί να χαρακτηρισθεί ως «υπηρεσία», αφού το μόνο προσωπικό που διαθέτει είναι ένας ιατροδικαστής και αυτό βέβαια όταν η θέση είναι καλυμμένη ή όταν εκείνος δεν λείπει με άδεια. Δεν υπάρχει κανένας άλλος υπάλληλος, δεν υπάρχουν γραφεία που να στεγάζουν την ιατροδικαστική υπηρεσία και φυσικά ούτε λόγος να γίνεται για τα απαραίτητα εξειδικευμένα εργαστήρια που εξυπηρετούν τις σύγχρονες ανάγκες της ιατροδικαστικής. Αυτό έχει ως αποτέλεσμα πολλές φορές –τελευταία φορά το φαινόμενο αυτό παρατηρήθηκε στις γιορτές των Χριστουγέννων και της Πρωτοχρονιάς- οι Κερκυραίοι που είχαν την τραγική μοίρα να χάσουν για διάφορους λόγους (τροχαία ατυχήματα, αιφνίδιοι θάνατοι, κ.α.) δικό τους άνθρωπο, να εξαναγκάζονται με δικά τους μέσα και έξοδα να μεταφέρουν το νεκρό στα Ιωάννινα προκειμένου να υποβληθεί σε νεκροψία-νεκροτομή και να συνταχθεί η απαραίτητη, για την ταφή του νεκρού, ιατροδικαστική έκθεση.
      Αυτό, εκτός του ότι επιστημονικά είναι απαράδεκτο, αφού ο ιατροδικαστής των Ιωαννίνων δεν έχει τη δυνατότητα να πραγματοποιήσει και αυτοψία, στοιχείο απαραίτητο για μια ολοκληρωμένη ιατροδικαστική έκθεση, είναι και ηθικά απαράδεκτο για να μην πούμε ότι αποτελεί ασέβεια και προσβολή ή άσκοπη ταλαιπωρία νεκρού και συγγενών του.
      Η Κέρκυρα με αριθμό μονίμων κατοίκων εκατόν είκοσι χιλιάδων περίπου -αριθμός ο οποίος υπερδιπλασιάζεται κατά τους μήνες τουριστικής αιχμής- χρειάζεται άμεσα σύγχρονη Ιατροδικαστική Υπηρεσία πλήρως στελεχωμένη και πλήρως εξοπλισμένη.
      Ερωτάται ο κύριος Υπουργός τι άμεσα μέτρα προτίθεται να πάρει ούτως ώστε:
      Να σταματήσει η τεράστια ταλαιπωρία των Κερκυραίων (νεκρών και ζωντανών) από την έντονη δυσλειτουργία της Ιατροδικαστικής Υπηρεσίας και να δημιουργηθεί στην Κέρκυρα Ιατροδικαστική Υπηρεσία σύγχρονη, πλήρως στελεχωμένη και εξοπλισμένη;».
      Ο Υπουργός κ. Δένδιας έχει το λόγο, τον οποίο και καλωσορίζουμε και του ευχόμαστε καλή επιτυχία στο έργο του, επειδή συμβαίνει να τον έχουμε για πρώτη φορά εδώ. 
      ΝΙΚΟΛΑΟΣ ΔΕΝΔΙΑΣ (Υπουργός Δικαιοσύνης): Σας ευχαριστώ, κύριε Πρόεδρε, και θα ήθελα να ευχαριστήσω και τον κύριο συνάδελφο, γιατί διά της επιβολής της ερωτήσεως μού κάνει την τιμή να μπορέσω να απαντήσω για ένα θέμα που αφορά και τη δική μου εκλογική περιφέρεια. 
      Κατ’ αρχάς, δεν υπάρχει κανένας λόγος να κρυβόμαστε, αγαπητέ κύριε συνάδελφε, πίσω από το δάχτυλό μας. Το πρόβλημα το οποίο θίγετε είναι ένα πρόβλημα υπαρκτό. Δημιουργήθηκε, πράγματι, τις εορτές των Χριστουγέννων ένα ζήτημα, το ξέρετε, συμμετείχα κατά το δυνατόν στην προσπάθεια επίλυσης του ζητήματος. Αυτό το οποίο έχει έννοια, αφού αναγνωρίσω και την πραγματικότητα του προβλήματος που θέτετε και τα κίνητρα για τα οποία το θέτετε, αυτό το οποίο θα πρέπει να κάνουμε είναι να φέρουμε το θέμα στην πραγματική του διάσταση. 
      Υπάρχει, κατ’ αρχάς, ζήτημα το οποίο οφείλεται στο μονοπρόσωπο της ιατροδικαστικής υπηρεσίας. Δηλαδή, όπως στις περισσότερες περιοχές της Ελλάδας έχουμε έναν ιατροδικαστή, δεν έχουμε περισσότερους από έναν. Ερώτημα πρώτον, λοιπόν, το οποίο καλούμεθα να απαντήσουμε συνολικά ως πολιτεία, όχι ως κυβέρνηση, όχι ως Υπουργείο Δικαιοσύνης. Θα έπρεπε να έχουμε δύο, τρεις ιατροδικαστές; Θα έπρεπε δηλαδή ο Έλλην φορολογούμενος να εκταμιεύει περισσότερα χρήματα για μόνιμη παρουσία περισσοτέρων ιατροδικαστών; Ζήτησα και πήρα -και μάλιστα οφείλω να σας πω και το γνωρίζετε ότι έτσι είναι, σας το είχα πει και κατ’ ιδίαν- τα στατιστικά στοιχεία των ιατροδικαστικών πράξεων των ετών 2006-2007-2008. Δεν υπάρχει κανένας αριθμός που να υπερβαίνει κατ’ έτος τους εκατό, τις εκατό ιατροδικαστικές πράξεις. Είναι δε στο Νομό Κέρκυρας αυτές περίπου το ήμισυ άλλων περιοχών της Ελλάδας που έχουν επίσης έναν ιατροδικαστή. Παίρνοντας και τα στοιχεία του Δεκεμβρίου, του τελευταίου μήνα που εκδηλώθηκε το πρόβλημα και το αντιμετωπίσαμε και εσείς και εγώ, το Δεκέμβριο είχαμε οκτώ παραγγελίες, εκ των οποίων επτά ιατροδικαστικές πράξεις, γιατί η μία εστάλη στα Γιάννενα, και τον Ιανουάριο του 2009 έχουμε τέσσερις. 
      Τι κάνουμε για να το αντιμετωπίσουμε; Έρχεται ένα καινούργιο νομοθέτημα, είναι έτοιμο προς κατάθεση, νομίζω θα κατατεθεί τη Δευτέρα, στο οποίο προβλέπεται η ύπαρξη τριών ιατροδικαστών, η αύξηση των ιατροδικαστών κατά τρεις στην επικράτεια, οι οποίοι τίθεται στη διάθεση του Υπουργείου Δικαιοσύνης για να αποστέλλονται στα σημεία αιχμής, όπου ο κατά μέρους ιατροδικαστής παίρνει τη φυσιολογική άδειά του. Νομίζω ότι έτσι και θα αντιμετωπίσουμε το πρόβλημα και δεν θα επισωρεύσουμε μεγάλο κόστος εις βάρος του ελληνικού δημοσίου και του Έλληνα φορολογούμενου.
      Από εκεί και πέρα, ως προς το υπόλοιπο προσωπικό οφείλω να σας πω ότι είχαν προσληφθεί τα δύο άτομα μέσω των  νομίμων διαδικασιών. Η μία εκ των δύο υπαλλήλων δεν είναι στην Κέρκυρα, διότι εξελέγη δημοτική σύμβουλος στη Θεσσαλονίκη και κατά νόμον αποσπάστηκε, η δε άλλη μετετάγη δυστυχώς μόλις τον Ιούλιο. Με την καινούργια προκήρυξη ελπίζω ότι και αυτά τα κενά, διότι προβλέπεται αύξηση προσωπικού στο νομό, το οποίο θα δείτε και ελπίζω να ψηφίσετε και εσείς και το κόμμα σας, θα καλυφθούν. 
      ΠΡΟΕΔΡΕΥΩΝ (Ιωάννης Δραγασάκης): Ο κ. Χαραλάμπους έχει το λόγο για δύο λεπτά. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Υπουργέ, επειδή υπάρχει συγκυρία ότι είστε από την ίδια εκλογική περιφέρεια που είμαι εγώ, δεν θα αναλώσω το χρόνο μου να αναπτύξω το ιστορικό, το οποίο πράγματι είναι όπως εσείς το είπατε, αυτό όμως δεν λύνει τα προβλήματα.
      Το ξέρετε πολύ καλά ότι μέσα στα Χριστούγεννα οι Κερκυραίοι που είχαν την ατυχία να χάσουν άνθρωπό τους με δικά τους πραγματικά έξοδα μετέφεραν τους νεκρούς στα Γιάννενα για να γίνει νεκροψία. Υπάρχει μία ειδοποιός διαφορά των άλλων περιοχών που περιγράψατε με την Κέρκυρα ότι η Κέρκυρα είναι νησί  και επομένως χρειάζεται πολύς χρόνος και κόπος και χρήμα, αν θέλετε, για να μεταφέρουν κάπου αλλού τη σορό για να γίνει νεκροψία, ενώ πολύ εύκολα, παραδείγματος χάριν, από την Πάτρα μπορεί να πάει ιατροδικαστής στην Τρίπολη  ή κάπου αλλού και να κάνει επί τόπου την νεκροψία. 
      Εμείς, κύριε Υπουργέ, ξέρουμε το τι υπάρχει πράγματι, γιατί το ζήσαμε και το ζήσαμε, εάν θέλετε, ενεργά και από μέσα. Από εκεί και πέρα, όμως το να αγωνίζεσαι για να βελτιώσεις τις συνθήκες και σε όλη την επικράτεια αυτό δεν σημαίνει ότι δεν σκεπτόμαστε και τα χρήματα του ελληνικού λαού. Το να υπάρχει στην Κέρκυρα, που χαρακτηρίζεται η ναυαρχίδα του τουρισμού, που χαρακτηρίζεται η πύλη της Ευρώπης, μια εξοπλισμένη σύγχρονη ιατροδικαστική υπηρεσία δεν νομίζω ότι από εκεί και πέρα σπαταλούμε τα χρήματα του ελληνικού λαού. Φανταστείτε αν αυτοί οι νεκροί που υπήρξαν τα Χριστούγεννα ήταν το καλοκαίρι και ήταν τουρίστες! Αλήθεια, τι εξηγήσεις θα δίνατε σ’ αυτήν που τόσο αγαπάτε, την Ευρωπαϊκή Ένωση; 
      Κύριε Υπουργέ, όταν αναλάβατε το Υπουργείο Δικαιοσύνης εμείς ήμασταν οι πρώτοι που σας συγχαρήκαμε, όμως είπαμε την ευαγγελική ρήση «το μεν πνεύμα πρόθυμον, η δε σαρξ ασθενής». Ποτέ δεν αμφιβάλλουμε για τις καλές προθέσεις σας. Όμως από εκεί και πέρα είστε δέσμιος μιας κυβερνητικής πολιτικής, μιας πολιτικής η οποία βοηθά στην κερδοφορία του κεφαλαίου, αλλά αυξάνει τη λιτότητα για τα λαϊκά στρώματα. Και αυτός είναι ο μόνος λόγος που επικαλείστε και λόγους, αν θέλετε, οικονομίας, για να μη γίνει σπατάλη στα χρήματα του ελληνικού λαού. 
      Εμείς θεωρούμε ότι τεράστια προβλήματα υπάρχουν στην Κέρκυρα και αφορούν το δικό σας Υπουργείο. Τα ξέρετε πολύ καλύτερα από μένα. Έχετε κάνει και συσκέψεις και με το Δικηγορικό Σύλλογο και με τους δικαστικούς υπαλλήλους. Επισκεφθήκατε και τις άθλιες φυλακές της Κέρκυρας. Από εκεί και πέρα σ’ εσάς εναπόκειται να μας διαψεύσετε και να πείτε ότι πραγματικά θα προχωρήσετε, θα  προχωρήσει το «βαλτωμένο» νέο Δικαστικό Μέγαρο, θα προσλάβετε δικαστικούς υπαλλήλους, που αυτή τη στιγμή η σύνθεσή τους είναι κάτω από το 50% απ’ ό,τι προβλέπει το οργανόγραμμα, και θα αποφασίσετε επιτέλους αυτές οι φυλακές της Κέρκυρας, που είναι συνώνυμο της νεώτερης Ιστορίας της πατρίδας μας, να γίνουν ένα μουσείο, ένα μνημείο πράγματι της σύγχρονης Ιστορίας της πατρίδας μας και να φύγουν από εκεί, να πάνε κάπου αλλού στην Κέρκυρα. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κύριος Υπουργός για δύο λεπτά.
      ΝΙΚΟΛΑΟΣ ΔΕΝΔΙΑΣ (Υπουργός Δικαιοσύνης): Κύριε συνάδελφε, νομίζω ότι μέσα από τη συζήτηση φάνηκε ότι κατ’ ουσίαν συμφωνούμε. Νομίζω ότι συμφωνείτε και εσείς, πως, εφόσον όταν λείπει ο ιατροδικαστής θα υπάρχει άλλος ιατροδικαστής εκεί και αυτό λύνει το πρόβλημα. 
      Ως προς τον εξοπλισμό, δεν φαντάζομαι να εννοεί το Κομμουνιστικό Κόμμα –δεν το εννοείτε- να πάρουμε την Ιατροδικαστική από το νοσοκομείο και να την πάμε κάπου αλλού. Αυτό θα σήμαινε δαπάνη που υπερβαίνει τις 700.000 ευρώ για τον επανεξοπλισμό. Από εκεί και πέρα λοιπόν, τα θέματα της Ιατροδικαστικής νομίζω ότι με αυτό το νομοθέτημα και την ύπαρξη της εφεδρείας για την αντικατάσταση, λύνονται. Είχατε την καλοσύνη να διευρύνετε συνολικά το θέμα. Σας ευχαριστώ γι’ αυτό. Δεν διαφωνούμε σε τίποτα. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Θα επανέλθουμε. 
      ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ (Υπουργός Δικαιοσύνης): Βεβαίως να επανέλθετε.
      Δεν διαφωνούμε σε τίποτα. Κατ’ αρχάς, ως προς το Δικαστικό Μέγαρο οφείλω να σας πω ότι στις 27-1 έγινε ο διαγωνισμός –ένα το κρατούμενο- και ήταν τελέσφορος. Υπήρξαν επτά προσφορές. 
      Όσον αφορά το θέμα των μεγάλων κενών στους δικαστικούς υπαλλήλους, το οποίο εγώ το βίωνα ως δικηγόρος, ήδη υπέγραψα την προκήρυξη, με την οποία θα πληρωθεί το σύνολο των κενών θέσεων. 
      Όσον αφορά τις φυλακές, ξέρετε ότι είναι διακηρυγμένη η θέση και του ομιλούντος προσωπικά, αλλά και της Νέας Δημοκρατίας πραγματικά γι’ αυτές τις φυλακές, οι οποίες είχαν κεντρικό ρόλο στην ελληνική Ιστορία -ιστορικοί ηγέτες του κόμματός σας φυλακίστηκαν σ’ αυτές τις φυλακές, όπως επίσης άνθρωποι που υπήρξαν ηγέτες κομμάτων, όπως ο κ. Κωνσταντόπουλος, κύριε Κουβέλη, επίσης φυλακίστηκαν σ’ αυτές τις φυλακές- και η φιλοδοξία την οποία έχω -και θα μου επιτρέψετε να πω ότι ελπίζω να την εκπληρώσω κατά τη διάρκεια της πολιτικής ζωής μου- είναι αυτές οι φυλακές να γίνουν μνημείο ανθρώπινης ελευθερίας. Ξέρετε ότι δεν είναι εξαιτίας ευθύνης αυτής της Κυβέρνησης που δεν έχουν φτιαχθεί καινούργιες φυλακές. Επί της προηγούμενης κυβέρνησης και επί νομάρχη προσκείμενου στην προηγούμενη κυβέρνηση –δεν έχει νόημα να παρελθοντολογώ τώρα- χάθηκαν τα χρήματα για την αγορά οικοπέδου. Έχουμε ήδη κινήσει τη διαδικασία, σε συνεργασία με τη νομαρχία και όλους τους τοπικούς φορείς. Θα βρούμε οικόπεδο, θα προκηρύξουμε τις φυλακές όχι μόνο προς το συμφέρον της τοπικής κοινωνίας. Η Ελλάδα χρειάζεται καταστήματα κράτησης για να λύσουμε ένα άλλο μεγάλο πρόβλημα δηλαδή τις συνθήκες κράτησης στα καταστήματα της χώρας και τον εξανθρωπισμό και τον εκσυγχρονισμό του σωφρονιστικού συστήματος, που είναι, νομίζω, προτεραιότητά μας. Και κατά συνέπεια, ελπίζω σ’ αυτή την πορεία, την οποία εγώ θεωρώ συμφωνημένη, να σας έχουμε συμπαραστάτες και συμμάχους. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Δραγασάκης): Και εμείς ευχαριστούμε. 
      Προχωρούμε στην τρίτη με αριθμό 468/27-1-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Ανάπτυξης, σχετικά με τη δράση των μεσαζόντων και των ομίλων στο κύκλωμα παραγωγής, διακίνησης και κατανάλωσης των αγροτικών προϊόντων και τροφίμων κ.λπ.. 
      Η επίκαιρη ερώτηση του κ. Κουβέλη έχει ως εξής:
      «Σύμφωνα με πρόσφατη έρευνα την οποία διενήργησε η ΠΑΣΕΓΕΣ προκύπτει ότι τα αγροτικά προϊόντα πωλούνται σε τιμές κατά πολύ υψηλότερες από τις τιμές που καταβάλλονται και εισπράττουν οι παραγωγοί των προϊόντων αυτών. 
      Η μεγάλη αυτή διαφορά των τιμών μεταξύ των παραγωγών και των καταναλωτών, που λειτουργεί σε βάρος των παραγωγών και των καταναλωτών, αλλά και της εθνικής οικονομίας, αποδίδεται στη στρεβλή λειτουργία της αγοράς, στην παρασιτική και εκβιαστική ανάπτυξη μηχανισμών, καθώς και τη δημιουργία αισχροκερδών αντιλήψεων των λειτουργούντων και παρεμβαινόντων μηχανισμών στη διαμόρφωση των τιμών των διατιθέμενων στην αγορά προϊόντων. 
      Κατά τη συζήτηση επίκαιρης ερώτησής μας στις 24.1.2008 ο αρμόδιος Υφυπουργός ομολόγησε ότι η αγορά δεν λειτουργεί ομαλά και για το λόγο αυτό θα ζητούνται κοστολογικά στοιχεία από μεσάζοντες, εισαγωγείς και βιομηχανίες, ώστε να επιτευχθεί εξορθολογισμός της λειτουργίας της αγοράς. Επίσης, δήλωνε ότι θα συγκληθεί το Εθνικό Συμβούλιο Καταναλωτή και Αγοράς για να αντιμετωπισθεί το πρόβλημα των τιμών των προϊόντων, ενώ παράλληλα θα ζητηθεί και η συνδρομή των δικαστικών αρχών.
      Επειδή το πρόβλημα της στρεβλής λειτουργίας της αγοράς όχι μόνο υφίσταται, αλλά εξακολουθεί να παραμένει κυρίαρχο ζήτημα τόσο για τους παραγωγούς όσο και για τους καταναλωτές και πλήττει καίρια τα εισοδήματά τους, ερωτάται ο αρμόδιος Υπουργός:
      Ποια είναι η θέση του για τη λειτουργία, αλλά και για την αποτελεσματικότητα των κυβερνητικών μέτρων που ελήφθησαν μέχρι σήμερα για την αντιμετώπιση του συγκεκριμένου αυτού προβλήματος;
      Με εκφρασμένη τη μέχρι σήμερα εξακολουθητική αδυναμία της υγιούς λειτουργίας του συστήματος του ελεύθερου ανταγωνισμού, σε ποιες συγκεκριμένες ενέργειες προτίθεται να προβεί και ποια μέτρα θα λάβει, για να προστατεύσει το εισόδημα των παραγωγών και των καταναλωτών;»
      Στην ερώτηση του κυρίου συναδέλφου θα απαντήσει ο Υφυπουργός Ανάπτυξης κ. Βλάχος.
      Ορίστε, κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κύριε Πρόεδρε.
      Απαντώντας στον αγαπητό συνάδελφο, θέλω να πω ότι η πολιτική μας στο Υπουργείο στηρίζεται σε δύο κατευθύνσεις. Η μία είναι η αλλαγή του θεσμικού πλαισίου λειτουργίας της αγοράς και η δεύτερη είναι η οργανωμένη πια διαδικασία των ελέγχων. Σ’ αυτές τις δύο κατευθύνσεις δίναμε όλο αυτό το διάστημα τη βαρύτητα. 
      Από κει και πέρα, πρέπει να ξεκαθαρίσουμε ότι στην αγορά υπάρχουν δύο κατηγορίες προϊόντων. Υπάρχουν εκείνα, τα οποία διακινούνται με διατίμηση, με συγκεκριμένο ποσοστό κέρδους τόσο στο χοντρεμπόριο όσο και στο λιανεμπόριο και εκείνα τα προϊόντα βεβαίως, τα οποία κινούνται ελεύθερα.
      Επειδή αναφέρεται στην ερώτησή του ο αγαπητός συνάδελφος στα αγροτικά προϊόντα, θα πρέπει να πω ότι τα περισσότερα απ’ αυτά κινούνται μέσα στο πλαίσιο της διατίμησης, του προσδιορισμένου κέρδους. Όμως ποια είναι η στρέβλωση; Πολλές φορές –θα έλεγα τις περισσότερες- ξεκινά από τον ίδιο τον παραγωγό, κάτι που έχω εξηγήσει στην ΠΑΣΕΓΕΣ και στους συνεταιρισμούς, οι οποίοι πρέπει να πάρουν επιτέλους πρωτοβουλία.
      Για να ελέγξουμε την τιμή, θα πρέπει να ξεκινά το προϊόν από το χωράφι στην πραγματική του τιμή. Όταν ξεκινά, για παράδειγμα, με μια διπλάσια ή και τριπλάσια –δηλαδή εικονική- τιμή, καταλαβαίνετε ότι κάθε έλεγχος στην πορεία χάνει την αξία του. Θα πρέπει ο ίδιος ο παραγωγός να προστατεύσει τα συμφέροντά του, να δώσει την τιμή στην οποία πουλάει πραγματικά.
      Είναι πολλές οι καταγγελίες που γίνονται και από συναδέλφους, πρόσφατα μία από τη Βοιωτία, για την τιμή με την οποία πωλούνταν τα κρεμμύδια που παράγονται στο Νομό Βοιωτίας. Μου είπε λοιπόν τότε ο συνάδελφος, «μα, με 15 λεπτά τους τα παίρνουν».
      Όταν εμείς βγάλαμε κλιμάκια και οργώσαμε όλες τις χονδρεμπορικές αποθήκες, δεν βρήκαμε τιμολόγιο χονδρεμπόρου μικρότερο από 42 λεπτά. Περίπου το τριπλάσιο. Όταν λοιπόν το τιμολόγιο λέει 42 λεπτά, καταλαβαίνετε ότι ο έλεγχος –όπως έλεγα- χάνει την αξία του.
      Αυτή την εξήγηση δίνω ως προς τα διατιμημένα προϊόντα.
      Ως προς εκείνα τα προϊόντα που κινούνται ελεύθερα, υπάρχουν δύο κατηγορίες: εκείνα που εισάγονται και εκείνα που παράγονται στην Ελλάδα. Για τα εισαγόμενα, όπως θα είδατε το τελευταίο διάστημα, υλοποιώντας τη δέσμη μέτρων που έχουμε εξαγγείλει, είπαμε ότι καθιερώνουμε –καθιερώσαμε με ψήφιση νόμου και θα αρχίσει να λειτουργεί ουσιαστικά από το Μάιο- την τεκμηρίωση τιμών στις ενδοομιλικές συναλλαγές. 
      Τι σημαίνει αυτό; Υποχρεούται κάθε εταιρεία που ανήκει σε όμιλο και εισάγει προϊόντα να έχει φάκελο τεκμηρίωσης της τιμής για την τιμή που εμφανίζει στην Ελλάδα, αλλά και για εκείνη που κινείται στις άλλες χώρες που δραστηριοποιείται ο όμιλος. 
      Αυτή η υπουργική απόφαση υπεγράφη στις 31 Δεκεμβρίου. Δίνουμε μία προθεσμία για την έναρξή της τέσσερις μήνες και δεκαπέντε μέρες, που σημαίνει ότι από τις 15 Μαΐου τα κλιμάκια του Υπουργείου Ανάπτυξης βγαίνουν επίσημα και ζητούν το φάκελο τεκμηρίωσης στην κάθε εταιρεία και για το κάθε προϊόν.
      Για τα παραγόμενα εδώ γνωρίζετε επίσης, ότι καθιερώσαμε την υποχρεωτική προσκόμιση κοστολογικών στοιχείων που να αποδεικνύεται το κόστος παραγωγής του κάθε προϊόντος. Εκεί γίνεται μία ανάλυση. Και μάλιστα, θα σας έλεγα ότι σήμερα υπογράψαμε καινούργια αγορανομική διάταξη, με την οποία καταργούμε το όριο του τιμαρίθμου του πληθωρισμού που έλεγε ότι υποχρέωση για κοστολογικά στοιχεία έχουν εκείνοι που φέρνουν ανατιμήσεις πάνω από τον τιμάριθμο. Σήμερα, λοιπόν, αυτό το καταργούμε και υποχρεώνουμε τους πάντες, ανεξαρτήτως ύψους ανατίμησης, να προσκομίζουν κοστολογικά στοιχεία, από τα οποία πρέπει να τεκμηριώνουν την τιμή.
      Βεβαίως, εδώ θα υπάρξει ο αντίλογος. Θα πει κάποιος «και αν πουλάει παραπάνω, τι μπορείτε να του κάνετε, αφού η αγορά είναι ελεύθερη;». Εμείς εξηγηθήκαμε από την αρχή και είπαμε ότι θα ενημερώνουμε τους καταναλωτές στις περιπτώσεις που βρίσκουμε αδικαιολόγητες ανατιμήσεις, υπερβολικά ποσοστά και ο κόσμος μπορεί να κρίνει και να παίρνει τις αποφάσεις του. Και οι καταναλωτικές οργανώσεις θα πρέπει να δραστηριοποιηθούν πολύ περισσότερο και όλοι μαζί, συνεργαζόμενοι, να προστατεύσουμε το συμφέρον της κοινωνίας. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό.
      Ο κ. Κουβέλης έχει το λόγο για δύο λεπτά.
      ΦΩΤΗΣ ΚΟΥΒΕΛΗΣ: Κύριε  Υπουργέ, δικαιούμαι να διατυπώσω την άποψη ότι σήμερα αρχίζουμε να κατανοούμε ότι φταίνε οι αγρότες, οι οποίοι προσφέρουν τα προϊόντα τους σε τιμές που αναγράφονται σε εικονικά τιμολόγια.
      Αναφερθήκατε για άλλη μία φορά, όπως κάνατε και πριν ένα έτος ακριβώς, στη δυνατότητα του καταναλωτή να επιλέγει. Και πάλι να υποθέσω ότι σας διαφεύγει η έννοια του ολιγοπωλίου και του μονοπωλίου που διαμορφώνεται συστηματικά εδώ και χρόνια ολόκληρα και αναπτύσσεται δυστυχώς με ένταση από τα καρτέλ;
      Να σας θυμίσω εκείνο το οποίο είχατε πει ακριβώς πριν ένα χρόνο ότι θα αξιοποιήσετε την Επιτροπή Ανταγωνισμού και μάλιστα με ρυθμούς ταχύτερους από αυτούς που είχε πριν από ένα χρόνο; Τι πράξατε; Σας διαφεύγει η έννοια της αισχροκέρδειας την οποία επίσης, είχατε πει ότι θα αξιοποιήσετε, καλώντας μάλιστα και την ελληνική δικαιοσύνη να συνδράμει αυτό το έργο ελέγχου της αγοράς; 
      Ένα ολόκληρο έτος έχει παρέλθει από την ημέρα που εσείς τα λέγατε αυτά    –ανατρέξτε στα Πρακτικά για να θυμηθείτε- πού και σήμερα σημειώνουμε. Τα είχατε συνομολογήσει. Είχατε μιλήσει για τη στρέβλωση και τις αγκυλώσεις της αγοράς. Τι έχετε πράξει ως Υπουργείο Ανάπτυξης για να αρθούν ή έστω να περιοριστούν αυτές οι αγκυλώσεις, αυτές οι στρεβλώσεις, αυτή η προσβολή των κανόνων του υγιούς ανταγωνισμού, στους οποίους συνηθέστατα και συστηματικά αναφέρεστε;
      Δεν φταίνε οι παραγωγοί, κύριε Υπουργέ και δεν φταίνε και οι καταναλωτές. Διότι οι παραγωγοί είναι δέσμιοι επίσης, συγκεκριμένων μονοπωλιακών συμπεριφορών οι οποίες τους εκβιάζουν, ενδεχομένως να δίνουν και αυτά τα εικονικά τιμολόγια. 
      Και σήμερα περίμενα να μας πείτε τι έχει αποδώσει αυτός ο τιμολογιακός έλεγχος, δηλαδή η κοστολογική διαδικασία και πάντοτε με κριτήριο την έννοια της αισχροκέρδειας, την οποία έχετε εγκαταλείψει. Δεν είναι δυνατόν να ελεγχθούν όλα εκείνα τα οποία συγκροτούν αυτή την απαράδεκτη κατάσταση, ο μεν παραγωγός να πουλάει σε εξευτελιστικές τιμές τα προϊόντα του, ο δε καταναλωτής να πληρώνει τα καταναλωτικά αγαθά πάρα πολύ ακριβά.
      Τώρα τι να σας πω; Αυτό που γνωρίζει όλος ο κόσμος, που γνωρίζετε και εσείς και εμείς, όλη η κοινωνία; Αν συγκρίνουμε τις τιμές των προϊόντων στην Ελλάδα με τις τιμές των ίδιων προϊόντων στις άλλες ευρωπαϊκές χώρες, το μόνο που μπορούμε να πούμε είναι, «ντροπή».
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Κουβέλη.
       Ο κύριος Υπουργός έχει το λόγο για δύο λεπτά για να δευτερολογήσει.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κύριε Πρόεδρε.
      Πρώτα απ’ όλα θα έλεγα, κύριε συνάδελφε, ότι σ’ αυτό το χρόνο που πέρασε η κατάσταση δεν είναι η ίδια. Και θα ήθελα και εσείς να έχετε παρατηρήσει ότι υπάρχουν αλλαγές και συγκεκριμένες πρωτοβουλίες. 
      Φαντάζομαι να μη σας διαφεύγει ότι για πρώτη φορά κλείστηκαν σούπερ-μάρκετ, για πρώτη φορά πήγαν εταιρείες -στο βαθμό που πάνε- στον εισαγγελέα, για πρώτη φορά επιβλήθηκαν πρόστιμα του συγκεκριμένου ύψους και τελευταία απ’ ό,τι είδα και με τις τράπεζες.
      Θα έχετε καταλάβει ότι προσπαθούμε μέσα σε ένα πολύ δύσκολο περιβάλλον να κάνουμε τη δουλειά μας όσο γίνεται καλύτερα. Και αν είπα κάτι για τους παραγωγούς, για τους αγρότες, πρώτον δεν εννοώ όλους και δεύτερον το λέω, γιατί πρέπει να αλλάξει αυτή η νοοτροπία.
      Αυτή την ώρα πρέπει να σας πω ότι οι υπηρεσίες του Υπουργείου Οικονομίας και Οικονομικών κάνουν ελέγχους με βάση τα στοιχεία που δώσαμε εμείς πέρυσι στον κύριο εισαγγελέα για τις ελληνοποιήσεις αγροτικών προϊόντων και παραπέμπονται με βαριά πρόστιμα, γιατί δίνουν εικονικά τιμολόγια, ελληνοποιούνται εισαγόμενα προϊόντα. 
      Δεν είμαστε εδώ για να λέμε σε όλους ότι έχουν δίκιο. Είμαστε εδώ για να λέμε σε όλους –και εμείς αυτό θα κάνουμε- ότι πρέπει να αναλάβουν το μερίδιο ευθύνης τους, γιατί εμείς έχουμε την πολιτική βούληση να συγκρουστούμε με συμφέροντα και με κατεστημένους μηχανισμούς. Και το κάνουμε, το βλέπετε. Το κάνουμε καθημερινά. 
      Το δεύτερο που θίξατε αφορά την Επιτροπή Ανταγωνισμού. Ασφαλώς τη στηρίζουμε. Ασφαλώς πιστεύουμε σ’ αυτή τη διαδικασία. Και τώρα, με τη λήξη της θητείας του Προέδρου και των Μελών του Διοικητικού Συμβουλίου θα φέρουμε σύντομα –θα είχε γίνει αν δεν ήταν η αλλαγή του Υπουργού στο Υπουργείο Ανάπτυξης, θέλω να πω ότι είναι διαδικαστικό το θέμα- νομοσχέδιο, με το οποίο θα αναβαθμίζουμε πλήρως την Επιτροπή Ανταγωνισμού. Θα αλλάζει ο τρόπος λειτουργίας, για να είναι πιο αποτελεσματική. 
      Φιλοδοξία μας είναι η Επιτροπή Ανταγωνισμού να μπορεί να δίνει απαντήσεις με τις αποφάσεις της σε είκοσι, τριάντα περιπτώσεις το χρόνο, που θα είναι όμως τόσο σημαντικές κάθε φορά που θα τις ανακοινώνει, ώστε να είναι μήνυμα προς όλους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Εγώ νομίζω ότι το πρόβλημα της λειτουργίας της αγοράς είναι υπόθεση όλων μας, όλων των κοινωνικών φορέων και θα έλεγα, όλων των πολιτικών δυνάμεων. Και έχω πει και άλλη φορά, πως αν υπάρχουν συγκεκριμένες παρατηρήσεις, είμαστε έτοιμοι να τις ακούσουμε και να τις δεχθούμε. 
      Εμείς μέσα σε μία ελεύθερη αγορά που υπάρχει στην Ευρωπαϊκή Ένωση προσπαθούμε –και με το στελεχιακό δυναμικό του Υπουργείου μας να υπερβάλλει εαυτούς- να δίνουμε τη μάχη καθημερινά για να αλλάξουμε το κλίμα στην αγορά. Πιστεύω ότι το έχουμε αλλάξει. Βλέπετε τους τελευταίους μήνες χιλιάδες ανακλήσεις τιμών. Από πού προήλθαν αυτές οι ανακλήσεις; Ασφαλώς από τον έλεγχο των κοστολογικών στοιχείων, τη μη τεκμηρίωση του κόστους και τον εξαναγκασμό από τη μεριά του Υπουργείου να πάρουν πίσω τους τιμοκαταλόγους. 
      Θα έλεγα πως τίποτα στην αγορά δεν λειτουργεί από μόνο του. Χρειάζεται την παρουσία του κράτους και εμείς είμαστε εκεί με όσες δυνατότητες έχουμε και όσο πιο αποτελεσματικά μπορούμε καθημερινά και με όποια συγκεκριμένη παρατήρηση μπορεί να καταθέσει οποιοσδήποτε συνάδελφος ή κάθε πολιτική δύναμη. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
      Προχωρούμε στην τέταρτη και τελευταία, με αριθμό 461/27-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Οικονομίας και Οικονομικών, σχετικά με το ιδιοκτησιακό καθεστώς ακινήτων στη συνοικία Ελευθερίου Βενιζέλου του Δήμου Αθηναίων κ.λπ. 
      Συγκεκριμένα, η επίκαιρη ερώτηση του κ. Πλεύρη έχει ως εξής: 
      «Σε ερώτησή μου στις 26.05.08 σχετικά με το ιδιοκτησιακό καθεστώς ακινήτων στη συνοικία του Ελευθερίου Βενιζέλου στον Δήμο Αθηναίων, ενώ τα ερωτήματα ήταν σαφέστατα και συγκεκριμένα, έλαβα από τον Υφυπουργό αόριστες απαντήσεις, έως και ανύπαρκτες, σε κάποια ερωτήματα. Πιο συγκεκριμένα, σύμφωνα με το άρθρο 1 του ν. 312/2005 «Φόρος προστιθέμενης αξίας στις νέες οικοδομές...», ο Υφυπουργός επιβεβαίωσε ότι το Δημόσιο θεωρεί «Δημόσιο κτήμα» 7.400 στρέμματα στο κέντρο της Αττικής.  Επιτρέπει σε τμήματα του «κτήματος» να πωλούνται από ιδιώτες σε επιχειρήσεις, οι δικηγόροι των οποίων δεν έχουν τη δυνατότητα να διαπιστώσουν ότι διεκδικείται από το Δημόσιο, συντάσσονται νόμιμα συμβόλαια, δέχεται το Δημόσιο ως νόμιμα τα συμβόλαια, εισπράττει τα χιλιάδες ευρώ του φόρου μεταβίβασης ακινήτων, επιτρέπει την έκδοση νόμιμης άδειας κατασκευής κτηρίων, εισπράττει τα ευρώ της έκδοσης της άδειας, επιτρέπει την ανέγερση των κτηρίων, εισπράττει τα χιλιάδες ευρώ του Φ.Π.Α., των υπηρεσιών, των υλικών κατασκευής των κτηρίων και ούτω καθ’ εξής. Καθιστά όμως σε κατάσταση ομηρίας τις επιχειρήσεις, δεν τους επιτρέπει να πουλούν τα ακίνητα που κατασκεύασαν προβαίνοντας στην άσκηση διεκδικητικής αγωγής και ζητά να του αποδοθεί το 19% της αντικειμενικής αξίας των κτηρίων που κατασκευάσθηκαν ως ΦΠΑ των πωληθέντων ακινήτων, που όμως, δεν τους επιτρέπει να πωλήσουν. 
      Συνεπώς, ερωτάται ο αρμόδιος Υπουργός το εξής:
      Οι περίπου τριάντα χιλιάδες ιδιοκτήτες διαμερισμάτων της περιοχής θα δηλώσουν τις ιδιοκτησίες τους. Το Δημόσιο θα δηλώσει ως Δημόσιο κτήμα τα οικόπεδα, στα οποία είναι κτισμένες οι πολυκατοικίες. Τελικά ποιοι θα αναγνωρισθούν κύριοι των ακινήτων και με ποιες συγκεκριμένες διαδικασίες;».
      Ο κύριος Υπουργός έχει το λόγο για τρία λεπτά.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): 
      Κύριε συνάδελφε, όπως αναφέρετε και εσείς στην ερώτησή σας, ο συγκεκριμένος συνοικισμός «Ελευθέριος Βενιζέλος» βρίσκεται σε εντός σχεδίου περιοχή, η οποία είναι οικοδομημένη στο μεγαλύτερο μέρος της και περιλαμβάνεται στην ευρύτερη περιοχή των Τουρκοβουνίων. Η συνολική της έκταση είναι επτά χιλιάδες τετρακόσια στρέμματα περίπου. 
      Η έκταση αυτή ανήκε στο ελληνικό δημόσιο από τη διαδοχή του τουρκικού κράτους, με βάση την υφιστάμενη νομοθεσία και τη Συνθήκη που υπάρχει μεταξύ Ελλάδας και Τουρκίας το έτος 1832. Σε αυτήν την έκταση των επτά χιλιάδων τετρακοσίων στρεμμάτων εμπεριέχεται και ένα τμήμα χιλίων τριακοσίων στρεμμάτων, το οποίο έχει κηρυχθεί αναδασωτέο, με απόφαση του Υπουργού Γεωργίας το 1938, και το οποίο στη συνέχει περιφράχθηκε, για να προφυλαχθεί από τις καταπατήσεις, αλλά δυστυχώς, οι καταπατήσεις δεν αποφεύχθηκαν. 
      Το ελληνικό δημόσιο πράγματι δεν κατέγραψε ως δημόσιο κτήμα ούτε την ευρύτερη έκταση των επτά χιλιάδων τετρακοσίων στρεμμάτων, ούτε τη μικρότερη αναδασωτέα έκταση των χιλίων τριακοσίων στρεμμάτων. Η καταγραφή, άλλωστε, είναι μία διαπιστωτική πράξη. Από πολύ παλιά, όμως, το δημόσιο ενεργεί με πράξεις στην περιοχή, που αρμόζουν σε ιδιοκτήτη του ακινήτου. Έχει δηλαδή κατά καιρούς παραχωρήσει τμήματα από την έκταση των Τουρκοβουνίων σε οικοδομικούς συνεταιρισμούς. Υπάρχουν παραχωρητήρια του 1952 και του 1956. Έχει προχωρήσει στην έκδοση πρωτοκόλλων διοικητικής αποβολής, στην άσκηση ασφαλιστικών μέτρων, καθώς επίσης και στην άσκηση αγωγών και παρεμβάσεων για την κυριότητα τμημάτων της αναδασωτέας έκτασης. Ορισμένες απ’ αυτές τις αγωγές βρίσκονται σε εξέλιξη, άλλες όμως έχουν τελεσιδικήσει υπέρ του δημοσίου. 
      Ενδεικτικά αναφέρω την 2182/1964 απόφαση του Εφετείου Αθηνών, την 1981/1998 απόφαση του Πολυμελούς Πρωτοδικείου Αθηνών, την 7642/1998 απόφαση του Εφετείου Αθηνών, με την οποία αναγνωρίστηκε η κυριότητα του δημοσίου σε οικόπεδα στις οδούς Μητροπέτροβα και Κονδάκη και την 5321/2004 απόφαση του Εφετείου Αθηνών, η οποία αναγνώρισε κύριο το δημόσιο σε οκτώ ακίνητα στις οδούς Μεράκου, Πλυτά, Παπαρσένη και Κούρνα. 
      Σχετικά με τον τρόπο δήλωσης της έκτασης αυτής στο Κτηματολόγιο, εκείνο που θέλω να αναφέρω είναι πως αυτή γίνεται με βάση την υφιστάμενη νομοθεσία και τις γνωματεύσεις του Νομικού Συμβουλίου του Κράτους και σε περίπτωση που δεν αποδοθούν τμήματα της ευρύτερης περιοχής των Τουρκοβουνίων στο δημόσιο, τότε θα εγερθούν αγωγές, όπως προβλέπεται από τη νομοθεσία. 
      Ποια είναι η τακτική που ακολουθείται; Η Κτηματική Υπηρεσία Αθηνών κάνει αυτοψία στη συγκεκριμένη περιοχή και αν διαπιστωθεί ότι σε οικοπεδικά τμήματα ανεγείρονται οικοδομές είτε από τεχνικές εταιρείες είτε από ιδιώτες, ζητά τη λήψη προσωρινών μέτρων από τον αρμόδιο εισαγγελέα για τη διακοπή των διακατοχικών πράξεων και τη διακοπή των οικοδομικών εργασιών. Στη συνέχεια βέβαια, προχωρεί σε αιτήσεις προς το Νομικό Συμβούλιο του Κράτους, προκειμένου να εγερθούν διεκδικητικές αγωγές. 
      Όσον αφορά στο θέμα της καταβολής του Φόρου Προστιθέμενης Αξίας των ακινήτων που έχουν πωληθεί, εκείνο που θέλω να επισημάνω είναι ότι σύμφωνα με την υφιστάμενη νομοθεσία, αν συμπληρωθεί πενταετία, χωρίς να πραγματοποιηθεί η παράδοση του ακινήτου, τότε θεωρείται πως έχει γίνει παράδοση –δηλαδή η συμπλήρωση της πενταετίας εξομοιώνεται με παράδοση- και πρέπει να καταβληθεί ο Φ.Π.Α. αυτοπαράδοσης. 
      Αν προχωρήσουμε σε διαφορετική νομοθετική ρύθμιση για συγκεκριμένη ομάδα φορολογουμένων, αυτό σημαίνει διακριτική φορολογική μεταχείριση και κάτι τέτοιο, βέβαια, όπως είναι φυσικό στρεβλώνει τους όρους του ανταγωνισμού και αντίκειται τόσο στην εθνική όσο και στην κοινοτική νομοθεσία. 
      Ευχαριστώ, κύριε  Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Πλεύρης για δύο λεπτά. 
      ΑΘΑΝΑΣΙΟΣ ΠΛΕΥΡΗΣ: Κύριε Υφυπουργέ, εδώ υπάρχει ένα πολύ μεγάλο πρόβλημα. Χαίρομαι μάλιστα που είναι εδώ και ο κ. Τσούκαλης. Περάσαμε μαζί την υπόθεση Βατοπεδίου και αυτά όλα θυμίζουν λίγο υπόθεση Βατοπεδίου υπό την έννοια των διεκδικήσεων. Θέλω να σας πω τα προβλήματα που προκύπτουν, όχι τα νομικά, αλλά τα πολιτικά. 
      Υπάρχουν εδώ κάποιοι άνθρωποι που έστειλαν τους δικηγόρους τους, πήγαν στα υποθηκοφυλακεία, έψαξαν σαράντα χρόνια αυτές τις εκτάσεις, γιατί το ανώτερο που θα ψάξει ένας δικηγόρος είναι σαράντα χρόνια και είδαν ότι δεν υπάρχει κανένα πρόβλημα. Πήγαν λοιπόν και αγόρασαν αυτές τις εκτάσεις. Και το ελληνικό δημόσιο που έχει βάλει αυτήν την περιοχή στο σχέδιο πόλεως από το 1957 θυμάται το 2003 και 2004 ότι αυτή η έκταση, βάσει της Συνθήκης της Κωνσταντινουπόλεως του 1832, ανήκει στο δημόσιο. Πράγματι, χρησικτησία πάνω στο δημόσιο δεν μπορεί να γίνει. 
      Υπάρχουν τριάντα χιλιάδες άνθρωποι που δεν ευθύνονται σε τίποτα επειδή ήταν άθλιο αυτό το δημόσιο, γιατί πραγματικά πρόκειται περί αθλιότητας. Το γνωρίζω, κύριε Υπουργέ, ότι είναι διαπιστωτική η πράξη της καταγραφής ενός δημοσίου κτήματος και δεν είναι διαπλαστική. Πείτε μου όμως, πώς προστατεύεται αυτός ο κάτοικος; Πώς θα μάθει αυτός ο κάτοικος ότι διεκδικείται από το δημόσιο αυτή η έκταση; Ποιος δικηγόρος μπορεί να το ψάξει, όταν πηγαίνει στα υποθηκοφυλακεία και δεν υπάρχει πουθενά τίτλος ιδιοκτησίας του δημοσίου ή έστω μία αναφορά ότι αυτή η έκταση διεκδικείται από το  δημόσιο; 
      Έρχεστε, λοιπόν, μετά από εκατόν εβδομήντα χρόνια, από το 1832, να θυμηθείτε ότι αυτή η έκταση των επτά χιλιάδων τετρακοσίων στρεμμάτων ανήκει στο δημόσιο. Το πρόβλημα όμως είναι υπαρκτό. Εάν διεκδικήσετε όλες αυτές τις εκτάσεις -δεν λέω για τα χίλια τριακόσια στρέμματα που έχουν κηρυχτεί αναδασωτέα, εκεί ενδεχομένως μπορεί να υπάρχει μία ευθύνη, γιατί υπήρχαν κάποια στοιχεία- όλα τα άλλα στρέμματα που αγόρασε ο κόσμος, αν πάει και τα διεκδικήσει το δημόσιο και κερδίσει τις αγωγές ποιος θα πληρώσει τις τράπεζες από τα δάνεια; Θα πείτε πηγαίνετε σε αυτούς που καταπάτησαν την έκταση το 1832 ή αυτούς που καταπάτησαν την έκταση το 1957; Σε τι ευθύνονται οι ιδιοκτήτες που είναι τώρα μέσα; 
      Όσο για το ΦΠΑ –εδώ πέρα θέλω να μου απαντήσετε- σας ερωτώ το εξής απλό: Υπάρχουν ασφαλιστικά μέτρα και δεν μπορούν οι οικοδομές οι οποίες έχουν γίνει, να πουληθούν. Θα περάσει η πενταετία, τους απαγορεύει το δημόσιο να πουλήσουν αυτά τα ακίνητα και θα τους ζητήσει το ΦΠΑ. Το ξέρω ότι έτσι είναι ο νόμος. Εσείς το θεωρείτε λογικό αυτό; Δεν αντιλαμβάνεστε ότι αυτή η υπόθεση δεν μπορεί να μείνει απλώς στον έλεγχο της Συνθήκης της Κωνσταντινουπόλεως του 1832 και των δικαστηρίων, αλλά πρέπει να υπάρξει πολιτική παρέμβαση; Γιατί εδώ έχουμε το ανάποδο Βατοπέδι. Ό,τι έκανε η Μονή Βατοπεδίου με τα χρυσόβουλα για να διεκδικήσει τη λίμνη Βιστωνίδα τότε που το δημόσιο επί δικής σας κυβερνήσεως παραιτούνταν από την έκδοση απόφασης –θυμόμαστε που ο κ. Δούκας παραιτήθηκε από την έκδοση απόφασης- εδώ έχουμε το αντίθετο ότι έρχεται το δημόσιο και στηριζόμενο στο 1832 πάει να διεκδικήσει τριάντα χιλιάδες κατοικίες. Δεν αντιλαμβάνεστε ότι δεν αρκεί δικαστική λύση και πρέπει να υπάρξει συζήτηση για το θέμα ώστε να βρούμε την κατάλληλη πολιτική λύση; 
      ΠΡΟΕΔΡΕΥΩΝ (Ιωάννης Δραγασάκης): Ο κύριος Υπουργός έχει το λόγο για δυο λεπτά. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, πρώτον το δημόσιο δεν εμφανίστηκε ξαφνικά το 2003 ή το 2004 ή το 2005. Σας είπα και προηγουμένως ότι υπάρχουν παραχωρητήρια του 1952 και του 1954, υπάρχουν δικαστικές αποφάσεις του 1964, της δεκαετίας του ’70. Πρόκειται επομένως για ένα περίπλοκο ζήτημα που έχει προκύψει είναι εδώ και πολλά χρόνια. Επίσης, θέλω να πω, γιατί το γράφετε αυτό στην ερώτησή σας, πως δεν σας απάντησα με αοριστολογίες ή δεν σας έδωσα καθόλου απαντήσεις σε κάποια ερωτήματα, αφού πέρα από τη γραπτή απάντηση τη δική μου σας κοινοποίησα και έγγραφα της Διεύθυνσης Δημόσιας Περιουσίας και της Κτηματικής Υπηρεσίας Αθηνών που περιγράφουν αναλυτικά την κατάσταση και πώς είναι αυτό το δύσκολο πράγματι πρόβλημα. 
      Είναι παρά πολύ εύκολο να χαϊδεύεις αυτιά, είναι πάρα πολύ εύκολο να μιλάς για τριάντα χιλιάδες μικροϊδιοκτήτες οι οποίοι είναι όμηροι του κακού δημοσίου. Είναι πάρα πολύ εύκολο να κάνεις το καλό μιλώντας για γραφειοκράτες οι οποίοι ταλαιπωρούν τους πολίτες. Εκείνο το οποίο είναι δύσκολο είναι να προσπαθείς με υπευθυνότητα, με βάση τη νομοθεσία και με σοβαρότητα να διαχειρίζεσαι μία τέτοια περίπλοκη κατάσταση με όρους διασφάλισης των συμφερόντων του δημοσίου, με όρους διασφάλισης της δημόσιας περιουσίας, η οποία είναι και περιουσία όλων των πολιτών. Εμείς σε αυτήν την περίπτωση έχουμε διαλέξει το δύσκολο δρόμο. Δεν ανακαλύψατε ξαφνικά εσείς την «πυρίτιδα», είναι γνωστό το πρόβλημα. Είναι ένα πρόβλημα πάρα πολλών ετών και προσπαθούμε να το χειριστούμε με τον καλύτερο τρόπο. Αλλά σε καμμία περίπτωση δεν μπορεί να εφαρμόζεται επιλεκτικά η  νομοθεσία για κάποιους και για κάποιους να μην εφαρμόζεται και σε καμμία περίπτωση το δημόσιο δεν μπορεί να απεμπολήσει τα δικαιώματά του. 
      Όσον αφορά την υπόθεση του Βατοπεδίου, που κακώς αναφερθήκατε σε αυτήν –διότι δεν υπάρχει καμμία ομοιότητα της υπόθεσης του Βατοπεδίου με τη συγκεκριμένη υπόθεση- εμείς  νομίζω ότι αποδείξαμε με τους χειρισμούς μας τους τελευταίους μήνες ότι και μπορούμε και θέλουμε και το κάνουμε, διασφαλίζουμε το δημόσιο συμφέρον. 
      Ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων. 
      ΠΡΟΕΔΡΕΥΩΝ (Ιωάννης Δραγασάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 18/09-10-2008 επερώτηση των Βουλευτών του ΣΥΡΙΖΑ κ.κ. Αλέξανδρου Αλαβάνου, Φώτη Κουβέλη, Παναγιώτη Λαφαζάνη, Ευαγγελίας Αμμανατίδου-Πασχαλίδου, Ιωάννη Δραγασάκη, Θεόδωρου Δρίτσα, Περικλή Κοροβέση, Αναστάσιο Κουράκη, Αθανάσιου Λεβέντη, Ιωάννη Μπανιά, Μιχαήλ Παπαγιαννάκη, Νικόλαου Τσούκαλη, Άννας Φιλίνη, Γρηγορίου Ψαριανού, προς τον Υπουργό Αγροτικής Ανάπτυξης και Τροφίμων σχετικά με την αγροτική παραγωγή και τα μέτρα στήριξης του αγροτικού εισοδήματος. 
      Το λόγο έχει η πρώτη επερωτώσα κ. Ευαγγελία Αμμανατίδου-Πασχαλίδου. 
      Έχετε δέκα λεπτά, διότι έχουμε βγει εκτός προγράμματος.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Όχι, κύριε Πρόεδρε. Εγώ ξέρω ότι οι εισηγητές δικαιούνται δέκα πέντε λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, το πρόγραμμα σήμερα είναι η αγροτική πολιτική.
      ΠΡΟΕΔΡΕΥΩΝ (Ιωάννης Δραγασάκης): Η κ. Αμμανατίδου έχει μεγάλη εμπειρία και μπορεί σε δέκα λεπτά να εκθέσει πλήρως τις θέσεις του ΣΥΡΙΖΑ.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κύριε Πρόεδρε, θέλω λίγο παραπάνω χρόνο. Θέλω να χρησιμοποιήσω τη δευτερολογία μου.
      ΠΡΟΕΔΡΕΥΩΝ (Ιωάννης Δραγασάκης): Θυμίζω ότι με απόφαση της Διάσκεψης των Προέδρων, δεν μπορούμε να δίνουμε τη δευτερολογία ως επέκταση της πρωτολογίας πλην ελαχίστων και αιτιολογημένων εξαιρέσεων. Παρακαλώ τηρείστε τη σχετική ομόφωνη απόφαση του Προεδρείου.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Θα την τηρήσω. Λίγη ανοχή μόνο.
      Κύριε Υπουργέ, κυρίες και κύριοι συνάδελφοι, έχουμε καταθέσει ως ΣΥΡΙΖΑ επερώτηση για την αγροτική παραγωγή και τους αγρότες από τις αρχές του Οκτώβρη και έρχεται για συζήτηση στην Ολομέλεια της Βουλής ίσως και την πιο κρίσιμη στιγμή για τον πρωτογενή τομέα της χώρας μας. Είναι ένα πάρα πολύ σοβαρό θέμα που το έχουμε αναδείξει εδώ και πολλά χρόνια, αλλά καμμία κυβέρνηση δεν άκουσε όχι μόνο εμάς, αλλά και τους ίδιους τους αγρότες και τους κτηνοτρόφους που βιώνουν την αδιαφορία και την απαξίωση. Θα έλεγε κανείς ότι κάποιοι συνεννοήθηκαν για τον αφανισμό του κλάδου.
      Ζούμε σε μία χώρα που η Κυβέρνηση αδιαφορεί για τα καθημερινά προβλήματα των πολιτών. Και το λέω αυτό, γιατί όλη η κοινωνία τον τελευταίο ειδικά χρόνο βρίσκεται σε αδιέξοδο και ο Πρωθυπουργός περιορίζεται μόνο σε εξαγγελίες, όταν το πρόβλημα έχει φθάσει στο «αμήν». Και αντί να αλλάξει πολιτική υπέρ των μικρών και μεσαίων στρωμάτων, που έχουν χτυπηθεί από την οικονομική κρίση, τους αποτελειώνει από τη μία με φοροεπιδρομή και από την άλλη με τη διάλυση των κεκτημένων ασφαλιστικών και εργασιακών δικαιωμάτων τους. 
      Στέλνει στις κινητοποιήσεις τους τα ΜΑΤ και χρησιμοποιεί τη βία και την καταστολή στους δίκαιους αγώνες τους και πολλές φορές ποινικοποιεί τον τρόπο πάλης τους, όπως έγινε για άλλη μία φορά με αγρότες του Βόλου που συμμετείχαν στις αγροτικές κινητοποιήσεις του 2005, που ως γνωστόν την προηγούμενη εβδομάδα το δικαστήριο τους καταδίκασε. 
      Ζούμε σε μία χώρα, λοιπόν, που η ισότητα και η ισονομία παραβιάζονται, αφού πολιτικοί και Υπουργοί έχουν την κάλυψη σε αδικήματα πολύ σοβαρά, όπως το ξεπούλημα δημόσιου πλούτου ή εμπλοκή τους σε σκάνδαλα, όπως το Βατοπέδι ή η «SIEMENS» και δεν συμβαίνει το ίδιο για τους πολίτες. 
      Η ευάλωτη τάξη των μικρών και μεσαίων αγροτών και κτηνοτρόφων είναι στην πιο δυσμενή θέση των τελευταίων χρόνων, πράγμα που εδώ και μήνες το φώναζαν. Το Υπουργείο Αγροτικής Ανάπτυξης και Τροφίμων γνώριζε το πρόβλημα του χαμένου εισοδήματος του 2008. 
      Ο παραγωγός δεν κατάφερε να καλύψει το κόστος παραγωγής, αφού τα αγροεφόδια είναι στα ύψη και εδώ βέβαια τα καρτέλ καλά κρατούν. Το πετρέλαιο την περίοδο της καλλιέργειας ήταν πανάκριβο, ενώ οι τιμές πώλησης των προϊόντων είναι εξευτελιστικές. Χάρη των μεσαζόντων η λιανική τιμή που καλείται να πληρώσει ο τελικός καταναλωτής είναι πάρα πολύ υψηλή. 
      Ενδεικτικά αναφέρω ότι ο παραγωγός πούλησε το μαλακό στάρι 0,18 ευρώ και το τύπου χωριάτικο ψωμί πωλείται 1,70 ευρώ. Άρα, ο παραγωγός εισέπραξε μόνο το 10%. 
      Βέβαια, αρκετοί αγρότες μας έχουν ακόμη απούλητες τις σοδιές τους στις αποθήκες, ενώ οι κτηνοτρόφοι μας χύνουν το γάλα για να μην το δώσουν τζάμπα στις γαλακτοβιομηχανίες, που λειτουργούν ως καρτέλ. 
      Με ανοιχτές τιμές, λοιπόν, παίρνουν τα προϊόντα τους εκμεταλλευόμενοι την άθλια οικονομική τους κατάσταση και μετά τους δίνουν ψίχουλα. 
      Από την άλλη εισαγωγές αθρόες, χωρίς ουσιαστικούς ελέγχους για την ποιότητά τους, καθώς και παράνομες ελληνοποιήσεις, έχουν ως συνέπεια την κυκλοφορία προϊόντων ίσως με χαμηλότερη τιμή, όμως αμφιβόλου ποιότητας, πράγμα που ενέχει κινδύνους διατροφικών σκανδάλων.
      Η διακομματική διαχείριση εδώ και είκοσι χρόνια των προβλημάτων της ελληνικής γεωργίας και η κομματικοποίηση, η υπερχρέωση  και πολλές φορές η διάλυση των συνεταιριστικών οργανώσεων, τα μετέτρεψε σε κομματικά «παραμάγαζα», τα οδήγησε σε απαξίωση και για την κοινωνία, αλλά και για τους ίδιους τους παραγωγούς. 
      Όπως και άλλες πολλές, έτσι και η ομοσπονδία του Νομού μου, της Θεσσαλονίκης, που έπρεπε να παίζει έναν πρωταρχικό ρόλο στη μεταποίηση, διακίνηση και διάθεση προϊόντων, την τελευταία πενταετία τελεί υπό εκκαθάριση, κρατώντας ομήρους μέχρι πρότινος εργαζόμενους και όλα τα περιουσιακά της στοιχεία, οι εγκαταστάσεις και τα μηχανήματα θα εκποιηθούν, γιατί οι κομματικοί εγκάθετοι για πολλά χρόνια πουλούσαν πολιτική και κέρδιζαν χρήματα στις τσέπες τις δικές τους και βέβαια όλα αυτά καλούνται να τα πληρώσουν οι φορολογούμενοι.
      Γιατί ο «Συνεταιρισμός Ζαγοράς Πηλίου» που ιδρύθηκε το 1916 είναι από τους καλύτερους στην Ελλάδα, όπως είναι και πάρα πολλοί άλλοι συνεταιρισμοί και γυναικείοι συνεταιρισμοί και ο «Συνεταισμός Βελβεντός Κοζάνης». Δεν θέλω να αδικήσω κανέναν. Γιατί δεν στηρίζετε τους συνεταιρισμούς και τις ομάδες παραγωγών; Νέοι αγρότες και κτηνοτρόφοι που επένδυσαν τη νιότη τους και τα όνειρά τους στη γη εξαπατήθηκαν από μεγαλοστομίες και υποσχέσεις που ποτέ, όμως, δεν έχουν υλοποιηθεί. Σήμερα βρίσκονται καταχρεωμένοι αφού, εκτός των άλλων, δεν εισέπραξαν τα χρήματα ακόμη από τα σχέδια βελτίωσης του 2006 και απογοητευμένοι στο τέλος θα αποχωρήσουν από το επάγγελμα. Αυτό σημαίνει ότι θα ερημώσει η ύπαιθρος και οι πόλεις θα γεμίσουν με επιπλέον ανέργους, αφού ήδη η ανεργία κτυπά στο κόκκινο από το κλείσιμο μεγάλων εργοστασίων, αλλά και μικρομεσαίων επιχειρήσεων. Αυτή είναι η ανάπτυξη που εξαγγείλατε προεκλογικά; 
      Κύριοι της Κυβέρνησης, η ευθύνη των μπλόκων και το κλείσιμο των δρόμων με τα τρακτέρ βαρύνει εσάς και όχι τους αγροτοκτηνοτρόφους, γιατί κανείς δεν θέλει να κλείνει τους δρόμους χωρίς σοβαρή αιτία. Και όλοι γνωρίζετε ότι άλλος τρόπος πίεσης δεν υπάρχει από τη μεριά τους, όσο κι αν θέλετε να δημιουργήσετε αντιπαράθεση με τις άλλες κοινωνικές ομάδες, οι οποίες κατανοούν τα χρόνια προβλήματα των αγροτών και των κτηνοτρόφων και συμμερίζονται τις αγωνίες τους και μάλιστα οι περισσότεροι από αυτούς συνδέονται με τη βιωσιμότητα του αγροτικού κόσμου. Γι’ αυτό μην κινδυνολογείτε, γιατί η οικονομία μας εξαρτάται σε μεγάλο βαθμό και από τους αγρότες και κτηνοτρόφους. Δεν είναι πολίτες δεύτερης κατηγορίας, αλλά αυτοί που τόσα χρόνια στήριξαν την οικονομία της χώρας και το ΑΕΠ και δεν είδαν καμμία ουσιαστική συμπαράσταση από τα κόμματα που εναλλάσσονται στην εξουσία. Βέβαια, η νεοφιλελεύθερη πολιτική, πριν του ΠΑΣΟΚ και τώρα της Νέας Δημοκρατίας, η νέα ΚΑΠ και η εφαρμογή της με την πλήρη αποσύνδεση της ενίσχυσης από την παραγωγή, επιτάχυνε την εγκατάλειψη ορισμένων καλλιεργειών ελλείψει και ενός εθνικού σχεδιασμού για την αγροτική πολιτική και δυσκόλεψε ακόμη περισσότερο τα πράγματα. 
      Αυτό που απαιτείται είναι ένα σχέδιο αναζωογόνησης και ανάπτυξης της υπαίθρου με δύο βασικούς στόχους: Την αύξηση του εισοδήματος των αγροτών και κτηνοτρόφων και την ολόπλευρη ανάπτυξη της υπαίθρου με μέτρα πολιτικής που θα βελτιώνουν τις συνθήκες και το επίπεδο ζωής, αλλά που δυστυχώς δεν ήταν ποτέ στις προτεραιότητες των εκάστοτε κυβερνόντων και που ήταν πρωταρχικό αίτημα των αγροτών που κατέβηκαν στους δρόμους.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Επειδή όλες τις προηγούμενες ημέρες, όπως και άλλοι συνάδελφοι,  στελέχη του ΣΥΡΙΖΑ έκαναν περιοδεία στα μπλόκα σε διάφορες περιοχές από τις Σέρρες, στη Θεσσαλονίκη, το Κορινό και Βαρικό Πιερίας ως τα Τέμπη και τη Νίκαια και από την Κουλούρα της Ημαθίας και τους ροδακινοπαραγωγούς έως τα Χανιά και το Ηράκλειο της Κρήτης, μαζί με τον Πρόεδρό μας Αλέκο Αλαβάνο,  αυτό που εισέπραξα ήταν η αγωνία για το σήμερα, αλλά και το μέλλον, ειδικά μετά το 2013. 
      Τα 500.000.000 ευρώ που ανακοινώσατε αρχικά ως στήριξη και στην πορεία ως αποζημίωση μέσω ΕΛΓΑ και που ακόμη είναι αμφίβολο αν και πότε θα φτάσουν στα βιβλιάρια των μικρομεσαίων αγροτών, έσπειραν στους αγρότες τη διχόνοια. Άλλωστε, ήδη στην προϋπολογισμό του 2009 προβλέπονταν 460.000.000 ευρώ για αποζημιώσεις μέσω ΕΛΓΑ, δηλαδή 40.000.000 ευρώ λιγότερα από το πακέτο σας. Είστε διατεθειμένοι να κάνετε άμεσα τους επαναπροσδιορισμούς του προϋπολογισμού για τους αγρότες, ώστε σε επόμενες αναγγελίες από τον ΕΛΓΑ μέσα στο 2009, κύριε Υπουργέ, να πληρωθούν οι ζημιές των παραγωγών χωρίς καμμιά καθυστέρηση; Εγώ αυτό που αντιλαμβάνομαι, όπως και μεγάλη μερίδα πολιτών, είναι ότι το πακέτο των 500.000.000 ευρώ εξυπηρετεί κομματικές σας επιλογές κι έχει να κάνει με περιφέρειες που είτε έχετε την πλειοψηφία, είτε εκλέγεστε, ενώ οι αγρότες συνδικαλιστές σας έπαιξαν πολύ καλά το ρόλο που τους αναθέσατε και την ώρα που ο αγώνας ήταν στο «ζενίθ» τα μάζεψαν κι έφυγαν, θέλοντας να διασπάσουν το αγροτικό συνδικαλιστικό κίνημα, όπως έχει γίνει στο παρελθόν πάρα πολλές φορές. 
      Ενώ το αγροτικό εισόδημα συρρικνώθηκε σχεδόν σε όλες τις καλλιέργειες, το πακέτο των αποζημιώσεων, όπως το ονομάσατε, αφήνει εκτός καλλιέργειες μείζονος σημασίας για τη χώρα, όπως είναι οι αμπελουργοί, ενώ όσα αφορούν την ελιά και το λάδι, που είναι εθνικό προϊόν, θα δώσετε απ’ ό,τι φαίνεται ψίχουλα. Μπορεί αρκετά μπλόκα να έχουν σπάσει, αλλά αν δεν αλλάξετε την πολιτική σας υπέρ των μικρομεσαίων αγροκτηνοτρόφων, θα επανέλθουν και μάλιστα με ακόμα πιο διογκωμένα τα προβλήματα αφού η οικονομική κρίση βαθαίνει. 
      Επειδή μιλάμε για ενισχύσεις στη γεωργία, θα ήθελα να ρωτήσω τον κύριο Υπουργό, πώς χειρίστηκε το Υπουργείο Αγροτικής Ανάπτυξης και Τροφίμων τους Κανονισμούς De Minimis 1998/2006 και 1857/2006, που δίνει τη δυνατότητα εθνικών ενισχύσεων προς τους μικρομεσαίους αγρότες ύψους 7.500  ευρώ ανά τριετία. 
      Επειδή σε συνάντηση που είχαμε στο Υπουργείο, κύριε Υπουργέ, μαζί με τον Πρόεδρό μας, τον Αλέκο Αλαβάνο θέσαμε το ερώτημα, σας παρακαλώ πάρα πολύ να ενημερώσετε εδώ τη Βουλή για το ύψος του πακέτου που χρησιμοποιήθηκε και τη διαχείρισή του, δηλαδή σε ποιο ποσοστό των ενδιαφερομένων έχει διαφοροποιηθεί ο De Minimis, σε ποιες συγκεκριμένες δραστηριότητες, τι ποσό υπολείπεται και πως σκοπεύετε να το διαθέσετε. 
      Θέλω, επίσης, να τονίσω τις μεγάλες καθυστερήσεις σε Προγράμματα για τη γεωργοκτηνοτροφία ιδιαίτερα με το «ΑΛΕΞΑΝΔΡΟΣ ΜΠΑΛΤΑΤΖΗΣ», το οποίο υποτίθεται ότι θα ικανοποιήσει όλες τις εκκρεμότητες και καθυστερήσεις. Όμως, ούτε ως προς τις κατευθύνσεις και ως προς τα προβλεπόμενα ποσά για συγκεκριμένες δράσεις αυτά είναι γνωστά. Το βέβαιο είναι ότι δεν πρόκειται να καλυφθούν οι πραγματικές ανάγκες για εκσυγχρονισμό και βιωσιμότητα. Εμείς ζητούμε άμεσα, αλλά και μακροπρόθεσμα μέτρα για τη συνέχιση της γεωργοκτηνοτροφίας στη χώρα μας, γιατί θα γίνουμε χώρα που δεν θα παράγει. 
      Σας έχουμε καταθέσει τις θέσεις μας και συγκεκριμένα μία δέσμη μέτρων για τη στήριξη των αγροτών και κτηνοτρόφων και την καταθέτω ξανά στα Πρακτικά. Σας την είχαμε δώσει, κύριε Υπουργέ, όταν ήλθαμε με τον πρόεδρο στο Υπουργείο. Σήμερα πρέπει να πάρετε εκείνες τις αποφάσεις που δεν πήρατε όλα τα προηγούμενα χρόνια, για να έχουμε μία βιώσιμη ανάπτυξη στην ύπαιθρο με σεβασμό στο περιβάλλον, στήριξη γαιών συνεταιρισμών και ομάδων παραγωγών, αυτάρκεια σε ποιοτικά αγροτικά και κτηνοτροφικά προϊόντα και βέβαια να μην ξεχνάμε τη βιολογική γεωργία και κτηνοτροφία που έχει μείνει στο έλεός της. Θέλουμε μία αύξηση του εισοδήματος των παραγωγών με διασφάλιση των τιμών, αν χρειαστεί να κάνετε και παρέμβαση. Όταν μπορείτε σε άλλες περιπτώσεις, το κάνετε. Κοιτάξτε επιτέλους τους μικρομεσαίους αγρότες και βέβαια να διασφαλίσουμε και τις τιμές που θα παίρνουν οι τελικοί καταναλωτές. Στο κάτω-κάτω το χρωστάτε στην Ελλάδα. 
      Θέλω να καταθέσω το ιστορικό της επιχείρησης «Συνεταιρισμός Ζαγοράς Πηλίου» από το 1916. Επειδή γυρνούσα στα μπλόκα, έχω μαζί μου εδώ μερικά ψηφίσματα. Μπορεί κάποια μπλόκα να έσπασαν, αλλά δεν έχει λυθεί κανένα πρόβλημα. Επίσης του «Αγροτικού Συλλόγου Λιτοχώρου», της «Κίνητης Αγροτών Νομού Ημαθίας», του «Νομού Καρδίτσας, Νίκαια», της «Συντονιστικής Επιτροπής Θεσσαλονίκης», της «Πανελλήνιας Συντονιστικής Επιτροπής Αγροτών». Έχω εδώ δύο διαφορετικά υπομνήματα διαμαρτυρίας. Είναι από τους δύο διαφορετικούς αγροτικούς συλλόγους, δηλαδή ένας της ΓΕΣΑΣΕ και ένας της ΣΥΔΑΣΕ, του Κάτω Σχολαρίου του Νομού Θεσσαλονίκης, είναι αμπελουργοί και αυτήν τη στιγμή είναι εκτός από τα 500.000.000 ευρώ. 
      Τα καταθέτω στα Πρακτικά.
       (Στο σημείο αυτό η Βουλευτής κ. Αμμανατίδου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Περιμένω με αγωνία, όπως με περισσότερη αγωνία περιμένουν όλοι οι αγρότες μας σήμερα, κύριε Υπουργέ, τις αποφάσεις τις γενναίες που θα πάρετε και να μην μείνουν απλά εξαγγελίες. 
      Ευχαριστώ πολύ.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Αναστάσιος Νεράντζης): Από την Κοινοβουλευτική Ομάδα της Νέας Δημοκρατίας στάλθηκε επιστολή σύμφωνα με την οποία στην συζήτηση της παρούσας επερώτησης ορίζεται Κοινοβουλευτικός Εκπρόσωπος ο Βουλευτής του Νομού Λέσβου κ. Ιωάννης Γιαννέλλης - Θεοδοσιάδης. 
      Τον λόγο έχει ο Αντιπρόεδρος της Βουλής κ. Ιωάννης Δραγασάκης για πέντε λεπτά. 
      ΙΩΑΝΝΗΣ ΔΡΑΓΑΣΑΚΗΣ (ΣΤ΄Αντιπρόεδρος της Βουλής): Ευχαριστώ, κύριε Πρόεδρε.
      Ακούσαμε από την εισηγήτρια του Συνασπισμού Ριζοσπαστικής Αριστεράς αναλυτικά τα προβλήματα της αγροτικής οικονομίας, των αγροτών και τις λύσεις που χρειάζονται αυτά τα προβλήματα.
      Κύριε Υπουργέ, δώσατε 500.000.000 ευρώ. Αυτή είναι η σημαία που κουνάτε. 
      Δύο ερωτήματα έχω: 
      Πρώτον, ποιοι θα τα πάρουν αυτά τα 500.000.000 ευρώ; 
      Δεύτερον, ποιοι θα τα πληρώσουν; 
      Αυτά τα 500.000.000 προέρχονται από τον ΕΛΓΑ. Από πού προκύπτουν τα έσοδα του ΕΛΓΑ; Τα έσοδα του ΕΛΓΑ προκύπτουν από τους αγρότες. Στην ουσία, δηλαδή, και αυτά τα 500.000.000 που δίνετε, είναι από εισφορές των αγροτών.
      Επί τη ευκαιρία, καταθέστε στη Βουλή, παρακαλούμε, την οικονομική εικόνα του ΕΛΓΑ, τα συσσωρευμένα χρέη του και ποιους απειλούν αυτά τα χρέη που συσσωρεύονται.
      Άκουσα κι εγώ αρκετούς αγρότες. Και άκουσα από τους αγρότες ένα ελπιδοφόρο μήνυμα. Άκουσα να σας λένε, κύριε Υπουργέ: «Εμείς δεν θέλουμε 500.000.000 ευρώ. Δεν είναι το πρόβλημά μας να μας δώσετε ένα ψάρι να φάμε σήμερα. Θέλουμε να μάθουμε να ψαρεύουμε.» Αυτό είπαν οι αγρότες. «Θέλουμε προοπτική. Θέλουμε σχέδια και πολιτικές, για να δούμε αν μπορούμε να εντάξουμε σ’ αυτήν την προοπτική το μέλλον το δικό μας και των παιδιών μας.» Κι εσείς, όπως άλλωστε και τόσες κυβερνήσεις στο παρελθόν, κουνούσατε ένα ψάρι. Ιδού τα 500.000.000 ευρώ!
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Δύο ψάρια.
      ΙΩΑΝΝΗΣ ΔΡΑΓΑΣΑΚΗΣ (ΣΤ΄Αντιπρόεδρος της Βουλής): Δύο ψάρια ε;
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Διότι είπαμε ότι θα γίνει και εθνικός διάλογος αμέσως μετά. Οπότε το μεγάλο ψάρι έρχεται πίσω.
      ΠΑΝΑΓΙΩΤΗΣ ΛΑΦΑΖΑΝΗΣ: Μια ζωή εθνικός διάλογος.
      ΙΩΑΝΝΗΣ ΔΡΑΓΑΣΑΚΗΣ (ΣΤ΄Αντιπρόεδρος της Βουλής): Κύριε Υπουργέ, πολύ φοβούμαι ότι αν και είστε από τη Θεσσαλία, δεν έχετε καταλάβει ότι οι αγρότες πια δεν τρώνε ψάρια. Δεν τα τρώνε αυτά. Δεν ζούμε στην εποχή που έδειχνε κάποιος κάτι στους Ινδιάνους, γυάλιζε αυτό το κάτι και οι Ινδιάνοι έλεγαν, «α, τι μας έφερε εδώ ο μεγάλος θείος, ο θείος Σαμ». Έχουν ξυπνήσει οι αγρότες. Είναι νέου τύπου αγρότες αυτοί σήμερα. Οι περισσότεροι είναι σπουδασμένοι, ξέρουν γράμματα, δουλεύουν με internet, ξέρουν πως δουλεύει η παγκόσμια οικονομία. Κι αν πάτε μ’ αυτό το στυλ, θα έχετε και άλλα μπλόκα, πάρα πολλά μπλόκα και πολλά προβλήματα.
      Εμείς, λοιπόν, σε επικοινωνία ακριβώς μ’ αυτόν τον κόσμο των αγροτών, έχουμε διαμορφώσει -και διαμορφώνουμε- στο πρόγραμμά μας μία νέα αντίληψη για το τι χρειάζεται η αγροτική οικονομία. Και η αντίληψη αυτή δεν είναι μόνο δική μας. Και πριν από χρόνια στο Υπουργείο Αγροτικής Ανάπτυξης –δεν θυμάμαι αν ήσασταν εσείς Υπουργός ή παλαιότερα- είχε γίνει μία ομάδα εργασίας από καθηγητές του Γεωπονικού Πανεπιστημίου, του Παντείου. Έγινε μία μελέτη. Και η μελέτη έβγαλε ως συμπέρασμα ότι δεν νοείται σήμερα αγροτική πολιτική έξω από ένα πλαίσιο ανασυγκρότησης της υπαίθρου. Και πρότειναν οι άνθρωποι τότε μια σειρά από ενδιαφέροντα πράγματα, που μπήκαν στο συρτάρι.
      Επειδή ο χρόνος της δικής μου παρέμβασης είναι σύντομος, θέλω να είμαι εντελώς συγκεκριμένος, κύριε Υπουργέ. Εμείς ζητάμε να αξιοποιηθεί το άρθρο 79, παράγραφος 8 του Συντάγματος, το οποίο λέει ότι προγράμματα οικονομικής και  κοινωνικής ανάπτυξης μπορούν και πρέπει να συζητούνται στην Ολομέλεια της Βουλής. 
      Εμείς, λοιπόν, ζητούμε να έρθει στην Ολομέλεια της Βουλής ένα πρόγραμμα οικονομικής και κοινωνικής ανάπτυξης της υπαίθρου με άξονα την αγροτική οικονομία. Δείτε πότε μπορείτε να το φέρετε. Αν δεν έρθει, όμως, ένα τέτοιο πρόγραμμα κι όσο δεν έρχεται ένα τέτοιο πρόγραμμα, εμείς θα ερμηνεύουμε αυτό το γεγονός ως εμπαιγμό των αγροτών και γενικότερα της κοινωνίας. 
      Έχουμε ακούσει για μελέτες που θα γίνονταν, έχουμε ακούσει για μελέτες που έγιναν, έχουμε ακούσει για αναδιαρθρώσεις της αγροτικής παραγωγής. Αυτή η ιστορία είναι εδώ και δεκαετίες. Τίποτα το συγκεκριμένο δεν έχει γίνει. Ο αγρότης έχει μείνει μόνος του. 
      Τι θα θέλαμε να περιέχει ένα τέτοιο πρόγραμμα:
      Πρώτον, τι θα παράγουμε. Δεν είναι δυνατόν να λέτε –και το λένε και δημοσιογράφοι- «ο αγρότης θα απαντήσει τι θα παράγει». Ο αγρότης θα απαντήσει τι θα παράγει, αν θα παράγει το άλφα είδος ή το βήτα είδος; Ο επιχειρηματίας μόνος του αποφάσισε στη Φινλανδία ότι θα εξειδικευτεί σε νέες τεχνολογίες; Αναλάβετε επιτέλους τις ευθύνες σας. Χρειάζεται σχέδιο, χρειάζονται αποφάσεις –μετά από μελέτες βεβαίως- χρειάζονται επιλογές, οι οποίες να λένε ότι στην Ελλάδα γι’ αυτούς και γι’ αυτούς τους λόγους θα επενδύσουμε και θα προσπαθήσουμε να έχουμε αυτές τις καλλιέργειες, γι’ αυτούς τους λόγους και μ’ αυτήν την προοπτική.
      Δεύτερον, πώς θα παράγουν; Με ποια έρευνα; Με ποια επιστημονική υποστήριξη και με ποιες χρηματοδοτήσεις, κύριε Υπουργέ; Απαντήστε στους αγρότες. Δηλαδή θα πηγαίνει ο αγρότης στην τράπεζα με το τοκογλυφικό επιτόκιο και μ’ αυτόν τον τρόπο θα περιμένει; Ήδη η Αγροτική έχει γίνει και αυτή Τράπεζα κοινού σκοπού. Ποια είναι τα ειδικά προγράμματα χρηματοδότησης; 
      Τρίτον, με ποιους φορείς; Θα θεωρήσουμε το συνεταιρισμό, θα θεωρήσουμε εταιρείες κοινού σκοπού …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Την ανοχή σας για ένα λεπτό, κύριε Πρόεδρε.
      Θα θεωρήσουμε ως προνομιακούς φορείς τις ομάδες παραγωγών για την ανάπτυξη της αγροτικής οικονομίας; Εάν ναι, πού είναι τα θεσμικά πλαίσια που θα προβλέπουν τα κίνητρα για την ανάπτυξη αυτών των φορέων; 
      Με ποιες υποδομές; Πρόγραμμα υποδομών πενταετές, επταετές, δεκαετές. Δεν αναπτύσσεται πουθενά στον κόσμο η αγροτική οικονομία χωρίς ένα συγκεκριμένο πρόγραμμα υποδομών.
      Βγάλαμε ένα εμπόρευμα. Πώς θα το πουλήσουμε στη διεθνή αγορά; Πού είναι οι θεσμοί μάρκετινγκ; Ποιος θα κάνει προβολή του προϊόντος; Βαρέθηκα να ακούω δεκαετίες «το λάδι μας το παίρνουν οι Ιταλοί, το παίρνουν οι Ισπανοί». Πώς συμβαίνει αυτό; Τι κάνει η Κυβέρνηση; Ποιοι είναι οι φορείς με τους οποίους προωθεί την τυποποίηση και τη διεθνή προβολή των πέντε, δέκα, δεν λέμε όλων, προϊόντων που θα αναγνωριστούν ως προϊόντα εθνικής σημασίας; Για το κάθε προϊόν θα πρέπει να υπάρχει όλη αυτή η κάθετη πολιτική. 
      Ποιο είναι το πρόγραμμα εκπαίδευσης και ενημέρωσης και πληροφόρησης των αγροτών για μια σειρά από εξελίξεις που είναι εντελώς αναγκαίες για να σχεδιάσουν την παραγωγή του επόμενου χρόνου; 
      Ποια η αλληλεπίδραση της αγροτικής πολιτικής μ’ άλλες πολιτικές που συνδέονται σ’ ένα σχέδιο ανάπτυξης της υπαίθρου με την τουριστική πολιτική, με τη βιοτεχνική πολιτική, μ’ άλλες πολιτικές; 
      Τελειώνω, κύριε Πρόεδρε, με αυτό που άρχισα. Είστε Υπουργός Αγροτικής Ανάπτυξης για πολλοστή φορά. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Για δεύτερη. 
      ΙΩΑΝΝΗΣ ΔΡΑΓΑΣΑΚΗΣ (ΣΤ΄ Αντιπρόεδρος της Βουλής): Ωραία. Είμαι βέβαιος ότι κατά βάθος γι’ αυτά που λέω έχετε επίγνωση ότι αυτή είναι η λύση. Αναλάβετε τη δέσμευση να φέρετε σε τακτό χρόνο ένα τέτοιο σχέδιο, διαφορετικά η μη ανταπόκριση σ’ αυτό το αίτημα σημαίνει αναπαραγωγή μιας κατάστασης που οδηγεί στην καταστροφή το παραγωγικό αγροτικό σύστημα της χώρας. 
      Ευχαριστώ.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς.
      Ο κ. Τσούκαλης έχει το λόγο για πέντε λεπτά.
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κύριε Πρόεδρε.
      Κύριε Υπουργέ, το πρόβλημα των ανθρώπων της υπαίθρου σήμερα, κυρίως των νέων αγροτών, περικλείεται με τον πλέον συνοπτικό αλλά και συγχρόνως συγκλονιστικό τρόπο στη μεταφορά ενός νέου αγρότη συνδικαλιστή από το σκληρό, όπως κάποιοι το αναφέρουν, μπλόκο της Αλαμάνας. Ανέφερε ο συγκεκριμένος αγρότης «Καταλάβετέ μας, επιτέλους. Δεν θέλουμε τα εκατομμύριά σας. Θέλουμε το μέλλον μας και την ποιότητα ζωής.» 
      Αυτός, λοιπόν, ο νέος αγρότης ίσως δίχως να έχει εντρυφήσει στις βαθυστόχαστες, περίπλοκες και πολύπλοκες αναφορές και όρους της Κοινής Αγροτικής Πολιτικής, περιγράφει αυτό που θα έπρεπε να είναι ο προσανατολισμός της ανάπτυξης της υπαίθρου από το 1981 μέχρι σήμερα. 
      Δυστυχώς αυτήν τη στιγμή, αυτό είναι ζητούμενο, κύριε Υπουργέ. Ποιο μέλλον, λοιπόν, τους εξασφαλίζετε; Τι τους προσφέρετε αυτήν τη στιγμή ούτως ώστε να εγκαταλείψουν τα μπλόκα; Ίσως πολιτικά να είστε ικανοποιημένος που εγκατέλειψαν τα μπλόκα οι αγρότες, πλην όμως, γνωρίζετε πάρα πολύ καλά ότι σε λίγους μήνες τα αιτήματα θα είναι πάλι επιτακτικά, η θηλιά θα σφίγγει πάλι και δεν θα έχουν άλλη διέξοδο οι αγρότες. 
      Αυτό, λοιπόν, θα έπρεπε να κάνετε, την ώρα που εγκαταλείπουν τα μπλόκα, θα ήταν να απολογηθείτε και εσείς και βεβαίως και οι κυβερνήσεις του ΠΑΣΟΚ για το τι έχουν κάνει μέχρι τώρα. Πρώτον, έπρεπε να τους ρωτήσετε τώρα, πριν αποχωρήσουν, πού πήγαν τα εκατοντάδες εκατομμύρια των κοινοτικών πλαισίων για την αγροτική ανάπτυξη. Ποια η αξιόλογή τους; Ποιοι ωφελήθηκαν; Ποιες υποδομές κατασκευάστηκαν και κατά πόσον πλέον μπαίνουμε στο ΕΣΠΑ σ’ ένα επίπεδο ανώτερο από το Γ΄ Κοινοτικό Πλαίσιο Στήριξης; 
      Δεύτερον, ποιος ενημέρωσε και πώς για τα χρήματα του Προγράμματος Αγροτικής Ανάπτυξης 2007-2013 του ΕΣΠΑ, που σημειωτέον, κύριε Υπουργέ, δεν πρέπει να ονομάζεται πλέον «Μπαλτατζής», γιατί δεν μας το ενέκρινε και η Ευρωπαϊκή Ένωση.
      Τρίτον, γιατί εδώ και τόσα χρόνια βρίσκονται στο σκοτάδι τα δικαιώματα και οι επιδοτήσεις των παραγωγών;
      Τέταρτον, γιατί παραμένει ελλιπές το σύστημα αναγνώρισης αγροτεμαχίων, κύριε Υπουργέ, με αποτέλεσμα να είναι βέβαιη η περικοπή κατά 10% των σχετικών επιδοτήσεων; 
      Ποια είναι η μέριμνα του κράτους για την ανάπτυξη των συνεταιρισμών; Ξέρετε, κύριε Υπουργέ, ότι η πρόνοια για την ανάπτυξη των συνεταιρισμών είναι κρατική υποχρέωση, σύμφωνα με το άρθρο 12, παράγραφος 4 του Συντάγματος, το οποίο είναι γράμμα κενό μέχρι σήμερα. 
      Γιατί καθυστερεί η υλοποίηση των προγραμμάτων του Προγράμματος Αγροτικής Ανάπτυξης 2007-2013 και τι κονδύλια προβλέπονται γι’ αυτό; Ποια είναι η πολιτική γης που έχουμε όσον αφορά τη γεωργία; Ποια είναι η τύχη της γης υψηλής παραγωγικότητας; Ποιες είναι οι σύγχρονες παραγωγικές τακτικές που θα κάνουν ανταγωνιστική τη γεωργία μας; Ποιοι είναι οι θεσμοί τυποποίησης και μεταποίησης; Ποια είναι τα δίκτυα διανομής και εμπορίας; Ποια τα κέντρα έρευνας;
      Κύριε Υπουργέ, η ΟΓΕΕΚΑ «ΔΗΜΗΤΡΑ» η οποία έχει επιφορτισθεί με την επιμόρφωση των αγροτών, έχει κατασκευάσει πάρα πολύ ωραία κτήρια σ’ όλη την Ελλάδα. Γνωρίζετε ότι θα θαυμάζουμε ως ωραία κτήρια μόνο. Πού διοχετεύθηκαν τα χρήματα τα οποία αφορούσαν την επιμόρφωση των αγροτών; Και βεβαίως η επιμόρφωση, όση έγινε, έγινε μέσω του Υπουργείου Απασχόλησης.
      Ποια είναι τα σχέδια βελτίωσης για εγκατάσταση των νέων αγροτών; Δόθηκε η πρώτη δόση. Στη συνέχεια, επειδή δεν είχατε τη δυνατότητα να πιστοποιήσετε τα αγροτεμάχια των νέων αγροτών, μεταφέρατε το σχετικό κονδύλι για την υλοποίηση των προγραμμάτων ΟΠΑΑΧ; Ποια είναι η πορεία της πρόωρης συνταξιοδότησης; 
      Κύριε Υπουργέ, υπάρχουν αιτήματα περιφερειακά –και θα αναφερθώ βεβαίως στη δυτική Ελλάδα και στη Πελοπόννησο- όσον αφορά την περίπτωση του καπνού. Ποιος γνωρίζει αυτήν τη στιγμή μετά την πλήρη αποδέσμευση τα 180.000.000 τα οποία έχουν παρακρατηθεί πώς θα αποδοθούν στις τοπικές κοινωνίες χωρίς να έχετε προσδιορίσει τους τελικούς ενδιαφερόμενους για να στηρίξετε το αγροτικό νοικοκυριό, εκεί ακριβώς που αποδεσμεύονται οι επιδοτήσεις. 
      Όσον αφορά το ελαιόλαδο, κύριε Υπουργέ, θα καταθέσουμε –για να είμαι σύντομος- ένα πληρέστατο υπόμνημα με τις προτάσεις του ΣΥΡΙΖΑ για τη στήριξη των ελαιοπαραγωγών.
      Όσον αφορά τα οπωροκηπευτικά, όπου στη δυτική Ελλάδα οι παραγωγοί είναι σε απόγνωση, υπάρχει το αίτημα των αγροτικών συνεταιριστικών οργανώσεων και των ομάδων παραγωγών για τον τομέα των εσπεριδοειδών και για τη λειτουργία των μεσαζόντων και των κοινών οργανώσεων παραγωγών. Υπάρχει συγκεκριμένη πρόταση στήριξης των συγκεκριμένων οργανώσεων, που θα την καταθέσω και αυτή για τα Πρακτικά. 
      Τελειώνω, κύριε Πρόεδρε, αναφερόμενος στις δυστυχώς διαχρονικές ευθύνες και του ΠΑΣΟΚ για την κατάσταση που έχει διαμορφωθεί. Κύριε Κοινοβουλευτικέ Εκπρόσωπε του ΠΑΣΟΚ, δείτε πάλι το θέμα της ΠΑΣΕΓΕΣ. Αυτήν τη στιγμή την ΠΑΣΕΓΕΣ ξέρετε ότι την ελέγχετε, ξέρετε ότι είναι δικό σας δημιούργημα. Αυτήν τη στιγμή βάλλεται από παντού. Θεωρείται ως μια οργάνωση-σφραγίδα, η οποία στηρίζει κάθε φορά συντεχνιακά συμφέροντα και βεβαίως, ενός γεωργικού συνεταιρισμού σ’ όλη την Ελλάδα που χέρι με χέρι με την ΠΑΣΕΓΕΣ δυστυχώς δεν είναι με τα συμφέροντα των αγροτών. 
      (Στο σημείο αυτό ο Βουλευτής κ. Νικόλαος Τσούκαλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Τσούκαλη.
      Ο κ. Γρηγόρης Ψαριανός έχει το λόγο για πέντε λεπτά.
      ΓΡΗΓΟΡΙΟΣ ΨΑΡΙΑΝΟΣ: Ευχαριστώ, κύριε Πρόεδρε.
      Κύριε Υπουργέ, επισκεφθήκαμε σχεδόν όλα τα μπλόκα και στη νότια και στη βόρεια Ελλάδα και στην Κρήτη και στην Πελοπόννησο παντού. Καταθέσαμε αυτήν την επερώτηση σε ανύποπτο χρόνο, σε μια χρονική στιγμή που τίποτε δεν έδειχνε ότι θα υπάρξουν αυτές οι κινητοποιήσεις σ’ αυτό το βαθμό που υπήρξαν, γιατί και αν τελειώσουν τώρα, θα ξαναρχίσουν του χρόνου την ίδια εποχή. 
      Ξέρετε, έχουμε μπει σε μια τελείως διαφορετική φάση απ’ ό,τι είχαμε συνηθίσει. Σ’ όλα τα μπλόκα των αγροτών και στο Κάστρο και στην Αλαμάνα και στο Δομοκό και στον Αστακό και στη Γέφυρα του Εύηνου και στον Ισθμό όλοι οι αγρότες έλεγαν «Δεν θέλουμε λεφτά. Δεν θέλουμε. Και 500 να είναι και 800 να είναι και 1.200 να είναι και 1.500 να είναι, ό,τι και να μας δώσετε, είτε ως δάνεια είτε ως επιχορηγήσεις είτε ως ενισχύσεις είτε ως αποζημιώσεις, πάλι του χρόνου θα είμαστε στο δρόμο».
      Γιατί; Είχαν μεγάλα πανό σ’ όλα τα μπλόκα που έλεγαν: «Θέλουμε αγροτική πολιτική, θέλουμε στρατηγική και σχεδιασμό». Το έχουν καταλάβει και το ξέρουν. Έλεγαν: «Θέλουμε να μας πείτε τι να κάνουμε. Είμαστε προσδεδεμένοι στην Ευρωπαϊκή Ένωση. Δεν θέλουν το λάδι μας, γιατί έχουν από την Ισπανία. Δεν θέλουν τα κρασιά μας, γιατί έχουν από τη Γαλλία. Δεν θέλουν το βαμβάκι, γιατί παίρνουν από την Τυνησία ή από την Αίγυπτο. Τι θέλετε να βάλουμε; Να σπείρουμε φωτοβολταϊκά, να πουλάμε ρεύμα; Να το κάνουμε. Να βάλουμε σόγια, φρούτα; Τι θέλετε; Θέλουμε σχεδιασμό. Το να μας ενισχύσετε τώρα με τον ένα ή τον άλλο τρόπο δεν δίνει λύση. Θέλουμε σχεδιασμό και στρατηγική». 
      Τα λένε αγρότες τριάντα και τριάντα πέντε χρονών, με internet, με laptop, μορφωμένοι, με σπουδές ακόμα και στο εξωτερικό. Δεν είναι πια η εποχή των «κοκκινούληδων», των «γαλαζούληδων», των «πρασινούληδων» ή των «ροζούληδων». Είναι μία άλλη εποχή. Έχουμε μπει σε μία διαφορετική φάση, σε διαφορετική κατάσταση. Είναι άνθρωποι, οι οποίοι δεν είναι τόσο προσδεδεμένοι στα κομματικά παραμάγαζα και στους ανθυποσυνεταιρισμούς με τις χρωματικές ετικέτες και τις ταμπελίτσες στην είσοδο των συνεργείων τρακτέρ. 
      Δεν μπορούμε πια ούτε να ξεφουσκώνουμε τα λάστιχα, ούτε να πηδάμε με λάβαρα ως Αντιπολίτευση πάνω στα τρακτέρ και να σπεκουλάρουμε εις βάρος της τρέχουσας πολιτικής, της εν ενεργεία και εν δυνάμει Κυβέρνησης. Έχουν αλλάξει τα πράγματα και έχουν στενέψει τα περάσματα, όπως λέει ο ποιητής. Ακόμα και αν ανοίξουν τα περάσματα στις Αλαμάνες, στους Ισθμούς και στις Νίκαιες, τα περάσματα συνολικά έχουν στενέψει, γιατί ο αγρότης δεν έχει όραμα, δεν έχει μία προοπτική και ένα έδαφος να καλλιεργήσει και προτάσεις για το τι θα κάνει.
      Πιστεύει η Κυβέρνηση ότι θα λυνόταν το πρόβλημα των αγροτών ή ότι θα το λύσει μ’ αυτήν τη χορήγηση των 300 που έγιναν 500 και που έτσι και αλλιώς είχαν προϋπολογιστεί. 
      Όμως, δεν περιμέναμε, δεν περιμένατε να βρείτε απέναντί σας αυτούς τους νέους ανθρώπους, που έχουν γνώσεις και ξέρουν και δεν «τσιμπάνε» με τα καθρεφτάκια, με τα δώρα, με τις επιχορηγήσεις. Υπήρχαν άνθρωποι που είπαν ότι «όσα θα μας δώσουν μπορεί να τα φάμε και να τα σπαταλήσουμε και εκτός παραγωγής, όπως το έχουμε ξανακάνει». Κάνουν και σκληρή αυτοκριτική. Ξέρουν πολύ καλά τι λένε, ξέρουν πολύ καλά ότι δεν έχουν προοπτική να ζήσουν και θέλουν ένα σχεδιασμό. Οι άνθρωποι αυτοί ζητούν σχέδιο, απαντήσεις σε διαρθρωτικά ζητήματα, σχεδιασμό αγροτικής πολιτικής. Το έγραφαν όλα τα πανό με μπλε, κόκκινα, πράσινα και κίτρινα γράμματα. Ξέρουν, αλλά δεν «τσιμπάνε» δολώματα. Έχουν «τσιμπήσει», έχουν καταλάβει το νόημα.
      Η Ελλάδα είναι μία χώρα με μεγάλη παράδοση στην αγροτική παραγωγή, μια μεσογειακή χώρα που παράγει μεσογειακά προϊόντα, που σχεδόν μόνο εδώ μπορούν να γίνουν τόσο καλά ή σ’ άλλες μεσογειακές χώρες. 
      Όμως, από τα προϊόντα μας ούτε η ελληνική φέτα είναι γνωστή και δεν υπάρχει πουθενά, ούτε τα κρασιά μας είναι γνωστά και δεν υπάρχουν πουθενά, ούτε τα λάδια μας. Παίρνουν τις ελιές, τις συσκευάζουν στην Ιταλία και τις πουλάνε ως ιταλικό λάδι. Εδώ δεν έχουμε δώσει λύσεις, ούτε ακόμη και για το ελληνικό τσίπουρο. Είναι γεμάτες οι κάβες με ιταλικές ή πορτογαλικές γκράπες και δεν υπάρχει καθιερωμένο και κατοχυρωμένο ένα εθνικό προϊόν, ένα ούζο, ένα κρασί, ένα λάδι, κάτι, οτιδήποτε. Να τα ξηλώσουμε όλα, να γεμίσουμε τους κάμπους φωτοβολταϊκά με τον υπέροχο ήλιο και να πουλάμε ήλιο, ενέργεια σ’ όλη την Ευρώπη. Κάτι να κάνουμε, αυτό θέλουν οι άνθρωποι. Να τους πείτε τι θα κάνουν. Δεν θέλουν ούτε 100, ούτε 500, ούτε 1.500, γιατί του χρόνου θα είναι πάλι στους δρόμους. 
      Συνεπώς υπάρχουν χώροι και τρόποι, για να καθοριστεί και να σχεδιαστεί μία πολιτική, σχετικά με το τι θα κάνουν αυτοί οι άνθρωποι για να μην εγκαταλείψουν την επαρχία. Υπάρχουν τριάντα χρονών άνθρωποι, των οποίων είναι επιλογή τους. Είναι δική μας επιλογή, λένε, να μείνουμε εδώ, για να κρατήσουμε την επαρχία, την περιφέρεια, τα χωριά μας, τα χωράφια των δικών μας. Και ξέρετε, οι καλλιέργειες, τα χωράφια και ο κλήρος στην Ελλάδα δεν είναι πεντακόσια στρέμματα ή δύο χιλιάδες και πέντε χιλιάδες στρέμματα, όπως είναι σ’ όλη την Ευρώπη, αλλά είναι είκοσι ή τριάντα ή σαράντα στρέμματα. Πρέπει να τους πείτε τι θα κάνουν. Αυτό είναι το πρόβλημα και αυτής της Κυβέρνησης και της επόμενης. Εάν δεν το λύσετε αυτό, θα είναι πάλι στους δρόμους πολύ σύντομα.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Αναστάσιος Νεράντζης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Θα πάρω προκαταβολικά και το χρόνο της δευτερολογίας μου, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Όχι, αυτό το δικαίωμα έχει πλέον αποκλειστεί. Η Διάσκεψη των Προέδρων αποφάσισε να μη συμποσούνται πρωτολογία και δευτερολογία. Άρα, έχετε μόνον  πέντε λεπτά….
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Αυτό είναι δικαίωμα του Βουλευτού. Δεν νομίζω ότι μπορεί η Διάσκεψη των Προέδρων….
      ΠΡΟΕΔΡΕΥΩΝ (Αναστάσιος Νεράντζης): Δικαίωμα του Βουλευτού δεν είναι να καταχράται του Κανονισμού, κύριε Υπουργέ. Δεν λέει ο Κανονισμός πουθενά ότι μπορεί ο Βουλευτής να ενώσει το χρόνο πρωτολογίας και δευτερολογίας. Σας παρακαλώ, έχει λυθεί το θέμα για το Προεδρείο και για όλη τη Βουλή. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ναι, αλλά το Προεδρείο δεν είναι πάνω από τη Βουλή. Άμα θέλει ο Βουλευτής να κάνει χρήση του χρόνου του….
      ΠΡΟΕΔΡΕΥΩΝ (Αναστάσιος Νεράντζης): Έχει λυθεί το θέμα από τη δέσμευση της αποφάσεως της Διάσκεψης των Προέδρων. 
      Ορίστε, κύριε Λεβέντη, έχετε το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κυρία και κύριοι συνάδελφοι, η γεωργία είναι ένας καθοριστικός παράγοντας για την επιβίωση του ανθρώπου. Παράγει ό,τι πιο πολύτιμο, τη διατροφή του και η διατροφή προέρχεται από τη γεωργία και την κτηνοτροφία. Αυτό, από τα παλιά χρόνια. Και ο πολιτισμός, αν θέλετε, ξεκίνησε από τη γεωργία.
      Από κει και πέρα, η αλματώδης παγκόσμια αύξηση του πληθυσμού, η ανάπτυξη της τεχνολογίας και της επιστήμης δημιούργησαν νέες ανάγκες μαζί με την άνοδο του βιοτικού επιπέδου και σήμερα θέλουμε να τρώμε περισσότερο, να τρώμε καλύτερα και να τρώμε προϊόντα που ενώ δεν παράγονται όλο το χρόνο, εμείς θέλουμε να τα έχουμε στο ψυγείο μας όλο το χρόνο. Αυτό δημιουργεί πρόσθετα προβλήματα και βέβαια τις ανάγκες αυτές προσπαθούν οι αγρότες παγκοσμίως και στη χώρα μας να τις καλύψουν. 
      Έχουμε, λοιπόν, ένα καινούργιο μοντέλο ανάπτυξης της αγροτικής παραγωγής εντατικοποίησης απ’ αυτήν την άποψη της αγροτικής καλλιέργειας, αλλά και χρησιμοποίηση διαφόρων χημικών προϊόντων, τα οποία μπορεί να ευκολύνουν την ανάπτυξη και την προστασία της αγροτικής παραγωγής, αλλά έχουν και συνέπειες. Παραδείγματος χάριν δεν είναι πάντοτε ακίνδυνα τα φυτοφάρμακα. Ακόμη και η κατάχρηση των λιπασμάτων που κατ’ αρχάς μπορεί να θεωρείται αθώα, μπορεί να δημιουργήσει προβλήματα.
      Και βέβαια, δεν θέλουμε να πάμε στο παρελθόν με τις τρελές αγελάδες και όλα αυτά που έχουν προηγηθεί. Φθάσαμε στα μεταλλαγμένα. Όλοι οι ειδικοί προειδοποιούν ότι υπάρχει κίνδυνος. Δεν μπορούμε ανεξέλεγκτα να τα χρησιμοποιήσουμε, δεν ξέρουμε τι μας μέλλεται. Και από την άλλη έχουμε τις μεγάλες εταιρείες που έχουν επικρατήσει, οι οποίες αξιοποιούν, εκτός των άλλων, το μονοπώλιο των σπόρων. Αυτήν τη στιγμή, αν πάτε να βρείτε την παλιά ντομάτα που είχαμε στην Ελλάδα, ή το πεπόνι, δεν μπορείτε να το βρείτε. Έχουμε υβρίδια. Παλιότερα ένας σπόρος πεπονιού έκανε 300 δραχμές. Υβρίδιο, το οποίο το φύτευες, έκανε μια άλφα παραγωγή, αλλά από κει και πέρα δεν μπορούσες να το αναπαραγάγεις. Έτσι έχουμε μια σειρά προβλήματα. Βέβαια οι μεσογειακές χώρες είναι αγροτικές χώρες, όπως και η δική μας και παράγουν –αναφέρθηκε ο κ. Ψαριανός- εκλεκτά προϊόντα. Προϊόντα, τα οποία είναι πολύτιμα και αναντικατάστατα, αλλά τα οποία δυστυχώς δεν έχουν την τύχη που τους χρειάζεται, γιατί παίρνουν άλλοι το λάδι και το κρασί και το τυποποιούν. Το εκμεταλλεύονται και αν θέλετε το νοθεύουν και το μοσχοπουλούν.
      Από την άλλη, έχουν αλλάξει συνολικά και παγκοσμίως τα δίκτυα των πωλήσεων. Έχουμε τα σούπερ μάρκετ, έχουμε άλλες μεθόδους και βέβαια εδώ είμαστε σε πάρα πολύ μειονεκτική κατάσταση, γιατί οι αγρότες μας απ’ αυτήν την άποψη δεν έχουν εξελιχθεί, όσο θα έπρεπε και υπάρχουν δίκτυα μικροπαραγωγών που πουλούν λάδι ή άλλα προϊόντα στο εξωτερικό σε πολύ καλές τιμές. Αυτό, όμως, προϋποθέτει και γνώση και στήριξη από την πολιτεία, κύριε Υπουργέ, και δυστυχώς εδώ δεν το βλέπουμε. 
      Πρέπει να πούμε για τα βιολογικά προϊόντα που τώρα πια έχουν κατανάλωση, ότι με έκπληξη διάβασα πριν από λίγες μέρες ότι το 60% των βιολογικών προϊόντων που καταναλώνουμε στη χώρα μας είναι εισαγόμενα. Αυτό είναι από τα ανήκουστα. Έχουμε τα καλύτερα προϊόντα, παράγουμε βιολογικά προϊόντα και όμως και αυτά δεν μπορούμε να τα διαθέσουμε και μπαίνουμε στην ίδια διαδικασία με τα άλλα προϊόντα.
      Έχουμε τις παραδοσιακές καλλιέργειες και βέβαια δεν πρέπει να ξεχνάμε ότι οι βιολογικές καλλιέργειες προϋπήρχαν στη χώρα μας. Η αειφόρος ανάπτυξη προϋπήρχε. Άφηναν το χωράφι ένα χρόνο να μπορέσει να λειτουργήσει, για να μπορούν τέλος πάντων να ξαναφυτέψουν. 
      Επειδή ο χρόνος είναι πολύτιμος και δεν έχω άλλα περιθώρια, θα ήθελα να αναφερθώ ειδικότερα στη δύσκολη θέση των αγροτών όσον αφορά τις αγροτικές συντάξεις. 
      Κύριε Υπουργέ, είναι απαράδεκτα χαμηλές και το ξέρετε. Είστε από αγροτική περιοχή. Με 300 ευρώ είναι δυνατόν να ζήσει ένας άνθρωπος; Δε μπορεί να καλύψει ούτε τα στοιχειώδη. Για το τηλέφωνο και το φως  μόνο δε του φθάνουν. Επομένως εδώ είμαστε σε πολύ μειονεκτική κατάσταση και δεν πρέπει να το ξεχνάμε. Όλες οι συντάξεις στη χώρα μας, τουλάχιστον το 70% είναι κάτω από 500-600 ευρώ, αλλά όσον αφορά τους αγρότες είναι απαράδεκτα χαμηλές 
      Και ένα άλλο. Υπάρχουν διάφοροι θεσμοί, όπως είναι η «Βοήθεια στο Σπίτι», που ιδιαίτερα οι  ηλικιωμένοι αγρότες τη χρειάζονται. Όμως και εδώ είμαστε σε πολύ μειονεκτική κατάσταση γιατί, εάν θέλετε, τα κονδύλια που διατίθενται είναι απειροελάχιστα και έχουν στερέψει, με αποτέλεσμα να μένουν αβοήθητοι  κυριολεκτικά και να ρημάζουν τα χωριά. Πηγαίνετε σε χωριά και σας πιάνει η ψυχή σας γιατί δεν υπάρχει ούτε ένας κάτοικος. Εάν  μένουν πέντε γέροι άνθρωποι, αλλά και αυτοί μέχρι πότε θα μπορέσουν να επιβιώσουν.
       Απ’ αυτήν την άποψη έχουμε πάρα πολλά να κάνουμε και βέβαια μην ξεχνάμε ότι το κόστος των αγροτικών προϊόντων από τη μια μεριά  έχει ανέβει και από την άλλη οι τιμές για τους παραγωγούς είναι πολύ χαμηλές, ενώ εμείς εδώ τα αγοράζουμε πανάκριβα. 
      Σας ευχαριστώ. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο συνάδελφος κ. Φώτης Κουβέλης, με τον οποίο και κλείνουμε τον κατάλογο των επερωτώντων. 
      ΦΩΤΗΣ ΚΟΥΒΕΛΗΣ:  Κύριε Υπουργέ,  ο Συνασπισμός Ριζοσπαστικής Αριστεράς επίμονα και συστηματικά  πριν από  δύο - τρία χρόνια είχε προειδοποιήσει την Κυβέρνηση για τα αδιέξοδα τα οποία με  ένταση διαμορφώνονται στο χώρο της αγροτικής οικονομίας και σε βάρος προφανώς των αγροτών. 
      Η επερώτηση  που σήμερα συζητάμε, σας θυμίζω ότι έχει κατατεθεί αρχές Οκτωβρίου του προηγουμένου έτους. Από τότε είχαμε επισημάνει, πριν από δύο - τρία χρόνια, ότι δεν είναι δυνατόν  η αγροτική οικονομία να πορεύεται με τις επιλογές της Κυβέρνησης, δεν είναι δυνατόν να πορεύεται με την πολιτική απραξία της Κυβέρνησης με την έννοια ότι κανένα ουσιαστικό μέτρο δεν είχε ληφθεί και φαίνεται ότι δεν λαμβάνεται.
      Και μη θεωρήσετε ότι η υπόθεση αυτή αντιμετωπίστηκε με την καταβολή και με τον τρόπο που κατεβλήθησαν τα 500.000.000 ευρώ. Τα  ζητήματα της αγροτικής οικονομίας και του αγροτικού κόσμου είναι παρόντα και εάν δεν υπάρξουν βαθιές ριζικές τομές, αυτά τα προβλήματα θα μεγαλώσουν .
      Και επειδή οφείλω να είμαι συγκεκριμένος, θα επανεξετάσετε το φορολογικό καθεστώς των αγροτών σε σχέση με την επιστροφή του ειδικού φόρου κατανάλωσης, στο πετρέλαιο κίνησης και στην αύξηση του συντελεστή επιστροφής φόρου για όλα τα προϊόντα φυτικής και ζωικής παραγωγής;
      Θα προχωρήσετε ή δε θα προχωρήσετε στην επιδότηση του επιτοκίου των  αγροτικών δανείων περαιτέρω;
      Τι  μέτρα θα πάρετε για την προστασία του αγρότη – δανειολήπτη, κύριε Υπουργέ, μετά μάλιστα από την καταγραφόμενη κρίση του χρηματοπιστωτικού συστήματος; 
      Κύριε Υπουργέ , το 2012, το 2013 είναι πάρα πολύ κοντά. Τι θα πείτε και εσείς και εγώ στους Θεσσαλούς συμπατριώτες μας αναφορικά με την εξέλιξη του προϊόντος που λέγεται βαμβάκι; Γιατί δεν έχει προωθήσει η Κυβέρνηση κανένα ουσιαστικό μέτρο -τα έλεγα πριν από έξι μήνες στον παρακαθήμενο  Υφυπουργό τον κ. Κιλτίδη- για τις περίφημες αναδιαρθρώσεις των αγροτικών καλλιεργειών;
      Δεν έχετε πάρει κανένα μέτρο για τη μείωση του κόστους παραγωγής. Απουσιάζουν έργα που αναφέρονται  στην υποδομή της αγροτικής παραγωγής και η απουσία αυτών των έργων υποδομής, το γνωρίζετε πάρα πολύ καλά ότι αυξάνει το κόστος παραγωγής.
      Περαιτέρω, κύριε Υπουργέ, πρέπει να επισημάνουμε ότι έχουμε μια πολιτική απραξία, μια πλήρη απουσία ελεγκτικών μηχανισμών προκειμένου οι αγρότες να μην  πουλούν τα προϊόντα τους σ’ αυτές τις εξευτελιστικές τιμές και οι καταναλωτές να πληρώνουν αυτά τα προϊόντα με τιμές οι οποίες βρίσκονται σε πάρα πολύ μεγάλη απόσταση από την τιμή  που καταβάλλεται στον παραγωγό. 
      Απουσία ελέγχου των κανόνων του ανταγωνισμού. Το Υπουργείο Ανάπτυξης –και είναι συναφές το ζήτημα, γι’ αυτό το θέτω κατά τη συζήτηση της επερώτησης- δεν έχει κάνει τίποτε αναφορικά με τον κοστολογικό έλεγχο, προκειμένου και ο καταναλωτής να προστατευτεί και, κυρίως, να προστατευτεί ο αγρότης ο οποίος πουλάει τα προϊόντα του σε εξευτελιστικές τιμές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε, σε απόλυτη συνέπεια με την απόφαση της Διάσκεψης. 
      ΠΡΟΕΔΡΕΥΩΝ (Αναστάσιος Νεράντζης): Βεβαίως γι’ αυτό. 
      ΦΩΤΗΣ ΚΟΥΒΕΛΗΣ: Κύριε Υπουργέ, έχετε άμεση γνώση των προβλημάτων του κάμπου. Γνωρίζετε ότι ερημώνονται τα χωριά. Εάν επικοινωνήσετε με το Υπουργείο Παιδείας, θα σας πούνε ότι υπάρχουν σχολεία τα οποία δεν λειτουργούν γιατί είναι ένα, δύο ή τρία στην καλύτερη περίπτωση τα παιδιά των χωριών. Αυτό τι μαρτυρά; Μαρτυρά την απουσία μιας συγκεκριμένης πολιτικής που οδηγεί την ύπαιθρο σε ερημοποίηση. 
      Εμείς προειδοποιούμε ότι ανεξάρτητα από την προσωρινή αντιμετώπιση των απόλυτα δικαιολογημένων κινητοποιήσεων των αγροτών, το αγροτικό πρόβλημα είναι παρόν και μάλιστα είναι δυναμικά παρόν. Και θα πρέπει να υπάρξουν μέτρα και ρυθμίσεις για την στήριξη της αγροτικής οικονομίας και του αγροτικού κόσμου και σε σχέση με την επελαύνουσα οικονομική κρίση και ύφεση. Σ’ αυτήν τη νέα δύσκολη περίοδο η αγροτική οικονομία εάν στηριχθεί, εάν υπάρξουν μέτρα στήριξής της, είναι δυνατόν να λειτουργήσει ως ανάχωμα μικρό αλλά σημαντικό σε σχέση με την οικονομική κρίση που τα δυσμενή αποτελέσματά της ακόμη δεν τα έχει ζήσει η ελληνική πραγματικότητα.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Κουβέλη.
      Το λόγο έχει ο  Υπουργός Αγροτικής Ανάπτυξης κ. Χατζηγάκης.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, πριν μου προσμετρήσετε το χρόνο, ήθελα να κάνω μία έκκληση από του σημείου αυτού σ’ αυτό το οποίο οι ίδιοι οι Βουλευτές, οι συνάδελφοι που μίλησαν προηγουμένως έθεσαν, εάν έχουν το δικαίωμα να προσμετρούν συνολικά το χρόνο στην πρωτολογία τους ή όχι. Θέλω να παρακαλέσω μέσω υμών τη Διάσκεψη των Προέδρων να επανεξετάσει το θέμα. Το δικαίωμα αυτό είναι το δικαίωμα του Βουλευτή. Δεν είναι καμμιάς Διασκέψεως. Είναι δικαίωμα του Βουλευτή το πώς θα διαχειριστεί το χρόνο. Εδώ δεν λέμε να πάει λιγότερο ή παραπάνω. Μιλάμε για το χρόνο. Και παρακαλώ πολύ, επειδή διετέλεσα στη θέση αυτή και ξέρω το ζήτημα και από πού τίθεται και πώς τίθεται και γιατί τίθεται, να το ξαναδείτε στη Διάσκεψη, διότι δεν είναι δυνατόν να περιγράφονται δικαιώματα των Βουλευτών. Αν ο Βουλευτής θέλει να κάνει χρήση όλου του χρόνου, καμμία Διάσκεψη δεν μπορεί να το απαγορεύσει. 
      Μπαίνω στην επερώτηση, οπότε μπορείτε να μου προσμετρήσετε το χρόνο.
      ΠΡΟΕΔΡΕΥΩΝ (Αναστάσιος Νεράντζης): Θα διαβιβαστεί αυτό, αλλά, κύριε  Υπουργέ, επιτρέψτε μου να πω ότι δεν έχετε καθόλου δίκιο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων):  Έχω απόλυτο δίκιο.
      ΠΡΟΕΔΡΕΥΩΝ (Αναστάσιος Νεράντζης): Η δευτερολογία καθιερώθηκε για να υπάρχει αντίλογος και δυνατότητα ανταπαντήσεως. Δεν είναι τυχαίο. Ποια διάταξη επιτρέπει να συμποσούνται οι δύο χρόνοι; Αν μου βρείτε διάταξη, θα τη δεχθώ. Ήταν ομόφωνη απόφαση, κύριε Υπουργέ, της Διασκέψεως των Προέδρων.
      ΓΡΗΓΟΡΙΟΣ ΨΑΡΙΑΝΟΣ:  Είναι δικαίωμα του Βουλευτή. Μπορεί να μη θέλει να ανταπαντήσει. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ, να προχωρήσουμε. Ήδη ο χρόνος σας άρχισε. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Το δικαίωμα αυτό εξαρτάται από το Βουλευτή, αν θέλει να δευτερολογήσει ή αν θέλει όλο το χρόνο. 
      ΠΡΟΕΔΡΕΥΩΝ (Αναστάσιος Νεράντζης): Ας αρχίσουμε. Το θέμα έχει λυθεί.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Το θέμα δεν έχει λυθεί και αρχίζω.
      Κυρίες και κύριοι συνάδελφοι, έρχομαι για πρώτη φορά να απαντήσω σε μια επερώτηση ιδιαίτερα εμπεριστατωμένη, μία επερώτηση η οποία θίγει όλο το αγροτικό πρόβλημα. Και θέλω να παρακαλέσω τους Βουλευτάς, τους επερωτώντας αλλά και τους εκπροσώπους των κομμάτων, να με συγχωρέσουν γιατί δεν θα μπορέσω να απαντήσω σ’ όλα τα ερωτήματα. Είναι μία εφ’ όλης της αγροτικής ύλης επερώτηση, πλήρης, εμπεριστατωμένη και εκ των πραγμάτων δεν έχω το χρόνο να δώσω τις απαντήσεις που θα θέλατε σ’ όλα τα ζητήματα τα οποία θίγονται.
      	Ωστόσο, πριν μπω στην επερώτηση, επειδή οπωσδήποτε όλες αυτές τις μέρες ζήσαμε καυτά γεγονότα, ζήσαμε μία μεγάλη διαμαρτυρία, μία μεγάλη εξέγερση, μία επανάσταση, όπως θέλετε να το πείτε φιλοσοφικά και πολιτικά και πάνω σ’ αυτό δημιουργήθηκαν πολλά ζητήματα και θέλω να ξεκινήσω για να ξεκαθαρίσω μία διά παντός -και δεν αναφέρομαι αυτήν τη στιγμή στους Βουλευτές του Συνασπισμού που κάνουν την επερώτηση, για να εξηγούμαστε- θέλω να εξηγήσω μία διά παντός τα ζητήματα τα οποία τέθηκαν και κυρίως θα ξεκινήσω από τα ζητήματα τα οποία αφορούν διάφορα ψέματα τα οποία εκτοξεύτηκαν και εναντίον εμού προσωπικά, αυτό είναι το λιγότερο, αλλά και εναντίον του Πρωθυπουργού. 
      Είναι ψευδέστατο, ανυπόστατο ότι εγώ ως Βουλευτής της Αντιπολίτευσης έλεγα να κλείσουν οι δρόμοι. Ποτέ. Ανέβηκα στο τρακτέρ, είναι τιμή μου που ήμουν δίπλα στους αγρότες και αγωνίστηκα για τα συμφέροντά τους, είναι τιμή μου που σήμερα από την ίδια θέση από άλλο «τρακτέρ» αγωνίζομαι για τα συμφέροντά τους, αλλά ποτέ εγώ ή οποιοδήποτε άλλο μέλος της Κυβέρνησης Καραμανλή ήταν υπέρ του κλεισίματος των δρόμων. Τελεία και παύλα. Και για να σας το επιβεβαιώσω αυτό, υπάρχουν τα scripta manent, είναι ένα βιβλίο μου, το οποίο κυκλοφόρησε το 2004, το οποίο λέει ακριβώς τη στάση μου και τη θέση μου και λέει: «Θέλω να υπογραμμίσω συμβολικά» -που μπήκα στο τρακτέρ- «την αμέριστη συμπαράστασή μου στο χειμαζόμενο αγροτικό κόσμο, τον οποίο η πολιτική του ΠΑΣΟΚ τότε οδήγησε στα όρια της λιμοκτονίας και της εξαθλίωσης. Η σημειολογία αυτή του τρακτέρ…» κ.λπ. Πουθενά δεν θα δείτε ότι υπάρχει οποιαδήποτε αναφορά περί κλεισίματος δρόμων. Πάντοτε η Κυβέρνηση της Νέας Δημοκρατίας, το κόμμα της Νέας Δημοκρατίας ήταν εντός της νομιμότητος και υπέρ της νομιμότητος και αυτήν τη γραμμή την τηρήσαμε τότε, την τηρούμε και τώρα. Άλλο το να συμπαρατάσσεσαι και να συμπαρίστασαι σ’ ένα δίκαιο αγώνα και άλλο να ζητάς να κάνεις παράνομα πράγματα. Και το λέω αυτό, διότι εμμέσως πλην σαφώς και πολλές φορές και αμέσως και από εκπροσώπους του ΠΑΣΟΚ, επειδή θέλουν την ανάγκη φιλοτιμία να ποιηθούν, επικαλούνται ορισμένα γεγονότα ψευδή, ανυπόστατα, μόνο και μόνο για να δημιουργήσουν εντυπώσεις. Ένα το κρατούμενο. 
      Δεύτερον, όσον αφορά το σύνθημα «όλα τα λεφτά, όλα τα κιλά» ή κάπως έτσι, κανείς μα κανείς από την Κυβέρνηση Καραμανλή, από το μικρό Βουλευτή μέχρι το πιο υψηλόβαθμο στέλεχος και βεβαίως και τον Πρωθυπουργό, δεν αναφέρθηκε και δεν έκανε χρήση ενός τέτοιου συνθήματος ποτέ. Και δεν αναφέρομαι στους επερωτώντες, αναφέρομαι στη διάχυση αυτών των απόψεων, οι οποίες γίνονται όλο αυτό το κρίσιμο διάστημα, για να ξεδιαλύνω και από εκεί και πέρα δεν θα επανέλθω. Όλοι μας κρινόμαστε. Και εκείνοι που λένε την αλήθεια και εκείνοι που λένε ψέματα. 
      Τώρα, θέλοντας να απαντήσω σε ορισμένα από αυτά τα οποία τέθηκαν από τους αξιοτίμους συναδέλφους του Συνασπισμού, που αναφέρονται στο ζήτημα της ευρύτερης εθνικής πολιτικής που θέλουμε να κάνουμε στον αγροτικό χώρο, κύριοι συνάδελφοι, επειδή και ο αξιότιμος συνάδελφος κ. Δραγασάκης, αλλά και ο κ. Ψαριανός νομίζω μίλησαν για «χάντρες και καθρεφτάκια», θέλω να σας πω ότι δεν είναι σωστό. Δεν είναι σωστό, διότι η πολιτική η δική μας, μια πολιτική η οποία έβλεπε μακροπρόθεσμα και είχε έναν ορίζοντα ο οποίος δεν ήταν στα καθρεφτάκια και τις χάντρες και πάλι θα με συγχωρέσετε να κάνω αναφορά από το βιβλίο μου το 2004 που έλεγα: «Οι διαπιστώσεις αυτές, οι διάφορες διαπιστώσεις πού πάει ο αγροτικός κόσμος, η αγροτική πορεία, μας οδήγησαν τότε στο συμπέρασμα ότι απαιτείτο άμεσα η χάραξη ενός εθνικού σχεδιασμού τουλάχιστον μέχρι το 2015». Έτσι έλεγα τότε, διότι δεν είχε γίνει για το 2013. «Ο σχεδιασμός αυτός θα αποσαφήνιζε και θα διαμόρφωνε τις εθνικές μας επιλογές και τις προτεραιότητές μας τόσο στην πολιτική μας στο εσωτερικό όσο και τις θέσεις μας και διεκδικήσεις μας απέναντι στην Κοινότητα. Έπρεπε, λοιπόν, να υπάρξει μία καθολική συμφωνία, η οποία θα είχε προέλθει μέσα από έναν εθνικό διάλογο μεταξύ όλων των κοινωνικών και πολιτικών φορέων της χώρας». Αυτά έλεγα, αυτά λέω και τότε τα έλεγα και τότε επέμενα και τότε ανέβαινα στο τρακτέρ και αν χρειαστεί θα ξανανέβω γι’ αυτούς τους λόγους και τα γράφω και είναι παρακαταθήκες οι οποίες είναι εγγεγραμμένες.
      Τα λέω αυτά ευκαιρίας δοθείσης. Δεν απευθύνομαι σ’ εσάς και το ξεκαθαρίζω. 
      Θέλω επίσης να ξεκαθαρίσω ένα ακόμη θέμα, το οποίο είπα και στη χθεσινή μου ανακοίνωση. Είμαι ο τελευταίος, αγαπητές κυρίες και κύριοι συνάδελφοι όλων των πτερύγων του Κοινοβουλίου, που θα ζητούσα να ποινικοποιηθεί ένας πολιτικός και κοινωνικός αγώνας. Και έκανα μια έκκληση προς όλες τις κατευθύνσεις από χθες -δεν είμαι υπεράνω των νόμων, δεν είμαι υπεράνω των θεσμών, έχω μία θέση θεσμική, αλλά μέσα σ’ αυτά το θεσμικό πλαίσιο που έχω, μέσα σ’ αυτό κινούμαι- να μην υπάρξουν συνέπειες, οι οποίες να ποινικοποιούν ορισμένες πολιτικές και κοινωνικές ενέργειες και κινήσεις. Πιστεύω ότι μέσα σ’ αυτό το πλαίσιο θα κινηθούν και τα αρμόδια όργανα. Από εκεί και πέρα δεν μπορώ να κάνω τίποτα παραπάνω. 
      Και τα λέω αυτά, κυρίες και κύριοι συνάδελφοι, γιατί εμείς από την πρώτη στιγμή που αναλάβαμε και χειριστήκαμε τα θέματα του Υπουργείου Αγροτικής Ανάπτυξης αντιμετωπίσαμε όλα τα ζητήματα κάτω από έναν πρωτοφανή διάλογο στο χώρο αυτό και μάλιστα κάτω από κινητοποιήσεις. Ποτέ δεν είπαμε να λυθούν τα μπλόκα και μετά να έρθουμε να μιλήσουμε. Ποτέ δεν είπαμε να ξεφουσκώσουμε ή να τρυπήσουμε τα λάστιχα για να ανοίξουμε τους δρόμους. Ποτέ δεν είπαμε ότι δεν είχαν δίκιο οι αγρότες μας. Ανοίξαμε τις πόρτες. Ήμουν Υπουργός μιας ημέρας και άνοιξαν οι πόρτες του Υπουργείου Αγροτικής Ανάπτυξης και μέσα από τις πόρτες αυτές, πέρασαν όλοι οι αγρότες που εκπροσωπούσαν όλες τις οργανώσεις, που εκπροσωπούσαν όλα τα προϊόντα, που εκπροσωπούσαν όλα τα μήκη και τα πλάτη της Ελλάδος. Πότε έχει ξαναγίνει αυτό; Και μπορώ να σας πω μία προς μία τις ημερομηνίες του τι έκανε ο Υπουργός Αγροτικής Ανάπτυξης, πώς μίλησε με τους αγρότες, πώς προσπάθησε σοβαρά να συγκεντρώσει και να συνεκτιμήσει όλες τις θέσεις και τα αιτήματα τα οποία είχαν. Δεν έκανε ανατολίτικα παζάρια, να πει «σας δίνουμε τόσα» ή «όχι τόσα» ή «λίγο παραπάνω» και αυτά. Γύρισε την πλάτη σε τέτοιες τακτικές. Σοβαρά και υπεύθυνα προσπάθησε να συνεκτιμήσει όλες τις απόψεις και τις θέσεις των δίκαιων αιτημάτων. Συνομιλούσε συγχρόνως με όλα τα επίσημα κλιμάκια της Κυβέρνησης, του οικονομικού επιτελείου, ώστε να μπορέσουν, μέσα στο πλαίσιο που παρείχε η δυνατότητα του προϋπολογισμού και των κανόνων της Ευρωπαϊκής Ένωσης, να παρασχεθούν όσο το δυνατόν περισσότερα. Και μέσα σ’ αυτό το πλαίσιο η Κυβέρνηση κατόρθωσε νόμιμα, απόλυτα νόμιμα, να εξοικονομήσει ένα κονδύλι της τάξης των 500.000.000, εκτός από τα πετρέλαια, ένα κονδύλι μέσα στο πλαίσιο της απόλυτης –το τονίζω- νομιμότητος…
      ΠΑΝΑΓΙΩΤΗΣ ΛΑΦΑΖΑΝΗΣ: Από πού;
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων):…την οποία τάσσουν οι ευρωπαϊκοί κανονισμοί. Και μέσα σ’ αυτό το πλαίσιο έγινε αυτός ο διάλογος, με συμμετοχή, έγινε ένας διάλογος για το συμφέρον και το καλό και των αγροτών αλλά και των άλλων κοινωνικών ομάδων, οι οποίες ταλαιπωρούνται λόγω του κλεισίματος και των μπλόκων των δρόμων, και κυρίως, όπως σας είπα, μέσα στα πλαίσια της ευρωπαϊκής νομιμότητος.
      Και ξέρετε πάρα πολύ καλά –έρχομαι τώρα, κύριε Λαφαζάνη, στο «από πού»- ότι αποζημιώσεις οι οποίες προβλέπονται από τη νομοθεσία του ΕΛΓΑ είναι απόλυτα νόμιμες. Και ξέρετε επίσης πολύ καλά –ο κ. Αλαβάνος, ο οποίος διετέλεσε στα ευρωπαϊκά και είναι εγκρατής σ’ αυτά τα ζητήματα, θα τα ξέρει ακόμη καλύτερα- ότι σε τέτοιες περιπτώσεις δεν χρειάζεται καν ειδοποίηση, δεν χρειάζεται καν η Κυβέρνηση να ειδοποιήσει την Ευρωπαϊκή Ένωση ότι «ξέρετε, θα δώσω αυτό». Το ξέρετε όλοι πολύ καλά. Εγώ λόγω ευαισθησίας και λόγω εκτίμησης που έχω στην Επίτροπο κ. Μπόελ την πήρα στο τηλέφωνο, επειδή με κάλεσε κι εκείνη για να μου ευχηθεί για την ανάληψη των νέων καθηκόντων μου. Είδα ότι είχα απέναντι ένα σοβαρό άνθρωπο, ένα σοβαρό συνομιλητή, έναν άνθρωπο με ευαισθησία πάνω στα κοινοτικά ζητήματα και θέλησα να την ενημερώσω, όχι εξ υποχρεώσεως η οποία αρύεται από κάποια διάταξη νόμου, αλλά επειδή πιστεύω ότι η Ευρωπαϊκή Ένωση παίζει ένα σημαντικό, ένα σοβαρό ρόλο γενικά στη ζωή μας και στα προϊόντα μας και στις ενισχύσεις μας και στις ευαισθησίες, τις οποίες αντιμετωπίζουμε για να καλύψουμε ορισμένα ζητήματα του αγροτικού μας χώρου. Και έτσι την πήρα στο τηλέφωνο και μιλήσαμε και την Τετάρτη θα έχω το ραντεβού για να της εξηγήσω και τα ακριβή ποσά, σ’ ένα πνεύμα απόλυτης κατανόησης. 
      Και πρέπει να ξεκαθαρίσουμε –γιατί καμμιά φορά δίνονται στρεβλές εντυπώσεις- ότι εκεί στην Ευρωπαϊκή Ένωση δεν είναι τίποτα ανθρωποφάγοι, δεν είναι τίποτε άνθρωποι, όπως καμμιά φορά τους παρουσιάζουν, στυγνοί γραφειοκράτες, οι οποίοι θέλουν να πιουν το αίμα του κοσμάκη. Δεν είναι έτσι. Ο κ. Αλαβάνος τα ξέρει. Είναι άνθρωποι οι οποίοι πρέπει να συμβιβάσουν και το τεχνοκρατικό αλλά και το ευαίσθητο και το συναισθηματικό και το πραγματικό στοιχείο και μέσα σ’ αυτό πάντοτε κρατούν μια ισορροπία. 
      Και θέλω να σας πω...
      ΠΑΝΑΓΙΩΤΗΣ ΛΑΦΑΖΑΝΗΣ: Από πού θα είναι τα λεφτά;
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ακούστε, κύριε Λαφαζάνη. Θέλετε όλες τις απαντήσεις από πού και πώς κ.λπ.. Αφού σας το είπα!
      Μέσα λοιπόν, στο πλαίσιο αυτό, της προσπάθειας που κάνει η Ευρωπαϊκή Ένωση, σας ερωτώ και κυρίως θα ήθελα να ρωτήσω το Κομμουνιστικό Κόμμα που δεν είναι σήμερα εδώ ή μάλλον είναι ο κύριος Κοινοβουλευτικός Εκπρόσωπος στα ορεινά της Αιθούσης. Γιατί είστε ορεινός, κύριε συνάδελφε! Από το Περτούλι κι εσείς!
      ΦΩΤΗΣ ΚΟΥΒΕΛΗΣ: Και συμπατριώτες!
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Αυτό λέω.
      ΠΡΟΕΔΡΕΥΩΝ (Αναστάσιος Νεράντζης): Βλέπω τρικαλινή «συνωμοσία»!
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Λέω, λοιπόν, ότι όλα αυτά τα χρόνια η μόνη παρεμβατική πολιτική που υπήρξε, ήταν η πολιτική στον αγροτικό τομέα. Η ΚΑΠ, κυρίες και κύριοι συνάδελφοι, είναι η πρώτη και η μόνη πολιτική, η οποία παρ’ όλες τις παγκοσμιοποιήσεις, παρά το ότι γίνεται, μέχρι το 2013 είναι πολιτική παρέμβασης. Γιατί δεν το λέμε αυτό; 
      Πολιτική παρέμβασης σημαίνει ότι υπάρχει ένα ταμείο κι εκείνη η κοινωνική ομάδα, η οποία βρίσκεται σε μια δύσκολη θέση, όπως είναι οι αγρότες, ενισχύεται και τονίζεται και στηρίζεται απ’ αυτό το ταμείο. Τώρα, αν εμείς δεν τη θέλουμε και θέλουμε να πούμε ότι στρέφουμε την πλάτη και βγαίνουμε έξω από την Ευρωπαϊκή Ένωση και δεν την θέλουμε, αυτή είναι μια επιλογή. 
      Όμως, νομίζω ότι η συντριπτική πλειοψηφία των Ελλήνων απέναντι σ’ αυτήν την επιλογή είναι θετική. Είναι θετική ως προς την άποψη ότι θέλουν την Ευρωπαϊκή Ένωση, θέλουν τα ταμεία της Ευρωπαϊκής Ένωσης, τα οποία ενίσχυσαν την ελληνική πραγματικότητα επί τριάντα χρόνια και ανέστρεψαν τελείως την εικόνα της υπαίθρου.
      Τι ήταν, κύριοι συνάδελφοι, τα Τρίκαλα; Τι ήταν η Καρδίτσα; Τι ήταν η Λάρισα; Τι ήταν όλες οι αγροτικές περιοχές, αν δεν έτρεχε η Ευρωπαϊκή Ένωση να τις στηρίξει και να τις υποστηρίξει και με τον πακτωλό των χρημάτων που δόθηκε να αναπτυχθεί και η βαμβακοκαλλιέργεια, να αναπτυχθούν οι καλλιέργειες σιτηρών και όλες οι καλλιέργειες, οι οποίες σήμερα βρίσκονται εδώ και δίνουν ένα πολύ μεγάλο κεφάλαιο στον ελληνικό προϋπολογισμό;
      Τα λέω αυτά, διότι θεωρώ πως πολλές φορές αδικούμε την Ευρωπαϊκή Ένωση και κυρίως αδικούμε τους εαυτούς μας και την Ελλάδα. Διότι θα έπρεπε αυτό το πλαίσιο –και μάλιστα όταν σήμερα αυτό υπερκεράζεται από το παγκόσμιο πλαίσιο- να το στηρίξουμε με όλες μας τις δυνάμεις και μέσα σ’ αυτό –είμαι βέβαιος ότι και ο Συνασπισμός αυτό επιδιώκει- να πράξουμε παν ό,τι δυνατόν, για να μπορέσει η ελληνική οικονομία, ο Έλληνας αγρότης, η ελληνική ύπαιθρος να πάρει όσο το δυνατόν περισσότερα χρήματα μπορέσει. 
      Αυτός είναι ο στόχος μας και αυτό θα κάνουμε. Σ’ αυτό, λοιπόν, το πλαίσιο, εμείς θα ξεκινήσουμε αυτόν τον εθνικό διάλογο, ένα διάλογο για τα μεγάλα και ζωτικά θέματα, τα οποία θίγετε και στην επερώτησή σας πολύ αναλυτικά και πολύ εμπεριστατωμένα ομολογουμένως. Ο διάλογος αυτός θα είναι για το συμφέρον του αγρότη. 
      Θα αρχίσουμε περιοδείες. Θα αρχίσουμε άμεσες επαφές. Διότι εμείς δεν φοβόμαστε τον αγρότη. Ζήσαμε με τους αγρότες! Ζήσαμε στην ύπαιθρο! Ψηφιζόμαστε στην ύπαιθρο! Δεν είμαστε πολιτικοί της βιτρίνας. Είμαστε πολιτικοί της πρώτης γραμμής, όπως και οι περισσότεροι από εδώ. 
      Επομένως, προσεγγίζοντας τα ζητήματα με άμεσο διάλογο, θα οικοδομήσουμε μια τέτοια πρόταση, η οποία θα μπορεί να θωρακίζει και την ύπαιθρο, να υποστηρίζει και τα συμφέροντα του αγρότη και συγχρόνως θα έχουμε ένα όσο το δυνατόν καλύτερο διεκδικητικό εφαλτήριο, για να μπορέσουμε να πάρουμε όσο το δυνατόν περισσότερα από την Ευρωπαϊκή Ένωση υπέρ των αγροτών μας. 
      Θα μου επιτρέψετε πάλι να αναφερθώ σε δυο-τρία σημεία, τα οποία έχω την εντύπωση ότι με αδικούν. Όπως ξέρετε και όπως είπα, εμείς ακολουθήσαμε μια ξεκάθαρη γραμμή, σε σχέση με την κρίση που αντιμετωπίσαμε. Κάναμε αυτή τη στάθμιση των αιτημάτων, κάναμε τη στάθμιση των δυνατοτήτων και είπαμε ότι αυτό είναι το κονδύλι, 500.000.000 ευρώ, τα οποία αντέχει η Κυβέρνηση και αντέχει η διεκδίκησή μας απέναντι στην Ευρωπαϊκή Ένωση.
      Δεν ακολουθήσαμε, όπως είπα, μια πολιτική παζαριών. Αντιμετωπίσαμε σοβαρά, με σύνεση, με σωφροσύνη και με ευαισθησία το ζήτημα και πρέπει να σας πω ότι έτσι θα αντιμετωπίζουμε όλα τα προβλήματα που αφορούν –και αυτό αφορά εμένα ειδικότερα ως Υπουργό Αγροτικής Ανάπτυξης- τα θέματα αυτού του τομέα. 
      Πρέπει να σας πω πάνω σ’ αυτό ότι υπήρξε μια σύγχυση. Άλλοι λέγανε ότι δίνουμε ψίχουλα. Άλλοι λέγανε, όπως ο κ. Παπανδρέου, «εμείς θα δίναμε 1.000.000.000!»
      Και για να σοβαρευτούμε, θα έλεγα ότι το να κάνουμε μία πλειοδοσία είναι πολύ απλό και πολύ εύκολο και μπορεί οποιοσδήποτε να την κάνει την πλειοδοσία. Και εγώ θα ήθελα να δώσω και 2 και 3 και 5.000.000.000. Ωραία, τζάμπα είναι. Ρωτώ όμως το εξής: Υπήρξε κάποιο πρόγραμμα; Εκεί, κύριε Λαφαζάνη, να κάνετε την ερώτησή σας. Υπήρξε κάποια γραμμή; Υπήρξε κάποιος τρόπος να δοθεί στους αγρότες 1.000.000.000;
      ΠΑΝΑΓΙΩΤΗΣ ΛΑΦΑΖΑΝΗΣ: Πείτε μας από πού θα βρεθούν τα λεφτά για να ξέρουμε να απαντήσουμε.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Δεν αφορά εσάς. Αφορά άλλον.
      Το λέω αυτό, γιατί καμμιά φορά στην προσπάθεια να γίνουμε αρεστοί –δεν αφορά το κόμμα σας αυτό- κάνουμε πλειοδοσίες, μοιράζουμε λεφτά, χωρίς πρόγραμμα, χωρίς τίποτα, νομίζοντας ότι οι αγρότες είναι ανόητοι και κουτοί και οπισθοδρομικοί και ό,τι τους πετάξεις, θα το καταπιούν και θα το φάνε. Ε, δεν είναι έτσι, όπως είπαν και οι συνάδελφοι μας –μπορεί και εσείς- που μίλησαν εδώ. Οι αγρότες σήμερα είναι μορφωμένοι, έχουν πτυχία, είναι νέοι αγρότες, έχουν άλλη διάσταση, ξέρουν ορισμένα πράγματα και επομένως, με πλειοδοσίες δεν θα το κάνουμε. 
      Γι’ αυτό ακολουθήσαμε αυτήν την πολιτική, μια πολιτική που όχι μόνο δεν είναι ψίχουλα, αλλά είναι μια σοβαρή πολιτική, η οποία καθορίστηκε μετά από δημοκρατικό διάλογο και μετά από διαδικασίες.
      Και θέλω να σας πω, για να κλείσω αυτό το κομμάτι, ότι εμείς θα προχωρήσουμε συμμετοχικά, κάτι που αρέσει και σε σας. Και όταν λέω συμμετοχικά, εννοώ ότι αυτός ο διάλογος που θα ξεκινήσει, δεν θα ξεκινήσει απλά από το Υπουργείο, από τον Υπουργό. Θα είναι ένας διάλογος, στον οποίο θα πάρουν μέρος και άλλοι. Ακόμη και στη συγκρότηση αυτού του οργάνου της αγροτικής πολιτικής θα συμμετέχουν αγρότες.
      Γνωρίζουμε ότι υπάρχουν πολλές δυσπλασίες, γνωρίζουμε την καταιγίδα και τη μπόρα που είχε αρχίσει να διαφαίνεται από το 1992. Εγώ ήμουν Υπουργός Γεωργίας τότε και έκανα την αναθεώρηση της Κοινής Αγροτικής Πολιτικής. Από τότε εφαίνετο ότι η καταιγίδα έρχεται. Τώρα αν υπήρξαν παραλείψεις και λοιπά, το να κάνουμε μια αναδίφηση για το τι έγινε στο παρελθόν δεν βοηθάει σε τίποτα. Το θέμα είναι, πώς μπορούμε από εδώ και πέρα να αντιμετωπίσουμε το μεγάλο πράγματι πρόβλημα το οποίο αντιμετωπίζουμε.
      Και ξέρετε εσείς, κύριοι του Συνασπισμού –και θα σας πω γιατί το ξέρετε- ότι εγώ σ’ αυτές τις περιπτώσεις δεν λέω λόγια, δεν δίνω υποσχέσεις. Και ξέρετε ότι το ίδιο κάναμε από κοινού και με συνεργασία, αν θέλετε και στο θέμα της εξεγέρσεως των φυλακών. Ξέρετε με πόση ευαισθησία και με πόση προσπάθεια και με πόσο ενδιαφέρον -κοινό ενδιαφέρον και ημών και εκπροσώπων άλλων κομμάτων- προσεγγίσαμε και επιλύσαμε, σε ένα σημαντικό βαθμό τουλάχιστον, το ζήτημα αυτό. Με την ίδια σοβαρότητα προσεγγίζουμε και το θέμα των αγροτικών κινητοποιήσεων και το αγροτικό πρόβλημα.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υπουργού)
      Τελειώνοντας, θέλω να σας πω, κυρίες και κύριοι συνάδελφοι, ότι εδώ σήμερα το Υπουργείο Αγροτικής Ανάπτυξης και η Κυβέρνηση και η κοινωνία στο θέμα το αγροτικό βρίσκεται μπροστά σε δύο χρονικά αξιολογούμενα περιθώρια. Το ένα είναι το βραχυπρόθεσμο, το άλλο είναι το μεσομακροπρόθεσμο. Για το δεύτερο, σας εξήγησα ποια είναι η πολιτική της Κυβέρνησης. 
      Το πρώτο τώρα. Βρεθήκαμε τον τελευταίο καιρό σε πρωτοφανούς εκτάσεως κινητοποιήσεις, ένα φαινόμενο, το οποίο για πρώτη φορά αντιμετώπιζε ελληνική κυβέρνηση και δεν ξέρω αν είναι μόνο ελληνική κυβέρνηση. Αν σας κάνω έναν πρόχειρο απολογισμό, επιτρέψτε μου να πω, έναν απολογισμό ο οποίος ανταποκρίνεται grosso modo στην πραγματικότητα, υπολογίζουμε ότι γύρω στις δώδεκα χιλιάδες τρακτέρ πήραν μέρος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κύριε Πρόεδρε.
      Υπολογίζουμε ότι γύρω στις είκοσι χιλιάδες αγρότες ήταν σε εξέγερση. Υπολογίζουμε ότι γύρω στα σαράντα μπλόκα στήθηκαν σε όλη την Ελλάδα. Και λέμε ότι όλη αυτή η κατάσταση που υπήρξε, εστηρίζετο σ’ ένα βαθμό σε δίκαια αιτήματα, διότι η χρονιά του 2008 ήταν μια χρονιά καταστροφική και από απόψεως καιρικών συνθηκών και από απόψεως άλλων συνθηκών, οι οποίες δημιουργούν προβλήματα στους αγρότες και επομένως, θα έπρεπε να βρεθεί ένας τρόπος αποζημιώσεως αυτής της καταστάσεως. 
      Μπροστά, λοιπόν, σ’ αυτήν τη δυσμενή οικονομική κρίση, μπροστά στις δυσκολίες που είχαμε και με την παγκόσμια οικονομική συγκυρία και με την εσωτερική οικονομική κατάσταση και στο πλαίσιο το οποίο μας έδινε η Ευρωπαϊκή Ένωση και μέσα στις περιορισμένες δημοσιονομικές δυνατότητες, χειριστήκαμε μία υπόθεση –νομίζω ότι θα πρέπει όλοι να το αναγνωρίσουμε- κατά έναν άριστο τρόπο, κατά έναν τρόπο δημοκρατικό, ο οποίος στηρίχθηκε σε ένα συνεχή διάλογο. 
      Διαχειριστήκαμε ένα ζήτημα με μία ευαισθησία η οποία ήταν εμφανής –αν μη τι άλλο, μη μας μειώνετε ότι ήταν λιγότερη από τη δική σας- και διαχειριστήκαμε και μία κρίση κάνοντας κίνηση τις συμμετοχικές διαδικασίες, κάτι το οποίο νομίζω, κυρίες και κύριοι του Συνασπισμού, ότι το θέλετε και εσείς. Δεν αφήσαμε έξω τον αγρότη. Δεν πήραμε αποφάσεις κλειδωμένοι σ’ ένα δωμάτιο, σε μία αίθουσα ή σε ένα γραφείο υπουργικό. Κάναμε μία προσπάθεια έχοντας απέναντί μας, δίπλα μας, κοντά μας τον αγρότη. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
      Και μέσα σε έναν τέτοιο συμμετοχικό διάλογο θα συνεχίσουμε για να λύσουμε όχι μόνο τα βραχυπρόθεσμα ζητήματα, τα οποία λύσαμε σήμερα, αλλά παίρνοντας μία βαθιά αναπνοή και τα μακροπρόθεσμα, διότι το δικό μας στοίχημα είναι αυτό, να αλλάξουμε σελίδα. Μιλάμε για μια αλλαγή σελίδας, η οποία έπρεπε να γυρίσει από το 1992 –ποτέ δεν είναι αργά- και που εμείς έστω και τώρα θα την αλλάξουμε. 
      Σας ευχαριστώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ. 
      Έχει ζητήσει το λόγο ο Πρόεδρος της Κοινοβουλευτικής Ομάδας του ΣΥΡΙΖΑ κ. Αλαβάνος. 
      Ορίστε, κύριε Αλαβάνο, έχετε το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Υπουργέ, σας άκουσα με πολύ μεγάλη προσοχή. Όπως θυμάστε, είχαμε συναντηθεί λίγες μέρες μόλις αναλάβατε, πριν ξεσπάσει αυτή η αγροτική κινητοποίηση. 
      Κατ’ αρχάς, υπάρχει ένα σημείο στην τοποθέτησή σας με το οποίο διαφωνώ, ως προς το χρόνο, δηλαδή, που χρησιμοποιήσατε αναφερόμενος στην κινητοποίηση. Χρησιμοποιούσατε, δηλαδή, τον παρατατικό ή τον αόριστο. Είπατε, δηλαδή, «περάσαμε», «ζήσαμε», «τα μπλόκα ήταν» κ.λπ.. 
      Ξέρω ότι είναι μία άλλη κατάσταση σήμερα. Ξέρω ότι ένας αριθμός αγροτών έχει επιστρέψει και ξέρω το ρόλο που έχουν παίξει βασικοί συνδικαλιστές της Νέας Δημοκρατίας. Ξέρω, όμως, ότι υπάρχουν μπλόκα τα οποία επιμένουν. Υπάρχουν αιτήματα τα οποία δεν έχουν ικανοποιηθεί και υπάρχει τεράστια αγωνία για την επιβίωση το 2009, αλλά και για το μέλλον της ελληνικής αγροτικής οικονομίας, η οποία απειλείται. 
      Και θέλω να πω ότι εμείς ως Συνασπισμός Ριζοσπαστικής Αριστεράς θα σταθούμε συμπαραστάτες και στο τελευταίο μπλόκο, γιατί και εσείς παραδέχεστε τελικά ότι πέρα απ’ αυτά τα ζητήματα, υπάρχουν βασικά ζητήματα ελλειμμάτων σε μία αγροτική πολιτική την οποία έχει ανάγκη η χώρα μας. Και δεν μπορούμε εμείς να δεχθούμε την άποψη ότι από τη στιγμή που είσαι μέσα στην Ευρωπαϊκή Ένωση, όλα είναι αυτόματα.  Ξέρουμε ότι η αγροτική πολιτική επιδεινώνεται στην Ευρωπαϊκή Ένωση. Θα δημιουργήσει διαφορετικά προβλήματα. Χρειάζεται μέτωπο πάλης στην Ευρωπαϊκή Ένωση, αλλά την ίδια στιγμή χρειάζεται εθνική στρατηγική. 
      Για δείτε τι έχει γίνει με το ελαιόλαδο, θα σας πω το εξής: Μέσα σε τρία, τέσσερα χρόνια, μία χώρα της Ευρωπαϊκής Ένωσης, η Ισπανία, κατάφερε να εκτοπίσει όχι μόνο τη χώρα μας η οποία θα έπρεπε να ήταν στην πρωτοπορία, αλλά και αυτήν τη χώρα η οποία σε μεγάλο βαθμό έλεγχε όχι μόνο το ευρωπαϊκό, αλλά και το παγκόσμιο εμπόριο ελαιολάδου, την Ιταλία. Γιατί; Και η Ισπανία και η Ιταλία και η Ελλάδα είναι μέσα στην Ευρωπαϊκή Ένωση. 
      Επομένως, ναι, να εντοπίσουμε τα προβλήματα που δημιουργεί η Ευρωπαϊκή Ένωση. Να δημιουργήσουμε μέτωπο πάλης. Μη δημιουργούμε, όμως, αυτήν τη μοιρολατρία μέσα στους αγρότες που τελικά οδηγεί σε μία κατάσταση παραίτησης, αν θέλετε ή μέσα στους ηλικιωμένους ανθρώπους ότι το μόνο που μένει είναι απλώς μία διεκδίκηση για να βγάλουμε τη φετινή χρονιά. 
      Όχι, δεν θέλουμε να βγει μόνο η φετινή χρονιά. Θέλουμε να είμαστε μπροστά για δεκαετίες, για τον αιώνα που έρχεται, με τις τεχνολογίες, με τις δυνατότητες που έχει η αγροτική μας οικονομία για να είναι μπροστά. 
      	Θα ήθελα να πω ότι αυτήν την επερώτηση την έχουμε καταθέσει από τον Οκτώβρη και, όπως είδατε, παρ’ όλο που οι ομιλίες όλων ανεξαίρετα των Βουλευτών του ΣΥΡΙΖΑ στήριζαν τα άμεσα προβλήματα -πόσα θα πάρουν οι αγρότες σήμερα, τι θα γίνει κατά προϊόν κ.λπ.- όλες είχαν ένα διαρθρωτικό στοιχείο και ένα στοιχείο προοπτικής. 
      Γιατί κατανοούμε πολύ καλά ότι πρέπει να απαντήσουμε σε αυτά τα ερωτήματα, δηλαδή τι είδους παραγωγή και τι προϊόντα θα έχουμε, πώς η επιστήμη θα στηρίξει την παραγωγή, πώς θα αξιοποιήσουμε τις ιδιαιτερότητες της χώρας μας, πώς θα ενισχύσουμε τις συλλογικές προσπάθειες. Είναι ανίκανη η Ελλάδα εδώ και δεκαετίες να απαντήσει σε αυτά τα ερωτήματα. Εγώ συμφωνώ ότι εσείς έχετε θέσει ερωτήματα, όμως δεν έχουν απαντηθεί -και το ξέρετε αυτό- ούτε από τις μεν ούτε από τις δε κυβερνήσεις. Αν δεν απαντήσουμε, θα ζούμε σε αυτήν την κατάσταση. Απλώς στα μπλόκα οι αγρότες θα είναι ίσως πιο ηλικιωμένοι. Γιατί έχουμε αυτήν την τεράστια διαρροή από ένα χώρο που θα μπορούσε να σηκώσει την παρουσία και την ανάπτυξη πάρα πολλών. 
      Ειπώθηκαν πάρα πολλά ζητήματα διαρθρωτικά από τους συναδέλφους. Και άλλα μπορεί κανείς να πει. Για παράδειγμα μπορεί να βάλει το ΕΘΙΑΓΕ. Έχω δει το ΕΘΙΑΓΕ. Έχω κάνει δυο-τρεις επαφές ως Βουλευτής Ηρακλείου στο Ηράκλειο. Τι ρόλο θα μπορούσε να παίξει; Στην ανάπτυξη των σπόρων. Στην ανάπτυξη αυτοχθόνων φυλών που εξαφανίζονται. Και όμως υπολειτουργεί. Το έχουμε απλώς, για να υπάρχει. 
      Απαντάμε με διάλογο, κύριε Υπουργέ; Όχι. Δεν είναι κακός ο διάλογος. Πάντα είναι χρήσιμος ο διάλογος. Όμως, έχουν εντοπιστεί τα διλήμματα. Επομένως, το θέμα είναι οι επιλογές της Κυβέρνησης. Δεν μπορούμε να έχουμε την καραμέλα του διαλόγου. Σε όποιο ζήτημα υπάρχει έχουμε την καραμέλα του διαλόγου! 
      Για παράδειγμα σας λέω: Θα έχουν επιστημονική στήριξη ή όχι οι αγρότες; Θα έχει δίπλα του το γεωπόνο –όχι απλώς για να μετράει και να βγάζει τις ενισχύσεις ή τις αποζημιώσεις-  το σύμβουλό του ο οποίος θα του πει το προϊόν, την αντιμετώπιση των ζιζανίων ή των προβλημάτων, πώς θα τον στηρίξει στο να περάσει στην ολοκληρωμένη διαχείριση; Θα έχει ο κτηνοτρόφος δίπλα του τον κτηνίατρο; Θα έχει την πολιτική που θα του λέει αν θα κάνει αυτήν την κτηνοτροφία σήμερα, η οποία δεν του φέρνει αποτέλεσμα και η οποία οδηγεί και σε μία καταστροφή του περιβάλλοντος ή θα μπορούσε με εκτατική κτηνοτροφία –ένα θέμα που έχει απασχολήσει τη χώρα μας- να έχει καλύτερο αποτέλεσμα, να έχει καλύτερο προϊόν και να είναι συμφιλιωμένος με το περιβάλλον; 
      Διλήμματα, κύριε Υπουργέ, είναι. Δεν είναι διάλογος! Το διάλογο τον κάνουμε εδώ. Κυρίως είναι επιλογές. Τι επιλογές θα κάνουμε; 
      Μαζί με τη συναδέλφισσα κ. Αμμανατίδου ήμουν προχθές στα μπλόκα της Κρήτης. Θέλω να πω πως έβλεπε κανείς μια απόγνωση του κόσμου, για την προοπτική που θα έχει. Κατανοούσαν πως ακόμη και αν βελτιωθούν –θέλουν, στηρίζουν και είναι σημαντική η βελτίωση των μέτρων- αν δεν υπάρξουν αυτές οι παρεμβάσεις, τις οποίες –νομίζω- πολύ εύστοχα έθεσαν οι διάφοροι συνάδελφοι του Συνασπισμού Ριζοσπαστικής Αριστεράς δεν θα έχουμε απαντήσεις. 
      Κύριε Υπουργέ, εγώ θα ήθελα να θέσω σε εσάς πέντε ερωτήματα, τα οποία συνδέονται με την κατάσταση. Προσπαθώ να τους δώσω και μια ευρύτητα. Το πρώτο ερώτημα είναι το ερώτημα που σας φώναζε από κάτω –ίσως δεν το αντιληφθήκατε την ώρα που  μιλούσατε- ο συνάδελφος κ. Λαφαζάνης. 
      Ο προϋπολογισμός του 2009 προβλέπει 460.000.000 ευρώ για τον ΕΛΓΑ. Εσείς είπατε πως αυτήν τη στιγμή θα αντιμετωπίσετε το αγροτικό πρόβλημα με 500.000.000 ευρώ. Επομένως, πάμε για αναθεώρηση του προϋπολογισμού. Δηλαδή ΕΛΓΑ, ο οποίος θα έχει 500.000.000 συν 460.000.000 ευρώ. Να μου απαντήστε, κύριε Υπουργέ. Σκεφθείτε το. Ρωτήστε και τους συναδέλφους σας εκεί. Διότι όχι μόνο είναι εντελώς ανεπαρκή, αλλά θα είναι και εντελώς δώρον άδωρον, αν δώσουμε τώρα κάποιες ενισχύσεις μέσω του ΕΛΓΑ και μετά έχουμε τον ΕΛΓΑ με το σταγονόμετρο στις ξηρασίες, στις αρρώστιες και σε άλλα προβλήματα που θα υπάρχουν!
      Αλλά γιατί, κύριε Υπουργέ, 500.000.000; Γιατί χρησιμοποιήσατε για τους αγρότες τη διαίρεση; Ξέρω ότι έχετε προβλήματα δημοσιονομικής πίεσης. Εντάξει. Γιατί είπατε 500.000.000 και θα τα διαιρέσουμε; Γιατί στις τράπεζες χρησιμοποιήσατε την πρόσθεση; Είπατε ότι χρειάζεται να βάλουμε τόσο για ενίσχυση κεφαλαίου, χρειάζεται να βάλουμε τόσο για ομόλογα ώστε να τους βοηθήσουμε για την εξασφάλιση δανεισμού, χρειάζεται να βάλουμε τόσο για τις εγγυήσεις σε ενδεχόμενο κινδύνου των καταθέσεων. Γιατί δεν είπατε το ίδιο και εδώ; Έχουμε τους βαμβακοπαραγωγούς συν τους καπνοπαραγωγούς συν τους ελαιοπαραγωγούς συν τους παραγωγούς σιτηρών, έχουμε την Κρήτη συν την Πελοπόννησο συν τη Θεσσαλία συν τη Μακεδονία συν την Ήπειρο συν τη Θράκη συν τα νησιά. Κι αν θέλετε προσαρμόστε το και στη δημοσιονομική σας πολιτική. 
      Καταλαβαίνουμε ότι υπάρχει στενότητα, δυσκολία κ.λπ.. Βέβαια υπάρχουν έντονες κοινωνικές ανάγκες. Για ποιο λόγο το κάνατε με αυτόν τον τρόπο; Γιατί υπάρχουν περιπτώσεις παραγωγών όπου δεν καλύπτονται καν απ’ αυτό το πακέτο το δικό σας, για παράδειγμα, οι αμπελουργοί της Κρήτης; Πέστε μας γιατί αυτή η εξαίρεση των αμπελουργών. 
      Όταν γυρίσεις τα χωριά του Ηρακλείου και των Χανιών και του Ρεθύμνου και του Λασιθίου και της Πελοποννήσου, βλέπεις ότι ουσιαστικά η αμπελουργία είναι κάτω από τρομακτική πίεση με όλες αυτές τις εξελίξεις που έχουμε και στο διεθνές εμπόριο σταφίδας και στους κανονισμούς για τη σταφίδα της Ευρωπαϊκής Ένωσης κ.λπ.. Κι αν θέλετε είναι ένας από τους πρώτους κλάδους αγροτών που θα έπρεπε να στηριχθούν. Το ίδιο θα έλεγα και για το θέμα των ελαιοπαραγωγών. 
      Εγώ δεν είμαι της άποψης ότι επιλέξατε τη Θεσσαλία και υποβαθμίσατε τους άλλους. Εγώ πιστεύω ότι και οι Θεσσαλοί αγρότες είναι πολύ μακριά από τα άμεσα αιτήματα που έχουν και γι’ αυτό βλέπετε ότι επιμένουν. Επιμένει ένα πολύ μεγάλο κομμάτι τους. Αλλά βλέπω ότι ορισμένες περιφέρειες ακόμη περισσότερο και ακόμη πιο άγρια, αν θέλετε, τις αντιμετωπίσατε.
      Μία απάντηση θέλουμε, κύριε Υπουργέ. Αναθεώρηση του προϋπολογισμού ή όχι; Πεντακόσια εκατομμύρια συν 460.000.000; Χωρίς αυτό εμάς δεν μας καλύπτει.
      Δεύτερον, Αγροτική Τράπεζα. Είναι μία από τις δύο δημόσιες τράπεζες, τα δύο τραπεζικά ιδρύματα. Θα έπρεπε τουλάχιστον να είναι και η Εθνική. Έχει ειδικό ρόλο μέσα στην αγροτική οικονομία. Έχουμε κάνει μεγάλη κριτική στο πακέτο των 28.000.000.000 ευρώ. Είναι, όμως, μια τράπεζα μέσα σ’ αυτό το πακέτο το δικό σας. Δεν μπορέσαμε να το αλλάξουμε εμείς, ούτε όλη η Αντιπολίτευση. 
      Ωραία, κύριε Υπουργέ, σας ρωτώ: Ως Υπουργός Αγροτικής Ανάπτυξης γιατί δεν διεκδικείται από την Κυβέρνηση συνολικά, γιατί δεν ζητάτε από τον Πρωθυπουργό, από το συνάδελφό σας τον Υπουργό Οικονομικών, ένα ειδικό και συγκεκριμένο τμήμα του πακέτου αυτών των 28.000.000.000, το οποίο θα μπορούσε να είναι πάνω από 1.000.000.000, από τη στιγμή που βάζουμε και εγγυήσεις κ.λπ. και ακόμη παραπάνω και το οποίο θα κατευθυνθεί και μάλιστα με εγγύηση, γιατί είναι δημόσια τράπεζα, στην ενίσχυση και στη δημιουργία ρευστότητας και ικανότητας να λειτουργήσει η οικογενειακή αγροτική εκμετάλλευση; Γιατί δεν το κάνετε αυτό; Βλέπουμε ότι οι ιδιωτικές τράπεζες τσιμπάνε τα λεφτά για να μην κλείσουν τα υποκαταστήματά τους στις διάφορες άλλες χώρες. Και γνωρίζω ότι και οι άλλες χώρες έχουν προβλήματα, αλλά το κάνουν όχι με ενδιαφέρον για τις κοινωνίες των άλλων χωρών, αλλά με ενδιαφέρον απλώς για την επενδυτική τους επέκταση.
      Ρωτώ, κύριε Υπουργέ: Γιατί να μη ζητήσετε από τον Πρωθυπουργό και από τον Υπουργό Οικονομίας ένα συγκεκριμένο μέρος των 28.000.000.000 για τους αγρότες που θα λειτουργήσει και για την αντιμετώπιση αυτών των προβλημάτων που ανέφερε ο συνάδελφος Κουβέλης, δανειοληπτών κ.λπ. αλλά και για την παροχή νέων δανείων;
      Το τρίτο που θέλω να πω, κύριε Πρόεδρε. Ο Κανονισμός De Minimis, που ανέφερε και η συναδέλφισσα η Αμμανατίδου, δίδει τη δυνατότητα σε πολύ μικρό αριθμό ο οποίος βρίσκεται κάτω από συγκεκριμένα όρια εισοδημάτων, να υπάρξει εισοδηματική ενίσχυση που  μπορεί να φτάσει τα 7.500 ευρώ την τριετία, 2.500 ευρώ το έτος.
      Θέλω να σας υποβάλλω την ερώτηση –σας το ρώτησε και η συνάδελφος, δώστε μας ένα απολογισμό πολύ μικρό και πολύ σύντομο-  τι; Ποιες καλλιέργειες; Τι αποθέματα υπάρχουν;  Από τη στιγμή που και η ίδια η Ευρωπαϊκή Ένωση έχει κινητοποιήσει πόρους για τον τραπεζικό τομέα, γιατί να μη διεκδικήσουμε  να κινητοποιήσει περισσότερους πόρους και για τον κανονισμό De Minimis; Για ποιο λόγο -πείτε μας ποιες καλλιέργειες- κάποιες καλλιέργειες δεν συμμετέχουν; Δώστε μας μία εικόνα. Τα 7.500 ευρώ σε μια τριετία είναι κάτι σημαντικό για τους αγρότες. 
      Το τέταρτο- και προτελευταίο- σημείο: Τέθηκε, νομίζω, και από κάποιο συνάδελφο «τέρμα». ΓΕΣΑΣΕ, ΣΥΔΑΣΕ, ΠΑΣΕΓΕΣ δεν μπορούν να ανταποκριθούν με κανένα τρόπο στις ανάγκες της αντιμετώπισης της κρίσης. Και δυστυχώς, λυπάμαι, είναι ένα στοιχείο κομματισμού. Και επίσης  η όλη  εξέλιξη του συνεταιριστικού κινήματος έχει μέσα της το στοιχείο της διαφθοράς και βλέπω στα Χανιά, για παράδειγμα, και σε άλλα μέρη της Ελλάδας σε μια κρίσιμη στιγμή να έχουν καταρρεύσει όλοι οι συνεταιρισμοί. Τι θα κάνετε, αν τα θέματα της συνδικαλιστικής οργάνωσης δεν είναι δικά σας θέματα, για τα θέματα της ανασυγκρότησης των συνεταιρισμών; Υπάρχει ένα πολύ ελπιδοφόρο στοιχείο, εμβρυακό, σ’ αυτές τις κινητοποιήσεις: αγρότες έξω από βαρωνίες, έξω από κομματικές σημαίες, αυθεντικοί, με προοπτική, βλέποντας το μέλλον, κατανοώντας την ανάγκη της συλλογικής δράσης, αλλά και της συλλογικής παραγωγικής λειτουργίας που μπορούν να προχωρήσουν. Τι θα κάνετε για το συνεταιριστικό κίνημα; 
      Το πέμπτο -και τελευταίο- θέμα: η Ευρωπαϊκή Ένωση. Εμείς δεν σας κάνουμε κριτική από την πλευρά που σας κάνει το ΠΑΣΟΚ. Εμείς πιστεύουμε ότι ορισμένες φορές  χρειάζεται σύγκρουση με την κοινοτική νομιμόητητα ως γενική αρχή, όχι περιττές συγκρούσεις αν μπορείς να λύσεις ένα άλλο πρόβλημα. Δεν θα σας πούμε ποτέ εδώ «ελάτε να σεβαστείτε την κοινοτική νομιμότητα», θα σας πούμε «γιατί δεν αγωνίζεστε να αλλάξετε αυτήν την κοινοτική νομιμότητα». Όμως, έχει αναδειχθεί ένα πρόβλημα σήμερα, σε μια εποχή κρίσης, ότι πάμε για την εξάλειψη της οικογενειακής αγροτικής εκμετάλλευσης και με τα μέτρα που υπάρχουν σήμερα και με τα μέτρα που μας έρχονται από τον Παγκόσμιο Οργανισμό Εμπορίου, αλλά και με την προοπτική του 2013. Χρειάζεται πια αντιμεταρρύθμιση, μεταρρύθμιση σε εντελώς διαφορετική κατεύθυνση της Ευρωπαϊκής Ένωσης. Η Ευρωπαϊκή Ένωση είναι εξαιρετικά ευέλικτη. Παραβιάζει τους κανόνες του Συμφώνου Σταθερότητας, τους κανόνες των εθνικών ενισχύσεων, τους κανόνες του ανταγωνισμού, όταν πρόκειται για τις τράπεζες. Όλα αυτά τα είδαμε. Εν μια νυκτί παραβιάστηκαν και δημιουργούν και μια παγιωμένη κατάσταση. 
      Εμείς ζητάμε από εσάς ως Κυβέρνηση μεθαύριο κιόλας που θα πάτε -και στις επόμενες επαφές με την Ευρωπαϊκή Ένωση και σε συνδυασμό με κυβερνήσεις όπως είναι της Μεσογείου, των μεσογειακών χωρών της Ευρωπαϊκής Ένωσης, όσες δεχθούν- να θέσετε θέμα πλήρους ανάκρουσης πρύμνας της πολιτικής της Ευρωπαϊκής Ένωσης και αναθεώρησής της σε μια κατεύθυνση που θα ενισχύει την παραγωγή. Γιατί, κύριε Υπουργέ –και καταλήγω εδώ- είδατε ακόμη και εσείς στα μέτρα που πήρατε ότι  αναγκαστήκατε σε ορισμένα προϊόντα, όπως το ελαιόλαδο, με τα εντελώς ανεπαρκή μέτρα, τα μέχρι 30 λεπτά και για ορισμένους κατά κιλό, να υπολογίσετε την παραγωγική βάση και το παραγωγικό αποτέλεσμα της χώρας μας.  
      Ξαναλέω αυτά τα πέντε ερωτήματα, κύριε Υπουργέ, και θέλω την απάντησή σας:  Αναθεώρηση του προϋπολογισμού, πρώτον, για τον ΕΛΓΑ, δεύτερον, Αγροτική Τράπεζα -θα  ζητήσετε ένα ειδικό μερίδιο στα 28.000.000.000 ευρώ- τρίτον, De Minimis -θα ζητήσετε ενίσχυση για τους πιο φτωχούς αγρότες;-  τέταρτον, συνεταιριστικό κίνημα και πέμπτον, προώθηση μιας μεταρρύθμισης σε εντελώς άλλη κατεύθυνση στην Ευρωπαϊκή Ένωση και ο ρόλος της Ελλάδας σε αυτή. 
      Ευχαριστώ πολύ. 
      (Χειροκροτήματα από την πτέρυγα του ΣΥΡΙΖΑ)
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      ΠΡΟΕΔΡΟΣ (Δημήτριος Σιούφας): Μισό λεπτό, κύριε Υπουργέ. 
      Παρακολούθησα από το εσωτερικό κύκλωμα της τηλεόρασης την τοποθέτηση που έκανε ο  Υπουργός Αγροτικής Ανάπτυξης και Τροφίμων σχετικά με την πρωτολογία και τη δευτερολογία και το γεγονός ότι δεν τον βρίσκει σύμφωνο η ομόφωνη απόφαση της Διάσκεψης των Προέδρων. 
      Kύριε Υπουργέ, σέβομαι την μακρά σας κοινοβουλευτική πείρα από το 1974, σέβομαι τη θητεία σας σχεδόν επί τέσσερα χρόνια στο Προεδρείο της Βουλής, αλλά γνωρίζετε καλύτερα από μένα ότι η πρωτολογία και η δευτερολογία έχει σοφά τοποθετηθεί στον Κανονισμό της Βουλής, που είναι το ιερό κείμενο που καθοδηγεί τις εργασίες μας για να υπάρχει λόγος και αντίλογος. Πρώτον αυτό. 
      Δεύτερον, επειδή συχνά είχε παρατηρηθεί στις επερωτήσεις και δικαιολογημένα είχαμε κατακριθεί και από τον Τύπο και από την κοινή γνώμη να γίνεται χρήση της πρωτολογίας και της δευτερολογίας και οι Βουλευτές να φεύγουν από την Αίθουσα, με εισήγησή μου η Διάσκεψη των Προέδρων δεν έκανε ερμηνεία του Κανονισμού, αλλά συμφώνησαν όλο το Προεδρείο της Βουλής, οι επτά Αντιπρόεδροι και ο Πρόεδρος και όλοι οι εκπρόσωποι των πολιτικών κομμάτων να εφαρμοστεί ο Κανονισμός. Και αυτό κάναμε. Οφείλουμε όλοι να το τηρήσουμε αυτό, την πρωτολογία και τη δευτερολογία. Άλλως θα ερχόμαστε εδώ να λέει η κάθε πλευρά την άποψή της και να αποχωρεί. 
      Ως Πρόεδρος της Βουλής και έχοντας την ευθύνη του Σώματος και με τη σύμφωνη γνώμη όλου του Σώματος, αυτό το πράγμα, κύριε Χατζηγάκη, το οποίο προτείνατε, λυπάμαι πάρα πολύ που θα σας στεναχωρήσω αλλά δεν μπορεί να γίνει.
      Επίσης, ενημερώνω το Σώμα, ότι ελήφθη και μία άλλη απόφαση -δεν οριστικοποιήθηκε, αλλά την ανακοινώνω γιατί τις επόμενες μέρες θα οριστικοποιηθεί- ότι κατά τη διάρκεια της ομιλίας στα νομοσχέδια των έξι πρώτων Βουλευτών δεν θα μπορεί να κινείται η διαδικασία παρέμβασης του Υπουργού και στη συνέχεια των Κοινοβουλευτικών Εκπροσώπων και με αυτόν τον τρόπο η προσπάθεια να έχουν δικαιώματα οι απλοί Βουλευτές και όχι οι αξιωματούχοι των κομμάτων και οι Υπουργοί. Αυτό οφείλουμε όλοι να το σεβαστούμε. Θα μιλούν οι εισηγητές, θα μιλούν οι έξι Βουλευτές, όπως ορίζει ο Κανονισμός, αν υπάρχει έκτακτο θέμα, επειδή ο Υπουργός δικαιούται από το Σύνταγμα και από τον Κανονισμό της Βουλής να ζητά οποτεδήποτε το λόγο, αυτό να γίνεται με πολλή φειδώ, να μην υπερβαίνει τα τρία λεπτά και να μην υπάρχει διάλογος με τους Κοινοβουλευτικούς Εκπροσώπους. 
      Εάν πραγματικά επιθυμούμε την αναβάθμιση των εργασιών της Βουλής και αν πραγματικά επιθυμούμε η Βουλή να γίνει το κέντρο της εθνικής πολιτικής συζήτησης, τους κανόνες τους οποίους από κοινού όλοι έχουμε θέσει, οφείλουμε να τους σεβόμαστε.
      Αυτά, κύριε Υπουργέ, για το θέμα το οποίο θέσατε να ενημερωθεί ο Πρόεδρος. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, έχουμε επερώτηση. Δεν υπάρχει λόγος αντιπαράθεσης για ένα θέμα του Κανονισμού και των αποφάσεων. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Εσείς το θέσατε, κύριε Λαφαζάνη, η πλευρά του Συνασπισμού
      ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, δεν το έθεσε κανένας. Είπε απλώς ο κ. Ψαριανός…
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Εσείς το θέσατε το θέμα!  Πώς βγήκε το θέμα; Και ο κ. Αλαβάνος σας χειροκρότησε! Κοιτάξτε λίγο δίπλα σας!
      ΠΑΝΑΓΙΩΤΗΣ ΛΑΦΑΖΑΝΗΣ: Μισό λεπτό, με συγχωρείτε. Ο κ. Λεβέντης είπε ότι θέλει δύο λεπτά για τη δευτερολογία και του είπε ο κύριος Πρόεδρος ότι δεν γίνεται και έληξε εκεί το θέμα. Έχουμε επερώτηση τώρα, μην το διευρύνουμε το θέμα!
      ΠΡΟΕΔΡΟΣ (Δημήτριος Σιούφας): Κύριε Λαφαζάνη, με συγχωρείτε πολύ! Ως έχων την ευθύνη των εργασιών της Βουλής, τα πέντε λεπτά του Προέδρου να διευκρινίσει μίας ιδιαίτερης σημασίας ζήτημα δεν νομίζω ότι είναι προς θάνατον ή σας στερεί το δικαίωμα! 
      Κύριε Χατζηγάκη, έχετε το χρόνο για να απαντήσετε στον Πρόεδρο του ΣΥΡΙΖΑ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, επιτρέψτε μου να σας απαντήσω σ’ αυτό, γιατί για μένα είναι θέμα αρχής. 
      Ο λόγος ή ο αντίλογος είναι θέμα του Βουλευτή. Εάν θέλω να κάνω εγώ αντίλογο, θα το κάνω επειδή το θέλω και επειδή μου δίνεται το δικαίωμα αυτού ως ελεύθερου κοινοβουλευτικού ανδρός. Δεν είναι υπόθεση καμμίας Διασκέψεως Προέδρων! 
      Επιτρέψτε μου, έγινε μακρά συζήτηση, σέβομαι απόλυτα τη θητεία σας και το θεσμό που εκπροσωπείτε, αλλά κι εσείς πρέπει να σεβαστείτε την ελευθερία της γνώμης μου.
      Δεύτερον, δεν νομίζω ότι είναι σωστό ότι μιλάνε και φεύγουν οι Βουλευτές. Οι Βουλευτές δεν έχουν ανάγκη από κάποιον πάνω από το κεφάλι τους, κάποιον να τους υποχρεώνει ντε και καλά να μείνουν στην Αίθουσα. Όλοι οι Βουλευτές ξέρουν να κάνουν το καθήκον τους και νομίζω ότι δεν θέλουν τέτοιες κατευθύνσεις. Αυτά ήθελα να πω. Δεν επανέρχομαι…
      ΠΡΟΕΔΡΟΣ (Δημήτριος Σιούφας): Θα μου επιτρέψετε, κύριε Υπουργέ, να σας πω τούτο: Εγώ δεν είπα ότι η χρήση του δικαιώματος της δευτερολογίας είναι υποχρεωτική για τον Βουλευτή. Αν θέλει, θα μιλήσει. Αν δεν θέλει, δεν κάνει χρήση, αλλά ο χρόνος της πρωτολογίας θα είναι ο χρόνος της πρωτολογίας. Ευχαριστώ.
      Έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Θα ήθελα, κύριε Αλαβάνο, να απαντήσω σε σας διότι πράγματι με σοβαρότητα και με υπευθυνότητα θέσατε τα θέματα. Θα προσπαθήσω όσο το δυνατόν μου επιτρέπει ο χρόνος να δώσω τις κατάλληλες απαντήσεις.
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ) 
      Πρώτα-πρώτα είπατε ότι τα αιτήματα των αγροτών δεν έχουν ικανοποιηθεί. Θα σας έλεγα ότι παραβιάζετε θύρες ανοιχτές. Κανείς δεν είπε ότι έχουν ικανοποιηθεί τα αιτήματα, ούτε τα βραχυπρόθεσμα ούτε τα μακροπρόθεσμα. Είναι αιτήματα τα οποία «τρέχουν». 
      Εμείς εκείνο το οποίο είπαμε και λέμε είναι ότι αντιμετωπίσαμε μία οξεία κρίση και μέσα στην οξεία αυτή κρίση προσπαθήσαμε να βάλουμε ορισμένους κανόνες μέσα στις δυνατότητες που είχαμε από τον προϋπολογισμό, από τα δημοσιονομικά μας και από τις δυνατότητες που παρείχε η Ευρωπαϊκή Ένωση να λύσουμε τα προβλήματα. Αυτά ως προς το βραχυπρόθεσμο, αυτά ως προς το 2008. Το 2008 υπήρξε μία καθολική καταστροφή -όχι μόνο ποσοτική αλλά και ποιοτική- από διάφορες αιτίες σε διάφορα προϊόντα και προσπαθήσαμε με κάποιον τρόπο επικαλούμενοι και ανατρέχοντας σε νόμιμες διατάξεις να καλύψουμε όσο το δυνατόν μεγαλύτερο μέρος των ζημιών αυτών. Επομένως εμείς δεν είπαμε ποτέ ότι είμαστε μάγοι, ότι λύσαμε όλα τα προβλήματα μέσα σε είκοσι μέρες και ότι δεν υπάρχει πρόβλημα. 
      Αντίθετα, εκείνο το οποίο τόνισα και τονίζω είναι ότι επειδή υπάρχουν προβλήματα και επειδή τα προβλήματα ανατρέχουν πολύ πίσω, θα ανατρέξουμε κι εμείς σ’ αυτά τα προβλήματα οικοδομώντας μία νέα πολιτική η οποία θα βλέπει και μεσοπρόθεσμα και μακροπρόθεσμα. Αυτό είναι το πρώτο.
      Δεύτερον, κάνατε την τοποθέτηση ότι είστε κοντά στα μπλόκα. Καλώς κάνετε και είστε. Εγώ ούτε είμαι σε θέση ούτε νομιμοποιούμαι και ως Βουλευτής και ως Υπουργός και ως ελεύθερος άνθρωπος να σας πω αν πρέπει ή αν δεν πρέπει να είστε στα μπλόκα. Ένα όμως σας λέω: Να είστε εκεί που θέλετε να είστε αλλά να μην γίνονται παρανομίες. Αυτό είναι το ένα. Δεύτερον, να είστε εκεί που είστε αλλά να μη θίγονται άλλες κοινωνικές ομάδες και μάλιστα ευάλωτες και ευαίσθητες, γι’ αυτό έκανα έκκληση η οποία έγινε αποδεκτή και νομίζω ότι κι εσείς θα πρέπει να το αποδεχθείτε και να το προχωρήσουμε.
      Όσον αφορά το «μέτωπο» για την Ευρωπαϊκή Ένωση, εδώ θα έλεγα ότι παραβιάζετε θύρες ανοιχτές. Αυτό λέω. Εγώ μιλώντας για εθνικό αγροτικό διάλογο εννοώ να γίνει «μέτωπο». Έθεσα το πλαίσιο της σπουδαιότητας, της χρησιμότητας που έχει η Ευρωπαϊκή Ένωση και από κει και πέρα λέω «ελάτε όλοι μαζί να πιαστούμε χέρι-χέρι» –δεν αναφέρομαι σε σας, κύριε Ροντούλη, σας πρόλαβα- «για να μπορέσουμε να αντιμετωπίσουμε τα προβλήματα» διότι πράγματι χρειάζεται ένας αγώνας στην Ευρωπαϊκή Ένωση. 
      Σας θυμίζω –δεν ξέρω αν θυμάται ο κ. Παπουτσής, κι εσείς, κύριε Αλαβάνο, μπορεί να το θυμάστε- ότι όταν ξαναήμουν Υπουργός Γεωργίας το 1992 στα συμβούλια της Ευρώπης, όταν κάναμε την αναθεώρηση της Κοινής Αγροτικής Πολιτικής, είχα μαζί μου εκπρόσωπο της ΠΑΣΕΓΕΣ, εκπρόσωπο των κομμάτων, του ΣΥΔΑΣΕ κ.λπ. και πηγαίναμε μαζί. Το λέω αυτό διότι θα μπορούσε κάλλιστα να πει κανείς…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε, κύριε Υπουργέ. Κάνετε παρέμβαση. Βάλαμε δέκα λεπτά αλλά είναι παρέμβαση. Δεν έχετε ακούσει τους Κοινοβουλευτικούς Εκπροσώπους. Πότε θα τους απαντήσετε; Ο Κ. Σιούφας δεν το είχε παρακολουθήσει. Θέλετε να θεωρηθεί ότι είναι η δευτερολογία σας; Εγώ δεν έχω αντίρρηση.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Αν θέλετε να θεωρηθεί ότι είναι η δευτερολογία σας, εγώ θα σας διευκολύνω. Ευχαρίστως το κάνω.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Δεν ξέρω, μου κάνει εντύπωση η στάση του Προεδρείου.
      ΠΡΟΕΔΡΕΥΩΝ (Αναστάσιος Νεράντζης): Σε τι σας κάνει εντύπωση;
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Μου κάνει εντύπωση η στάση του Προεδρείου.
      ΠΡΟΕΔΡΕΥΩΝ (Αναστάσιος Νεράντζης): Κανονικά δεν έχετε το λόγο, αν θέλετε να μιλήσουμε για το Προεδρείο. Ο Υπουργός δευτερολογεί όταν ακουστούν οι πρωτολογίες των Κοινοβουλευτικών Εκπροσώπων.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Έχω δικαίωμα δευτερολογίας;
      ΠΡΟΕΔΡΕΥΩΝ (Αναστάσιος Νεράντζης): Έχετε δικαίωμα παρεμβάσεως. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Τότε γιατί με διακόπτετε;
      ΠΡΟΕΔΡΕΥΩΝ (Αναστάσιος Νεράντζης): Η παρέμβαση είναι τρίλεπτη, κύριε Υπουργέ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Έχω ή δεν έχω δικαίωμα δευτερολογίας;
      ΠΡΟΕΔΡΕΥΩΝ (Αναστάσιος Νεράντζης): Έχετε δικαίωμα δευτερολογίας αφού ακούσετε τους Κοινοβουλευτικούς Εκπροσώπους. Το λέω επειδή επικαλείστε διαρκώς τον Κανονισμό, αλλά δεν είναι σωστή η επίκλησή σας. Θέλετε να είναι παρέμβαση ή δευτερολογία; Τι θέλετε; Πείτε μου.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, απαντάω στον Αρχηγό του Συνασπισμού. 
      ΠΡΟΕΔΡΕΥΩΝ (Αναστάσιος Νεράντζης): Ωραία. Το θεωρείτε, λοιπόν, δευτερολογία σας. 
      Ορίστε.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Πάω να του απαντήσω σε ορισμένα θέματα και με κόβετε και μου λέτε, αν είναι δευτερολογία ή είναι παρέμβαση. 
      ΠΡΟΕΔΡΕΥΩΝ (Αναστάσιος Νεράντζης): Πρέπει να σας υποδείξω το χρόνο, κύριε Υπουργέ. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Αν νομίζετε ότι είναι αυτό σωστό, κάντε όπως νομίζετε ότι είναι σωστό και βάλτε το όπως θέλετε, δευτερολογία, παρέμβαση, ό,τι νομίζετε εσείς καλύτερο. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, συνεχίστε κανονικά στο δεκάλεπτό σας.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Όσον αφορά το μέτωπο στην Ευρωπαϊκή Ένωση, σας είπα ότι θα γίνει η εθνική στρατηγική. Συνεπώς αυτό το οποίο επικαλούμαι ως διάλογο δεν είναι κανένα τερτίπι να ξεφύγω από τα προβλήματα, αλλά είναι ουσία που θέλω πραγματικά να αντιμετωπίσουμε τα ζητήματα αυτά.
      Τώρα, κύριε Πρόεδρε του Συνασπισμού, θέσατε ορισμένα ερωτήματα και επιτρέψτε μου να σας δώσω μια απάντηση. Το είπε ο κ. Λαφαζάνης, αν δεν κάνω  λάθος, από πού θα πληρωθούν τα 500.000.000. Έχει ήδη εξηγηθεί ότι θα είναι δάνειο από τον ΕΛΓΑ το οποίο δάνειο θα είναι με εγγύηση του δημοσίου και θα πάει πολύ πιο πίσω. Δηλαδή δεν έχει άμεση σχέση με τον προϋπολογισμό και δεν έχει σχέση με άλλες αποζημιώσεις. 
      Δεύτερον, ρωτήσατε εάν από τα 28.000.000.000 ένα μέρος θα πάει στον αγροτικό …
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ …
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Αφήστε τώρα! Με ποιον να κάνω, με σας ή με το Προεδρείο; Ξεκαθαρίστε τώρα! 
      ΠΑΝΑΓΙΩΤΗΣ ΛΑΦΑΖΑΝΗΣ: Δάνειο είπατε;
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Δάνειο του ΕΛΓΑ με εγγύηση του δημοσίου.  
      ΠΑΝΑΓΙΩΤΗΣ ΛΑΦΑΖΑΝΗΣ: Του ΕΛΓΑ είναι στον προϋπολογισμό, κύριε Υπουργέ. 
      ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, δεν είναι η σειρά σας! Είστε ο αμέσως επόμενος ομιλητής. Αφήστε τον Υπουργό να μιλήσει. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Δεύτερον, ρώτησε ο κύριος Πρόεδρος του ΣΥΡΙΖΑ γιατί από τα 28.000.000.000 ένα μέρος δεν πάει στον αγροτικό τομέα. 
      Θέλω να σας πω, κύριε Αλαβάνο, πως εκτιμάμε ότι η Αγροτική Τράπεζα ίσως να ξεπεράσει τα 2.000.000.000 σε χρηματοδότηση του ευρύτερου αγροτικού τομέα. 
      Τρίτον, ρωτήσατε για τα De Minimis. Θέλω να σας απαντήσω ότι ήδη καλύψαμε τον κανόνα του De Minimis των 75,3 εκατομμυρίων ευρώ και το καλύψαμε με τόκους για τα άτοκα δάνεια των κτηνοτρόφων και επίσης, με τόκους και ενισχύσεις για ένα δάνειο που έχει σχέση με τα 500.000.000.
      Τέταρτον, με ρωτήσατε για την ΠΑΣΕΓΕΣ, ΓΕΣΑΣΕ, ΣΥΔΑΣΕ, τι θα κάνουμε γι’ αυτά. Θέλω να σας πω ότι σκεπτόμαστε να αναλάβουμε μια νομοθετική πρωτοβουλία μέσα στα πλαίσια του χρόνου, ώστε να υπάρξει τροποποίηση του θεσμικού πλαισίου μας. 
      Και πέμπτον, για την εθνική στρατηγική που σας είπα, σας την εξήγησα αναλυτικά νομίζω. Να μην επανέλθω, γιατί θα με μαλώσει ο Πρόεδρος!
      Τώρα, όσον αφορά τη στρατηγική μας, από την πρώτη στιγμή που ανέλαβα τα ηνία του Υπουργείου Αγροτικής Ανάπτυξης, έθεσα ορισμένους άξονες πάνω στους οποίους θα κινηθούμε. Θα τα πω επί τροχάδην, λόγω της κλεψύδρας. 
      Πρώτον, ότι θα επιδιώξουμε τη βιώσιμη ανάπτυξη. Ανέφερα, ότι υπάρχει και δελτίο τύπου για το πώς αντιλαμβανόμαστε τη βιώσιμη ανάπτυξη πάνω στο ζήτημα της αγροτικής οικονομίας.
      Δεύτερη προτεραιότητά μας είναι η κοινωνική πλευρά και ήδη μέσα σ’ αυτές τις είκοσι μέρες νομίζω ότι το Υπουργείο Αγροτικής Ανάπτυξης έχει δώσει δείγμα γραφής του πώς αντιλαμβάνεται την κοινωνική πλευρά της αγροτικής οικονομίας. 
      Ο τρίτος στόχος μας είναι η προστασία και οτιδήποτε συνδέεται με το περιβάλλον. Είναι μια βασική επιλογή, τη θίξατε και σωστά τη θίξατε. Νομίζω ότι σ’ αυτή την κατεύθυνση θα έχουμε την ευκαιρία να συζητήσουμε με περισσότερη άνεση και έχοντας στόχο το θέμα αυτό. 
      Τέταρτος στόχος είναι η ανάπτυξη της περιφέρειας. Εδώ θα καλέσουμε όλους τους κατά τόπους και κατά περιφέρεια παράγοντες, ώστε να μπορέσουμε μέσα από το διάλογο και μέσα από τα ειδικά προγράμματα που υπάρχουν, να δούμε τι πρέπει να γίνει, ώστε πραγματικά να τονωθεί η περιφέρεια. 
      Και πέμπτος άξονάς μας είναι ο διάλογος και η συναίνεση. 
      Κύριε Πρόεδρε του Συνασπισμού, επειδή σας διακρίνει, στη συνεργασία τουλάχιστον που είχαμε πάντοτε μαζί, μια καλή θέληση και μια συναίνεση θα έλεγα σε πολλά πράγματα, σε ό,τι αφορά τους τομείς που εγώ διαχειρίστηκα, θέλω να σας πω ότι η συναίνεση και ο διάλογος είναι μια πραγματικότητα, την οποία ξεκίνησα και την οποία θα εφαρμόσω μέχρι τέλους.
      Επί τροχάδην να απαντήσω, για να τιμήσω τους συναδέλφους οι οποίοι έκαναν τις παρεμβάσεις, σε ορισμένα θέματα τα οποία έθεσαν. 
      Για τους δικαιούχους νέους αγρότες: Ήδη αυτή τη στιγμή βγήκε ένα κονδύλι των 20.000.000. Ξεκινάμε και προχωρούμε. 
      Όσον αφορά τα προγράμματα του ΟΓΕΕΚΑ «ΔΗΜΗΤΡΑ» που έθεσε ο κ. Τσούκαλης. Υπάρχει ήδη απάντηση σε επερώτηση στις 18 Σεπτεμβρίου και στις 10 Αυγούστου. Έχουμε οχτακόσια δεκαεπτά προγράμματα κατάρτισης, που καλύπτουν έναν πολύ μεγάλο αριθμό αγροτών.
      ΕΘΙΑΓΕ: Έχουμε έτοιμη νομοθετική παρέμβαση για αναβάθμιση της αγροτικής έρευνας. 
      Όσον αφορά τον Ειδικό Φόρο Καυσίμων επανεξετάζουμε το πλαίσιο επιστροφής και πιστεύουμε ότι θα το βελτιώσουμε.
      Σχετικά με το θέμα επιδότησης των επιτοκίων θέλω να πω το εξής: Χορηγήσαμε άτοκα δάνεια ύψους 300.000.000 ευρώ με μηδενικό επιτόκιο –σας είπα πως το καλύψαμε- στους κτηνοτρόφους και 150.000.000 στους παραγωγούς δημητριακών.
      Τελειώνοντας –είχα, βέβαια, και άλλα να σας πω- θέλω να πω το εξής: Υπάρχουν σε εξέλιξη προγράμματα για να προωθηθούν και να προβληθούν ορισμένα ελληνικά προϊόντα, όπως έθεσαν οι συνάδελφοι –και το ούζο και η φέτα- και θα το προχωρήσουμε.
      Επίσης, υπάρχουν έργα υποδομής στον αγροτικό τομέα, τα οποία θα ενισχυθούν και από το Γ΄ και από το Δ΄ Κοινοτικό Πλαίσιο Στήριξης. 
      Τέλος, ενισχύεται η επιστημονική στήριξη των αγροτών, με τη λειτουργία σε όλη την Ελλάδα των Τοπικών Κέντρων Αγροτικής Ανάπτυξης.
      Αυτά είναι επί τροχάδην μερικά από τα θέματα που ήθελα να θίξω. Ξέρω ότι η επερώτησή σας περιλαμβάνει πάρα πολλά πράγματα. Δεν μπορώ, όμως, να απαντήσω σε όλα, γιατί βλέπετε τι γίνεται με το χρόνο. Είμαι, όμως, στη διάθεσή σας και εν ευθέτω χρόνο θα απαντήσω και στο κάθε ένα συγκεκριμένα.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΣΥΡΙΖΑ, ο κ. Λαφαζάνης, ο οποίος σύμφωνα με το άρθρο 167, παράγραφος 2 του Κανονισμού της Βουλής έχει χρόνο ομιλίας έξι λεπτά.
      Ορίστε, κύριε Λαφαζάνη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, είπατε πολλά για τα μπλόκα, αλλά απ’ ό,τι κατάλαβα και από την ομιλία σας αυτό που δεν θέλετε να δείτε είναι το μπλόκο στην αγροτική παραγωγή, το οποίο συνεχίζεται επί χρόνια, κλιμακώνεται με την Κυβέρνηση της Νέας Δημοκρατίας και το κάνετε όλο και πιο πελώριο με τα μέτρα που εφαρμόζετε εσείς προσωπικά.
      Είπατε για τα 500.000.000. Κοιτάξτε, κύριε Υπουργέ, δεν μπορείτε να κοροϊδεύετε όλο τον κόσμο με αυτές τις δήθεν παροχές, οι οποίες δεν εμφανίζονται κατά μαγικό τρόπο πουθενά. Και μπορεί εσείς κατά το δοκούν να τις περιφέρετε και να λέτε ό,τι θέλετε, προκειμένου να κάνετε λογιστικές αλχημείες και παιχνίδια τακτικής, για να διασπάσετε τους αγρότες και να μπορέσετε να αποσύρετε τουλάχιστον τους «γαλάζιους» από τους δρόμους, για να ανακουφιστείτε προσωρινά, ενώ τα αδιέξοδα συσσωρεύονται.
      Σας ρωτώ ευθέως: Μιλάτε για τα 460.000.000, τα οποία είναι ήδη γραμμένα στον προϋπολογισμό του 2009; Αυτά είναι τα 500.000.000;
      ΧΡΗΣΤΟΣ ΠΑΠΟΥΤΣΗΣ: Αυτά είναι.
      ΠΑΝΑΓΙΩΤΗΣ ΛΑΦΑΖΑΝΗΣ: Μου λέτε, όχι. Δεν είναι αυτά. Αν λέτε ότι είναι αυτά, τότε, με συγχωρείτε, αυτά είναι προϋπολογισθέντα, τα οφείλετε στους αγρότες και άρα δεν δίνετε ούτε ένα ευρώ. Ούτε ένα ευρώ. 
      Αν μιλάτε για πρόσθετα, πέραν των εγγεγραμμένων στον προϋπολογισμό κονδυλίων, πάνω από τα 460.000.000, αν μιλάτε για κάτι τέτοιο, πρέπει να μας εξηγήσετε από πού θα προέλθουν αυτά τα χρήματα, για να μην τα θεωρήσουμε κοροϊδία. Εμείς δεν βάζουμε το θέμα τι θα σας πει η Κοινότητα. Το είπε και ο Πρόεδρος του ΣΥΡΙΖΑ, κ. Αλέκος Αλαβάνος. Λέμε, όμως, να μην κοροϊδεύετε τον κόσμο. Θα μας πείτε εδώ συγκεκριμένα από πού θα προέλθουν αυτά τα λεφτά. Από πού θα προέλθουν;
      Κάτι άκουσα, που είπατε, ότι θα προβεί ο ΕΛΓΑ σε δανεισμό με την εγγύηση του δημοσίου. Αυτό θα κάνετε; Ο ΕΛΓΑ θα κάνει δαπάνες 500.000.000 ευρώ, δηλαδή, θα δανειστεί με εγγύηση του δημοσίου; Διότι τότε, εάν είναι έτσι -γιατί δεν έχει καταλάβει κανείς σε αυτή τη χώρα πώς θα γίνει αυτή η υπόθεση- ταχυδακτυλουργίες λέτε, κοροϊδεύετε όλο τον ελληνικό λαό και ιδιαίτερα τους αγρότες, εάν συμβαίνει αυτό, δηλαδή έχουμε προσπάθεια του ΕΛΓΑ να δανειστεί με εγγύηση του δημοσίου, θα μας πείτε τα επιτόκια που θα φτάσει αυτός ο δανεισμός.
      Ποιος δανείζει, κύριε Υπουργέ, στον ΕΛΓΑ με εγγύηση του δημοσίου; Ποια τράπεζα θα προσπαθήσει να δώσει στον ΕΛΓΑ δάνειο; Εκτός αν σας ζητήσει «τα μαλλιοκέφαλά σας» και πληρώσετε επιτόκια πανύψηλα, δυσθεώρητα. Βεβαίως έτσι, για να κάνετε αυτή την ταχυδακτυλουργία δηλαδή, τι θα κάνετε; Ανεβάζετε και το κόστος συνολικά του δημόσιου δανεισμού, το spread δηλαδή, γιατί βλέπουν οι πάντες τι γίνεται στην Ελλάδα με αυτές τις αλχημείες, με αποτέλεσμα όχι μόνο να φεσώνετε τον ΕΛΓΑ και σε τελευταία ανάλυση το δημόσιο, αλλά όλο τον ελληνικό λαό.
      Εν πάση περιπτώσει, οι δαπάνες του ΕΛΓΑ, πού θα εγγραφούν; Δεν θα είναι δαπάνες του προϋπολογισμού αυτές ή με την εγγύηση του δημοσίου θα το παρακάμψετε, δηλαδή θα κάνετε μία λογιστική αλχημεία για να μην αυξήσετε το έλλειμμα; 
      Αυτά τα θέματα πρέπει να μας τα διευκρινίσετε, διότι εγώ φοβάμαι ότι όλα αυτά τα οποία λέγονται είναι «στον αέρα». Αυτά έπρεπε κατά γράμμα, ένα προς ένα, να τα έχετε καταγράψει. 
      Πέραν αυτού όμως, εδώ έχουμε, κύριε Υπουργέ, κατάρρευση της αγροτικής παραγωγής, έχουμε κατάρρευση των τιμών, κατάρρευση του αγροτικού εισοδήματος, χρόνια πολιτική…
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Και τι προτείνετε εσείς τώρα; Γιατί κάνετε κριτική μέσω του ΕΛΓΑ. 
      ΠΑΝΑΓΙΩΤΗΣ ΛΑΦΑΖΑΝΗΣ: Θα σας πω τι προτείνουμε. 
      Κατάρρευση του αγροτικού εισοδήματος, κατάρρευση των τιμών, κατάρρευση της αγροτικής παραγωγής. Βεβαίως, δεν είναι επί των ημερών σας. Αυτή είναι μία διαδικασία που έχει ξεκινήσει εδώ και πολλά χρόνια. Ξέρετε πού έχουμε φτάσει τα πράγματα; Η Ελλάδα αυτή τη στιγμή να έχει 3% αγροτική παραγωγή ως προς το Ακαθάριστο Εθνικό Προϊόν. Έχουμε και 10% μεταποίηση, δηλαδή στον πάτο της Ευρώπης. Έχουμε γίνει μία χώρα υπηρεσιών. Οι τράπεζες σαν ψιλικατζίδικα είναι σε κάθε τετράγωνο. Κλείνουν τα ψιλικατζίδικα και μπαίνουν οι τράπεζες, αλλά παραγωγή μηδέν, κατάρρευση στη μεταποίηση και ακόμη μεγαλύτερη κατάρρευση στην αγροτική παραγωγή. 
      Γιατί φτάσαμε σε αυτό το σημείο; Γιατί ακολουθούνται αυτές οι πολιτικές. Υπάρχει διέξοδος; Πού θέλετε να φτάσετε την αγροτική παραγωγή; Στο 1%; Στο 0,5%; Δεν βλέπετε το εμπορικό ισοζύγιο αγροτικών προϊόντων; Έχει τιναχτεί στον αέρα. Η Ελλάδα αυτή τη στιγμή εισάγει διπλάσια γεωργικά προϊόντα από όσα εξάγει. Ποιο μέλλον υπάρχει; 
      Μου λέτε τι πρέπει να γίνει. Πρώτον, πρέπει να διεκδικήσετε την αλλαγή της Κοινής Αγροτικής Πολιτικής. Αυτή η Κοινή Αγροτική Πολιτική είναι ληστεία. Ευνοεί τους πιο πλούσιους στην Ευρώπη και όπως έχει διαμορφωθεί από τότε που την συνυπέγραψε το ΠΑΣΟΚ, αλλά συμφωνείτε κι εσείς, οδηγεί σε πλήρες αδιέξοδο. Θα υψώσετε φωνή, λοιπόν, αλλαγής της Κοινής Αγροτικής Πολιτικής, ειδικά για τα μεσογειακά προϊόντα; 
      Δεύτερον, να κλείσετε την ψαλίδα. Αυτή τη στιγμή η ψαλίδα ανάμεσα στις τιμές παραγωγού αγροτικού προϊόντος και σε αυτά που πληρώνει ο καταναλωτής είναι μέχρι και δέκα φορές μεγαλύτερη. Πουθενά αλλού δεν συμβαίνει στον κόσμο. Πρωτοτυπία ελληνική. Τι θα κάνετε με αυτό; 
      Τρίτον, τι θα κάνετε για να ελέγξετε το κοστολόγιο παραγωγής αγροτικών προϊόντων; Τι θα κάνετε με τις τράπεζες; Τι θα κάνετε με το ΦΠΑ για να μειωθεί το κόστος της αγροτικής παραγωγής; Καμία απάντηση σε όλα αυτά. Μας λέτε για 500.000.000 ευρώ, τα οποία στέκονται και αυτά στον αέρα. 
       (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Αναστάσιος Νεράντζης): Συνεχίζουμε με τους Κοινοβουλευτικούς Εκπροσώπους των υπολοίπων κομμάτων, οι οποίοι έχουν …
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Επί του Κανονισμού, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, δεν διευκολύνατε τη συζήτηση σήμερα. Ξέρετε ότι είναι το μεγάλο κοινωνικό ζήτημα που ζούμε αυτές τις δύο εβδομάδες. Το ένα ή δύο λεπτά στον Υπουργό, στον κ. Παπουτσή ή στον κ. Λαφαζάνη δεν έχει τόσο σημασία. Και εάν δεν υπήρχε αυτή η παρέμβαση του Προέδρου της Βουλής, η οποία δημιούργησε ένα θέμα, ενώ είχαμε το αγροτικό θέμα εδώ, νομίζω ότι θα πήγαιναν καλύτερα τα πράγματα. 
      ΠΡΟΕΔΡΕΥΩΝ (Αναστάσιος Νεράντζης): Σε τι συνίσταται η παραβίαση;  
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Λέω, στον κ. Παπουτσή, στους εκπροσώπους της Νέας Δημοκρατίας να είστε πιο ελαστικός…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ πολύ να περιοριστείτε στην παράβαση του Κανονισμού. Σε τι συνίσταται; Υποδείξεις δεν μπορείτε να κάνετε…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Συνίσταται στη στάση που δείξατε. 
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, μπορείτε να επικαλεστείτε παραβίαση του Κανονισμού, αλλά οφείλετε και να την εντοπίσετε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κοιτάξτε…
      ΠΡΟΕΔΡΕΥΩΝ (Αναστάσιος Νεράντζης): Υποδείξεων αυτού του είδους, π.χ. «να είστε πιο ελαστικοί», παρακαλώ πολύ, αλλά δεν είναι δεκτικό το Προεδρείο και ειδικά ο κατέχων τώρα την έδρα. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Παραβιάζετε με τη στάση και το ύφος σας το πνεύμα του κοινοβουλευτισμού. Αυτό θέλω να πω μόνο.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Πρόεδρε! Δεν είστε εις θέσιν εσείς να διδάξετε σε εμένα πνεύμα κοινοβουλευτισμού.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Καλά, εντάξει! 
      ΠΡΟΕΔΡΕΥΩΝ (Αναστάσιος Νεράντζης): Ειδικά σε μένα, ειδικά εσείς. Σας παρακαλώ πάρα πολύ! Μπορείτε να κάνετε την παρατήρησή σας, να επισημάνετε τυχόν παραβίαση του Κανονισμού, αλλά όχι να μας λέτε ότι δεν είμαστε στο πνεύμα του κοινοβουλευτισμού!
      Το λόγο έχει ο Κοινοβουλευτικός Εκπρόσωπος της Νέας Δημοκρατίας,  κ. Γιαννέλλης-Θεοδοσιάδης για έξι λεπτά.
      Επισημαίνω ότι οι Κοινοβουλευτικοί Εκπρόσωποι, πλην του ΣΥΡΙΖΑ, δεν έχουν δικαίωμα δευτερολογίας.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, παρακαλώ το λόγο για ένα λεπτό. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Επειδή βλέπω να μετακινείται ο κύριος Υπουργός, θα ήθελα να γνωρίζω εάν πρόκειται να αποχωρήσει της Αιθούσης.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ναι, θα αποχωρήσω, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Παρακαλώ, λοιπόν, κύριε Πρόεδρε, να ζητήσετε από τον κύριο Υπουργό να παραμείνει στη θέση του, διότι από χθες μέχρι σήμερα υβρίζει καθημερινώς το ΠΑΣΟΚ και θα ήθελα πάρα πολύ να ακούσει την απάντησή μας.
      ΠΡΟΕΔΡΕΥΩΝ (Αναστάσιος Νεράντζης): Συγγνώμη, εάν μου επιτρέπετε. Δεν είναι στην αρμοδιότητα του Προεδρείου να συστήσει στον Υπουργό να παραμείνει, διότι η Κυβέρνηση είναι αδιαίρετη. Απλώς, καταγράφεται η άποψή σας. Ο κύριος Υπουργός είναι εδώ, θα σας δώσει απάντηση. 
      ΧΡΗΣΤΟΣ ΠΑΠΟΥΤΣΗΣ: Δεν επιτρέπεται στους Υπουργούς να δραπετεύουν, κύριε Πρόεδρε. Αυτό κάνει και το κάνει συστηματικά.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ πολύ. Εγώ δεν μπορώ να συμμεριστώ αυτούς τους χαρακτηρισμούς. 
      Το λόγο έχει ο Υπουργός Αγροτικής Ανάπτυξης και Τροφίμων κ. Χατζηγάκης.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, δραπέτες να ψάξει αλλού ο κ. Παπουτσής, να βρει.
      ΧΡΗΣΤΟΣ ΠΑΠΟΥΤΣΗΣ: Εσάς βλέπω μπροστά μου.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Εμείς δεν έχουμε δραπέτες στην παράταξή μας. 
      ΧΡΗΣΤΟΣ ΠΑΠΟΥΤΣΗΣ: Εσάς βλέπω μπροστά μου. Τρέπεστε σε φυγή, γιατί έρχεται η ώρα να ακούσετε την αλήθεια. 
      ΠΡΟΕΔΡΕΥΩΝ (Αναστάσιος Νεράντζης): Αφήστε να ακούσουμε τον Υπουργό, κύριε Παπουτσή. Κάνατε την παρατήρησή σας.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Θα πρέπει να ξέρει ο κ. Παπουτσής -γιατί είναι αρκετά χρόνια εδώ μέσα- ότι το Υπουργείο εκπροσωπείται, η Κυβέρνηση εκπροσωπείται. Εάν έχει κάτι προσωπικά με εμένα και θέλει οπωσδήποτε…
      ΧΡΗΣΤΟΣ ΠΑΠΟΥΤΣΗΣ: Δεν άκουσα τον κ. Κιλτίδη να βρίζει το ΠΑΣΟΚ και τον κ. Παπανδρέου, εσάς άκουσα και σας άκουσε ολόκληρος ο ελληνικός λαός. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κατ’ αρχάς… 
      ΧΡΗΣΤΟΣ ΠΑΠΟΥΤΣΗΣ: Τον κ. Κιλτίδη δεν τον έχω ακούσει να βρίζει ούτε το ΠΑΣΟΚ ούτε τον κ. Παπανδρέου. Εσάς άκουσα.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κατ’ αρχάς, δεν υβρίζω. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ δώστε την απάντησή σας. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Μα, μπορώ έτσι; 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Παπουτσή! 
      ΧΡΗΣΤΟΣ ΠΑΠΟΥΤΣΗΣ: Να μην του επιτρέψετε να δραπετεύσει από την Αίθουσα.
      ΠΡΟΕΔΡΕΥΩΝ (Αναστάσιος Νεράντζης): Θα διατάξω ειρκτή του Υπουργού και θα τον βάλω σιδηροδέσμιο να παραμείνει υποχρεωτικώς;
      Κύριε Παπουτσή, ας αφήσουμε τον Υπουργό να πει την άποψή του, γιατί δεν τον έχουμε αφήσει μέχρι τώρα.
      Κύριε Υπουργέ, ολοκληρώστε την απάντησή σας.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, εγώ δεν συνηθίζω να βρίζω. Βεβαίως, εάν ο κ. Παπουτσής θεωρεί ότι η κριτική η οποία γίνεται είναι ύβρις…
      ΧΡΗΣΤΟΣ ΠΑΠΟΥΤΣΗΣ: Όταν μιλάτε για ψεύδη, θεωρείτε ότι είναι κριτική;
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Εσείς βαφτίζετε την κριτική ύβρη. 
      ΧΡΗΣΤΟΣ ΠΑΠΟΥΤΣΗΣ: Ποια κριτική; Η ύβρις είναι κριτική;
      ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, αφήστε να ολοκληρώσει ο Υπουργός.
      ΧΡΗΣΤΟΣ ΠΑΠΟΥΤΣΗΣ: Τότε να καθίσει και να ακούσει. 
      ΠΡΟΕΔΡΕΥΩΝ (Αναστάσιος Νεράντζης): Αφήστε να ολοκληρώσει. Δεν δικαιούται να πει την άποψή του; Σας παρακαλώ, επιτέλους! Τι είναι αυτό σήμερα.
      ΧΡΗΣΤΟΣ ΠΑΠΟΥΤΣΗΣ: Ποια άποψη; Άκουσε όλος ο ελληνικός λαός την άποψή του. 
      ΠΡΟΕΔΡΕΥΩΝ (Αναστάσιος Νεράντζης): Αφήστε να  ολοκληρώσει, κύριε Παπουτσή.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε Πρόεδρε, επαναλαμβάνω. Όταν γίνεται στον Υπουργό μια γενικευμένη επίθεση με ψευδή στοιχεία, ότι δήθεν πριν από χρόνια ο Υπουργός ως Βουλευτής προέτρεπε τους αγρότες να κλείσουν τους δρόμους και διαβάζω ένα κομμάτι από βιβλίο μου, το οποίο εγράφη πριν από επτά χρόνια, το οποίο αποδεικνύει ακριβώς το αντίθετο, ρωτώ: Είναι ή δεν είναι ψεύδος; Είναι ψεύδος. Και το ψεύδος αυτό τονίζεται και κατατίθεται, για να αποδειχθεί η αλήθεια του πράγματος, η οποία αλήθεια δείχνει ότι «πυροβολείται» ένας Υπουργός μόνο και μόνο, για να στοιχειοθετεί μία πολιτική ανύπαρκτη σαν την πολιτική του κόμματος του κ. Παπουτσή. Αυτό δεν νομίζω ότι αποτελεί ύβρη ή κάτι το οποίο είναι αντικοινοβουλευτικό και αντιδημοκρατικό και αντιπολιτικό.
      ΧΡΗΣΤΟΣ ΠΑΠΟΥΤΣΗΣ: Αναφέρομαι στις χθεσινές σας δηλώσεις, για τις οποίες οφείλετε να ακούσετε την απάντησή μας. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Την απάντησή σας, κύριε Παπουτσή…
      ΧΡΗΣΤΟΣ ΠΑΠΟΥΤΣΗΣ: Μιλώ για τις χθεσινές σας δηλώσεις, από τις οποίες… 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, είμαστε επί της διαδικασίας. Παρακαλώ, εάν θα μείνετε ή θα φύγετε είναι δικό σας θέμα. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Την απάντησή σας, κύριε Παπουτσή, την άκουσα από χειλέων επισήμων του κόμματός σας. Και απάντησα…
      ΧΡΗΣΤΟΣ ΠΑΠΟΥΤΣΗΣ: Θα την ακούσετε και σήμερα. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): …και απάντησα σε αυτήν την απάντηση του εκπροσώπου σας σήμερα. 
      Από εκεί και πέρα ούτε υπεκφεύγω ούτε τίποτα. Το Υπουργείο εκπροσωπείται, η Κυβέρνηση εκπροσωπείται.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει για έξι λεπτά ο κ. Γιαννέλης, Κοινοβουλευτικός Εκπρόσωπος της Νέας Δημοκρατίας, Βουλευτής του Νομού Λέσβου. 
      Ελάτε, κύριε Γιαννέλη. Εσείς, με τη γνωστή ποιότητά σας, θα καταπραΰνετε τα πράγματα. 
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κύριοι συνάδελφοι, ο μόλις κατελθών από το Βήμα Κοινοβουλευτικός Εκπρόσωπος του Συνασπισμού κ. Λαφαζάνης είπε ότι με τα 500.000.000 που δίνει το Υπουργείο Γεωργίας στους αγρότες χρεώνεται ολόκληρος ο ελληνικός λαός. Αυτό το είπατε, όταν πήγατε στα μπλόκα; Τι ζητάτε λεφτά για τα οποία θα χρεωθεί ο ελληνικός λαός; 
      ΠΑΝΑΓΙΩΤΗΣ ΛΑΦΑΖΑΝΗΣ: Δεν καταλάβατε τίποτα; 
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Βεβαίως και κατάλαβα. Από όπου και αν δοθούν τα χρήματα αυτά, θα χρεωθεί ο ελληνικός λαός. Από  όπου και αν δοθούν είτε με δάνειο από τον ΕΛΓΑ είτε από οπουδήποτε αλλού, θα χρεωθεί… 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Γιαννέλη…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ να μην ξαναδιακόψετε τον ομιλητή. 
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: …από την Αμερική ή από την Ευρωπαϊκή Ένωση ή από οπουδήποτε αλλού. Χρεώνεται σίγουρα ο ελληνικός λαός. Και είναι χρέος της Κυβέρνησης, όταν έχουμε  μια ευαίσθητη κοινωνική τάξη, όπως είναι οι αγρότες, βεβαίως και να χρεώσει ένα κομμάτι του ελληνικού λαού.
      ΠΑΝΑΓΙΩΤΗΣ ΛΑΦΑΖΑΝΗΣ: Πείτε μου ποιος δανείζεται.  
      ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, σας παρακαλώ να μη διακόπτετε τον ομιλητή. Με την τρίτη φορά θα υποχρεωθώ να λάβω μέτρα εναντίον σας. 
      ΠΑΝΑΓΙΩΤΗΣ ΛΑΦΑΖΑΝΗΣ: Πείτε μου ποιος δανείζεται.  
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Θα πω εγώ ό,τι θέλω, όχι ό,τι θέλετε εσείς. Δεν θα μου υποδείξετε εσείς τι θα πω. 
      ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, την τρίτη φορά θα υποχρεωθώ να λάβω πειθαρχικά μέτρα εναντίον σας. Είναι η τελευταία φορά που σας το λέω. Για όνομα του Θεού! Δεν σας διέκοψε κανένας. 
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Είπατε και κάτι άλλο, το οποίο εν μέρει είναι λογικό. Μιλήσατε για μπλόκα στην παραγωγή. Βεβαίως, είναι σωστό αυτό που λέτε. Υπάρχει μπλόκο στην παραγωγή, με την έννοια ότι δεν υπάρχει αύξηση της παραγωγής. Μάλιστα, σε μερικές κατηγορίες αγροτικών προϊόντων υπάρχει και μείωση της παραγωγής και το ξέρουμε αυτό. Όμως, η πλήρης αποδέσμευση των ενισχύσεων από την παραγωγή υπήρξε καθολικό αίτημα των παραγωγών της χώρας που εκφράστηκε μέσω της ΠΑΣΕΓΕΣ και μέσω των περισσοτέρων κομμάτων που βρίσκονται μέσα στο Κοινοβούλιο. Και αυτό έγινε για την εξασφάλιση του αγροτικού εισοδήματος. 
      Από την άλλη μεριά όμως, όλοι γνώριζαν ότι η επιλογή αυτή θα επέφερε μια κάμψη της προσφοράς, θα είχε δηλαδή μια μείωση της παραγωγής. Είναι συνεπώς ανακόλουθο να ζητά κάποιος την πλήρη αποδέσμευση των ενισχύσεων από την παραγωγή και εκ των υστέρων να εγκαλεί την Κυβέρνηση για την επακόλουθη μείωση της παραγωγής. Είναι δύο αντιτιθέμενες σκέψεις αυτές. 
      Η τελευταία μεταρρύθμιση της Κοινής Αγροτικής Πολιτικής σηματοδότησε μια νέα φάση στις ενισχύσεις για τη στήριξη του εισοδήματος των αγροτών, εισάγοντας την ενιαία αποδεσμευμένη ενίσχυση. Βασικό στοιχείο της μεταρρύθμισης αυτής απετέλεσε η σύνδεση της καταβολής των ενισχύσεων, με την υποχρέωση των παραγωγών να τηρούν τις οδηγίες και τους κανονισμούς για την προστασία του περιβάλλοντος, τη δημόσια υγεία και την υγεία των ζώων, ακολουθώντας τις σωστές  περιβαλλοντικές πρακτικές. Παρά τις σημαντικές μεταβολές που επήλθαν, η ΚΑΠ εξακολουθεί να χρηματοδοτεί την ελληνική γεωργία με ένα ποσό περίπου 3.000.000.000 ευρώ το χρόνο, που αντιστοιχεί στο 50% περίπου του καθαρού γεωργικού εισοδήματος. 
      Το Υπουργείο Αγροτικής Ανάπτυξης στο πλαίσιο εφαρμογής της κοινωνικής πολιτικής στο γεωργικό τομέα εστιάζει την παραγωγή του κυρίως στα εξής: Στην εφαρμογή της μεταρρυθμισμένης Κοινής Αγροτικής Πολιτικής, η οποία εξασφαλίζει ικανοποιητικούς πόρους υπέρ της ελληνικής γεωργίας μέσω των άμεσων εισοδηματικών ενισχύσεων έως τουλάχιστον το 2013, στην προώθηση της ποιότητας των αγροτικών μας προϊόντων ως μέσου, μεταξύ άλλων, επίτευξης καλύτερων τιμών στην αγορά, στην υλοποίηση του προγράμματος αγροτικής ανάπτυξης και αλιείας για την Δ’ Προγραμματική Περίοδο. 
      Ιδιαίτερα με το Πρόγραμμα «ΑΛΕΞΑΝΔΡΟΣ ΜΠΑΛΤΑΤΖΗΣ» που εγκρίθηκε από την Ευρωπαϊκή Επιτροπή, είναι δυνατή η επιδότηση στους περισσότερους τομείς της πρωτογενούς παραγωγής σε ιδιώτες και νομικά πρόσωπα ιδιωτικού δικαίου. Ειδικότερα στο πλαίσιο του προγράμματος αυτού επιλέξιμες να είναι οι πολύ μικρές, οι μικρές και οι μικρομεσαίες επιχειρήσεις καθώς επίσης όλες οι επιχειρήσεις μικρών νήσων του Αιγαίου Πελάγους. 
      Στόχος αυτής της Κυβέρνησης είναι η γεωργική δραστηριότητα στην Ελλάδα να φύγει από τον στενό οικογενειακό της χαρακτήρα και να αποκτήσει μια πιο επιχειρηματική κατεύθυνση που επιτάσσεται από τις διεθνείς εξελίξεις. 
      Πριν από δύο μήνες περίπου στο Συμβούλιο Υπουργών Γεωργίας διασφαλίσαμε την καταβολή στους Έλληνες καπνοπαραγωγούς του συνόλου των πόρων του τομέα μέχρι το 2013, διασφαλίσαμε το σύνολο των εισροών έως το 2013 για το βαμβάκι και την καλύτερη πολιτική συμφωνία για τον αμπελοοινικό τομέα της χώρας μας. 
      Για τους κτηνοτρόφους με ειδικό νομοσχέδιο που ψηφίστηκε στη Βουλή  και με  περισσότερα από τριάντα μέτρα που ελήφθησαν, δημιουργείται μια νέα προοπτική για την ελληνική κτηνοτροφία. 
      Στο πλαίσιο της στήριξης της ελληνικής κτηνοτροφίας και του εισοδήματος των Ελλήνων κτηνοτρόφων λόγω της έλλειψης, αλλά και της ραγδαίας αύξησης των τιμών των ζωοτροφών, το Υπουργείο Αγροτικής Ανάπτυξης και Τροφίμων χορήγησε άτοκο δάνειο στους κτηνοτρόφους ύψους 300.000.000 ευρώ, το οποίο και θα αποπληρωθεί σε χρονικό διάστημα πέντε περίπου ετών. Ειδικά για τους αιγοπροβατοτρόφους το άτοκο δάνειο θα αυξηθεί κατά 50%. 
      Τέλος, για την επιδότηση των ζωοτροφών, ο νέος κανονισμός προβλέπει την επιδότηση μεταφοράς ζωοτροφών από την ηπειρωτική προς τη νησιωτική χώρα, στα πλαίσια των ειδικών μέτρων στήριξης των νησιών. 
      Τελειώνοντας, θέλω να πω ότι η Κυβέρνηση αυτή στηρίζει με συγκεκριμένες πρωτοβουλίες τους κατά κύριο επάγγελμα αγρότες. Από αυτό το μήνα, δηλαδή από το Γενάρη του 2009 το κόστος ενεργοποίησης των ατομικών δικαιωμάτων ενιαίας ενίσχυσης γι’ αυτούς καλύπτεται από τον κρατικό προϋπολογισμό. 
      Θα κλείσω με το ότι η Κυβέρνηση στις τελευταίες αυτές κινητοποιήσεις που έγιναν απέδειξε  ότι τα ΜΑΤ δεν είναι η μοναδική λύση, όπως ελέχθη προηγουμένως. Απέδειξε ότι αντέχει στο διάλογο. Έκανε διάλογο, με αποτέλεσμα και οι αγρότες να κάνουν αυτό που έπρεπε να κάνουν, αλλά και η Κυβέρνηση από τη δική της πλευρά έκανε αυτό που έπρεπε να κάνει. Το αποτέλεσμα μπορεί να μην ήταν το άριστο. Όμως με το διάλογο βρέθηκε μια λύση και αυτό είναι που έχει σημασία. 
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει  ο Κοινοβουλευτικός Εκπρόσωπος του ΠΑΣΟΚ κ. Παπουτσής για έξι λεπτά. 
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, όταν η Κυβέρνηση είναι σε απόγνωση και εμφανίζονται οι Υπουργοί της σε απόγνωση ψευδόμενοι και υβρίζοντες, τότε το φαινόμενο είναι τουλάχιστον αντιαισθητικό, για να μην πω βαρύτερη κουβέντα. Αλλά ο δραπέτης Υπουργός φρόντισε πριν αποχωρήσει από την Αίθουσα, να μας κάνει και μαθήματα επί του Κανονισμού της Βουλής. Και τώρα καταλάβαμε όλοι το λόγο, ποια ήταν η μεθόδευση. Ήθελε να δραπετεύσει, να χρησιμοποιήσει το χρόνο της δευτερολογίας του πριν μιλήσουν οι Κοινοβουλευτικοί Εκπρόσωποι, για να μην ακούσει την αντιπαράθεση των  άλλων κομμάτων, πέραν του Συνασπισμού. 
      Μελιστάλακτος προς τους Βουλευτές και τους συναδέλφους του Συνασπισμού, σε πλήρη αντιπαράθεση με τον 	Κοινοβουλευτικό Εκπρόσωπο του Συνασπισμού τον  κ. Λαφαζάνη και μόλις είδε τα δύσκολα, μόλις κατάλαβε τι έρχεται και από τους υπόλοιπους -ο κ. Ροντούλης είναι στην Αίθουσα- ετράπη σε φυγή. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Έ,  δεν είναι μπαμπούλας ο κ. Ροντούλης!
      ΑΣΤΕΡΙΟΣ ΡΟΝΤΟΥΛΗΣ: Ξέρει τι λέει ο κ. Παπουτσής. 
      ΧΡΗΣΤΟΣ ΠΑΠΟΥΤΣΗΣ: Βλέπω τον Κοινοβουλευτικό Εκπρόσωπο του ΚΚΕ, βλέπω τον κοινοβουλευτικό εκπρόσωπο του ΛΑΟΣ. Επαναλαμβάνω  είμαστε εδώ για να ακούσει και εμάς. Και όμως τρέπεται σε φυγή, αφού όμως φρόντισε να χρησιμοποιήσει το μισό χρόνο της ομιλίας του σήμερα για να καθυβρίσει ξανά το ΠΑΣΟΚ και  τον Πρόεδρό του, τον κ. Παπανδρέου. 
      Τα ίδια όμως κάνατε και στους αγρότες, γι’ αυτό και τους οδηγήσατε στα μπλόκα. Γι΄ αυτό οδηγήσατε τα  τρακτέρ να κλείσουν τους εθνικούς δρόμους, γιατί  στην πραγματικότητα τους δρόμους τους κλείνει η Νέα Δημοκρατία με την πολιτική της, η οποία βρίσκεται σε πλήρη σύγχυση.
      Τάζουν στους αγρότες 500.000.000 ευρώ. Την μια μέρα είναι «από τον ΕΛΓΑ», την  άλλη είναι «εισοδηματική ενίσχυση». Τη μια μέρα είναι «αποζημίωση», την άλλη είναι «εθνική ενίσχυση». Προχθές ακούγαμε ότι είναι 500.000.000 επιπλέον από αυτά  που θα έπαιρναν από τον ΕΛΓΑ. Σήμερα ακούσαμε ότι είναι 425.000.000. Μετά από την πίεση του κ. Λαφαζάνη, ομολόγησε επιτέλους ο κύριος Υπουργός. 
      Όμως ο κύριος Υπουργός, κατά τα άλλα υπεραμύνεται της αλήθειας, της δημοκρατίας, του κοινοβουλευτικού ελέγχου και της αξιοπιστίας της Κυβέρνησης και καταγγέλλει το ΠΑΣΟΚ για διγλωσσία και υποκρισία σύμφωνα με τις χθεσινές του δηλώσεις. Ο ίδιος ο Υπουργός φροντίζει στη συνέχεια να κατηγορήσει το νεοφιλελεύθερο –λέει- ΠΑΣΟΚ της υποκρισίας και της κοινωνικής αναλγησίας, το οποίο παραμένει και αμετανόητο και καταγγέλλει το ΠΑΣΟΚ ότι εμείς εγκαλούμε την Κυβέρνηση για αντικοινοτική συμπεριφορά και επίσης ότι με την πολιτική μας βλάπτουμε τους αγρότες, ισχυριζόμενοι ότι τα 500.000.000 ευρώ των αποζημιώσεων δεν τα δικαιούνται. 
      Και για να γίνουμε σοβαροί και συγκεκριμένοι σας διαβάζω, 22 Ιανουαρίου, δήλωση του κ. Χατζηγάκη στο «MEGA»: «Θα δοθούν οι επιδοτήσεις, οι οποίες είναι παράνομες». Και ακολουθούν συνεντεύξεις κυβερνητικών στελεχών στο ίδιο πνεύμα. Στις 24 Ιανουαρίου δεύτερη δήλωση του Υπουργού κ. Χατζηγάκη και κυβερνητικών στελεχών: «Τη Δευτέρα οι αποζημιώσεις θα βρίσκονται στα βιβλιάρια των αγροτών». Στις 24, 25 και 26 Ιανουαρίου τρίτη δήλωση του Υπουργού κ. Χατζηγάκη για το αν και κατά πόσο θα δοθούν οι ενισχύσεις στους κατά κύριο επάγγελμα αγρότες. Και μετά επαναπροσδιόρισε τη θέση του. Στις 27 Ιανουαρίου τέταρτη δήλωση του Υπουργού κ. Χατζηγάκη και άλλων στελεχών, περιλαμβανομένου και του κ. Κοντού, στην τηλεόραση της «ΝΕΤ»: «Τα 500.000.000 ευρώ είναι πέραν εκείνων των προβλεπόμενων αποζημιώσεων από τον ΕΛΓΑ». Την 29η Ιανουαρίου πέμπτη δήλωση του Υπουργού, παρόντος και του Προέδρου του ΕΛΓΑ, του κ. Κατσαρού: «Οι αποζημιώσεις των 500.000.000 ευρώ θα δοθούν κατόπιν επεξεργασίας» -έτσι είπαν- «από τον ΕΛΓΑ και έγκρισή τους από την Ευρωπαϊκή Επιτροπή ως κρατικές ενισχύσεις».
      Κυρίες και κύριοι συνάδελφοι, ποιος χρησιμοποιεί τη διγλωσσία σε αυτήν τη χώρα; Ποιος κοροϊδεύει τον κόσμο; Ποιος κοροϊδεύει την ελληνική κοινωνία; Και μετά αναρωτιέστε γιατί οι αγρότες είναι στους δρόμους; Όταν, ουσιαστικά, εσείς οδηγήσατε τους αγρότες στους δρόμους για να πάρουν στην πραγματικότητα τα αυτονόητα, αυτά που δικαιούνται, αυτά που τους χρωστάτε, αυτά που ο ίδιος ο κ. Κοντός είχε προϋπολογίσει και προεγγράψει στον προϋπολογισμό του 2009, όπως σωστά -σας επαναλαμβάνω- ανέφερε ο κ. Λαφαζάνης; Και επομένως αποδεικνύεται σήμερα, το ομολόγησε ο δραπέτης από την Αίθουσα Υπουργός κ. Χατζηγάκης ότι δεν δίνουν ούτε ένα ευρώ παραπάνω στους αγρότες.
      Αυτό, λοιπόν, είναι ο ορισμός του εμπαιγμού και αποτελεί βεβαίως συνήθη τακτική της Νέας Δημοκρατίας σε όλους τους τομείς. Υποσχέσεις, επικοινωνιακά παιχνίδια, εξαγγελίες που μένουν πάντα στα χαρτιά, αλχημείες, πρόχειρα μέτρα, μέτρα «στο πόδι» και θέλετε έτσι να σας πιστέψει ο κόσμος, ότι μπορείτε εσείς να του ορίσετε το ζωή του, να του διασφαλίσετε το μέλλον του. Δεν έχετε κανένα απολύτως σχέδιο, καμμία απολύτως πολιτική. Στερείστε οράματος και το μόνο που κάνετε εδώ και χρόνια που βρίσκεστε στην Κυβέρνηση -το κάνετε με συνέπεια βέβαια και με άριστα επικοινωνιακά τρικ- είναι να κατηγορείτε το ΠΑΣΟΚ.
      Πείτε μας, λοιπόν: Τις πταίει για τις αγροτικές κινητοποιήσεις σήμερα; Η διεθνής κρίση; Το ΠΑΣΟΚ; Η Ευρωπαϊκή Ένωση ή μήπως οι ίδιοι οι αγρότες; Ποιος φταίει για τη διαρκή μείωση του αγροτικού εισοδήματος πέντε χρόνια τώρα; Βρείτε μου έναν αγρότη σε οποιαδήποτε περιοχή της χώρας, ο οποίος να βγει δημοσίως και να πει: «Ναι κύριοι, ναι, ελληνικέ λαέ, εγώ περνάω καλύτερα σήμερα απ’ ότι περνούσα τις μέρες του ΠΑ.ΣΟ.Κ.». Ποιος ευθύνεται για την αύξηση των τιμών των λιπασμάτων; Ποιος ευθύνεται για τη μείωση των τιμών των αγροτικών προϊόντων; Ποιος ευθύνεται για τη διόγκωση του κόστους παραγωγής; Κανένας παραγωγός, κανένας αγρότης αυτά τα πέντε χρόνια δεν είδε βελτίωση στη ζωή του και κανένας δεν μπορεί να πει ότι είναι ευχαριστημένος από την πολιτική σας, γι’ αυτό είναι στο δρόμο.
      Απαντήστε μου, λοιπόν: Γιατί το αγροτικό εισόδημα το διάστημα 2004-2007 μειώθηκε κατά 16% σε σταθερές τιμές, όταν το μέσο ευρωπαϊκό εισόδημα αυξήθηκε κατά 11% των ευρωπαίων αγροτών;  Γιατί ο ΦΠΑ αυξήθηκε κατά μια μονάδα, όταν οι προεκλογικές δεσμεύσεις της Νέας Δημοκρατίας στο συμβόλαιο τιμής του κ. Καραμανλή με τους αγρότες μιλούσαν για μείωση του ΦΠΑ στα αγροτικά προϊόντα στο 8%;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου ένα λεπτό ακόμη και τελειώνω.
      ΠΡΟΕΔΡΕΥΩΝ (Αναστάσιος Νεράντζης): Έχετε ένα λεπτό επιπλέον. Σας παρακαλώ σ’ ένα λεπτό να έχετε τελειώσει. 
      ΧΡΗΣΤΟΣ ΠΑΠΟΥΤΣΗΣ: Γιατί δεν έχουμε δει καμμία αύξηση των επενδύσεων στον αγροτικό τομέα και κανένα πρόγραμμα, ιδιαίτερα για τους νέους αγρότες; Μπορείτε να μας εξηγήσετε γιατί δεν αξιοποιείτε τη δυνατότητα που δίδεται, στο πλαίσιο της νομιμότητος, από την Ευρωπαϊκή Ένωση -σας το είπαν και οι συνάδελφοι του Συνασπισμού- για την ενίσχυση, με κρατικές ενισχύσεις, του κόστους παραγωγής με 1.000.000.000 ευρώ, όπως εμείς υποστηρίζουμε και σας το προτείνουμε; Και μιλώ για κρατικές ενισχύσεις στο κόστος παραγωγής. Μέχρι και κοινοτική ορολογία σας υποδεικνύουμε, τι πρέπει να χρησιμοποιήσετε. Αλλά εσείς τι μας απαντάτε; Γυρνάτε αλλού και λέτε: «πινακωτή, πινακωτή από το άλλο μου το αυτί»! Γιατί, λοιπόν, δεν παίρνετε την απόφαση για το «πάγωμα» των δανείων για δύο χρόνια, όπως σας το προτείνουμε και το υποστηρίζουμε; Γιατί δεν προχωράτε στην αύξηση της επιστροφής του Φόρου Προστιθέμενης Αξίας από το 7% στο 11% που προτείνει το ΠΑΣΟΚ και ο Γιώργος Παπανδρέου; 
      Εμείς δεν κάνουμε στείρα αντιπολίτευση. Κάνουμε κριτική με προτάσεις συγκεκριμένες, προτάσεις που αφορούν τον πολίτη. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Πρέπει να τελειώσετε. Έχετε υπερβεί το χρόνο κατά δυόμισι λεπτά. 
      ΧΡΗΣΤΟΣ ΠΑΠΟΥΤΣΗΣ: Εμάς δεν μας αφορούν οι αλχημείες. Μας ενδιαφέρει η υπεύθυνη στάση σας. 
      Και ολοκληρώνω, κύριε Πρόεδρε, θέτοντας και ένα πολιτικό ερώτημα. Κύριε Κιλτίδη, που μας κάνετε την τιμή να παρευρίσκεστε στη συνέχεια της συζήτησης, μπορείτε να διαβεβαιώσετε το Σώμα ότι οι αγρότες ακόμη και αυτά τα 500.000.000, που είναι προϋπολογισμένα από πέρυσι,…
      ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, ολοκληρώστε, παρακαλώ! Πάμε στα εννιά λεπτά. 
      ΧΡΗΣΤΟΣ ΠΑΠΟΥΤΣΗΣ:…πρόκειται να τα πάρουν, δεδομένου ότι, όπως λέει ο κ. Κατσαρός, χρειάζονται τέσσερις μήνες. Και αυτοί οι τέσσερις μήνες είναι μέσα στον εκλογικό χρόνο, στον ύποπτο εκλογικό χρόνο των Ευρωεκλογών οπωσδήποτε και ενδεχομένως και των εθνικών εκλογών; Πρόκειται να πάρουν ένα ευρώ; Φοβάμαι πως όχι!
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ. 
      Το λόγο έχει ο Κοινοβουλευτικός Εκπρόσωπος του ΚΚΕ κ. Αχιλλέας Κανταρτζής.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, σας παρακαλώ!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Μα, έθεσε θέματα, που πρέπει να απαντηθούν.  
      ΠΡΟΕΔΡΕΥΩΝ (Αναστάσιος Νεράντζης): Θα κλείσετε εσείς τη συνεδρίαση. Όμως αφήστε να προχωρήσει λίγο η συζήτηση. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Θα είναι πολλά και δεν θα προλάβω. 
      ΠΡΟΕΔΡΕΥΩΝ (Αναστάσιος Νεράντζης): Θα έχετε όλη την ευχέρεια. 
      Ορίστε, κύριε Κανταρτζή, έχετε το λόγο. 
      ΑΧΙΛΛΕΑΣ ΚΑΝΤΑΡΤΖΗΣ: Δεν θεωρούμε ότι το αγροτικό ζήτημα, τα προβλήματα που βιώνουν σήμερα οι αγρότες, είναι πρόβλημα είτε ανικανότητας είτε έλλειψης γνώσης για τα προβλήματα που αντιμετωπίζουν οι φτωχοί και οι μεσαίοι αγρότες είτε ακόμα έλλειψης στρατηγικής, όπως ειπώθηκε. Η Κυβέρνηση της Νέας Δημοκρατίας αποδείχθηκε ικανή να χρησιμοποιεί και «το καρότο και το μαστίγιο» προκειμένου να κάμψει τις αγροτικές κινητοποιήσεις, στα αυτιά των αγροτών που βρίσκονταν στα μπλόκα να ψιθυρίζει και να προσπαθεί να τους πείσει να αποσυρθούν, λέγοντας ότι ικανοποιούνται τα αιτήματά τους κι έξω στην κοινή γνώμη να προσπαθεί να καλλιεργήσει τον αυτοματισμό «ποιοι θα πληρώσουν, από πού θα βρούμε τα λεφτά;» θέλοντας να επιδείξει ένα κοινωνικό προσωπείο. Η πραγματικότητα είναι ότι αυτά που ανακοίνωσε η Κυβέρνηση της Νέας Δημοκρατίας είναι ένας καθαρός εμπαιγμός. Δίνει, στην πραγματικότητα, αυτά που έτσι κι αλλιώς θα έδινε ο ΕΛΓΑ. Οι αγρότες δεν πρόκειται σε τίποτα να ανακουφιστούν ούτε από τη ραγδαία μείωση των τιμών των αγροτικών προϊόντων -αποτέλεσμα της εφαρμογής της Κοινής Αγροτικής Πολιτικής- και δεν πρόκειται στο παραμικρό να αντιμετωπίσουν τα προβλήματα της αύξησης του κόστους παραγωγής λόγω των γενικότερων επιλογών που έχουν ακολουθηθεί. Δεν πρόκειται συνεπώς να βελτιωθεί στο παραμικρό η θέση της φτωχής και της μεσαίας αγροτιάς. 
      Τα προβλήματα που παρουσιάστηκαν δεν είναι τυχαία. Δεν είναι μια ξαφνική στροφή μέσα σε μια ευνοϊκή πορεία, όπως επιχειρήθηκε να καλλιεργηθεί, είτε από τον κύριο Υπουργό προηγουμένως, ότι «φέτος είχαμε μια κακή χρονιά με τις τιμές», είτε από το ΠΑΣΟΚ, ότι «ξαφνικά ανατράπηκε αυτή η πορεία». Τα επίσημα στοιχεία δείχνουν ότι η χώρα μας όλα αυτά τα χρόνια που δοκίμασε στις πλάτες της τις επιλογές της Ευρωπαϊκής Ένωσης, που δοκίμασε στις πλάτες της την Κοινή Αγροτική Πολιτική, είχε μια σταθερή πορεία. Από χώρα πλεονασματική πριν την ένταξη γίναμε χώρα ελλειμματική, με ένα έλλειμμα να φθάνει τα 2.000.000.000 ευρώ. Ο αγροτικός πληθυσμός βάδιζε σε μια ραγδαία συρρίκνωση, το ακαθάριστο γεωργικό προϊόν επίσης σε μια ραγδαία συρρίκνωση. Δεν υπάρχει χρόνος για να αναφέρουμε τα νούμερα. 
      Το αποτέλεσμα αυτό, επαναλαμβάνω, δεν είναι αποτέλεσμα τυχαίων επιλογών. Εμείς δεν θα κάνουμε την εύκολη κριτική που έκανε το ΠΑΣΟΚ. Γιατί ακούσαμε το ΠΑΣΟΚ να κατηγορεί την Κυβέρνηση της Νέας Δημοκρατίας για κακοποίηση της Κοινής Αγροτικής Πολιτικής. Τα ίδια έλεγε και η Νέα Δημοκρατία όταν ήταν κυβέρνηση το ΠΑΣΟΚ, στην προσπάθειά της να απαλλάξει την Κοινή Αγροτική Πολιτική, δηλαδή ότι η κυβέρνηση του ΠΑΣΟΚ κακοποιούσε την Κοινή Αγροτική Πολιτική. Τα ίδια λέει με άλλα λόγια και ο ΣΥΡΙΖΑ, στην προσπάθειά του να αθωώσει τις γενικότερες συνέπειες των επιλογών της Ευρωπαϊκής Ένωσης.
      «Δεν έχουν –λέει- εθνική στρατηγική». Αλήθεια, κύριοι του ΣΥΡΙΖΑ, δεν έχουν εθνική στρατηγική; Δεν έχουν στρατηγική οι κυβερνήσεις της Νέας Δημοκρατίας σήμερα και του ΠΑΣΟΚ χθες; 
      Έχουν και παραέχουν στρατηγική! Ποια είναι η στρατηγική τους; Έχουν τη στρατηγική του κεφαλαίου. Έχουν την Κοινή Αγροτική Πολιτική. Να αναθεωρήσουμε –λέει- την ΚΑΠ, να ζητήσουμε την αναθεώρηση προς το καλύτερο. Χειρότερη θα γίνει, καλύτερη δεν γίνεται! Αυτό δείχνει η εμπειρία όλων των χρόνων. Γιατί έχει κατευθυντήριες αρχές. 
      Ποιες είναι αυτές οι αρχές; Από τη μια μεριά, η λειτουργία με όρους ανταγωνισμού, που σημαίνει ότι το μεγάλο ψάρι θα φάει το μικρό, δηλαδή λειτουργία με όρους αγοράς. Από την άλλη μεριά, πώς θα εξασφαλίσει φθηνές πρώτες ύλες από τα αγροτικά προϊόντα για το εμποροβιομηχανικό σύμπλεγμα. Αυτή είναι η στρατηγική, το πλαίσιο της Κοινής Αγροτικής Πολιτικής. Πάει και τελείωσε! Χειρότερο θα γίνει, καλύτερο δεν γίνεται!
      	Επειδή σας ακούσαμε να λέτε «να πάμε να διαπραγματευτούμε στην Ευρωπαϊκή Ένωση», ωραία, πάει η Κυβέρνηση και διαπραγματεύεται. Πείτε ότι είσθε εσείς αύριο κυβέρνηση, έτσι όπως την εννοείτε. Πάτε και βάζετε τα ζητήματα «θέλουμε τούτο, θέλουμε εκείνο, θέλουμε το άλλο» και σας απαντά η Ευρωπαϊκή Ένωση: Ωραία, ψηφίζουμε, με βάση το Μάαστριχτ και τις μετέπειτα συμφωνίες που ακολούθησαν του Μάαστριχτ –και που τις ψηφίσατε, γιατί για τις αποφάσεις ουσιαστικά η ομοφωνία έχει καταργηθεί- και πάμε στην πλειοψηφία. Τι κάνετε τότε; Αυτό είναι το ερώτημα. Θα εφαρμοστούν οι αποφάσεις; 
      Εμείς λέμε καθαρά: Ρήξη, ανυπακοή, απειθαρχία. Συμφωνείτε μ’ αυτήν την άποψη; Πείτε το. Γιατί μέχρι τώρα μας κατηγορούσατε για απομονωτισμό, όταν μιλούσαμε για απειθαρχία. 	Ένα πράγμα είναι βέβαιο. Ότι όσο θα συνεχίζονται αυτοί οι περιορισμοί, η φτωχή και μεσαία αγροτιά θα οδηγείται με ολοένα και πιο γρήγορους ρυθμούς στο ξεκλήρισμα. 
      Άκουσα να λέτε τώρα για την έλλειψη στρατηγικής, τι θα βάλουν, ποιες εναλλακτικές προτάσεις-αναδιαρθρώσεις στις καλλιέργειες. Μα, ξεχάσαμε το παραμύθιασμα όλα αυτά τα χρόνια –είκοσι χρόνια τώρα- των αγροτών; Βγάλτε αυτό, βάλτε εκείνο. Βάλτε άσπρα μούρα, βάλτε μαύρα μούρα, βάλτε βατόμουρα, βάλτε αγκινάρες, βάλτε τρούφες. Πού θα πάει αυτή η κοροϊδία; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η χώρα μας –λέει- θα πρέπει να προσαρμοστεί στα νέα δεδομένα της ΚΑΠ. Αυτή είναι η λογική, η οποία διαπνέει όλα τα κόμματα του ευρωμονόδρομου, μηδενός εξαιρουμένου –φυσικά και της επερώτησης του ΣΥΡΙΖΑ. Αυτό είναι όλο της το πνεύμα, να προσαρμοστούμε στα δεδομένα της ΚΑΠ, ότι θα πρέπει να κάνουμε προσαρμογές.
      Το ζήτημα είναι εάν υπάρξουν μέτρα άμεσης στήριξης και ανακούφισης. Πολλά αιτήματα είδαμε και στην επερώτησή σας, πολλά γράφετε. Πολλά είδαμε και αυτές τις μέρες από τις δηλώσεις σας. Ένα βασικό αίτημα δεν είδαμε από τα κόμματα του ευρωμονόδρομου! Και φυσικά η Κυβέρνηση το απορρίπτει, αλλά και από τα άλλα κόμματα της Αντιπολίτευσης δεν το είδαμε. Και αναφέρομαι και στο ΠΑΣΟΚ και στο ΣΥΡΙΖΑ. 
      Κατώτερες ικανοποιητικές εγγυημένες τιμές. Συμφωνείτε μ’ αυτό το αίτημα των αγροτών; Αν συμφωνείτε, βγείτε και πείτε το. Γιατί μέχρι τώρα δεν το λέτε ούτε το ΠΑΣΟΚ ούτε ο ΣΥΡΙΖΑ αλλά ούτε και ο ΛΑΟΣ. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Δεν παρακολουθήσατε καθόλου! 
      ΑΧΙΛΛΕΑΣ ΚΑΝΤΑΡΤΖΗΣ: Κατώτερες εγγυημένες τιμές, λοιπόν. Γιατί αν πείτε κατώτερες εγγυημένες τιμές, τότε βάζετε σε αμφισβήτηση την Κοινή Αγροτική Πολιτική, τότε συγκρούεσθε με τις συνέπειες της Κοινής Αγροτικής Πολιτικής.
      Τι πρέπει να γίνει για να υπάρξουν καλύτερες μέρες για τη μικρή και μεσαία αγροτιά στον τόπο μας; Γιατί γι’ αυτούς μας ενδιαφέρει και απορρίπτουμε –εν πάση περιπτώσει- την προσπάθεια που γίνεται τα σπασμένα να φορτωθούν στις πλάτες της και να υπάρχει ο διαχωρισμός να πάρουν τις επιδοτήσεις οι κατά κύριο επάγγελμα αγρότες. Ουσιαστικά αυτό υπονοεί ότι θα φορτωθούν τα βάρη της κρίσης, τα σπασμένα, στους φτωχούς, σ’ αυτούς που αναγκάζονται να αναζητήσουν και μια δεύτερη ή τρίτη δουλειά για να μπορέσουν να επιβιώσουν αφού το αγροτικό εισόδημα δεν τους ικανοποιεί.
      Για να υπάρξουν λύσεις σ’ αυτά τα καυτά και οξυμένα προβλήματα, χρειάζεται πριν απ’ όλα και άμεση αναπλήρωση του χαμένου εισοδήματος, σε αντίθεση με τις επιλογές της Ευρωπαϊκής Ένωσης! Δεν μπαίνουμε εμείς στη λογική αν είναι σύννομες ή αν είναι παράνομες με τις αποφάσεις της Κοινής Αγροτικής Πολιτικής.
      Χρειάζονται μέτρα, όπως ικανοποιητικές κατώτερες εγγυημένες τιμές, μέτρα για τη μείωση του κόστους παραγωγής και έργα υποδομής, ώστε να γίνουν έργα όπως αυτό του Αχελώου και μια σειρά άλλα έργα αντιπλημμυρικά.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ.
      ΑΧΙΛΛΕΑΣ ΚΑΝΤΑΡΤΖΗΣ: Και πριν απ’ όλα, χρειάζεται μια ριζική αλλαγή του συσχετισμού των δυνάμεων σε βάρος των κομμάτων του ευρωμονόδρομου, ώστε να ανοίξει ο δρόμος για ριζικές αλλαγές για την πραγματική και ουσιαστική λύση των προβλημάτων που έχουν σήμερα οι μικρομεσαίοι παραγωγοί στο χωριό. Αυτά δεν μπορούν να βρουν τη λύση τους, παρά μόνο όταν στηριχθεί ο παραγωγικός συνεταιρισμός που θα τους συνενώσει με τη στήριξη του κοινωνικοποιημένου κρατικού τομέα, στο πλαίσιο μιας λαϊκής εξουσίας. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Ο κ. Αστέριος Ροντούλης ως Κοινοβουλευτικός Εκπρόσωπος του Λαϊκού Ορθόδοξου Συναγερμού, Βουλευτής Λάρισας, έχει το λόγο. 
      Ορίστε, κύριε Ροντούλη, είστε και λίγο αδιάθετος, άρα θα εξοικονομήσουμε λίγο χρόνο επιπλέον.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Παπουτσή, δικαιολογημένα είχατε εξεγερθεί προηγουμένως, αλλά απορώ, γιατί η συμπεριφορά του Υπουργού θα πρέπει να σας ικανοποιεί. Διότι δεν είναι ένας Υπουργός δραπέτης. Έχουμε μια Κυβέρνηση δραπετών. Θέλουν να δραπετεύσουν οι άνθρωποι. Θέλουν να δώσουν την εξουσία στο ΠΑΣΟΚ Φεύγουν από την Προανακριτική Επιτροπή, υπουργοί φεύγουν, είτε πρόκειται για ζητήματα υγείας, είτε πρόκειται για ζητήματα γεωργίας. Αυτό δεν σας ικανοποιεί, κύριε Παπουτσή; Θέλουν οπωσδήποτε να σας δώσουν την εξουσία. Φεύγουν μαζικά. Δεν πειράζει. Θα το δούμε και αυτό.
      Ήμουν σε δίλημμα, κύριε Πρόεδρε, για το αν πρέπει να αλείψω με λάδι τον κ. Χατζηγάκη, μετά τα εγκαύματα που έπαθε από τα μπλόκα, αλλά μετά την παρουσία αυτή, δηλαδή τη φυγή από τη Βουλή, τη φυγομαχία, θα τον αλείψω με πίσσα. Διότι προσβληθήκαμε πάρα πολύ ως κόμμα –και ο κ. Παπουτσής από την πλευρά του ΠΑΣΟΚ και εγώ από την πλευρά του Λαϊκού Ορθόδοξου Συναγερμού- διότι δεν είναι μόνο ο ΣΥΡΙΖΑ στην Αίθουσα. Υπάρχουν και τα άλλα κόμματα και ένας Υπουργός οφείλει να τα ακούσει. Και όταν συζητάμε μείζονα ζητήματα -και ένα μείζον θέμα της ελληνικής κοινωνίας είναι και το αγροτικό- θα πρέπει να παραμείνει για να ακούσει και την άποψη των άλλων κομμάτων ο Υπουργός, θεσμικά μιλάω τώρα. Χωρίς να υπονοώ απολύτως τίποτα –το αντίθετο  μάλιστα- για την επάρκεια του Υφυπουργού του κ. Κιλτίδη, προκειμένου να δώσει τις απαντήσεις από την πλευρά της Κυβέρνησης. Αλλά νομίζω ότι αν ήταν ο κ. Κιλτίδης Υπουργός, θα παρέμενε. Διαφορετικά ας το διαψεύσει ο ίδιος. Εδώ είναι. 
      Μην νομίζετε ότι κάτι καταφέρατε με τα 500.000.000 ευρώ. Κύριε Παπουτσή, παρακολούθησα την αγωνία σας να ανατρέξετε σε δηλώσεις επί δηλώσεων του κ. Χατζηγάκη. Κακώς. Θα σας πω γιατί. Δυο πράγματα είπε εδώ τώρα. Τα έχω σημειωμένα. Είπε ότι θα δοθούν 500.000.000 ευρώ, πέρα από το πετρέλαιο. Στη συνέχεια, απαντώντας στον κ. Λαφαζάνη, είπε για 425.000.000 ευρώ, δηλαδή τρικυμία εν τω κρανίω. 
      ΠΑΝΑΓΙΩΤΗΣ ΛΑΦΑΖΑΝΗΣ:  Δεν ξέρουν. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων):  Θα σας δώσω απάντηση.
      ΑΣΤΕΡΙΟΣ ΡΟΝΤΟΥΛΗΣ:  Δεν χρειάζεται, λοιπόν, να ανατρέξετε. Θέλω να πω ότι σήμερα, τώρα, κατά τη συζήτηση, φάνηκε η ανεπάρκεια αυτή εδώ μέσα. Δεν χρειαζόταν. Τσάμπα κόπο κάνατε δηλαδή.
      Επίσης, πρέπει να πω το εξής. Έφυγαν τα μεγάλα τρακτέρ. Να με ακούτε, κύριε Κιλτίδη, γιατί εγώ μιλάω τη γλώσσα του χωριού. Τώρα, βέβαια ορισμένοι Κολωνακιώτες, εξαιτίας των μπλόκων, πήγαν και έφαγαν και κανένα κοψίδι σε κανένα χωριό. Καλώς έγινε. Αλλά επειδή εμείς ζούμε τα χωριά, να ακούτε τι σας λέμε.
      Σας λέω, λοιπόν, το εξής. Έφυγαν τα μεγάλα τρακτέρ που συνεπάγονται αροτραίες καλλιέργειες. Εμείς εκεί στον Τύρναβο έχουμε κάτι μικρά τρακτεράκια που είναι των αμπελουργών για να μπαίνουν μέσα στα αμπέλια. Την ίδια δουλειά μπορούν να κάνουν και τα μικρά τρακτέρ θα πρέπει να ξέρετε. Το λέω, διότι τους αμπελουργούς τους έχετε γράψει κανονικά στα παλαιότερα των υποδημάτων σας. Το πρώτο είναι. Άρα, μην επαίρεστε και γι’ αυτά τα 500.000.000 ευρώ.
      Δεύτερον, για τους κτηνοτρόφους, κύριε Κιλτίδη, ειπώθηκε κάτι; Εσείς είστε και ο καθ’ ύλην αρμόδιος θα πρέπει να πω. Θα πείτε τα καλύτερα και γι’ αυτά τα μέτρα; Ο κλάδος της κτηνοτροφίας μπορεί να λειτουργήσει ως ατμομηχανή, αγαπητοί συνάδελφοι, στον αγροτικό τομέα.  Δηλαδή, αν θέλαμε να βάλουμε μια λοκομοτίβα μπροστά για να τραβήξει τον αγροτικό τομέα της οικονομίας, θα βάζαμε την κτηνοτροφία. Τίποτε για τους κτηνοτρόφους. Άρα, λοιπόν, μην επαίρεστε.
      Βεβαίως, θα πρέπει να πω ότι όλοι εδώ μέσα διαπιστώσαμε κάτι. Ο αξιότιμος Υπουργός που έλκει και την καταγωγή του από τη Θεσσαλία -και τον συμπαθώ ιδιαίτερα εξ αυτού του λόγου- επέδειξε μια απολογητική διάθεση σήμερα, κύριε Παπουτσή και  κύριε Λαφαζάνη. Ήθελε να απολογηθεί ο άνθρωπος και κοιτάξτε τι είπε. 
      Είπε: «Ανέβηκα στα τρακτέρ για να δείξω τη συμπαράστασή μου στους αγρότες». Ωραία. «Ποτέ δεν είπα όλα τα κιλά, όλα τα λεφτά». Ωραία. 
      Ακούστε τώρα την άλλη ανάγνωση. Ανεβαίνω στα τρακτέρ, δεν λέω «όλα τα κιλά, όλα τα λεφτά», τη στιγμή που οι πάτρωνες αγροτοσυνδικαλιστές της Νέας Δημοκρατίας βοούσαν «όλα τα κιλά, όλα τα λεφτά». Γιατί, κύριε Παπουτσή και κύριε Λαφαζάνη και κύριε Κιλτίδη; Διότι ήθελα να σηματοδοτήσω ως Υπουργός, παλαιότερα, αλλά και ως στέλεχος της Νέας Δημοκρατίας που επέλαυνε προς την εξουσία, ότι να η μεγάλη ευκαιρία να χρησιμοποιηθεί ο αγροτικός κόσμος ως πολιορκητικός κριός στην επερχόμενη κυβερνητική αλλαγή, να φύγει το ΠΑΣΟΚ, να έρθει η Νέα Δημοκρατία. Και χρησιμοποιούμε ως σκληρό πολιορκητικό κριό τον αγροτικό κόσμο της χώρας. Αυτή είναι η άλλη ανάγνωση που είναι και η αλήθεια των πραγμάτων.
      Και βεβαίως διαχειριστήκατε την κρίση σε δύο επίπεδα, σε στρατηγικό επίπεδο και σε τακτικό επίπεδο. Στο στρατηγικό επίπεδο τι κάνατε για να διαχειριστείτε την πρόσφατη κρίση; Είπατε «πάρτε τώρα 500.000.000 ευρώ». Και τίθεται το ερώτημα: Αν δεν έβγαιναν τα τρακτέρ, θα λέγατε «πάρτε 500.000.000 ευρώ»; 
      Ο κ. Καραμανλής στη Διεθνή Έκθεση Θεσσαλονίκης με τη μεγαλειώδη εμφάνιση που πραγματοποίησε τότε και σας καταβαράθρωσε, γιατί δεν βγήκε να πει τότε «πάρτε 500.000.000 ευρώ»; Αν δεν έβγαιναν τα τρακτέρ, θα τα δίνατε; Αυτό το μήνυμα στέλνετε στην ελληνική κοινωνία; Αυτό είναι το πρώτο ερώτημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, αξιότιμε κύριε Πρόεδρε. 
      Το δεύτερο ερώτημα είναι το εξής: Είπε ότι τα μεγάλα προβλήματα θα συζητηθούν στο Εθνικό Συμβούλιο Αγροτικής Πολιτικής. Ερώτημα: Για να συζητηθούν στο Εθνικό Συμβούλιο Αγροτικής Πολιτικής αυτά τα μεγάλα θεσμικά ζητήματα των αγροτών, για το πετρέλαιο, για το τι θα γίνει με τις τράπεζες, για τις τιμές, για το κόστος παραγωγής που λέει ο κ. Παπουτσής και λέμε και όλοι «ναι», πέντε ή έξι χρόνια περιμένατε να το κάνετε; Δηλαδή, ο κ. Κοντός γιατί δεν το έκανε; Πέντε χρόνια χρειαζόσασταν για να καταλάβετε τη σκοπιμότητα συγκρότησης και λειτουργίας ενός τέτοιου οργάνου; 
      Και βεβαίως έρχομαι και στο τακτικό επίπεδο. Προσέξτε τώρα τι έκαναν σε τακτικό επίπεδο. Έκαναν δύο κινήσεις πάλι. Είπαν «αυτά που δίνουμε είναι αποζημιώσεις, δεν είναι ενισχύσεις». Ωραία. Τότε πώς έβγαινε ο κ. Τραγάκης και έλεγε «είναι ενισχύσεις, δεν είναι αποζημιώσεις»; Και μετά μέμφεσθε το ΠΑΣΟΚ, το Λαϊκό Ορθόδοξο Συναγερμό, το ΣΥΡΙΖΑ. Μεταξύ σας δεν μπορείτε να τα βρείτε! 
      Είπε και κάτι άλλο ο κ. Τραγάκης. Άκουσον-άκουσον, αγροτιά, τι είπε ο κ. Τραγάκης. Έκανε λάθος λέει στον επικοινωνιακό χειρισμό ο Υπουργός, ο κ. Χατζηγάκης, γιατί –λέει- έπρεπε να τους πει «θα σας δώσω 350.000.000 ευρώ» και μετά θα δίνατε τα 500.000.000 ευρώ. Δηλαδή, πάρτε δυο-τρεις χάντρες τώρα και μετά πέντε χάντρες.  
      Καλά, αυτό είναι σοβαρή αντιμετώπιση από κυβερνητικά στελέχη χειρισμού κρίσεως που αφορά τον αγροτικό κόσμο; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Έχετε ήδη ενάμισι λεπτό. 
      ΑΣΤΕΡΙΟΣ ΡΟΝΤΟΥΛΗΣ: Τελειώνω, κύριε Πρόεδρε. 
      Βεβαίως ειπώθηκε και κάτι άλλο. Όλο αυτό το σύστημα στηρίζεται στον όρο «κατά κύριο επάγγελμα αγρότης». Τον παλέψατε αυτόν τον όρο σε επίπεδο Ευρωπαϊκής Ένωσης; Η Ευρωπαϊκή Ένωση μιλάει για παραγωγό και όχι για κατά κύριο επάγγελμα αγρότη. Αν το παλεύατε, θα ήμασταν μαζί σας. Και εσείς δεν έχετε κάνει ούτε καν Μητρώο Αγροτών! 
      Θα ήθελα να κάνω όμως και μία πρόβλεψη και εδώ θα είμαστε να το δούμε στην πράξη. Πού είναι ο Πρόεδρος του ΕΛΓΑ, ο κ. Κατσαρός; Μάλλον, τρίζει η καρέκλα του. Μάλλον, δεν θα δούμε ξανά το συντοπίτη μου κ. Κατσαρό στον ΕΛΓΑ. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ. 
      Η κ. Ευαγγελία Αμμανατίδου έχει δικαίωμα δευτερολογίας για πέντε λεπτά. 
      Ορίστε, κυρία Αμμανατίδου, έχετε το λόγο.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε. 
      Πρώτα απ’ όλα, θα ήθελα να κάνω εδώ κάποιες διευκρινίσεις.
      Κύριε Κανταρτζή, αν με παρακολουθούσατε, θα είχατε ακούσει ότι είπα πως κάποιοι εδώ μέσα είχαν αποφασίσει τον αφανισμό του κλάδου. 
      Αυτό λέει πάρα πολλά και σας ενημερώνω τι λέμε εμείς για τη νέα ΚΑΠ. Τα προβλήματα επιδεινώνονται λόγω της νέας Κοινής Αγροτικής Πολιτικής, αλλά και των νέων προτάσεων της Κομισιόν, στο λεγόμενο «Έλεγχο Υγείας της ΚΑΠ». Είμαστε αντίθετοι με τις προτάσεις της Κομισιόν, διότι θίγουν τους μικρούς και μεσαίους αγρότες. Λέμε «όχι» στη μεταφορά χρημάτων από τον πρώτο πυλώνα στο δεύτερο πυλώνα. Τα χρήματα πρέπει να μείνουν στον πρώτο πυλώνα για την ενίσχυση και στήριξη των αγροτών και της αγροτικής παραγωγής. 
      ΑΧΙΛΛΕΑΣ ΚΑΝΤΑΡΤΖΗΣ: Αποδοχή βρήκατε; Αυτό να μας πείτε.
      ΠΡΟΕΔΡΕΥΩΝ (Αναστάσιος Νεράντζης): Αφήστε, σας παρακαλώ, την κυρία συνάδελφο να μιλήσει.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Απαιτείται ένα πανευρωπαϊκό μέτωπο για μία άλλη ΚΑΠ, η οποία πρέπει να ενισχύει τους αγρότες και την αγροτική παραγωγή. Εμείς αυτό λέμε. 
      Θα ήθελα να σας πω τώρα για τα 150.000.000 ευρώ, το δάνειο προς τις ΕΑΣ και τους συνεταιρισμούς, για τα σιτηρά που είναι αδιάθετα αυτήν τη στιγμή.
      Εγώ το είχα πει και στη συνάντηση με τον Υπουργό στο Υπoυργείο Αγροτικής Ανάπτυξης και Τροφίμων, ότι αυτήν τη στιγμή τα 150.000.000 ευρώ δεν καλύπτουν όλους τους αγρότες, διότι οι μισοί σχεδόν αγρότες δεν έχουν παραδώσει τα σιτηρά τους –είναι, βέβαια, αδιάθετα- στις ενώσεις και στους συνεταιρισμούς, σε αυτές τις ενώσεις και σε αυτούς τους συνεταιρισμούς που υπάρχουν, διότι τους έχετε διαλύσει διαχρονικά. Το πιο σωστό είναι γι’ αυτούς που έχουν δώσει σε εμπόρους ή έχουν αδιάθετα σιτηρά στις αποθήκες τους μέσω ΟΣΔΕ, στους κατά κύριο επάγγελμα αγρότες, να μοιραστούν αυτά τα χρήματα, που, βέβαια, όλοι γνωρίζουμε πως είναι δάνειο. 
      Όσον αφορά τον ΕΛΓΑ, γνωρίζουμε όλοι πως είναι ένας καταχρεωμένος οργανισμός στην Αγροτική Τράπεζα. Βέβαια, θα ξαναπάρει άλλο ένα δάνειο 500.000.000 ευρώ, για να βουλιάξει τελείως. Εμείς λέμε πως ο ΕΛΓΑ θα πρέπει να χρηματοδοτείται από τον κρατικό προϋπολογισμό σε όλες, βέβαια, τις φυσικές καταστροφές, οι οποίες πρέπει να ενταχθούν στον κανονισμό του ΕΛΓΑ και όχι να έρχονται με υπουργικές αποφάσεις για κατ’ εξαίρεση αποζημιώσεις, όπως είναι η ακαρπία των αμπελιών ή των δένδρων ή η παρμάρα, αρρώστια των ζώων. Αυτά θα έπρεπε να ήταν νόμιμα μέσα στον κανονισμό του ΕΛΓΑ. Το έχουμε πει άπειρες φορές. 
      Επειδή δεν πρόλαβα να αναφερθώ στην πρωτολογία μου –τα άμεσα μέτρα, βέβαια, τα έχω καταθέσει στα Πρακτικά- στην άμεση ενίσχυση του εισοδήματος πολύ γρήγορα θα πω τα εξής: 
      Εμείς μιλάμε για άμεση καταβολή όλων των εισοδηματικών ενισχύσεων χωρίς τις παρακρατήσεις, εκτός μόνο από το ποιοτικό παρακράτημα για τον καπνό. Αύξηση της επιστροφής του ΦΠΑ από 7% επί του τζίρου των πωλήσεων κάθε νοικοκυριού σε 15%. Αύξηση κατά 50% του επιστρεφόμενου ποσού από τον ειδικό φόρο κατανάλωσης του πετρελαίου. Άμεση καταβολή οφειλόμενων αποζημιώσεων από φυσικές καταστροφές, τις οποίες ο ΕΛΓΑ ακόμη δεν έχει δώσει. Επιστροφή του κόστους ενεργοποίησης δικαιωμάτων των ετών 2007-2008, διότι είναι τελείως παράνομο –το γνωρίζετε πάρα πολύ καλά- και έχει μεγαλύτερη σημασία η επιστροφή του κόστους ενεργοποίησης δικαιωμάτων, τώρα που είναι σε πάρα πολύ δεινή θέση ο κόσμος της υπαίθρου και φυτοζωούν. 
      Στη συνέχιση της παραγωγής και στη μείωση του κόστους, εμείς λέμε ότι θα πρέπει να υπάρξει ένας κοστολογικός έλεγχος όλων των γεωργικών μέσων και εφοδίων. Θα πρέπει να μειωθεί ο ΦΠΑ των γεωργικών μέσων και εφοδίων στο 8% από το 19%. Χρηματοδότηση και επιδότηση των επενδύσεων για εκσυγχρονισμό των γεωργικών εκμεταλλεύσεων και επιχειρήσεων. Πάγωμα των δανειακών υποχρεώσεων προς τις τράπεζες, με ταυτόχρονο πάγωμα των τόκων για την επόμενη τριετία. Νομοθετική ρύθμιση για πάγωμα κάθε εκποίησης μέσω πλειστηριασμού των περιουσιακών στοιχείων των μικρομεσαίων αγροτών. 
      Όσον αφορά τις παρεμβάσεις για τη στήριξη των τιμών, θα πρέπει να δούμε πάρα πολύ σοβαρά την επαναφορά του μηχανισμού παρέμβασης αποθεματοποίησης, εφόσον οι τιμές υποχωρούν κάτω του ορίου. Άτοκη χρηματοδότηση των υγιών αγροτικών συνεταιριστικών οργανώσεων για παρέμβαση στην αγορά και διακίνηση των προϊόντων με τιμή που να καλύπτει το κόστος παραγωγής και να αφήνει και ένα μικρό κέρδος. Ένταξη των ελληνικών προϊόντων στη λίστα των προϊόντων προς δωρεάν διανομή στους άπορους Ευρωπαίους πολίτες. Αυτό είναι μια κοινωνική πολιτική που πρέπει να τη δούμε και όχι, όπως παλιά, να επιδοτούνται  τα ροδάκινα και να φεύγουν στις χωματερές. Εξαγορά των πλεονασματικών ποσοτήτων και διάθεσή τους ως επισιτιστική βοήθεια σε πληθυσμούς που λιμοκτονούν εκτός Ευρωπαϊκής Ένωσης. Θεσμοθέτηση ενός Ταμείου Εγγυοδοσίας αγροτών και συνεταιριστικών οργανώσεων το οποίο να λειτουργεί ως χρηματοδοτικό εργαλείο. 
      Εμείς, επίσης, λέμε: Επιστημονική στήριξη για βελτίωση καλλιέργειας. Δωρεάν πιστοποίηση για τη βιολογική και ολοκληρωμένη καλλιέργεια. Έργα υποδομής. Φράγματα, λιμενοδεξαμενές, αρδευτικά δίκτυα.  Εξυγίανση των συνεταιριστικών οργανώσεων. Μέτρα ενίσχυσης του συνεργατισμού. 
      Ένα τελευταίο που θέλω να θίξω: Στα μέτρα μείωσης της αισχροκέρδειας και νοθείας απαιτείται από την πολιτεία διαρκής, συντονισμένος και αδιάφθορος έλεγχος σε κάθε επιχείρηση που τυποποιεί και προωθεί στην αγορά τα αγροτικά προϊόντα. Είναι αδιανόητο στην εποχή μας που το θέμα της ασφάλειας των τροφίμων είναι κορυφαίο, οι ελεγκτικοί μηχανισμοί να είναι ουσιαστικά ανύπαρκτοι στον κρίσιμο αυτόν τομέα. 
      Η Κυβέρνηση καταγγέλλει την ύπαρξη των καρτέλ, που διαμορφώνουν χαμηλές τιμές στον παραγωγό και υψηλές στον καταναλωτή. Από την άλλη, δεν παίρνει κανένα μέτρο, ώστε να αντιμετωπιστεί το πρόβλημα. Αν δεν σπάσουν τα καρτέλ, ο παραγωγός θα πουλάει σε εξευτελιστικές τιμές και ο καταναλωτής θα καταναλώνει πανάκριβα τα αγροτικά προϊόντα. 
      Άρα απαιτούνται κλαδικές πολιτικές για όλα τα βασικά αγροτικά προϊόντα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελείωσα, κύριε Πρόεδρε.
      Και είναι ανάγκη να υπάρξει ριζική τροποποίηση του Προγράμματος αγροτικής ανάπτυξης 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ», λαμβάνοντας υπ’ όψιν τις συνέπειες της οικονομικής κρίσης.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Οι δευτερολογίες κλείνουν…
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Αμάν, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Δεν έχει «αμάν», κυρία Αμμανατίδου. Επειδή το επίθετό σας είναι Αμμανατίδου, προσφεύγετε στο «αμάν». Αλλά το «αμάν» δεν είναι σωστό, εδώ.
      Κλείνουν οι δευτερολογίες των συναδέλφων μας, με τον Κοινοβουλευτικό Εκπρόσωπο του ΣΥΡΙΖΑ τον κ. Λαφαζάνη, ο οποίος σύμφωνα με το άρθρο 167 παράγραφος 2 του Κανονισμού της Βουλής, δικαιούται να δευτερολογήσει με το χρόνο της τριτολογίας του, αν δεν μιλούσε ο Αρχηγός, δηλαδή για τρία λεπτά. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ας μιλήσει ο κύριος Υπουργός, να μιλήσω μετά.
      ΠΡΟΕΔΡΕΥΩΝ (Αναστάσιος Νεράντζης): Δεν μπορείτε. Έχετε το δικαίωμα δευτερολογίας και με αυτό τελειώνετε, για τρία λεπτά. Δεν μπορείτε άλλο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, μας έχετε αδικήσει κατάφωρα, καθώς και το Σύνταγμα…
      ΠΡΟΕΔΡΕΥΩΝ (Αναστάσιος Νεράντζης): Δεν σας αδικώ καθόλου. Και εσείς δεν αδικείστε από αυτά. Εσείς είστε μάχιμος. 
       Ορίστε, κύριε Λαφαζάνη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Εδώ όποιος δεν έχει τρελαθεί από αυτά που συμβαίνουν στην ελληνική κοινωνία, θα τρελαθεί από αυτά που ακούγονται από την Κυβέρνηση. 
      Σας λέμε να μας πείτε τα 500.000.000 ευρώ από πού θα προέλθουν. Δεν μπορεί να κρύβεστε. Δεν μπορεί να υπεκφεύγετε. Δεν μπορεί να λέει ο ένας έτσι, ο άλλος διαφορετικά και ο καθένας να πιστεύει ό,τι θέλει και να βγαίνει και ο Κοινοβουλευτικός Εκπρόσωπος της Νέας Δημοκρατίας και να λέει «δεν θέλετε να πάρουν τα 500 εκατομμύρια ευρώ οι αγρότες;».
      Βεβαίως να πάρουν 500.000.000 ευρώ, τα οποία είναι και ψίχουλα. 
      ΑΣΤΕΡΙΟΣ ΡΟΝΤΟΥΛΗΣ: Και παραπάνω.
      ΛΙΤΣΑ ΑΜΜΑΝΑΤΙΔΟΥ ΠΑΣΧΑΛΙΔΟΥ: Και άλλα τόσα.
      ΠΑΝΑΓΙΩΤΗΣ ΛΑΦΑΖΑΝΗΣ: Αλλά οφείλετε να μας πείτε από πού θα προέλθουν. Γιατί αλλιώς και εμείς έχουμε κάθε δικαίωμα να πούμε ότι κοροϊδεύετε και εμπαίζετε τον αγροτικό κόσμο και τον ελληνικό λαό.
      Σας είπα ότι γράφει ο προϋπολογισμός 460.000.000 για τον ΕΛΓΑ και τα ΠΣΕΑ. Αυτά είναι τα λεφτά; Τότε δεν δίνετε ούτε ένα ευρώ. Διότι αυτά τα είχατε προϋπολογίσει, τα είχατε εγγράψει για αποζημιώσεις. Και έρχεστε τώρα και αυτά τα οποία είχατε εγγράψει να τα υπόσχεστε ως πρόσθετα δήθεν ποσά, ως παροχές προς τον αγροτικό κόσμο για να διευκολύνετε τη θέση του. Τον κοροϊδεύετε δηλαδή ανοιχτά.
      Αν είναι πρόσθετα τα ποσά, αν έχουμε 500.000.000 πέραν των 460.000.000 που είναι γραμμένα, τα οποία τα διατυμπανίζετε σε όλους τους τόνους, πρέπει να μας πείτε, για να είστε αξιόπιστοι –και έχετε υποχρέωση να το πείτε στον ελληνικό λαό- από πού θα προέλθουν. Θα προέλθουν από δανεισμό του ΕΛΓΑ, όπως κάπου περίπου άκουσα –δεν ξέρω αν είναι ακριβές…
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Σας το είπε ο Υπουργός σήμερα. Άλλα ακούτε εδώ μέσα;
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ. Μετά θα μιλήσετε εσείς.
      ΠΑΝΑΓΙΩΤΗΣ ΛΑΦΑΖΑΝΗΣ: Πέστε μας από πού. Θα δανειστεί ο ΕΛΓΑ 500.000.000 επιπλέον; Να μου το πείτε, για να το σχολιάσουμε κιόλας. Όχι να το κρύβετε. Το φυλάτε για έκπληξη δηλαδή; 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Θα το ακούσετε.
      ΠΑΝΑΓΙΩΤΗΣ ΛΑΦΑΖΑΝΗΣ: Τι είναι αυτό το πράγμα; Είναι πολιτικές αυτές; Επερώτηση γίνεται.
      Αν θα δανειστεί ο ΕΛΓΑ, κάνετε λογιστικές αλχημείες, διότι βάζοντας τον ΕΛΓΑ να δανειστεί με εγγύηση του δημοσίου, ο ΕΛΓΑ θα δανειστεί με τρομακτικά επιτόκια. Δηλαδή αντί να δίνετε στον αγρότη λεφτά, πάτε να τα δώσετε στους δανειστές, στις τράπεζες. Πάλι οι τράπεζες θα επωφεληθούν. Και κάνετε και λογιστική αλχημεία για να μην εμφανίσετε δαπάνες στον προϋπολογισμό, δήθεν ότι δεν υπάρχουν δαπάνες, ενώ θα υπάρξουν δαπάνες από τον ΕΛΓΑ.
      Αν υπάρχουν 500.000.000 γιατί δεν μας το λέτε με τον ευθύ τρόπο, ότι θα πάει να δανειστεί το δημόσιο για να επιδοτήσει τον ΕΛΓΑ; Αυτός είναι ο ευθύς τρόπος. Και θα μας πείτε βεβαίως και για πόσα χρόνια δάνειο θα πάρει το δημόσιο και τι συνέπειες θα έχει κι αυτό. Να μας το εξηγήσετε. 
      Δεν μπορεί να κρύβεστε. Δεν μπορεί να ψαρεύετε σε θολά νερά. Δεν μπορεί να λέτε και το ένα και το άλλο και να τα αφήνετε όλα αόριστα. Και σας λέω ότι είναι ψίχουλα αυτά. Γιατί είναι ψίχουλα; Δίνετε 50.000.000 για το λάδι. Τα 50.000.000 σε πεντακόσιες πενήντα χιλιάδες παραγωγούς μας κάνει 0,14 ευρώ το κιλό.
      Αυτά δίνετε, 0,14 λεπτά το κιλό, όταν το λάδι σήμερα είναι 1,80 αγνό παρθένο λάδι και το κόστος παραγωγής είναι 2,70. Ποιος δουλεύει, κύριε Υπουργέ, με ένα κόστος παραγωγής 2,70, για να πουλάει 1,80 και να ερχόσαστε εσείς ως φιλεύσπλαχνοι και να του δίνετε 0,14; Σε αυτό το σημείο απόγνωσης έχετε φτάσει τον αγροτικό κόσμο. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Στα ράφια έχει 6 ευρώ. 
      ΠΑΝΑΓΙΩΤΗΣ ΛΑΦΑΖΑΝΗΣ: Τις εναλλακτικές λύσεις, σας τις είπαμε αναλυτικά. Υπάρχουν εναλλακτικές προτάσεις, αλλά αυτές θέλουν αμφισβήτηση των δομών. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Λαφαζάνη. 
      ΠΑΝΑΓΙΩΤΗΣ ΛΑΦΑΖΑΝΗΣ: Δεν μπορείτε να εγκαταλείπετε τον αγρότη στην αγορά. Η αγορά ληστεύει τον αγρότη. Δεν μπορείτε να εγκαταλείπετε την ελληνική οικονομία στις τράπεζες και στις δήθεν υπηρεσίες και να διαλύετε την παραγωγή. Δεν έχει κανένα μέλλον ο τόπος έτσι. 
      ΠΡΟΕΔΡΕΥΩΝ (Αναστάσιος Νεράντζης): Η συζήτηση θα κλείσει με τον ανυπόμονο κύριο Υφυπουργό. 
      Τώρα είναι η σειρά σας, το Βήμα είναι δικό σας, η ευγλωττία σας είναι δεδομένη. 
      Παρακαλώ έχετε το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Δεν νομίζω ότι για τέτοια θέματα χρειάζονται αυτά τα χαρίσματα, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Τα διαθέτετε όμως. Τι να κάνουμε; 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ειλικρινά όμως, και νομίζω ότι καλό είναι να επικρατήσει χαλαρότητα εδώ μέσα, έχουν ακουστεί τα πάντα. Ξέρετε τι μου θύμισε όμως; Έναν έτσι σοφό πολιτικό από τον υπερατλαντικό που μου έλεγε ότι εκεί στην Ελλάδα έχετε γεμίσει ανθρώπους με άποψη. Γνώση, όταν καταθέτουν την άποψη, έχετε; Ή λέει να στο πω αλλιώς –γιατί ήταν Ελληνοαμερικανός- εκεί στην πατρίδα, μου έλεγε η γιαγιά μου όταν με μεγάλωνε, δεν φτάνει παιδί μου, λέει, μόνο να σε κόφτει, πρέπει και να σε φτάνει. Εγώ θα πω αλλιώς «έλα παιδί μου να σου δείξω τα αμπελοχώραφά μου». 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Τους προσβάλλετε, κύριε Υπουργέ!
      ΑΣΤΕΡΙΟΣ ΡΟΝΤΟΥΛΗΣ: Οι αμπελουργοί δεν παίρνουν μία. Αφήστε τους αμπελουργούς! 
      ΠΡΟΕΔΡΕΥΩΝ (Αναστάσιος Νεράντζης): Τόσην ώρα θέλατε να ακούσετε τον Υπουργό. Τώρα δεν τον αφήνετε να μιλήσει!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ακούστε, γιατί ειλικρινά ο καθένας έχει ένα σημάδι στη ζωή του και στην πολιτική του πορεία. Αυτό δεν είναι κακό. Σε άλλους προέχει η αστική καταγωγή, σε άλλους η αγροτική, η ουσία και η ενασχόλησή του μάλιστα, και άλλος πρεσβεύει πράγματι να αντιπροσωπεύσει το λαό και την πατρίδα σε άλλες πτυχές της οικονομικής και κοινωνικής ζωής και είναι χρήσιμο αυτό. Αλλά ορισμένες σκέψεις πρέπει να κατατίθενται μέσα στην Αίθουσα και καλά θα κάνουμε να είναι και σκληρές καμμιά φορά, όχι βεβαίως υβριστικές, κύριε Παπουτσή. Εγώ, όσα δελτία Τύπου και αν διάβασα και μάλιστα απαριθμώντας τα εσείς με το δεικτικό σας τρόπο, δεν είδα καμμία υβριστική λέξη. Επομένως, οι λέξεις που χρησιμοποιούμε εδώ θα πρέπει να έχουν το αντίστοιχο περιεχόμενο των εννοιών για να μπορέσουμε να συνεννοηθούμε. Ειδάλλως θα είμαστε κακόπιστοι και κακόβουλοι. 
      ΧΡΗΣΤΟΣ ΠΑΠΟΥΤΣΗΣ: Γι’ αυτό έκανα εμπεριστατωμένη ερμηνεία της έννοιας της υποκρισίας και της  διγλωσσίας. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αυτό τουλάχιστον μας δίδαξε, κύριε Πρόεδρε, ο μέγιστος των κοινωνιολόγων Αριστοτέλης, ότι για να συνεννοηθούμε ή θα εννοούμε τα ίδια πράγματα ή αλλιώς θα έχουμε κακοπιστία και δεν θα συνεννοούμεθα. 
      Από εκεί και ύστερα τα πράγματα είναι απλά. Τα 425.000.000 είναι δάνειο του ΕΛΓΑ με εγγύηση του δημοσίου. Τα 75.000.000 είναι το De Minimis και 120.000.000 που είπε ο Υπουργός τα έχετε δει σε εκατό δελτία Τύπου. Τα 120 είναι η επιστροφή του ειδικού φόρου κατανάλωσης πετρελαίου, αυτό που ακούγεται. Και δεν θελήσαμε βεβαίως να πούμε κάποια υπερβολή και εμείς ότι και αυτό είναι μέσα στο πακέτο ενίσχυσης. Πέραν των 500 είναι τα 120.000.000 ευρώ. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ…
      ΠΡΟΕΔΡΕΥΩΝ (Αναστάσιος Νεράντζης): Τέλος πάντων, πώς εννοείτε τη συζήτηση, κύριε Λαφαζάνη; Μπορείτε να μας απαλλάξετε από αυτές τις παρεμβάσεις; Σας παρακαλώ, απαλλάξτε μας!
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ξέρουμε τη γεωμετρία και τα μαθηματικά του Αρχιμήδη και των προγόνων μας και καταθέτουμε αριθμούς. Είμαστε ξεκάθαροι και είναι απλό. Αυτή δε η πρακτική για τους γνωρίζοντες -και είστε οι περισσότεροι εδώ παλαιότεροι, μάλλον οι δυο παλαιότεροι από εμένα και από τους υπολοίπους- έχει ακολουθηθεί στον ΕΛΓΑ στην πατρίδα μας, δεν είναι καμμία άγνωστη. Είμαστε ίσως η μοναδική ευρωπαϊκή χώρα που έχουμε τέτοιο καθολικό ασφαλιστικό σύστημα γεωργικών ασφαλίσεων. 
      Ξέρει ο κ. Παπουτσής ότι δεν υφίσταται αυτό το κεκτημένο του πολιτικού μας πολιτισμού σε άλλη ευρωπαϊκή χώρα. Άλλου είδους, αν το θέλετε, διαδικασίες ασφαλιστικές έχουν αναδείξει. Επομένως αυτά τα πράγματα έχουν λεχθεί κατά τον πλέον παραστατικό τρόπο. 
      Εμείς συνεχίζουμε το διάλογο και θα τον συνεχίσουμε, για να αναδειχθούν και ζητήματα άλλα, τα οποία και προφανώς μπορούμε να τα στηρίξουμε, μπορούμε να οικοδομήσουμε πολιτικές με τους νέους αγρότες – και ήταν στην κυριολεξία ελπιδοφόρο, αυτό που αναφέρθηκε από αυτό το Βήμα, το μήνυμα αυτών των κινητοποιήσεων- τους νέους ανθρώπους, τα νέα παιδιά, όπως μου αρέσει να τα αποκαλώ, τα οποία ήρθαν στο προσκήνιο και πλέον έχουν αναδείξει τι δέον γενέσθαι για το μέλλον. Και είναι μεγάλο κεκτημένο. Γιατί ξέρετε μία παράμετρο ιστορική, την οποία οφείλω να σας την καταθέσω: εδώ και λίγα χρόνια στην πατρίδα μας η ενασχόληση με το γεωργικό επάγγελμα, με την ευρύτερη έννοια του όρου γεωργία, είναι κατ’ επιλογήν. Δεν ήταν κατ’ επιλογήν η άσκηση του γεωργικού επαγγέλματος, η γεωργική ενασχόληση, ήταν ανάγκη βιοπορισμού και προπολεμικά και μεταπολεμικά. Τα τελευταία χρόνια διαμορφώθηκε από τον κοινωνικό μετασχηματισμό –και με ευχαρίστηση διάβασα ότι το αναφέρετε-  και η μετατροπή στη γεωργία, η οποία υπάρχει. 
      Αγαπητοί συνάδελφοι του Συνασπισμού, -και έχετε κι εσείς αντινομίες-  δυστυχώς χάθηκε η ουσία της επερωτήσεώς σας από την επικαιρότητα και τις αντεγκλήσεις. Διότι εδώ, τι από τα δύο είναι αλήθεια; Εγώ θα έλεγα ότι είναι και τα δύο συνθετικά. Θα πάμε στο δεύτερο πυλώνα, που υπονοούμε -για να μας καταλαβαίνουν αυτοί που μας βλέπουν και μας ακούν- έργα υποδομών, διάρθρωση, υπόβαθρο και μέλλον στην ελληνική γεωργία;  Ο πρώτος πυλώνας ήταν απαίτηση, ήταν ανάγκη κοινωνική της πατρίδος και δεν μέμφομαι κανένα κόμμα. Διακομματικά το αποφασίσαμε, αγαπητοί συνάδελφοι. Αλλά πάει πολύ να έρχεστε και να ασκείτε κριτική εδώ, όταν είναι ομολογημένο από όλα τα κόμματα της πατρίδος μας ότι ο πρώτος πυλώνας έπρεπε να στηριχθεί, δηλαδή αυτό που εδικαιούντο οι Έλληνες αγρότες, να το εισπράξουν. Επομένως, προς τι η κριτική; Το ΠΑΣΟΚ λέει 1.000.000.000. Κύριε Παπουτσή, μιλάτε για 1.000.000.000 εγγυήσεις. 
      ΧΡΗΣΤΟΣ ΠΑΠΟΥΤΣΗΣ: Όχι, δεν μιλάμε για εγγυήσεις. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Να σας ενημερώσω επ’ αυτού κατά τη διάσταση της γνώσεως που προείπα στον πρόλογό μου. Για να γίνει αυτή η συζήτηση -εσείς ήσασταν και Επίτροπος στην Ευρωπαϊκή Ένωση- …
      ΧΡΗΣΤΟΣ ΠΑΠΟΥΤΣΗΣ: Το ξεχνάτε μου φαίνεται.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): … θα πρέπει και προφανώς να ανοίξει η συζήτηση. Και σας ενημερώνω -επειδή η συγκυρία το έφερε να εκπροσωπώ τη χώρα μας και το Υπουργείο στα δύο τελευταία Συμβούλια Υπουργών Γεωργίας- ότι τώρα, για πρώτη φορά, η Ευρωπαϊκή Ένωση έρχεται και συζητάει στις 19 Ιανουαρίου με τη Διακήρυξη της κ. Φίσερ-Μπόελ την αναζήτηση  -στη δεινή οικονομική κρίση που έχει περιέλθει το διεθνές περιβάλλον και η Ευρωπαϊκή Ένωση-  δρόμων  στήριξης και του αγροτικού χώρου και προφανώς ανοίγει  η συζήτηση. Μάλιστα με θάρρος είπε «θα επισκεφτώ και το Νταβός και όλα αυτά», για να δείξει και να καταδείξει ότι ήρθε η ώρα να μπει στη συζήτηση και η στήριξη του αγροτικού χώρου, με αφορμή τη διεθνή οικονομική κρίση.
      Στο προτελευταίο Συμβούλιο άρχισε η συζήτηση του ελέγχου της διαδικασίας των τιμών των τροφίμων, όχι προφανώς της ασφάλειας, διότι: δεν γνωρίζει κανένας άραγε, δεν έχει ακούσει κανένας ότι υπήρχε μία ύφεση οικονομική πριν από το ξέσπασμα της μεγάλης οικονομικής κρίσης που ενέσκυψε από το καλοκαίρι και μετέπειτα και ότι τα δεδομένα έχουν αλλάξει και πράγματι οι κοινωνίες, τα κράτη, οι καλλιεργητές, αν το θέλετε στη συγκεκριμένη περίπτωση, βρέθηκαν σε δεινή θέση και πρέπει οι χώρες να προστρέξουν να στηρίξουν, όπου νομίζουν και όπου μπορούν, τέτοιου είδους ανεπάρκειες που προέκυψαν από την οικονομική κρίση; 
      Παράγωγα χρηματιστηριακά υπήρχαν πριν πέντε χρόνια επί των αγροτικών τροφίμων, αγαπητοί συνάδελφοι; Με έκπληξη ανέγνωσα λεπτομερώς την εισήγηση στην Ευρωπαϊκή Ένωση της αρμοδίας επιτροπής που προσπαθεί να αναζητήσει πλέον πώς διαμορφώνονται οι τιμές. Και προσέξτε, αγαπητοί συνάδελφοι, δεν έχουν καταλήξει ακόμα σε οριστικά συμπεράσματα. Φοβούνται ακόμη και οι εμπειρογνώμονες να πουν την πραγματικότητα, όπως την βλέπουν καταγεγραμμένη, διότι ένα άλλο διεθνές οικονομικό περιβάλλον έχει αναπτυχθεί και έχει αγγίξει τα τελευταία χρόνια και τη γεωργία και την παραγωγή αγροτικών τροφίμων και πρέπει να απλωθεί ένα δίχτυ προστασίας, όχι βεβαίως εθνικό,  ευρωπαϊκό πρωτίστως για εμάς και -γιατί όχι- διεθνές. 
      Εμείς είμαστε αποφασισμένοι, αγαπητοί συνάδελφοι, να εφαρμόσουμε το πρόγραμμά μας. Από το 2004 καταθέσαμε ένα συγκεκριμένο πρόγραμμα και βήμα – βήμα, καταβάλλοντας προσπάθειες, υλοποιούμε το πρόγραμμα, για το οποίο και ο ελληνικός λαός και ιδίως οι πολίτες της υπαίθρου επέλεξαν τη Νέα Δημοκρατία κι έχουν σταθερό προσανατολισμό προς αυτήν και προς την Κυβέρνηση. 
      Ο ΕΦΕΤ υπάγεται πλέον στο Υπουργείο Αγροτικής Ανάπτυξης και Τροφίμων, για να ενσωματωθούν όλοι εκείνοι οι διοικητικοί μηχανισμοί που θα φέρνουν το ποθητό αποτέλεσμα, για το οποίο η χώρα μας βρίσκεται, δυστυχώς, σε άσκημη κριτική επί είκοσι χρόνια. Ή το αγνοούμε και δεν το γνωρίζουμε αυτό το πράγμα. Οι αγρότες είναι πολίτες πέμπτης κατηγορίας. 
      Στερούνται ενημέρωσης και πληροφόρησης, ή δεν το γνωρίζουμε και αυτό, ότι είναι καταγεγραμμένο διακομματικά και διαχρονικά; Και στήσαμε τα τελευταία δύο χρόνια τα τοπικά κέντρα αγροτικής ανάπτυξης με αυτήν τη φιλοδοξία, να δώσουμε ενημέρωση και πληροφόρηση. Οι γεωργικοί σύμβουλοι χρόνια, δεκαετίες ολόκληρες ακούγονταν, ο γεωπόνος στο χωράφι, ο κτηνίατρος στο στάβλο. Τώρα έγινε εγκεκριμένος κτηνίατρος, χθες υπέγραψα ξανά γιατί χρειαζόταν από την αλλαγή της πολιτικής ηγεσίας τον εγκεκριμένο κτηνίατρο για να πάει κοντά στους ανθρώπους στους στάβλους και στα ποιμνιοστάσια. 
      Πορευόμαστε και θα πετύχουμε, κύριε Πρόεδρε, αυτά τα οποία χρειάζονται. Λυπάμαι μόνο που δεν έγινε η συζήτηση που θα έπρεπε να γίνει από το ελπιδοφόρο μήνυμα αυτών των κινητοποιήσεων για τα νέα παιδιά. Να ακουστούν κανόνες αγροτικής ενασχόλησης, ότι η γη παράγει αξίες, δεν παράγει αξίες, ότι η πρόκληση είναι η προώθηση των αγροτικών προϊόντων, η οποία υπάρχει σήμερα και την οποία πρέπει να την πάρουν χειροπιαστά μαζί μας και να προχωρήσουν, αν θέλουμε να είμαστε χρήσιμοι και να τους υπηρετήσουμε. 
      Κύριε Λαφαζάνη, αφιερωμένο σε σας αυτό: Τα 500.000.000 είναι επιπλέον, γιατί ήδη πληρώσαμε του 2008 άλλες ζημίες που είχαν προκληθεί πριν αρχίσουν τα προβλήματα τα μεγάλα! Αυτά προς γνώση, για να υπάρχει άποψη!
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, τελειώσατε.
      Κυρία και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 18/9.10.2008 επερώτησης προς τον Υπουργό Αγροτικής Ανάπτυξης και Τροφίμων δεκατεσσάρων Βουλευτών του ΣΥΡΙΖΑ. 
      Σας έχουν διανεμηθεί τα Πρακτικά της συνεδρίασης της Τρίτης 13 Ιανουαρίου 2009 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Αναστάσιος Νεράντζης): Συνεπώς, τα Πρακτικά της Τρίτης 13 Ιανουαρίου 2009 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.45’ λύεται η συνεδρίαση για την προσεχή Δευτέρα 2 Φεβρουαρίου 2009 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση και λήψη απόφασης σύμφωνα με το άρθρο 44 του Κανονισμού της Βουλής επί της προτάσεως του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου, για τη σύσταση επιτροπής γενικότερου ενδιαφέροντος με θέμα τη Δημοκρατική Αναδιοργάνωση της Αστυνομίας σύμφωνα με την ειδική ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ
      
