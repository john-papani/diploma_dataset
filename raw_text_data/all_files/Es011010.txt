
ΣΥΝΕΔΡΙΑΣΗ Θ'
Τετάρτη 10 Οκτωβρίου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 15 Οκτωβρίου 2001, σελ
4. Συζήτηση επικαίρων ερωτήσεων:
α) Προς τον Υπουργό Ανάπτυξης, σχετικά με τη διάνοιξη του ορυχείου της Δημόσιας Επιχείρησης Ηλεκτρισμού στη Μαυροπηγή Κοζάνης, τη μετεγκατάσταση του οικισμού σε άλλη περιοχή κλπ.,
β) Προς τον Υπουργό Γεωργίας, σχετικά με τη λήψη μέτρων για την προστασία της ελληνικής καπνοπαραγωγής,
γ) Προς τον Υπουργό Εθνικής Παιδείας και Θρησκευμάτων, σχετικά με την αναγνώριση τίτλων σπουδών, των ιατρικών σχολών από τις χώρες εκτός της Ευρωπαϊκής 'Ενωσης,
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομικών: "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις",
2. Κατάθεση 'Εκθεσης πρότασης νόμου:
α. Η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Υγείας και Πρόνοιας: "Για την προστασία της υγείας από το κινητό τηλέφωνο και τις κεραίες κινητής τηλεφωνίας".
3. Κατάθεση Εκθέσεων Διαρκών Επιτροπών:
α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών: "Σχέδιο εθνικού τελωνειακού κώδικα",
β) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: "Βιώσιμη ανάπτυξη Αττικής και άλλες διατάξεις",
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε.,
ΑΡΣΕΝΗΣ Μ.,
ΓΙΑΝΝΑΚΟΥ - ΚΟΥΤΣΙΚΟΥ Μ.,
ΕΥΘΥΜΙΟΥ Π.,
ΤΖΕΚΗΣ Α.,
ΧΡΙΣΤΟΔΟΥΛΑΚΗΣ Ν.,
Β. Επί του σχεδίου νόμου του Υπουργείου Οικονομικών:
ΑΛΟΓΟΣΚΟΥΦΗΣ Γ.,
ΒΑΘΕΙΑΣ Γ.,
ΚΑΝΕΛΛΗ Λ.,
ΚΟΝΤΟΓΙΑΝΝΟΠΟΥΛΟΣ Β.,
ΛΑΦΑΖΑΝΗΣ Π.,
ΜΑΓΚΡΙΩΤΗΣ Ι.,
ΜΑΝΟΣ Σ.,
ΜΗΤΣΟΤΑΚΗΣ Κ.,
ΠΑΠΑΝΙΚΟΛΑΣ Β.,
ΡΕΓΚΟΥΖΑΣ Α.,
ΣΠΥΡΙΟΥΝΗΣ Κ.,
ΣΤΡΑΤΑΚΗΣ Ε.,
ΣΦΥΡΙΟΥ Κ.,
ΦΩΤΙΑΔΗΣ Α.,

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ Θ΄
Τετάρτη, 10 Οκτωβρίου 2001

Αθήνα, σήμερα στις 10 Οκτωβρίου 2001, ημέρα Τετάρτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 9.10.2001 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Η΄ συνεδριάσεώς του, της Τρίτης 9 Οκτωβρίου 2001 σε ό,τι αφορά στην ψήφιση στο σύνολο των σχεδίων νόμων: 
1) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ευρωπαϊκής Υπηρεσίας Διαστήματος σχετικά με τη διαστημική συνεργασία για ειρηνικούς σκοπούς".
2) "Κύρωση του Προαιρετικού Πρωτοκόλλου στη Σύμβαση για την εξάλειψη όλων των μορφών διακρίσεων κατά των γυναικών".
3) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία στον τομέα της πρόληψης και της αντιμετώπισης των φυσικών και ανθρωπογενών καταστροφών".
4) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για τη συνεργασία στο πεδίο της πρόληψης των βιομηχανικών ατυχημάτων, των φυσικών καταστροφών και της εξάλειψης των συνεπειών τους")
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κα Μαρία Αρσένη, Βουλευτή Πιερίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ασπροπύργου Αττικής υποβάλλει προτάσεις του για τροποποιήσεις στο σχέδιο νόμου περιβαλλοντικής αναβάθμισης και εκσυγχρονισμού των παραγωγικών δραστηριοτήτων του Νομού Αττικής.
2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Κοινότητα Τυμφρηστού Φθιώτιδας ζητεί τη βελτίωση του δρόμου από τον Τυμφρηστό μέχρι Σήραγγα.
3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία Γονείς παιδιών με ειδικές εκπαιδευτικές ανάγκες ζητούν την άμεση υλοποίηση του Νόμου 2817/2000 που αφορά στην κοινωνική και σχολική ένταξη των παιδιών.
4) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Δήμος Πρέβεζας ζητεί τη λήψη μέτρων για την πάταξη της παράνομης αλιείας στον Αμβρακικό κόλπο.
5) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων για την ορθή αντιμετώπιση του θέματος της σωματεμπορίας.
6) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Δημοτική Πρωτοβουλία Πολιτών Αγρινίου ζητεί τη χρηματοδότηση μέσω του ΟΑΕΔ όλων των νέων επαγγελματιών της πόλης του Αγρινίου.
7) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί την επίλυση των προβλημάτων που προκαλεί στους κατοίκους του η κατασκευή του δυτικού οδικού άξονα παράκαμψης του Αγρινίου.
8) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Π. Τσαπικούνης ζητεί την κατάργηση του θρησκευτικού όρκου στα δικαστήρια.
9) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Πιερική Ομοσπονδία Ενοικιαζομένων Δωματίων και Διαμερισμάτων ζητεί να μην υποχρεώνονται οι ιδιοκτήτες κάτω των 8 δωματίων να ασφαλίζονται στο ΟΑΕΕ.
10) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Νομαρχιακή Αυτοδιοίκηση Πιερίας ζητεί την επίλυση οικονομικού προβλήματος υπαλλήλων της.
11) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Σωματείο Εργαζομένων στο Ψυχιατρικό Νοσοκομείο Πέτρας Ολύμπου ζητεί την κατάταξη όλου του βοηθητικού νοσηλευτικού προσωπικού σε θέσεις νοσοκόμων επιμελητών.
12) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την αναδιάρθρωση των αστυνομικών υπηρεσιών.
13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την αναδιάρθρωση των αστυνομικών υπηρεσιών.
14) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Δημοτική Επιχείρηση 'Υδρευσης - Αποχέτευσης Χαλκίδας Εύβοιας διαμαρτύρεται για τον αποκλεισμό της από το Ταμείο Συνοχής.
15) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ιερά Μητρόπολις Καρυστίας και Σκύρου ζητεί τον έλεγχο των εργασιών επισκευής του κτιρίου στο οποίο θα στεγασθεί το Κέντρο Περιβαλλοντικής Εκπαιδεύσεως στην Κύμη Εύβοιας.
16) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Υγειονομικών Υπαλλήλων ΙΚΑ Χαλκίδας ζητεί την ανάκληση της απόσπασης παρασκευάστριάς του στη Θήβα.
17) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας στο οποίο ζητείται η καταβολή δεδουλευμένων αποδοχών στους έκτακτους υπαλλήλους του Οργανισμού Βάμβακος.
18) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Δήμαρχος Βιτσίου Καστοριάς ζητεί την καταβολή αποζημίωσης στους μηλοπαραγωγούς της περιοχής του που οι καλλιέργειές τους επλήγησαν από παγετό.
19) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η 'Ενωση Συνοριακών Φυλάκων Ελληνικής Αστυνομίας Νομού Καστοριάς ζητεί την πρόσληψη συνοριακών φυλάκων αποκλειστικά για τη στελέχωση του κλιμακίου συνοριακής φύλαξης Επταχωρίου.
20) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η 'Ενωση Συνοριακών Φυλάκων Ελληνικής Αστυνομίας Νομού Καστοριάς ζητεί τη μονιμοποίηση των μελών της.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 362/9-7-01 ερώτηση δόθηκε με το υπ' αριθμ. 1818/25-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 362/9/7/01, που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
1. Σε ό,τι αφορά τα μέτρα ελέγχου και διασφάλισης κατά της ΣΕΒ που εφαρμόζονται στο εσωτερικό της χώρας, αυτά συνίστανται σε:
α) Υποχρεωτική εξέταση όλων των βοοειδών ηλικίας άνω των 30 μηνών και διάθεση αυτών στην κατανάλωση μόνο εφόσον βρεθούν αρνητικά ως προς τη ΣΕΒ.
β) Σε κάθε περίπτωση, αφαίρεση και καταστροφή των υλικών ειδικού κινδύνου ως προς τη ΣΕΒ από όλα τα βοοειδή ηλικίας άνω των 12 μηνών.
γ) Πλήρης απαγόρευση χρήσης ζωικών πρωτεϊνών στη διατροφή θηλαστικών ζώων.
Ειδικότερα στον τομέα της εφαρμογής των απαγορεύσεων στη χρησιμοποίηση των μεταποιημένων πρωτεϊνών στη διατροφή των αγροτικών ζώων, το Υπ. Γεωργίας θα εντείνει τη διενέργεια των απαραίτητων ελέγχων προκειμένου να διασφαλισθεί ότι τα προβλεπόμενα κοινοτικά μέτρα για την αντιμετώπιση της Σ.Ε.Β. (σχετικές αποφάσεις 2000/766/ΕΚ, 2001/9/ΕΚ και 2001/165/ΕΚ) ακολουθούνται πιστά.
Τα παραπάνω μέτρα εφαρμόζονται απαρέγκλιτα στην Ελλάδα από 1ης Ιαν. 2001 κατ' επιταγήν κοινοτικής νομοθεσίας και, όπως γνωμοδότησε η Επιστημονική Συμβουλευτική Επιτροπή ΜΣΕ στις 5 Ιουλίου 2001, κρίνονται απολύτως επαρκή για τη διασφάλιση των καταναλωτών χωρίς να υπάρχει ανάγκη λήψης συμπληρωματικών μέτρων.
2. Σε ό,τι αφορά ανάλογα μέτρα που εφαρμόζονται επί εισαγομένων σφαγίων διακρίνονται δύο περιπτώσεις:
α) Εφόσον τα σφάγια προέρχονται από κράτος μέλος της Ε. Ένωσης, η εγγύηση παρέχεται από τη χώρα προέλευσης η οποία φέρει την ευθύνη για την ορθή εφαρμογή στο έδαφός της μέτρων αναλόγων με εκείνα της παραγράφου 1.
β) Εφόσον τα σφάγια προέρχονται από τρίτη χώρα, είτε έχει προηγηθεί η αφαίρεση των υλικών ειδικού κινδύνου στη χώρα προέλευσης είτε αυτό δεν απαιτείται, ανάλογα με το καθεστώς της χώρας προέλευσης ως προς τη ΣΕΒ όπως αυτό έχει αναγνωρισθεί και περιλαμβάνεται στον Κανονισμό (ΕΚ) αρ. 999/2001.
3. Σε ό,τι αφορά τα μέτρα ελέγχου που εφαρμόζονται επί εισαγομένων ζώων επισημαίνεται ότι δεν υπάρχει ούτε πρακτική δοκιμασία ικανή να ανιχνεύσει τη μόλυνση ζώντων ζώων από τον παράγοντα της ΣΕΒ, ούτε κοινοτική νομική βάση που να επιτρέπει επιβολή περιορισμών στις εισαγωγές. Συνεπώς, το βάρος μετατοπίζεται στους ελέγχους που εφαρμόζονται στη χώρα προορισμού, σύμφωνα με την παράγραφο 1 σημεία (α) και (β), μετά τη σφαγή των ζώων και πριν τη διάθεση των προϊόντων τους στην κατανάλωση.
4. Επισημαίνεται ότι πρόθεση του Υπ. Γεωργίας είναι να στελεχωθούν οι υπηρεσίες του Υπουργείου, καθώς και όλες οι άλλες Κτην/κές Υπηρεσίες της Χώρας μας, με το απαραίτητο Κτην/κό Προσωπικό. Για το λόγο αυτό στον προγραμματισμό προσλήψεων για το έτος 2001, που έστειλε στο Υπ. Εσωτ . Δημ. Διοίκ. και Αποκέντρωσης, ζήτησε την έγκριση για κάλυψη 80 θέσεων υπαλλήλων του κλάδου ΠΕ3 Κτην/κού.
Με την αριθμ. Δ/ΠΠ/Φ. εγκρ. 6/39/149/12/1/2001 απόφαση της επιτροπής του άρθρου 2 παρ. 1 της αριθμ. 55/98 ΠΥΣ, εγκρίθηκε η πρόσληψη 51 θέσεων υπαλλήλων του παραπάνω κλάδου. Ανάλογες ενέργειες έγιναν και από το Υπ. Εσωτ. Δημ. Διοίκ. και Αποκέντρωσης, για τη στελέχωση των κτην/κών υπηρεσιών που ανήκουν στην αρμοδιότητά του.
Αποτέλεσμα των παραπάνω ενεργειών ήταν να εκδοθεί η αριθμ. 7/6Κ/2001 προκήρυξη, η οποία περιελάμβανε μεταξύ των άλλων θέσεων και 51 θέσεις οτυ κλάδου ΠΕ3 Κτην/κού για το Υπουργείο Γεωργίας και 144 περίπου του κλάδου ΠΕ Κτηνιάτρων, για τις υπηρεσίες, που υπάγονται στην αρμοδιότητα του Υπ. Εσωτ. Δημ. Διοίκ. και Αποκέντρωσης.
Με την ολοκλήρωση των διαδικασιών πρόσληψης των παραπάνω υπαλλήλων, θα στελεχωθούν ικανοποιητικά όλες οι κτην/κές υπηρεσίες της χώρας.
Πρόσθετα αναφέρεται ότι στον προγραμματισμό προσλήψεων για το έτος 2002, τα Υπ. Γεωργίας ζήτησε την έγκριση για πλήρωση 50 θέσεων υπαλλήλων του κλάδου ΠΕ3 Κτην/κού.
Επίσης με την αριθμ. 377441/21/6/01 απόφαση του Γενικού Γραμματέα κατανεμήθηκε στις κτηνιατρικές υπηρεσίες του Υπουργείου Γεωργίας (Κέντρα Κτην. Ιδρυμάτων, Κτηνιατρικά Εργαστήρια κλπ.) προσωπικό με σύμβαση εργασίας ιδιωτ. δικαίου ορισμένου χρόνου (μέχρι 8 μήνες) διαφόρων ειδικοτήτων, μεταξύ των οποίων και 22 Κτηνίατροι για την αντιμετώπιση εποχιακών αναγκών του τομέα Κτηνιατρικής - Εφαρμογής Προγραμμάτων Κτηνιατρικής.
Με την αριθμ. 377442/21/6/01 απόφαση του Γενικού Γραμματέα κατανεμήθηκε στις Κτηνιατρικές Υπηρεσίες των Ν.Α. και Ν.Δ. της χώρας, προσωπικό με σύμβαση εργασίας ιδιωτικού δικαίου ορισμένου χρόνου (μέχρι 8 μήνες), διαφόρων ειδικοτήτων, μεταξύ των οποίων και 90 Κτηνίατροι για την αντιμετώπιση εποχιακών αναγκών του Τομέα Κτηνιατρικής -Πρόγραμμα εξυγίανσης της Κτηνοτροφίας.
Οι ανωτέρω κατανομές έγιναν μετά από έγκριση της Επιτροπής του άρθρου 2 παρ. 1 της αριθμ. 55/98 ΠΥΣ (ΦΕΚ 252/Τ.Α/12/11/98).
Σε ό,τι αφορά το εξειδικευμένο προσωπικό που εκτελεί τις διαγνωστικές δοκιμασίες ΣΕΒ, οι άμεσες ανάγκες καλύφθηκαν πλήρως και εγκαίρως με τη σύναψη συμβάσεων ανάθεσης έργου μεταξύ του Υπουργείου Γεωργίας και κατάλληλων Πανεπιστημιακών και Ερευνητικών Ιδρυμάτων.
5. Τέλος αναφέρεται ότι ήδη από τον Μάρτιο 2001 έχουν τεθεί σε πλήρη λειτουργία τέσσερα (4) Εργαστήρια ΣΕΒ για ταχείες μεθόδους (1 στη Θεσσαλονίκη, 1 στη Λάρισα και 2 στην Αθήνα) και δύο (2) Εργαστήρια για ιστολογικές μεθόδους (1 στη Θεσσαλονίκη και 1 στη Λάρισα).
Τα παραπάνω Εργαστήρια υπερκαλύπτουν τις ανάγκες της Χώρας, λαμβάνοντας υπόψη το ζωικό κεφάλαιο και τις συνήθεις ανάγκες της αγοράς, η δε θέση σε λειτουργία ακολούθησε με ακρίβεια το χρονοδιάγραμμα που είχε προβλεφθεί στην απόφαση Υπουργού Γεωργίας αρ. 409990/18/12/2000.
Ο Υφυπουργός
Φ. ΧΑΤΖΗΜΙΧΑΛΗΣ"
2. Στην με αριθμό 382/9-7-01 ερώτηση δόθηκε με το υπ' αριθμ. 1821/29-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 382/9-7-2001, που κατέθεσε ο Βουλευτής κ. Μ. Κεφαλογιάννης, σας πληροφορούμε τα εξής:
Από τη χαλαζόπτωση της 14ης-11-1999, αναγγέλθηκαν στον Οργανισμό ΕΛΓΑ ζημιές σε καλλιέργειες ελιάς και κηπευτικών από διάφορους Δήμους του Νομού Ηρακλείου. Για τις ζημιές αυτές ο Οργανισμός επιλήφθηκε αμέσως, διενήργησε τις εξατομικευμένες εκτιμήσεις και τον Απρίλιο 2000 κατέβαλε στους δικαιούχους παραγωγούς τις αντίστοιχες αποζημιώσεις, ύψους 48 εκατομμυρίων δραχμών.
Επιπλέον επισημαίνεται ότι σύμφωνα με τον Κανονισμό Ασφάλισης της Φυτικής Παραγωγής από τον ΕΛΓΑ, δεν καλύπτονται ασφαλιστικά και δεν αποζημιώνονται από τον Οργανισμό οι ζημιές που προκαλούνται στις θερμοκηπιακές κατασκευές.
Με την αριθμ. 419/2000 απόφαση των Υπουργών Γεωργίας και Οικονομικών εγκρίθηκε η χορήγηση οικονομικής ενίσχυσης σε αγρότες που γεωργοκτηνοτροφικές τους εκμεταλλεύσεις ζημιώθηκαν από δυσμενείς καιρικές συνθήκες (βροχοπτώσεις - πλημμύρες κλπ.) κατά το χρονικό διάστημα από Ιούλιο έως και Δεκέμβριο 1999. Οι ζημιές αυτές έχουν ενταχθεί στο Ε.Π. "Αγροτική Ανάπτυξη- Ανασυγκρότηση της υπαίθρου 2000-2006". Για να γίνει κατανομή πιστώσεων, πρέπει να ολοκληρωθεί η διαδικασία για τις ανειλημμένες υποχρεώσεις του Β' Κ.Π.Σ. που θα πληρωθούν από πιστώσεις του Γ' Κ.Π.Σ.
Επειδή η διαδικασία αυτή είναι χρονοβόρα, το Υπουργείο Γεωργίας θα προωθήσει σύντομα άλλη διαδικασία για την ταχύτερη χορήγηση, των προβλεπομένων οικονομικών ενισχύσεων, στους ζημιωθέντες αγρότες.
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 413/10-7-2001 ερώτηση δόθηκε με το υπ' αριθμ. 1825/24-7-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 413/10-7-2001 που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
Το Εθνικό Ίδρυμα Αγροτικής Έρευνας (ΕΘ.Ι.ΑΓ.Ε.) εκπονεί αρκετά ερευνητικά προγράμματα στους τομείς:
- υγείας των ζώων
- υγιεινής των ζωικών τροφίμων
- αναπαραγωγής και εκτροφής των αγροτικών ζώων.
Από τα προγράμματα αυτά κάποια έχουν λήξει και άλλα εξελίσσονται, αλλά κανένα από αυτά δεν σχετίζεται άμεσα με την εμφάνιση του προβλήματος της σπογγώδους εγκεφαλοπάθειας στην Ελλάδα.
Στο δυναμικό των κτηνιάτρων - ερευνητών του ΕΘ.Ι.ΑΓ.Ε. δεν υπάρχει ειδικότητα ερευνητού η οποία να σχετίζεται άμεσα με τη σπογγώδη εγκεφαλοπάθεια.
Ενημερωτικά αναφέρεται ότι στα προσεχή σχέδιά του το ΕΘ.Ι.ΑΓ.Ε. προτίθεται να ασχοληθεί με την αντιμετώπιση του προβλήματος που έχει ανακύψει με την εκτέλεση σχετικού ερευνητικού προγράμματος εθνικής εμβέλειας σε συνεργασία με άλλους φορείς, όπως π.χ. την Κτηνιατρική Σχολή του Αριστοτελείου Πανεπιστημίου Θεσσαλονίκης.
Ο Υπουργός
Γ. ΑΝΩΜΕΡΙΤΗΣ"
4. Στην με αριθμό 417/11-7-2001 ερώτηση δόθηκε με το υπ' αριθμ. 1827/24-7-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 417/11-7-2001 που κατέθεσε ο Βουλευτής κ. Β. Τσίπρας, σας πληροφορούμε τα εξής:
Στο Υπουργείο Γεωργίας δεν υπάρχουν στοιχεία που να αποδεικνύουν την ύπαρξη οικολογικής οργάνωσης που απελευθερώνει αρκούδες, λύκους και φίδια με την αιτιολογία της ισορροπίας της φύσης.
Οι συγκεκριμένες οικολογικές οργανώσεις με τις οποίες το Υπουργείο Γεωργίας συνεργάζεται υπηρεσιακά, έχουν αντίθετη εντελώς φιλοσοφία για τους εμπλουτισμούς στο φυσικό περιβάλλον.
Ωστόσο για να διερευνηθεί το θέμα, θα πρέπει να κατανομασθεί η εν λόγω οργάνωση.
Ο ΕΛΓΑ με τον Κανονισμό Ασφάλισης του Ζωικού Κεφαλαίου ασφαλίζει υποχρεωτικά τις ζημιές που προκαλούνται στο ζωικό κεφάλαιο από άγρια ζώα (λύκο - αρκούδα - αδέσποτα σκυλιά).
Στο Νομό Ευρυτανίας -ένα Νομό ορεινό με μεγάλη παράδοση στην κτηνοτροφία- οι ζημιές στο ζωικό κεφάλαιο από την παρουσία κυρίως του λύκου και της αρκούδας αναγγέλονται στον ΕΛΓΑ από τους κτηνοτρόφους και τους ανταποκριτές ΕΛΓΑ των Δήμων της περιοχής. Η εκτίμηση αυτών των ζημιών γίνεται από τον Οργανισμό την ίδια ή το αργότερο την επόμενη μέρα από την αναγγελία της ζημιάς.
Για το έτος 2000, από το Νομό Ευρυτανίας έγιναν στον Οργανισμό ΕΛΓΑ 57 αναγγελίες ζημιάς από άγρια ζώα, εκ των οποίων οι 25 αναγγελίες αφορούσαν στο Δήμο Αγράφων.
Η αποζημίωση που καταβάλλει ο ΕΛΓΑ καλύπτει το 80% της ζημιάς για ζημιές από λύκο και το 100% της ζημιάς για ζημιές από αρκούδα. Η αποζημίωση καταβάλλεται στους δικαιούχους σε χρονικό διάστημα που δεν υπερβαίνει τους τρεις (3) μήνες από την ημερομηνία εκτίμησης.
Τέλος, επισημαίνουμε ότι στο πλαίσιο αναμόρφωσης του γεωργοασφαλιστικού συστήματος της χώρας μας που μελετά το Υπουργείο Γεωργίας, θα επανεξετασθούν όλα τα θέματα που αφορούν στην ασφαλιστική κάλυψη των αγροτικών εκμεταλλεύσεων, προκειμένου να παρασχεθούν υψηλότερου επιπέδου παροχές και υπηρεσίες στον Έλληνα κτηνοτρόφο.
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 437/11-7-2001 ερώτηση δόθηκε με το υπ' αριθμ. 1830/24-7-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 437/11/7/01 που κατέθεσε ο Βουλευτής κ. Μ.Α. Μπεντενιώτης, σας πληροφορούμε τα εξής:
Η έκδοση αποφάσεων μίσθωσης θαλάσσιων εκτάσεων για εγκατάσταση μονάδων υδατοκαλλιέργειας καθώς και η χορήγηση των σχετικών αδειών ίδρυσης-λειτουργίας μονάδων υδατοκαλλιέργειας αποτελούν αποκεντρωμένες αρμοδιότητες της Νομαρχιακής Αυτοδιοίκησης (ν. 1845/89 και Π.Δ. 332/83).
Για την εκμίσθωση θαλάσσιων εκτάσεων, τηρείται η προβλεπόμενη διαδικασία που περιλαμβάνει και τη γνωμοδότηση του συνόλου των συναρμόδιων Υπηρεσιών, έτσι ώστε να μην παρεμποδίζεται καμία δραστηριότητα και να υπάρχει μία ισόρροπη και παράλληλη ανάπτυξη όλων των παραγωγικών δυνατοτήτων της συγκεκριμένης περιοχής, συμπεριλαμβανομένης και αυτής της επαγγελματικής αλιείας (Κ.Υ.Α. Υπουργών Προεδρίας και Γεωργίας 435111/1986).
Ο έλεγχος για την τήρηση των περιβαλλοντικών όρων, που καθορίζονται με κοινές αποφάσεις Υπ. ΠΕΧΩΔΕ και Γεωργίας και γενικά για την εφαρμογή των όρων των πιο πάνω αποφάσεων, καθώς και για την προστασία του περιβάλλοντος βάσει του άρθρου 6, του ν. 1650/1986/ΦΕΚ 160 Α'/16.10.1986 "για το περιβάλλον", ανήκει στην Υπηρεσία, που κατά τις κείμενες διατάξεις, είναι αρμόδια να εγκρίνει την ίδρυση και λειτουργία της δραστηριότητας (στην προκειμένη περίπτωση η Υπηρεσία Αλιείας του Νομού), στο ΥΠΕΧΩΔΕ το οποίο μπορεί αυτοτελώς να διενεργεί ελέγχους για την παρακολούθηση της σωστής λειτουργίας των μονάδων και σε κλιμάκιο ελέγχου ποιότητας περιβάλλοντος, το οποίο δύναται να συγκροτηθεί με Απόφαση Νομάρχη, σύμφωνα με το άρθρο 26 του ν. 1650/1986 και αποτελείται από προσωπικό της Νομαρχίας με τη συμμετοχή πάντοτε υπαλλήλων της αρμόδιας Υπηρεσίας ΥΠΕΧΩΔΕ.
Αθέτηση των περιβαλλοντικών όρων λειτουργίας των μονάδων υδατοκαλλιέργειας, επιφέρει ποινικές, αστικές και διοικητικές κυρώσεις, σύμφωνα με τα άρθρα 28, 29 και 30 του ν. 1650/86.
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 445/11.7.01 ερώτηση δόθηκε με το υπ' αριθμ. 2719/25.7.01 έγγραφο από τον Υφυπουργό Μεταφορών και Επικοινωνιών η ακόλουθη απάντηση;
"Σε απάντηση της ερώτησης με αριθμ. 445/11.7.01 που κατέθεσαν στη Βουλή οι Βουλευτές κύριος Α. Παπαληγούρας και Στ. Καλογιάννης σχετικά με τις τιμολογιακές μεταβολές στην τηλεφωνία, σας διαβιβάζουμε το σχετικό έγγραφο με αριθμ. 937/229980/19.7.01 του Εντεταλμένου Αντιπρόεδρου του Οργανισμού Τηλεπικοινωνιών Ελλάδος.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
7. Στην με αριθμό 451/12.7.01 ερώτηση δόθηκε με το υπ' αριθμ. 1831/24.7.01 έγγραφο από τον Υπουργό Γεωργίας η ακόλουθη απάντηση
"Απαντώντας στην ερώτηση 451/12.7.2001 που κατέθεσαν οι Βουλευτές κύριοι Α. Τζέκης, Γ. Χουρμουζιάδης για τα θέματα της αρμοδιότητας μας, σας πληροφορούμε τα εξής:
Με απόφαση του Γενικού Συμβουλίου Χορηγήσεων της ΑΤΕ που επικυρώθηκε από το Διοικητικό Συμβούλιο της ΑΤΕ (συνεδρίαση 17/13.10.99) και με την ΚΥΑ Οικονομικών και Γεωργίας Νο 62104/7.12.99, εγκρίθηκε ο διακανονισμός των ληξιπροθέσμων οφειλών μέχρι 31.12.97 της ΕΑΣ ΑΛΕΞΑΝΔΡΕΙΑΣ σύμφωνα με το ν.2538/97.
Η σχετική σύμβαση ρύθμιση δεν έχει υπογραφεί ακόμα από υπαιτιότητα της Οργάνωσης, με αποτέλεσμα να μην μπορεί να υλοποιηθεί το πρόγραμμα οικονομικής εξυγίανσής της, όπως προβλεπόταν από την υπαγωγή της στον πιο πάνω Νόμο.
Ο Υπουργός
Γ. ΑΝΩΜΕΡΙΤΗΣ"
8. Στις με αριθμούς 460/12.7.01,463/12.7.01 ερωτήσεις δόθηκε με το υπ' αριθμ. 300/26.7.01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση των αριθ. Πρωτ. 463/12.7.2001 και 460/12.7.2001 εγγράφων σας, με τα οποία μας διαβιβάστηκαν ερωτήσεις του Βουλευτή κ. Β. Πάππα που κατατέθηκαν στη Βουλή των Ελλήνων, σας πληροφορούμε τα ακόλουθα:
1. Από την αρμόδια Υπηρεσία του ΥΕΝ προωθείται σχέδιο π.δ. με τίτλο "Μετάταξη Λιμενικών Αρχών Βορειοδυτικού Αιγαίου και επανακαθορισμός των ορίων τοπικής αρμοδιότητας αυτών". Στο διάταγμα αυτό θα προβλέπεται η ανεξαρτοποίηση των Λιμενικών Αρχών του Νομού Χαλκιδικής (Λιμενικά Τμήματα Νέων Μουδανιών και Νέου Μαρμαρά) από την υπαγωγή τους στο Κεντρικό Λιμεναρχείο Θεσ/νίκης και η αναβάθμιση του Λιμενικού Τμήματος Νέων Μουδανιών σε Υπολιμεναρχείο στο οποίο θα υπάγεται και το Λιμενικό Τμήμα Νέου Μαρμαρά.
2. Κατά το έτος 2000 αποπερατώθηκαν οι εργασίες επισκευής του Λιμενικού Τμήματος Νέων Μουδανιών προϋπολογισμού 8.000.000 δρχ. ενώ με την αναβάθμισή του, θα πραγματοποιηθεί έλεγχος των εγκαταστάσεων από μηχανικούς της αρμόδιας Υπηρεσίας του ΥΕΝ ώστε να εξεταστεί η δυνατότητα επέκτασής τους.
3. Η κατανομή των ναυαγοσωστικών σκαφών του Λιμενικού Σώματος γίνεται μετά από πρόταση της αρμόδιας Υπηρεσίας του ΥΕΝ, για την κάλυψη των αναγκών έρευνας και διάσωσης. Στο πλαίσιο αυτού του σχεδιασμού, έχουν διατεθεί ένα ναυαγοσωστικό σκάφος στο Λιμεναρχείο Μύρινας και ένα στο Λιμενικό Σταθμό Σκύρου για την πραγματοποίηση έρευνας και διάσωσης στην θαλάσσια περιοχή β. Αιγαίου σε συνεργασία με τα περιπολικά σκάφη που έχουν διατεθεί στις Λιμενικές Αρχές του Β. Αιγαίου. Όσον αφορά τη χορήγηση ταχυπλόου σκάφους για την κάλυψη υπηρεσιακών αναγκών του Λιμενικού Τμήματος Ν. Μουδανιών, έχει διατεθεί σε αυτό ένα πλωτό σκάφος μήκους 45 ποδών και ταχύτητας 20 ν.μ. Μελλοντικά, λαμβανομένων υπόψη των αναγκών όλων των περιφερειακών Υπηρεσιών του Λιμενικού Σώματος και μετά την ολοκλήρωση των εξοπλιστικών προγραμμάτων που ήδη βρίσκονται σε εξέλιξη, θα εξετασθεί η δυνατότητα περαιτέρω ενίσχυσης του εν λόγω Λιμενικού Τμήματος με επιχειρησιακά μέσα.
4. Τέλος, η αναγκαιότητα ίδρυσης Λιμενικών Σταθμών στις περιοχές Καλλικράτεια, Ν. Σκιώνη και Πευκοχώρι, θα εξεταστεί στο πλαίσιο μελέτης ανακατανομής του προσωπικού και ανακατάταξης των Λιμενικών Αρχών αλλά και της σταδιακής αύξησης του προσωπικού Λιμενικού Σώματος, μέχρι το έτος 2006.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
9. Στην με αριθμό 466/12-7-01 ερώτηση δόθηκε με το υπ'αριθμ.301/26-7-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ. πρωτ. 466/12-07-2001 εγγράφου σας, με το οποίο μας διαβιβάσατε ερώτηση του Βουλευτή κ. Π. Λαφαζάνη που κατατέθηκε στη Βουλή των Ελλήνων, σας πληροφορούμε τα ακόλουθα:
1. Το ΥΕΝ, με σκοπό την άρση απαγόρευσης εξόδου από την Ταϊβάν του Πλοιάρχου και του Α΄ Μηχανικού του Φ/Γ "ΑΜΟΡΓΟΣ" Ν.Π. 8652, εκτός από την άμεση συνεργασία του με το καθ΄ ύλην αρμόδιο Υπ. Εξωτερικών, ανέλαβε και ίδιες πρωτοβουλίες. Συγκεκριμένα μετά επανειλημμένες παρεμβάσεις, η πλοιοκτήτρια εταιρεία πρότεινε στις Αρχές της Ταϊβάν την καταβολή του ποσού των 4,35 εκ. δολαρίων ΗΠΑ ως εγγύηση για την απελευθέρωση των ναυτικών, ενώ εκπρόσωπός της μαζί με εκπροσώπους της ασφαλιστικής εταιρείας του πλοίου μετέβησαν στην Ταϊβάν όπου συζήτησαν το ζήτημα με τους αρμόδιους των τοπικών Αρχών. Εκτός αυτού΄ το ΥΕΝ κινητοποίησε την Ευρωπαϊκή Επιτροπή, η οποία ήδη ανέλαβε πρωτοβουλίες με στόχο την προστασία των ανθρώπινων δικαιωμάτων και την συνακόλουθη αποδέσμευση των Ευρωπαίων ναυτικών. Εκπρόσωπος του Οικονομικού και Πολιτιστικού Γραφείου της Ταϊβάν στην Ελλάδα κλήθηκε στο ΥΕΝ και του ζητήθηκε να μεταφέρει στις αρμόδιες Αρχές της χώρας του το αίτημα για άμεση λήξη της παράνομης κράτησης των ναυτικών μας και της επιστροφής τους στην Ελλάδα. 
2. Η δραστηριοποίηση του ΥΕΝ συνεχίζεται με αμείωτο ρυθμό και αποφασιστικότητα σε όλα τα επίπεδα μέχρι την επιτυχή κατάληξη της υπόθεσης και την επάνοδο των ναυτικών, οι οποίοι, σε συνέντευξη που παραχώρησαν, αναγνώρισαν το μεγάλο ενδιαφέρον που έχει επιδείξει το ΥΕΝ για το πρόβλημά τους.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
10. Στην με αριθμό 593/18-7-01 ερώτηση δόθηκε με το υπ' αριθμ. 627/23-7-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 593/18-7-2001 την οποία κατέθεσαν οι Βουλευτές κύριοι Θεόδ. Ανάγνωστόπουλος, Δημ. Σιούφας και Σπύρος Ταλιαδούρος και αφορούν στο Παν/μιο Θεσσαλίας, σας γνωρίζουμε τα ακόλουθα:
I. Στο Τμήμα Κτηνιατρικής του ανωτέρω ιδρύματος υπηρετούν δεκαεπτά (17) μέλη Δ.Ε.Π. Με τον προγραμματισμό του έτους 98-99 χορηγήθηκαν στο ανωτέρω τμήμα τέσσερις (4)συνολικά:
-τρεις (3) στη βαθμίδα του Επίκουρου καθηγητή ή Λέκτορα
- μία (1) στη βαθμίδα του Αναπληρωτή Καθηγητή ή Επίκουρου καθηγητή 
Επίσης. με τον προγραμματισμό του έτους 99-00 δόθηκαν δύο (2) θέσεις Δ.Ε.Π., ήτοι:
- Μία (1) θέση ΔΕΠ στη βαθμίδα του καθηγητή
- μία ( 1) θέση ΔΕΠ στη βαθμίδα του Επίκουρου Καθηγητή ή Λέκτορα ενώ προκηρύχθηκε μια (1) θέση άγονη διαδικασία εκλογής Επικ. Καθηγητή ή Λέκτορα. 
Επιπρόσθετα χορηγήθηκαν συνολικά εκατόν δέκα τρεις (113) πιστώσεις στην Πρυτανεία για το ακαδημαϊκό έτος 2000-2001:
- εξήντα τρεις (63) πιστώσεις για τα παλαιά τμήματα
- πενήντα (50) πιστώσεις για τα νέα τμήματα 
και πέντε (5) πρόσθετες στη διάθεση του Πρυτανικού Συμβουλίου, προκειμένου να κατανεμηθούν στα τμήματα για την πρόσληψη προσωπικού με σύμβαση εργασίας ιδιωτικού δικαίου στο Π.Δ. 407/80 για την κάλυψη επειγουσών και άμεσων διδακτικών αναγκών.
Ήδη το ΥΠΕΠΘ, ενόψει του νέου ετήσιου προγραμματισμού, βρίσκεται στο στάδιο επεξεργασίας τω προτάσεων που έχουν υποβληθεί από όλα τα Α.Ε.Ι. προκειμένου να προβεί στην κατανομή νέων θέσεων ΔΕΠ σε συνδυασμό με την αριθμ. β2/6042/21-12-95Υπουργική απόφαση.
Επίσης σχετικά με την πρόσληψη διοικητικού προσωπικού γενικά για το Πανεπιστήμιο Θεσσαλίας. 
α. Έχει εγκριθεί από το Υπουργείο Εσωτερικών, Δημόσιας Διοίκησης και Αποκέντρωσης(ΔΙΠΠ/Φ.ΕΓΚΡ.10/οικ.539/8-1-2001) η πλήρωση τεσσάρων (4) διοικητικών υπαλλήλων (3) ΤΕ Πληροφορικής, 1 ΤΕ Τεχνολόγων Τοπογράφων) και έχει ξεκινήσει η διαδικασία πρόσληψής τους από το ΑΣΕΠ.
β έχει ξεκινήσει η διαδικασία της μετατροπής συμβάσεων Ι.Δ. ορισμένου χρόνου σε Ι.Δ. Αορίστου Χρόνου εξήντα δύο (62) ατόμων, σύμφωνα με τις διατάξεις του άρθρου 17 του Ν.2839/2000.
γ Βρίσκεται στο τελικό στάδιο (για δημοσίευση) ο διορισμός μια (1) διοικ. υπαλλήλου, επιλαχούσης του πανελλήνιου γραπτού διαγωνισμού έτους 1995.
Η τοποθέτηση των υπαλλήλων αυτών θα γίνει από το ΑΕΙ ανάλογα με τις ανάγκες των τμημάτων. 
ΙΙ Όσον αφορά στη στήριξη και αναβάθμιση του Τμήματος Κτηνιατρικής, στο πλαίσιο των διατάξεων που διέπουν τη λειτουργία των ακαδημαϊκών μονάδων. η αναβάθμιση, η επίλυση διαφόρων προβλημάτων όπως και η γενικότερη ανάπτυξη αυτών σε όλα τα επίπεδα. ανήκει στους ίδιους τους Πανεπιστημιακούς φορείς, στο πλαίσιο της διοικητικής και οικονομικής τους αυτοτέλειας και οι οποίοι. αν χρειάζεται. για την επίτευξη των στόχων τους, υποβάλλουν τις σχετικές προτάσεις τους στην Πολιτεία για τη συνδρομή και παρέμβασή της όπου οι ισχύουσες διατάξεις το προβλέπουν.
ΙΙΙ. Όσον αφορά στην προοπτική ίδρυσης και άλλων ακαδημαϊκών μονάδων του Παν/μίου Θεσσαλίας στην πόλη της Καρδίτσας, η πρωτοβουλία για το θέμα αυτό ανήκει σύμφωνα μετις κείμενες διατάξεις, στο ίδιο το ίδρυμα και βέβαια κάθε σχετική πρόταση συζητείται και εξετάζεται στο πλαίσιο της κατάρτισης του συνολικού εθνικού χωροταξικού και στρατηγικού σχεδίου ανάπτυξης της τριτοβάθμιας εκπαίδευσης 
Θα πρέπει δε να γίνει γνωστό ότι στο Υπουργείο παιδείας έχει συγκροτηθεί ομάδα από διακεκριμένους ειδικούς και εμπειρογνώμονες προερχόμενους από τα πανεπιστήμια και τα ΤΕΙ της Χώρας, η οποία έχει ως έργο την εκπόνηση του εθνικού χωροταξικού και στρατηγικού σχεδίου ανάπτυξης της τριτοβάθμιας εκπαίδευσης Στην ομάδα αυτή διαβιβάζονται όλες οι προτάσεις φορέων προκειμένου να ληφθούν υπόψη κατά τη διαμόρφωση των προτάσεων και των εισηγήσεών τους 
IV. Όσον αφορά στην υλικοτεχνική υποδομή του Τμήματος Κτηνιατρικής του Παν/μίου Θεσσαλίας σας γνωρίζουμε ότι ζητήσαμε στοιχεία από την Πρυτανεία του ανωτέρω Ιδρύματος προκειμένου να σας ενημερώσουμε σχετικά.
Ο Υπουργός
ΠΈΤΡΟΣ Δ. ΕΥΘΥΜΙΟΥ"
11. Στην με αριθμό 91/26-6-01 ερώτηση δόθηκε με το υπ'αριθμ. 1762/9-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 91/26-6-2001 που κατέθεσε ο Βουλευτής κ. Γ. Καλαντζής, σας πληροφορούμε τα εξής:
Για τις ζημιές που προξενήθηκαν από τις χαλαζοπτώσεις στις 15 και 19-6-2001 στις αμπελοκαλλιέργειες του Δήμου Ελευθερών του Νομού Καβάλας, ο Οργανισμός ΕΛΓΑ έχει ήδη επιληφθεί.
Συγκεκριμένα, την πληγείσα περιοχή επισκέφθηκαν, από την επομένη των ζημιών, για επισημάνσεις οι αρμόδιοι γεωπόνοι επόπτες του Υποκαταστήματος του ΕΛΓΑ στην Καβάλα, προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι οι ζημιές από τη χαλαζόπτωση στις αμπελοκαλλιέργειες της περιοχής είναι αρκετά σοβαρές.
Οι εξατομικευμένες εκτιμήσεις θα αρχίσουν αμέσως μετά την εκπνοή της 12ήμερης προθεσμίας υποβολής δηλώσεων ζημιάς από τους ενδιαφερόμενους παραγωγούς. 
Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον Οργανισμό θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Διευκρινίζεται ότι μετά την αυτόνομη μηχανογραφική ανάπτυξη του Οργανισμού, ο χρόνος καταβολής των αποζημιώσεων στους δικαιούχους έχει περιορισθεί κατά πολύ. 
Γίνονται όμως προσπάθειες και προς την κατεύθυνση αυτή, έτσι ώστε ο χρόνος αυτός να περιορισθεί περισσότερο. Ένας παράγων που θα περιορίσει το διάστημα αυτό είναι ο προκαθορισμός των τιμών των ζημιωθέντων προϊόντων, θέμα το οποίο μελετάται από Ομάδα Εργασίας του ΕΛΓΑ και βρίσκεται στις άμεσες προτεραιότητες του Οργανισμού.
Ο Υπουργός
Γ. ΑΝΩΜΕΡΙΤΗΣ"
12. Στην με αριθμό 94/26-6-01 ερώτηση δόθηκε με το υπ' αριθμ. 1763/18-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 94/26-6-01 που κατέθεσε η Βουλευτής κα Σ. Καλαντζάκου, σας πληροφορούμε τα εξής:
Το Πρόγραμμα Βιολογικής Γεωργίας εφαρμόσθηκε στη χώρα μας την περίοδο 1995 - 1999, βάσει του Καν. (ΕΟΚ) 2078/92. Για την προγραμματική περίοδο 2000 - 2006 το πρόγραμμα συνεχίζεται στα πλαίσια του ΚΑΝ. (ΕΚ) 1257/99, του Εγγράφου Προγραμματισμού Αγροτικής Ανάπτυξης (ΕΠΑΑ), το οποίο εγκρίθηκε από την Ευρωπαϊκή Επιτροπή και σύμφωνα με τις υπ' αριθμ. 414/394196/5886/10-10-00 και 428/339372/661/2-2-01 Κοινές Αποφάσεις Υπουργών Γεωργίας και Οικονομικών και την υπ' αριθμ. 85129/233/5-2-01 Απόφαση Υπουργού Γεωργίας. Οι βιοκαλλιεργητές, των οποίων οι συμβάσεις είχαν υπογραφεί, βάσει του Καν. (ΕΟΚ) 2078/92, αλλά η πενταετής τους διάρκεια λήγει κατά το έτος 2000, πληρώνονται βάσει των διατάξεων των ανωτέρω αποφάσεων και πρέπει να προσαρμοσθούν στις απαιτήσεις αυτές.
Το Υπουργείο Γεωργίας καταβάλλει κάθε δυνατή προσπάθεια απλοποίησης των κανονιστικών διατάξεων για τη Βιολογική Γεωργία. Η εφαρμογή όμως του Προγράμματος Βιολογικής Γεωργίας γίνεται σύμφωνα με τις διατάξεις των σχετικών Κοινοτικών Κανονισμών και του ΕΠΑΑ και δεν είναι δυνατόν να αντίκειται σ' αυτές, διότι η Χώρα μας θα υποστεί τις προβλεπόμενες κυρώσεις.
Η παραγωγή προϊόντων με βιολογικό τρόπο, γίνεται με βάση τον Καν. (ΕΟΚ) 2092/91 και τους τροποποιητικούς αυτού. Η παρακολούθηση των βιοκαλλιεργειών και η πιστοποίηση των βιολογικών προϊόντων από πιστοποιητικούς Οργανισμούς, οι οποίοι έχουν πάρει προηγουμένως σχετική έγκριση από το Υπουργείο Γεωργίας.
Η ένταξη στο επιδοτούμενο πρόγραμμα Βιολογικής Γεωργίας [Καν. 2078/92, Καν. (ΕΚ) 1257/99] συνεπάγεται ανάληψη συγκεκριμένων δεσμεύσεων από τους βιοκαλλιεργητές, που εντάσσονται σ' αυτό. Το Υπουργείο Γεωργίας καταβάλλει στους δικαιούχους οικονομική ενίσχυση ανά στρέμμα, ανάλογα με το είδος της καλλιέργειας.
Η χημική ανάλυση φύλλων ή τελικού προϊόντος είναι ένας έλεγχος, που γίνεται κατά τη διάρκεια εφαρμογής του προγράμματος και το κόστος αυτής καλύπτεται από το Υπουργείο Γεωργίας. Οι ενταγμένοι όμως στο πρόγραμμα βιοκαλλιεργητές υπόκεινται σε μία σειρά ελέγχων, οι οποίοι καθορίζονται από την Κοινοτική Νομοθεσία.
Ως προς τον έλεγχο και την πιστοποίηση των βιολογικών προϊόντων, βάσει του καν. 2092/91, προβλέπεται η καταβολή πιστοποιήτρων, (άρθρο 9 παρ. 2).
Η υποχρέωση αυτή είναι από την άποψη της πιστοποίησης και του ελέγχου, η μόνη που επιβαρύνει οικονομικά τον βιοκαλλιεργητή.
Η στενή συνεργασία του βιοκαλλιεργητή με τον γεωπόνο από την αρχή μέχρι το τέλος της διαδικασίας παραγωγής είναι απαραίτητη, δεδομένου ότι η βιολογική καλλιέργεια είναι απαιτητική και απαιτεί παρακολούθηση.
Η συνδρομή του γεωπόνου, η οποία αφορά στον έλεγχο παρακολούθησης της διαδικασίας παραγωγής και στην παροχή συμβουλών για τη χρήση εναλλακτικών μεθόδων λίπανσης και φυτοπροστασίας συμβατών με τους κανονισμούς της βιολογικής γεωργίας, κρίνεται αναγκαία ιδιαίτερα στην περίπτωση των νέων βιοκαλλιεργητών και μέχρι αυτοί να εξοικειωθούν με τις απαιτήσεις των καλλιεργειών.
'Οσον αφορά την οικονομική επιβάρυνση των παραγωγών με την πρόσληψη του γεωπόνου, επισημαίνεται ότι ήδη οι περισσότεροι βιοκαλλιεργητές απευθύνονται σε ιδιώτη γεωπόνο για την παροχή συμβουλών και τη σύνταξη του καλλιεργητικού σχεδίου (διευθέτηση των φυτών στο χωράφι, περίοδο λίπανσης, δόσεις λιπασμάτων, χρήση εναλλακτικών σκευασμάτων κ.λπ.), το οποίο απαιτείται για την καταβολή της επιδότησης.
Τέλος, επισημαίνεται ότι με την ίδρυση, την ταχεία ανάπτυξη και την λειτουργία του Οργανισμού Πιστοποίησης και Επίβλεψης Γεωργικών Προϊόντων Ο.Π.Ε.ΓΕ.Π.-AGROCERT αναπτύχθηκε ήδη η παραγωγή προδιαγραφών και συνεχίζεται η έκδοση προτύπων σχετικά με τα συστήματα διαχείρισης γεωργικών εκμεταλλεύσεων, διασφάλισης ποιότητας κ.λπ.
Οι προδιαγραφές αυτές καταρτίζονται από ειδικές τεχνικές επιτροπές με τη συμμετοχή εκπροσώπων των αρμόδιων υπηρεσιών του Υπουργείου Γεωργίας, των ερευνητικών και πανεπιστημιακών φορέων, ειδικών εμπειρογνωμόνων καθώς και εκπροσώπων των παραγωγικών και μεταποιητικών φορέων και σύμφωνα πάντα με τους κανόνες της προτυποποίησης.
Σύμφωνα με αυτές τις προδιαγραφές έχουν ήδη αναπτυχθεί από ομάδες παραγωγών συστήματα ολοκληρωμένης διαχείρισης της γεωργικής παραγωγής και ο Ο.Π.Ε.ΓΕ.Π. AGROCERT έχει πιστοποιήσει τις γεωργικές εκμεταλλεύσεις ενώ δέχεται συνεχώς και νέα αιτήματα για πιστοποίηση.
Η εφαρμογή τέτοιων συστημάτων έχει ήδη ξεκινήσει και οι παραγωγικοί πόροι αποδέχονται πρόθυμα να ξεκινήσουν την εφαρμογή τέτοιων προδιαγραφών παραγωγής συμμετέχοντας στη συνολικότερη προσπάθεια για την μετάβαση από την ποσοτική στην ποιοτική γεωργία.
Στην παραπάνω προσπάθεια προστίθεται και η ενεργοποίηση των κοινοτικών κανονισμών που αφορούν την ανάπτυξη, τον έλεγχο και την πιστοποίηση ειδικών κατηγοριών προϊόντων όπως τα προϊόντα βιολογικής γεωργίας, τα προϊόντα ειδικών πτηνοτροφικών εκτροφών κ.λπ.
Ο Υφυπουργός
Ε. ΑΡΓΥΡΗΣ"

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 15 Οκτωβρίου 2001.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 31/8.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τον εμπλουτισμό του υπόγειου υδατικού ορίζοντα της πεδιάδας της επαρχίας Τροιζηνίας.
2. Η με αριθμό 24/8.10.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Εργασίας και Κοινωνικών Ασφαλίσεων, σχετικώς με την απόφαση του Διοικητικού Συμβουλίου του Οργανισμού Εργατικής Κατοικίας να παραχωρήσει έκταση στη θέση "Ψαλίδι" Αμαρουσίου με το σύστημα της αντιπαροχής κλπ.
3. Η με αριθμό 29/8.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Γεωργίας, σχετικώς με την αλλαγή του κανονισμού για την επιδότηση του βαμβακιού κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο130 παρ. 4 Καν. Βουλής)
1. Η με αριθμό 26/8.10.2001 επίκαιρη ερώτηση της Βουλευτού της Νέας Δημοκρατίας κ. Ελισάβετ Παπαδημητρίου προς τον Υπουργό Εθνικής Οικονομίας, σχετικώς με τη σύνδεση on line του Ολοκληρωμένου Πληροφορικού Συστήματος με τα κεντρικά γραφεία των κομμάτων.
2. Η με αριθμό 30/8.10.2001 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τους Υπουργούς Εθνικής Άμυνας και Εξωτερικών, σχετικώς με δημοσιεύματα του Τύπου αναφερόμενα σε αιτήματα των Αμερικανών, για μέτρα θωράκισης της Αμερικανικής Βάσης στη Σούδα κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η επίκαιρη ερώτηση της κας Αρσένη. Θα παρακαλούσα, αν συμφωνείτε, κύριοι συνάδελφοι, επειδή ο κ. Χριστοδουλάκης έχει λόγο να αναχωρήσει επειγόντως, να προηγηθεί η ερώτησή προς αυτόν.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συνεφώνησε. 
Πρώτη, λοιπόν, θα συζητηθεί η τρίτη επίκαιρη ερώτηση με αριθμό 28/8.10.2001 του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Ανάπτυξης, σχετικώς με τη διάνοιξη ορυχείου της Δημόσιας Επιχείρησης Ηλεκτρισμού στη Μαυροπηγή Κοζάνης, τη μετεγκατάσταση του οικισμού σε άλλη περιοχή κλπ.
Η επίκαιρη ερώτηση του κ. Τζέκη έχει ως εξής:
"Χημικά δακρυγόνα, άγριο ξυλοδαρμό και συλλήψεις εισέπραξαν οι κάτοικοι της Μαυροπηγής Κοζάνης επειδή αγωνίζονται για το δικαίωμα στη ζωή και τη δουλειά, από ισχυρότατες δυνάμεις των Μονάδων Αποκατάστασης Τάξεως (ΜΑΤ), αλλά και κατά παράβαση του σχετικού νόμου δυνάμεων συνοροφυλάκων.
Αυτή τη φορά ο "εχθρός-λαός" ήταν γυναίκες, παιδιά, συνταξιούχοι, κάτοικοι της περιοχής που διαδήλωναν ειρηνικά επειδή άρχισαν οι εργασίες διάνοιξης του ορυχείου πλησίον του χωριού ζητώντας από την Κυβέρνηση και τη Δημόσια Επιχείρηση Ηλεκτρισμού να δεσμευτούν ότι θα αναλάβουν το κόστος μετεγκατάστασης του οικισμού τους, αλλά και θα επιλύσουν τα προβλήματα εργασίας των κατοίκων, αφού μετά την απαλλοτρίωση των χωραφιών τους δεν υπάρχει άλλος τομέας απασχόλησης.
Ερωτάται ο κύριος Υπουργός:
Από ποιον και γιατί δόθηκε η εντολή να χτυπηθεί μια ειρηνική και απόλυτα δίκαιη συγκέντρωση διαμαρτυρίας των κατοίκων της Μαυροπηγής;
Ποια μέτρα προτίθεται να πάρει η Κυβέρνηση και πότε, ώστε να μετεγκατασταθεί ο οικισμός Μαυροπηγής και να αντιμετωπιστούν τα προβλήματα απασχόλησης των κατοίκων της περιοχής;"
Ο κ. Χριστοδουλάκης έχει το λόγο.
Κύριε Υπουργέ, τα γεγονότα αυτά πότε συνέβησαν;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Την περασμένη Πέμπτη. 
ΠΡΟΕΔΡΟΣ (Απόστολος Κακλαμάνης): Είναι επίκαιρο το θέμα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είναι άκρως επίκαιρη η ερώτηση.
Κατ΄ αρχάς, θέλω να ευχαριστήσω το Βουλευτή του Κομμουνιστικού Κόμματος, που φέρει το θέμα στη Βουλή, γιατί πραγματικά είναι ένα πολύ σημαντικό θέμα για την ανάπτυξη της χώρας, της βορείου Ελλάδος και του Νομού Κοζάνης ιδιαίτερα.
Πιστεύω, αγαπητοί συνάδελφοι, ότι όποιος αγωνίζεται για το δικαίωμα στη δουλειά, αγωνίζεται σήμερα να γίνει το ορυχείο της Μαυροπηγής. Αγωνίζεται να προωθηθούν οι επενδύσεις στο Νομό Κοζάνης, οι οποίες θα φτάσουν τα εκατό δισεκατομμύρια (100.000.000.000) δραχμές, δημιουργώντας έναν ετήσιο κύκλο εργασιών είκοσι δισεκατομμυρίων (20.000.000.000) με πολύ προφανή θετικά αποτελέσματα για την απασχόληση και την εν γένει δραστηριότητα της ευρύτερης περιοχής της βορείου Ελλάδος.
Για να φτάσουμε στο ξεκίνημα του νέου ορυχείου, ακολουθήσαμε μία μακρά πορεία διαβούλευσης, συζητήσεων, διαλόγου και καταλήξαμε στο συμπέρασμα ότι το ορυχείο αυτό είναι απαραίτητη ενέργεια και για τις ευρύτερες δραστηριότητες του νομού, αλλά φυσικά και για τη Δημόσια Επιχείρηση Ηλεκτρισμού. Ακριβώς για να μπορέσουμε να ικανοποιήσουμε μια σειρά από επιφυλάξεις, που είχαν οι κάτοικοι, συμφωνήθηκε από τη ΔΕΗ να ισχύσουν περιβαλλοντικοί όροι κατά πολύ αυστηρότεροι από αυτούς που προβλέπει η ελληνική και η ευρωπαϊκή νομοθεσία.
Έτσι, λοιπόν, ενώ η νομοθεσία προβλέπει να φτάσει το ορυχείο μέχρι τα διακόσια πενήντα (250) μέτρα, εμείς συμφωνήσαμε το ορυχείο να μην πλησιάσει περισσότερο ως χείλος από τα πεντακόσια (500) μέτρα από τη Μαυροπηγή και η εκμετάλλευση του λιγνίτη να γίνεται στα χίλια (1.000) μέτρα, έτσι ώστε να διασφαλίσουμε ακόμα περισσότερο, παρακάμπτοντας και αντιμετωπίζοντας οποιαδήποτε ανησυχία και επιφύλαξη τις όποιες επιφυλάξεις υπήρχαν στους κατοίκους. Αυτή η κατάληξη θα γίνει περίπου σε δέκα (10) με δεκαπέντε (15) χρόνια από σήμερα και τότε αν υπάρξει λόγος, θα τεθεί το θέμα της μετεγκατάστασης του οικισμού, εφόσον φυσικά συμφωνήσουμε σε αυτό και υπάρχει ζήτημα από τον ίδιο τον οικισμό.
Κατά συνέπεια δεν υπάρχει κανείς απολύτως λόγος περιβαλλοντικής ανησυχίας. Υπάρχει πλήρης διασφάλιση τόσο για την προστασία του περιβάλλοντος όσο και για τη διαφύλαξη των συμφερόντων των κατοίκων της Μαυροπηγής. Το έργο αυτό όμως έπρεπε να προχωρήσει.
Έπειτα από μια σειρά διαδοχικών αναβολών, αφού η επιχείρηση είχε λάβει όλες τις απαιτούμενες άδειες, αποφασίστηκε να ξεκινήσουν οι διαδικασίες διάνοιξης του ορυχείου. Πρέπει να σας πω ότι καμία βιαιοπραγία δεν έγινε εκ μέρους των δυνάμεων της Αστυνομίας, οι οποίες απλώς επέβλεψαν τη σωστή εκκίνηση των εργασιών του ορυχείου. Εάν υπήρξαν βιαιοπραγίες, εάν υπήρξαν διαμαρτυρίες, αυτές οφείλοντο σε ορισμένους κατοίκους ή μη κατοίκους που παρευρίσκοντο εκεί. Και μπορώ να σας δώσω, για να έχετε υπόψη σας, μία φωτογραφία της εφημερίδας "ΡΙΖΟΣΠΑΣΤΗΣ", που πιστεύω εσείς τουλάχιστον θα θεωρείτε ότι απεικονίζει την πραγματικότητα, όπου αυτοί οι οποίοι είναι εξοπλισμένοι με τεράστια καδρόνια και χτυπούν τους αστυνομικούς είναι κάτοικοι. Δεν χτυπούν οι αστυνομικοί τους πολίτες, αλλά ορισμένοι συγκεντρωμένοι και μονίμως διαμαρτυρόμενοι, οι οποίοι θέλουν να εμποδίσουν την ανάπτυξη, να εμποδίσουν την απασχόληση, αυτοί χτυπούν τους αστυνομικούς.
(Στο σημείο αυτό ο Υπουργός Ανάπτυξης κ. Χριστοδουλάκης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα ολοκληρώσετε στη δευτερολογία σας.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Η συγκέντρωση ήταν ειδική, προστατεύτηκε και το ορυχείο σήμερα ξεκίνησε.
ΠΡΟΕΔΡΟΣ (Απόστολος Κακλαμάνης): Παρακαλώ, κύριε Χριστοδουλάκη.
Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Πραγματικά με εκπλήσσει η αποδοχή της απαράδεκτης στάσης της Ελληνικής Αστυνομίας και της χρησιμοποίησης των συνοροφυλάκων που γι' αυτό δεν είπε καμία κουβέντα ο κύριος Υπουργός. Είχαμε τονίσει σ' αυτήν την Αίθουσα ότι το Σώμα το οποίο εδημιουργείτο δεν θα χρησιμοποιηθεί μόνο για τους οικονομικούς μετανάστες, αλλά όταν χρειαστεί και για τον ελληνικό λαό και αυτό έγινε κύριε Πρόεδρε. Λυπάμαι πάρα πολύ που δεν βρήκε τίποτα να πει η Κυβέρνηση. Απεναντίας έριξε και πάλι ως συνήθως το βάρος στο λαό, ο οποίος πραγματικά με μία ειρηνική διαδήλωση ήθελε να εξασφαλίσει δύο ζητήματα.
Πρώτον, να μην ξεριζωθεί από τον τόπο του και δεύτερον να βρει την απασχόληση, γιατί η απαλλοτρίωση πέντε χιλιάδων στρεμμάτων του χωριού του αποκλείει το δικαίωμα της εργασίας στο γεωργικό τομέα.
Όσον αφορά την ανάπτυξη, τη θέλουμε όλοι, τη θέλουν και οι κάτοικοι όπως μας διαβεβαίωσαν, αλλά πρέπει να εξασφαλισθεί πρώτα και κύρια η μετεγκατάσταση του χωριού όπως έγινε και σε άλλες περιπτώσεις. Εδώ πραγματικά με εκπλήσσει ο κύριος Υπουργός όταν λέει ότι μετά από δέκα χρόνια θα δούμε τι θα γίνει. Ο προγραμματισμός πρέπει να γίνει από τώρα, να δοθούν τα απαραίτητα κονδύλια, ούτως ώστε με έναν προγραμματισμό να γίνει και η μετεγκατάσταση και πολύ περισσότερο να εξασφαλισθεί μία απασχόληση των κατοίκων. 
Σας πληροφορώ, κύριε Πρόεδρε, ότι από τους επτακόσιους κατοίκους του χωριού οι διακόσιοι είναι άνεργοι, είναι νέοι και μεσήλικες. Καταλαβαίνετε το μέγεθος της καταστροφής σ' αυτόν τον τόπο. Την ανάπτυξη, λοιπόν, και το ορυχείο το θέλουμε γιατί ξέρουμε ότι θα βοηθήσει και την εθνική οικονομία, αλλά και τον τόπο γενικότερα, άσχετα εάν η ΔΕΗ έχει δρομολογηθεί για το Χρηματιστήριο και για τον ιδιωτικό τομέα. Όμως δεν μπορούμε να δεχθούμε σε καμία περίπτωση να χρησιμοποιείται ως πολιορκητικός κριός η ανάπτυξη, για να κτυπηθούν βασικά δικαιώματα πολιτών της περιοχής. 
Το ζήτημα για μας είναι ότι δεν μπορεί να χρησιμοποιείται η Ελληνική Αστυνομία για μία ειρηνική -επαναλαμβάνω για μία ακόμα φορά- εκδήλωση των κατοίκων, οι οποίοι βέβαια ούτε καδρόνια είχαν ούτε πέτρες πέταξαν. Έχω και εγώ και θα το καταθέσω -γιατί δεν το έχετε μόνο εσείς- το βίντεο που τραβήχτηκε από τις τηλεοράσεις, που αποδεικνύει του λόγου του αληθές.
ΠΡΟΕΔΡΟΣ (Απόστολος Κακλαμάνης): Ολοκληρώστε, κύριε συνάδελφε.
ΑΓΓΕΛΟΣ ΤΖΕΚΗΣ: Τελειώνω με αυτό, κύριε Πρόεδρε.
Αναλαμβάνεται πλήρως σήμερα, κύριε Υπουργέ, αυτό το οποίο έγινε, τα δακρυγόνα απέναντι στα γυναικόπαιδα.
ΠΡΟΕΔΡΟΣ (Απόστολος Κακλαμάνης): Παρακαλώ μην κάνετε και οι δύο πλευρές κατάχρηση του χρόνου που ορίζει ο Κανονισμός.
ΑΓΓΕΛΟΣ ΤΖΕΚΗΣ: Τελειώνω μόνο με αυτό. Επισκέφθηκα και τους τραυματισμένους στο νοσοκομείο και πραγματικά ήταν ο πατέρας σας και ο πατέρας μου, εβδομήντα χρονών και μία ηλικιωμένη γυναίκα. Αυτός είναι ο "εχθρός" σας. 
(Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αγαπητέ κύριε συνάδελφε, εγώ δεν γνωρίζω ποιοι βάζουν τους ηλικιωμένους και τους συνταξιούχους σε τέτοιες πορείες διαμαρτυρίας. Και δεν γνωρίζω ποιοι εξοπλίζουν με τεράστια καδρόνια τους ειρηνικούς κατοίκους τους οποίους επικαλείστε. Αυτά τα δημοσιεύει ο "ΡΙΖΟΣΠΑΣΤΗΣ".
ΑΓΓΕΛΟΣ ΤΖΕΚΗΣ: Μα τι λέτε κύριε Υπουργέ; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεύτερον, όποιος είναι υπέρ της εργασίας και της απασχόλησης είναι και υπέρ της ανάπτυξης και ακριβώς επειδή η Κυβέρνηση είναι υπέρ της απασχόλησης και της ανάπτυξης γι' αυτό προωθεί τη διάνοιξη του ορυχείου, γι' αυτό προχωρεί επίσης την κατασκευή του φράγματος Ιλαρίωνα προϋπολογισμού άλλων πενήντα δισεκατομμυρίων (50.000.000.000) δραχμών. Με αυτά τα εκατό δισεκατομμύρια (100.000.000.000) επενδύσεις που γίνονται στο Νομό Κοζάνης ολόκληρη η περιοχή θα γνωρίσει μία νέα περίοδο ανάπτυξης και απασχόλησης την οποία πορεία εμπόδιζαν οι εχθροί της ανάπτυξης. Με λύπη διαπιστώνω ότι και το δικό σας κόμμα, η δική σας πολιτική αποδεικνύεται εχθρός της δουλειάς, εχθρός της απασχόλησης, εχθρός των εργαζομένων.
ΑΓΓΕΛΟΣ ΤΖΕΚΗΣ: Τον κομμουνιστικό "δάκτυλο" θα τον βλέπετε και στον ύπνο σας. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Λυπάμαι που καθοδηγείτε και αναγνωρίζετε όλες αυτές τις δήθεν διαμαρτυρίες κατοίκων ή μη κατοίκων -γιατί είναι εξαιρετικά αμφισβητήσιμο πόσοι από αυτούς είναι πραγματικοί κάτοικοι- όταν γνωρίζετε ότι η πραγματοποίηση αυτού του μεγάλου αναπτυξιακού έργου θα τονώσει πρώτα απ' όλα την τοπική απασχόληση.
ΑΓΓΕΛΟΣ ΤΖΕΚΗΣ: Ξέρετε πού πέφτει η Μαυροπηγή; 
Λυπάμαι, κύριε Πρόεδρε, με αυτό που λέει ο Υπουργός και διαμαρτύρομαι έντονα ακόμα μία φορά για τον κομμουνιστικό "δάκτυλο". 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, μπορώ να μιλήσω; Έχω το λόγο;
ΠΡΟΕΔΡΟΣ (Απόστολος Κακλαμάνης): Παρακαλώ να μη γράφονται οι διακοπές.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατά προτεραιότητα θα προσληφθούν οι κάτοικοι της περιοχής και αυτοί θα γνωρίσουν το μεγάλο κέρδος της ανάπτυξης και της απασχόλησης.
Επίσης θέλω να σας κάνω μία ερώτηση. Πώς είναι δυνατόν ταυτοχρόνως να διαμαρτύρεστε ενάντια στο ξερίζωμα των κατοίκων και ταυτοχρόνως να λέτε ότι πρέπει να μετεγκατασταθεί το χωριό. Η μετεγκατάσταση δεν είναι ξερίζωμα των κατοίκων;
ΑΓΓΕΛΟΣ ΤΖΕΚΗΣ:...
ΠΡΟΕΔΡΟΣ (Απόστολος Κακλαμάνης): Μη διακόπτετε παρακαλώ πολύ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Οι κάτοικοι θα απολαύσουν όλα τα δικαιώματα τα οποία έχουν, όλη την προστασία του περιβάλλοντος.
Ταυτόχρονα θα απολαύσουν και μια υψηλή προοπτική τοπικής απασχόλησης που θα οδηγήσει σε νέες πολύ καλύτερες μέρες και για τους ίδιους τους κατοίκους της Μακροπηγής, για όλους τους πολίτες της Κοζάνης και για ολόκληρη τη βόρειο Ελλάδα. Αυτό θέλει η ανάπτυξη, αυτό θέλει η κοινή γνώμη, όλες οι πολιτικές δυνάμεις. Και όσοι θέλουν να προωθηθεί η απασχόληση θα πρέπει να υποστηρίξουν αυτό το μεγάλο επενδυτικό έργο και όχι να το αντιστρατεύονται, να το υπονομεύουν και να το καθυστερούν.
Σας ευχαριστώ.
ΑΓΓΕΛΟΣ ΤΖΕΚΗΣ: ...
ΠΡΟΕΔΡΟΣ (Απόστολος Κακλαμάνης): Παρακαλώ! 
Ακολουθεί η με αριθμό 32/8-10-2001 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Μαρίας Αρσένη προς τον Υπουργό Γεωργίας, σχετικώς με τη λήψη μέτρων για την προστασία της ελληνικής καπνοπαραγωγής.
Η επίκαιρη ερώτηση έχει ως εξής:
"Από πρόσφατη ανακοίνωση του Υφυπουργού κ. Αργύρη προκύπτει ότι η Ευρωπαϊκή Ένωση προχωρεί στην παύση της πριμοδότησης, γεγονός που οδηγεί στον αφανισμό τις εξήντα χιλιάδες (60.000) καπνοπαραγωγικές οικογένειες.
Μετά τα παραπάνω ερωτάται ο κύριος Υπουργός:
Τι ενέργειες έχει πραγματοποιήσει μέχρι σήμερα για την αντιμετώπιση του προβλήματος; Σε ποιες ενέργειες πρόκειται να προβεί άμεσα για να προστατευθεί η ελληνική καπνοπαραγωγή;"
Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Είναι γνωστό ότι ο καπνός αποτελεί το στόχο των υποστηρικτών της αντικαπνιστικής πολιτικής με το επιχείρημα της προστασίας της δημόσιας υγείας. Παρ' όλα αυτά η Ευρωπαϊκή Επιτροπή, ύστερα από δυναμικές και επιτυχείς παρεμβάσεις της ελληνικής Κυβέρνησης, στηρίζει συνεχώς το καθεστώς των ενισχύσεων και για το λόγο αυτό καμία μέχρι σήμερα επίπτωση δεν έχει σημειωθεί στην απασχόληση και στο εισόδημα των καπνοπαραγωγών.
Τελευταίες θέσεις της Ευρωπαϊκής Επιτροπής, που αναιρούν πράγματι το μέχρι σήμερα ισχύον καθεστώς, εξετάζονται από τις αρμόδιες κυβερνητικές υπηρεσίες και όχι μόνο, αλλά και από τις οργανώσεις των καπνοπαραγωγών, με υπευθυνότητα. Εκτιμώ ότι θα γίνει προσπάθεια για τη διασφάλιση του εισοδήματος του καπνοπαραγωγού και τη διατήρηση του κοινωνικού ιστού της υπαίθρου που αποτελούν κυρίαρχους στόχους της Κυβέρνησης. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Προς επιβεβαίωση όλων αυτών θα πρέπει να θυμίσω τη δυναμική παρέμβαση του Πρωθυπουργού κατά την τελευταία σύνοδο κορυφής στο Γκέντεμποργκ, χάρη στην οποία αφαιρέθηκαν οι σχετικές με τον καπνό τροπολογίες της Ευρωπαϊκής Επιτροπής που είχαν υιοθετηθεί από το Ευρωπαϊκό Κοινοβούλιο. Εξάλλου σύμφωνα με τις διαβεβαιώσεις του αρμόδιου επιτρόπου, και η όποια αποσύνδεση των ενισχύσεων για τον καπνό ενδέχεται να πραγματοποιηθεί στο μέλλον, θα είναι προοδευτική και θα επέλθει μόνο εφόσον συνδέεται με την ανάπτυξη μέτρων που θα επιτρέπουν την εξασφάλιση ανάλογων πηγών εισοδημάτων και εναλλακτικών οικονομικών δραστηριοτήτων για τους καλλιεργητές και τους απασχολούμενους στον τομέα του καπνού.
Για τη χώρα μας είναι γνωστό ότι η καπνοκαλλιέργεια απασχολεί εξήντα χιλιάδες οικογένειες, αλλά έμμεσα και άμεσα εργάζονται περίπου διακόσιες ογδόντα χιλιάδες οικογένειες. Το γεγονός αυτό μας υποχρεώνει -και αυτό θα γίνει- να καταβάλουμε τις αναγκαίες προσπάθειες σε όλα τα κοινοτικά επίπεδα, ώστε να διασφαλιστεί η συνέχιση της στήριξης του καπνού τουλάχιστον μέχρις ότου βρεθούν εναλλακτικές λύσεις ισοδύναμου οικονομικού αποτελέσματος προς το σημερινό εισόδημα των καπνοπαραγωγών. Η μέριμνα για τη διατήρηση της ζωτικότητας του οικονομικού και κοινωνικού ιστού των αγροτικών περιοχών όπου καλλιεργείται ο καπνός, είναι προτεραιότητα του Υπουργείου Γεωργίας. Και πιο συγκεκριμένα το Υπουργείο θα προασπίσει τα συμφέροντα και το εισόδημα των καλλιεργητών σε όλα τα επίπεδα. Άλλωστε σήμερα έχουμε μια σύσκεψη με όλες τις καπνοπαραγωγικές επιχειρήσεις, αλλά και με τη διεπαγγελματική του καπνού για να καθορίσουμε τη στάση μας απέναντι σ' αυτό το μεγάλο θέμα, που έχει προκύψει μετά την αθέτηση αν θέλετε της επιτροπής και το ζήτημα που μπαίνει για την αντικαπνιστική εκστρατεία. 
Εμείς έχουμε πει συγκεκριμένα πράγματα ότι άλλο αντικαπνιστική εκστρατεία και άλλο αντικαπνική εκστρατεία. Εάν πράγματι η αντικαπνιστική εκστρατεία συνδέεται και με τη μείωση του καπνού, τότε είναι σίγουρο ότι θα μπορούσαμε να το εξετάσουμε. Εάν συνδέεται βεβαίως με τη μείωση των τσιγάρων, από τη στιγμή όμως που δεν υπάρχει ούτε ένα τσιγάρο μείωση στην Ευρώπη, θα πρέπει να στρέψουμε αλλού τα βήματά μας και όχι στην αντικαπνική εκστρατεία, η οποία έχει ξεκινήσει πάντα προς λαθεμένη κατεύθυνση για μας. Στη δευτερολογία μου θα πω και τις ενέργειες της Κυβέρνησης.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κα Αρσένη.
ΜΑΡΙΑ ΑΡΣΕΝΗ: Κύριε Υπουργέ, χαίρομαι για την πάρα πολύ θετική στάση σας απέναντι στο θέμα. Είναι γνωστές και οι προσπάθειες που έχουν καταβληθεί από την Κυβέρνηση για να αποσοβηθεί το θέμα αυτό. Ωστόσο -το δηλώσατε και εσείς- εάν αυτή η πολιτική της Ευρωπαϊκής Ένωσης ισχύσει, τότε εξήντα χιλιάδες οικογένειες και είκοσι χιλιάδες εργαζόμενοι σε διάφορες δραστηριότητες που έχουν σχέση με τον καπνό, οδηγούνται στον αφανισμό.
Θα ήθελα να πω ότι ο ισχυρισμός των συγκεκριμένων τεχνοκρατών της Ευρωπαϊκής Ένωσης ότι στα μέτρα αυτά για την αντικαπνιστική εκστρατεία εντάσσεται η συγκεκριμένη κοινοτική πολιτική για την καπνοκαλλιέργεια στο πλαίσιο της αντικαπνιστικής εκστρατείας και δεν συνάδει αντικαπνιστική πολιτική με πριμοδότηση των καπνών, νομίζω ότι δεν αντέχει καμίας πολιτικής.
Μετά από την κατ' ουσία κατάργηση της καπνοκαλλιέργειας στις χώρες της Κοινότητας, όπως είναι η Ελλάδα, η Ιταλία, η Ισπανία, θα ήθελα να μου πείτε, κύριε Υπουργέ, με το χέρι στην καρδιά: Θα μειωθεί, όπως και εσείς είπατε προηγούμενα, η παραγωγή των καπνοβιομηχανιών της Ευρωπαϊκής Ένωσης, έστω και κατά ένα τσιγάρο;
Βεβαίως δεν μπορεί να γίνει αυτό. Καμία μείωση καπνοβιομηχανικής παραγωγής δεν πρόκειται να επέλθει, αφού είναι βέβαιο ότι σήμερα οι παραγόμενες ποσότητες καπνού στην Ελλάδα και στις άλλες χώρες της Ευρωπαϊκής Ένωσης θα εισάγονται από τις καπνοβιομηχανίες από τρίτες χώρες.
Επομένως η δήθεν ευαισθησία των κύκλων της Ευρωπαϊκής Ένωσης για τα δεινά των καπνιστών είναι υποκριτική και η επίθεση έχει ως στόχο μόνο να μειωθεί η αγροτική επιχορήγηση στον κοινοτικό νότο. Παράλληλα βέβαια θα συσσωρεύσει μία σειρά από είκοσι εκατομμύρια ανέργους στην Ευρωπαϊκή Ένωση, οι οποίοι θα προστεθούν στους ήδη υπάρχοντες.
Στην ανακοίνωση, κύριε Υπουργέ, κάνετε επίσης μία νύξη και αφήνετε να εννοηθεί ότι θα υπάρξουν αντισταθμικά οφέλη από την κατάργηση της καπνοπαραγωγής. Θα ήθελα να επισημάνω με τον πλέον κατηγορηματικό τρόπο ότι κανένα όφελος δεν μπορεί να αντισταθμίσει τη ζημιά των καπνοπαραγωγικών οικογενειών, γιατί ξέρετε πολύ καλά ότι η παραγωγή αυτή γίνεται σε ημιορεινές και άγονες περιοχές και ούτε το 1/10 της ωφέλειας που αποκομίζουν σήμερα οι καπνοπαραγωγοί μπορούν να το αποκομίσουν από κάποιες άλλες καλλιέργειες.
Θα ήθελα συγκεκριμένα να πω ότι στην Πιερία, όπως βέβαια και σε άλλες περιοχές που παράγονται καπνά, όλη η οικονομία εξαρτάται αποκλειστικά από τα καπνοκαλλιεργητικά εισοδήματα. Γύρω στα τριάντα πέντε με σαράντα δισεκατομμύρια δραχμές συρρέουν κάθε έτος στην οικονομία της Πιερίας. Αυτό κινεί κυριολεκτικά όλη την οικονομία της Πιερίας. Εάν καταργηθεί η ενίσχυση της καπνοκαλλιέργειας, τότε θα οδηγηθεί συνολικά η περιοχή και στην παρακμή και στην απαξίωση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα συμφωνήσω απόλυτα με την κυρία συνάδελφο για τη μεγάλη σημασία που έχει η καπνοκαλλιέργεια στην Πιερία, αλλά πρέπει επίσης και εμείς να συμφωνήσουμε ότι σε καμία περίπτωση δεν πρέπει να συνδέσουμε την αντικαπνιστική εκστρατεία με τον καπνό. Μπορεί να είναι δύο πράγματα σχετικά μεταξύ τους, αλλά σε καμία περίπτωση εμείς δεν θα αντισταθούμε στη λογική της αντικαπνιστικής εκστρατείας. 
Θα αντισταθούμε στη λογική της όποιας βίαιας προσαρμογής και της αντικαπνικής πολιτικής, η οποία αρχίζει να εκφράζεται με τον πιο παράδοξο τρόπο: Ενώ έχουμε συμφωνήσει για ορισμένα πράγματα, η επιτροπή επιμένει πολλές φορές για κάποια ζητήματα που θα έπρεπε να είχαν συζητηθεί καλύτερα.
Γι' αυτό το λόγο θα σας πω τις ενέργειες που έχει αποφασίσει η Κυβέρνηση σε συνεργασία με τους φορείς των παραγωγών, ώστε:
Πρώτον, και σε ευρωπαϊκό επίπεδο να υπάρξει μία συντονισμένη αντίδραση όλων εκείνων των παραγωγών και μεταποιητών των οποίων θίγονται τα συμφέροντα από την αντικαπνική αυτή τακτική.
Δεύτερον, με τη συνεργασία και με άλλες ευρωπαϊκές χώρες που παράγουν καπνό να υπάρξει συντονισμένη και από κοινού στήριξη των θέσεων στα πλαίσια των οργάνων της Ευρωπαϊκής Ένωσης, Ευρωπαϊκό Κοινοβούλιο ή Συμβούλιο Υπουργών για να αποτραπεί κάθε προσπάθεια μείωσης του εισοδήματος των παραγωγών.
Κρίσιμο σημείο για το Υπουργείο Γεωργίας και την Κυβέρνηση αποτελεί η με κάθε τρόπο διατήρηση του επιπέδου στήριξης της καλλιέργειας με το σημερινό ή με οποιαδήποτε άλλο σύστημα, ώστε το ύψος των ενισχύσεων να παραμείνει σταθερό. Αυτό ακριβώς εννοούμε: Την αντιστάθμιση.
Η εμπειρία του 1998 είναι ενδεικτική της δυνατότητας της ελληνικής κυβέρνησης να προασπίσει τα συμφέροντα των καπνοπαραγωγών. 
Τρίτον, με την επεξεργασία των θέσεών μας -που θα βελτιώσουν την κοινή οργάνωση του καπνού την ΚΟΑ καπνού, μέσα από την αναδιάρθρωση των ποικιλιών και την παραγωγή ποιοτικών καπνών και λιγότερο βλαβερών για την υγεία- πρακτικών καλλιέργειας φιλικότερων προς το περιβάλλον. Γιατί μπορεί από τη μια μεριά να παράγει τον καπνό απ' τον οποίο γίνεται το τσιγάρο, αλλά από την άλλη ο καπνός ο ίδιος είναι φιλοπεριβαλλοντικό φυτό, δηλαδή προστατεύει την υγεία και τα εδάφη από την διάβρωση και είναι προϊόν που χρειάζεται λίγα φυσικά αποθέματα, όπως νερό κλπ. Νομίζω ότι οι ελληνικές ποικιλίες είναι λιγότερο βλαβερές από όσες παράγονται ανά τον κόσμο. Η διάθεσή μας να αναδιαρθρώσουμε όλα εκείνα τα καπνά που είναι με μεγαλύτερη νικοτίνη, δείχνει πράγματι τη μεγάλη προσπάθεια που καταβάλλει ο Έλληνας καπνοπαραγωγός, να μπορέσει πράγματι να διαμορφώσει μία καλλιέργεια φιλική προς το περιβάλλον. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 27/8.10.2001 επίκαιρη ερώτηση της Βουλευτού της Νέας Δημοκρατίας κας Μαριέττας Γιαννάκου προς τον Υπουργό Εθνικής Παιδείας και Θρησκευμάτων σχετικώς με την αναγνώριση τίτλων σπουδών, των ιατρικών σχολών από τις χώρες εκτός της Ευρωπαϊκής Ένωσης.
Η επίκαιρη ερώτηση της κας Γιαννάκου έχει ως εξής: 
"Αποτελεί παράδοξο φαινόμενο διάκρισης μεταξύ πολιτών η συνεχιζόμενη αδυναμία αναγνώρισης τίτλων σπουδών από ιατρικές σχολές χωρών εκτός της Ευρωπαϊκής Ένωσης. Περίπου 1000 υποψήφιοι παραμένουν ουσιαστικά εγκλωβισμένοι, παρά την ένταξή τους στο ενιαίο πανελλαδικό σύστημα εξετάσεων αναγνώρισης με σχετική απόφαση του Υπουργού Παιδείας. Είναι ασφαλώς πρόκληση σε βάρος των εν λόγω υποψηφίων το γεγονός ότι τα γραπτά τους παραμένουν "κλειδωμένα" σε τραπεζική θυρίδα, όταν την ίδια στιγμή οι συνάδελφοί τους από την επαρχία εντάσσονται απρόσκοπτα στην αγορά εργασίας. Σε όλη αυτή την κατάσταση το αρμόδιο Υπουργείο όχι μόνο παραμένει σιωπηλός μάρτυς, αλλά αρνείται και να έρθει σε επαφή με τους ενδιαφερόμενους.
Ερωτάται ο αρμόδιος Υπουργός:
1. Γιατί δεν έχει παρέμβει άμεσα, ώστε να αρθεί η καταφανής άδικη διάκριση μεταξύ πολιτών με σαφή και ισότιμα δικαιώματα που εκτός των άλλων προστατεύονται ρητώς από το Κοινοτικό Κεκτημένο και το Ελληνικό Σύνταγμα.
2. Τι σκοπεύει να κάνει άμεσα ο αρμόδιος Υπουργός, πριν το θέμα εξέλθει από τα σύνορα της χώρας". 
Ο Υπουργός Εθνικής Παιδείας και Θρησκευμάτων κ. Ευθυμίου έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Κυρία Γιαννάκου, είναι γνωστή η ευθύνη με την οποία ασκείτε τον έλεγχό σας πάντα και σε αυτήν την περίπτωση η πολύπλοκη φύση του θέματος σας οδήγησε σε δύο λάθη. Πρώτον ότι το Υπουργείο Παιδείας είναι σιωπηλός μάρτυς των εξελίξεων και δεύτερον στο που έγκειται η πραγματική απόδοση ευθυνών. Όπως ίσως θα πρέπει να είναι σε όλους γνωστό, οι εξετάσεις του ΔΙΚΑΤΣΑ πραγματοποιούνται από τις ιατρικές σχολές. Η Ιατρική Σχολή Αθηνών από το Σεπτέμβρη του 2000 και με έγγραφο, που έχω στα χέρια μου, του ίδιου του Προέδρου Ιατρικού Τμήματος Αθηνών του κ. Κίτα αναγνωρίζει αυτό που θα σας πω -θα το καταθέσω αμέσως μετά- ότι αρνείται να πραγματοποιήσει τις εξετάσεις του ΔΙΚΑΤΣΑ όπως και μια άλλη αλυσίδα υποχρεώσεων με ανοικτή δικαιολογία την αντίθεσή της σε ορισμένες όψεις της πρόσφατης νομοθεσίας του Υπουργείου Υγείας για τον αναγκαίο εκσυγχρονισμό του ΕΣΥ. 
Βρεθήκαμε μπροστά σε αυτό το καθεστώς που αναφέρεται συν τοις άλλοις, στη συνταγματικά κατοχυρωμένη και από όλα τα κόμματα της Βουλής υποστηριζόμενη αυτοτέλεια των πανεπιστημίων και των πανεπιστημιακών τμημάτων. Δεν έχουμε δηλαδή νομικό τρόπο επέμβασης στην απόφαση αυτή της Ιατρικής Σχολής Αθηνών.
Επομένως αυτό που μπορούσε να γίνει είναι αυτό που μας εγκαλείτε -και το κάναμε- να πάρει την πρωτοβουλία το Υπουργείο τον Ιούνιο και να συγκαλέσει όλες τις ιατρικές σχολές. Άλλαξε το σύστημα των εξετάσεων και πραγματοποιήθηκαν κεντρικά, 31 Ιουνίου και 1η Ιουλίου και τα γραπτά προς διόρθωση διανεμήθηκαν στις υπόλοιπες ιατρικές σχολές, αλλά κατά γραπτή απαίτηση της Ιατρικής Σχολής Αθήνας, τα χίλια γραπτά των οποίων τα παράβολα είχαν κατατεθεί στην Ιατρική Αθηνών, ζητήθηκε να μη διορθωθούν από τις υπόλοιπες ιατρικές. Και φυσικά υπάρχει ένα λεπτό θέμα σχέσεων των ιατρικών σχολών ανάμεσά τους, έτσι ώστε πράγματι να γίνει σεβαστή αυτή η απαίτηση της Ιατρικής Σχολής Αθηνών. Και το Υπουργείο Παιδείας με τον αρμόδιο φορέα του ΔΙΚΑΤΣΑ έλαβε την πρωτοβουλία -και κακώς μας ελέγχετε γι' αυτό- να φυλαχθούν τα γραπτά σε τραπεζική θυρίδα, ώστε τουλάχιστον αυτό το δύσκολο διάστημα της αναμονής επίλυσης του θέματος να μην προκληθεί, να μην εγερθεί καμία αμφισβήτηση περί τη μεταχείριση αυτών των γραπτών.
Αυτήν τη στιγμή που μιλάμε βρίσκονται σε εξέλιξη συζητήσεις στις οποίες συμπεριλαμβάνεται και η Ιατρική Σχολή Αθηνών, ώστε να καταστεί δυνατή η διανομή αυτών των γραπτών σε άλλες ιατρικές σχολές χωρίς να προκληθεί θέμα ανάμεσά τους, διότι ακριβώς θέλουμε να πιστεύουμε και εμείς, όπως ζήτησα επισήμως από την Ιατρική Σχολή Αθηνών να θεωρείται ότι χίλιοι νέοι επιστήμονες που τίθενται σ' αυτήν τη δοκιμασία καλό είναι να αντιμετωπιστούν απ΄όλους με τη δέουσα ευθύνη και προσοχή και να μην επεκτείνουμε συνδικαλιστικές διεκδικήσεις σε κάποιο άλλο πεδίο σε βάρος συμπολιτών μας.
Άρα βρισκόμαστε σ' αυτήν τη φράση και δεν είμαστε σιωπηλοί μάρτυρες. Αντίθετα κατά το δυνατόν είμαστε ενεργοί προς τη λύση αυτού του ζητήματος.
ΠΡΟΕΔΡΕΥΩΝ (Κωνσταντίνος Γείτονας): Η κα Γιαννάκου έχει το λόγο.
ΜΑΡΙΕΤΤΑ ΓΙΑΝΝΑΚΟΥ ΚΟΥΤΣΙΚΟΥ: Κύριε Υπουργέ, πράγματι περίπου έτσι έχουν τα πράγματα όπως τα είπατε. Μόνο που εδώ υπάρχει μια ιδιαιτερότητα. Οι συγκεκριμένοι άνθρωποι έχουν τελειώσει τις σχολές τους στο εξωτερικό εδώ και δύο ή τρία χρόνια κα καθυστερούσαν λόγω του ότι ηρνείτο το ΔΙΚΑΤΣΑ Αθηνών να του δώσει τη δυνατότητα να δώσουν εξετάσεις. Δηλαδή δεν πρόκειται μόνο για το συγκεκριμένο πρόβλημα που αναμένουμε η Ιατρική Σχολή Αθηνών να εξετάσει τα γραπτά τους τα οποία βρίσκονται σε θυρίδα.
Πρόκειται για ανθρώπους που έχουν τελειώσει πολύ πριν από άλλους. ΟΙ άλλοι έχουν πάρει την αναγνώριση. Αυτοί οι άνθρωποι όμως δεν έχουν τη δυνατότητα να μπουν στη σειρά για να κάνουν ειδικότητα και όλα όσα χρειάζεται να κάνει κανείς εν συνεχεία. Άρα έχουμε μια συνεχιζόμενη εις βάρος τους διάκριση γιατί οι συγκεκριμένοι άνθρωποι που υπέβαλαν αίτηση στο ΔΙΚΑΤΣΑ Αθηνών δεν είχαν το δικαίωμα εν συνεχεία να μεταφέρουν αυτήν την αίτηση σε άλλες πόλεις της Ελλάδας για να εξεταστούν εκεί τα γραπτά τους. Άρα δεν είναι δυνατόν με ευχολόγια να περιμένουμε το τι θα δεχθεί η Ιατρική Σχολή Αθηνών. Δεν θέλω να σχολιάσω το τι κάνουν οι ιατρικές σχολές. Είναι μια άλλη ιστορία.
Εγώ έκανα την ερώτηση για ένα και μόνο λόγο. Για να σας το θυμίσω γιατί ο Γενικός Γραμματέας του Υπουργείου σας αρνείται να συναντήσει τους ενδιαφερόμενους και για να μάθουμε από σας ποιοι άλλοι συγκεκριμένοι τρόποι υπάρχουν για να επιταχύνετε τη λύση σ' αυτήν την ιστορία. Αυτή η ιστορία δεν είναι του τελευταίου έτους. Είναι μια ιστορία τριών ετών. Είναι απολύτως άδικη και έχει βαρύτατες επιπτώσεις στο μέλλον αυτών των ανθρώπων, που θέλουν να ασκήσουν την ιατρική στην πατρίδα τους.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Πράγματι αυτοί είναι οι λεγόμενοι παλιοί υποψήφιοι, αλλά η αλυσίδα της αιτιολογίας της δημιουργίας του θέματός τους δεν βρίσκεται στο ΔΙΚΑΤΣΑ. Είναι στο ότι είχαν καταβάλει τα παράβολά τους στην Ιατρική Αθηνών. Έτσι εθεωρούντο και είναι τυπικά δέσμιοι του γεγονότος ότι απευθύνονται στην Ιατρική Αθηνών για την εξέτασή τους. Η Ιατρική Αθηνών με έγγραφο που υπογράφεται από τον Πρόεδρο αναγνωρίζει ότι η αποχή από τη διόρθωση των γραπτών οφείλεται σε απεργιακές κινητοποιήσεις λόγω ορισμένων διατάξεων του ν. 2889/2001 για τη βελτίωση και τον εκσυγχρονισμό του ΕΣΥ. Άρα είναι φανερό ότι το Υπουργείο Παιδείας δεδομένης της αυτοτέλειας των πανεπιστημίων, δεδομένης της ιδιαιτερότητας ότι τα παράβολα των υποψηφίων είχαν ήδη κατατεθεί στην Ιατρική Αθηνών κινείται με μεγάλη προσοχή.
Οφείλω να αναγνωρίσω ότι η Ιατρική Αθηνών δείχνει να έχει συνείδηση ότι αυτό το πρόβλημα είναι πολύ διαφορετικό από τις εν γένει κινητοποιήσεις στις οποίες προβαίνει για την εναντίωσή της στο νομοσχέδιο περί ΕΣΥ. Η προσπάθειά μας είναι σε συνεργασία με την Ιατρική Αθηνών να αναγνωριστεί η δυνατότητα της διασποράς αυτών των γραπτών και σε άλλες ιατρικές σχολές, έτσι ώστε αυτά τα παιδιά να μπορέσουν να αντιμετωπίσουν την εξέταση και να ξέρουν πώς θα προσδιορίσουν την εξέλιξή τους. Ελπίζω όλες οι πολιτικές δυνάμεις να συμβάλουν προς τις ιατρικές σχολές, ώστε οι κινητοποιήσεις να αποσυνδεθούν από τα κεντρικά τους ζητούμενα διότι αφορούν τη μοίρα άλλων συμπολιτών μας.
ΠΡΟΕΔΡΕΩΝ (Κωνσταντίνος Γείτονας): Είναι σωστό αυτό που λέτε κύριε Υπουργέ, για να δοθεί λύση για τα παιδιά που δεν χρωστάνε τίποτα.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Δεν είναι ακριβώς έτσι τα πράγματα.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Καταθέτω το έγγραφο του Προέδρου της Ιατρικής Αθηνών κ. Κίττα.
(Στο σημείο αυτό ο Υπουργός Εθνικής Παιδείας και Θρησκευμάτων κ. Ευθυμίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΣΠΗΛΙΟΣ ΣΠΗΛΙΩΤΟΠΟΥΛΟΣ: Τα γραπτά των τελευταίων εξετάσεων ήλθαν προχθές.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αν μου επιτρέπετε, μην κάνουμε πρόχειρες επισημάνσεις. Είναι ασφαλισμένα τα γραπτά στη θυρίδα. Θα σας παρακαλούσα...
ΣΠΗΛΙΟΣ ΣΠΗΛΙΩΤΟΠΟΥΛΟΣ: Είναι τρεις χιλιάδες (3000) παιδιά. 
ΠΡΟΕΔΡΕΥΩΝ (Κωνσταντίνος Γείτονας): Δεν έχετε δικαίωμα σε λόγο από τον Κανονισμό, κύριε συνάδελφε.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Είναι κοινωνικό πρόβλημα.
ΠΡΟΕΔΡΕΥΩΝ (Κωνσταντίνος Γείτονας): Είναι εδώ η κα Γιαννάκου, η οποία είναι επαρκής, τα καταφέρνει...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, κλείνω με μία διαβεβαίωση. Το γραφείο του Ειδικού Γραμματέα ημερησίως ασχολείται με την εξήγηση σε τριάντα (30) κατά μέσο όρο ανθρώπους αυτής της κατηγορίας. Είναι άδικο να ασκείται κριτική ότι δεν επιμελούμεθα του θέματος και κυρίως δεν κάνουμε ό,τι μπορούμε για να το επιλύσουμε.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στις επίκαιρες ερωτήσεις δεύτερου κύκλου.
Η πρώτη επίκαιρη ερώτηση η με αριθμό 23/8.10.2001 του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εργασίας και Κοινωνικών Ασφαλίσεων, σχετικώς με την ένταξη στο πρόγραμμα επιχορήγησης νέων ελεύθερων επαγγελματιών για το 2001 όλων των αιτήσεων που υπεβλήθησαν στο Νομό Αιτωλοακαρνανίας διαγράφεται λόγω κωλύματος του κυρίου Υπουργού.
Επίσης η δεύτερη επίκαιρη ερώτηση με αριθμό 25/8.10.2001 του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας και Πρόνοιας, σχετικώς με τη στελέχωση του Νοσοκομείου "Ερυθρός Σταυρός" με ιατρό αιματολόγο κλπ διαγράφεται λόγω κωλύματος του κυρίου Υπουργού.
ΙΩΑΝΝΗΣ ΧΩΜΑΤΑΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Κωνσταντίνος Γείτονας): Δεν το επιτρέπει ο Κανονισμός, αλλά πείτε τι θέλετε.
ΙΩΑΝΝΗΣ ΧΩΜΑΤΑΣ: Κύριε Υπουργέ, πραγματικά θα ήθελα να εκφράσω τη λύπη μου για την απουσία της ηγεσίας του Υπουργείου Υγείας και Πρόνοιας για ένα τόσο σοβαρό θέμα. Αυτήν την απουσία τη θεωρώ πραγματικά προσβλητική και περιφρονητική και για το ελληνικό Κοινοβούλιο και πρέπει να σας προβληματίσει κι εσάς. Ο κύριος Υπουργός προτίμησε να πάει στα εγκαίνια ενός ψυχιατρείου και να μην έλθει εδώ. Εκεί θα προβληθεί, ενώ εδώ είναι υποχρεωμένος να απολογηθεί. Αυτό αποδεικνύει και τον τρόπο με τον οποίο η Κυβέρνηση στο σύνολό της αντιμετωπίζει τα προβλήματα του ελληνικού λαού και δείχνει παράλληλα και τη σκοπιμότητα που δείχνουν οι όποιες σκέψεις και οι αποφάσεις της. 
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Χωματά. Θα έχετε την ευχέρεια να την επανακαταθέσετε, οπότε θα αντιπαρατεθείτε με την Κυβέρνηση, όταν θα γίνει η συζήτηση σύμφωνα με τον Κανονισμό.
Κυρίες και κύριοι συνάδελφοι ολοκληρώθηκε η συζήτηση των επικαίρων ερωτήσεων.
Πριν εισέλθουμε στην ημερήσια διάταξη της νομοθετικής εργασίας, θα διακόψουμε για λίγα λεπτά, γιατί ο κύριος Υπουργός και οι εισηγητές είναι στην Διαρκή Επιτροπή.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις".
Το νομοσχέδιο ψηφίστηκε επί της αρχής. Υπενθυμίζω στους συναδέλφους ότι έχει είκοσι άρθρα κατανεμημένα σε δύο κεφάλαια, το πρώτο είναι από το άρθρο 1 έως το άρθρο 10 και το δεύτερο κεφάλαιο από το άρθρο 11 έως το άρθρο 20 και το ακροτελεύτιο άρθρο. Υπάρχουν επίσης δύο υπουργικές τροπολογίες, δύο εμπρόθεσμες τροπολογίες Βουλευτών και τρεις εκπρόθεσμες.
Υπενθυμίζω επίσης ότι σήμερα θα πρέπει να ολοκληρώσουμε τη συζήτηση σύμφωνα με την απόφαση της Διάσκεψης των Προέδρων στη συνεδρίασή της στις 27-9-2001 και ότι στη Διαρκή Επιτροπή τα άρθρα συζητήθηκαν όλα μαζί σε μία ενότητα.
Κυρίες και κύριοι συνάδελφοι, δέχεσθε να συζητήσουμε τα είκοσι (20) άρθρα σε μία ενότητα και στη συνέχεια να συζητήσουμε τις τροπολογίες; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα, κύριε Πρόεδρε.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς, το Σώμα συμφώνησε να συζητήσουμε τα είκοσι (20) άρθρα σε μία ενότητα και στη συνέχεια να συζητήσουμε τις τροπολογίες. Δεν συζητούμε το ακροτελεύτιο 
Κύριε Υπουργέ, πριν δώσω το λόγο στους εισηγητές, έχετε κάποιες νομοτεχνικές ή άλλες βελτιώσεις;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, έχω κάποιες βελτιώσεις νομοτεχνικής μορφής. 
ΠΡΟΕΔΡΕΥΩΝ (Κωνσταντίνος Γείτονας): Αν είναι απλά νομοτεχνικές βελτιώσεις, να τις καταθέσετε στα Πρακτικά και να διανεμηθούν.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα, κύριε Πρόεδρε, θα τις καταθέσω στα Πρακτικά. 
(Στο σημείο αυτό, ο Υφυπουργός Οικονομικών κ. Απόστολος Φωτιάδης καταθέτει στα Πρακτικά τις προαναφερθείσες νομοτεχνικές βελτιώσεις οι οποίες έχουν ως εξής:
"Τροποποιήσεις και συμπληρώσεις στο Σχέδιο Νόμου του Υπουργείου Εθνικής Οικονομίας και οικονομικών "Φορολογικές ρυθμίσεις, Αμοιβαία Κεφάλαια, συμπλήρωση Χρηματιστηριακής Νομοθεσίας και άλλες διατάξεις"
1. 'Αρθρο 1
Στο τέλος της παραγράφου 13, συμπληρούται η ένδειξη "(ΦΕΚ 285 Α΄)". 
2. 'Αρθρο 2 
2.α. Στον πρώτο στίχο της παραγράφου 6 του άρθρου αυτού, μετά τις λέξεις "του ν. 2523/1997)), συμπληρούται η ένδειξη "(ΦΕΚ 179 Α΄)". 
2.β. Στον τέταρτο στίχο της παραγράφου 9 του άρθρου αυτού, μετά τις λέξεις "του ν. 1591/1986>), συμπληρούται η ένδειξη "(ΦΕΚ 50 Α΄)". 
2.γ. Στο δεύτερο στίχο της παραγράφου 10 του άρθρου αυτού, μετά τις λέξεις "του ν. 2682/1999", συμπληρούται η ένδειξη "(ΦΕΚ 16 Α')". 
2.δ. Στο δεύτερο στίχο της παραγράφου 11 του άρθρου αυτού, μετά τις λέξεις "του π.δ. 100/1998)", συμπληρούται η ένδειξη "(ΦΕΚ 96 Α΄)". 
3. 'Αρθρο 5 
3.α. Στον δεύτερο στίχο του άρθρου αυτού, μετά τις λέξεις "του ν.δ. 1297/1972", συμπληρούται η ένδειξη "(ΦΕΚ 217 Α')". 
3.β. Στον τρίτο στίχο του άρθρου αυτού, μετά τις λέξεις "του ν. 2166/1993", συμπληρούται η ένδειξη " (ΦΕΚ 137 Α΄)". 
3.γ. Στον έβδομο στίχο του άρθρου αυτού, μετά τις λέξεις "του ν. 1676/1986", συμπληρούται η ένδειξη "(ΦΕΚ 204 Α΄)". 
4. 'Αρθρο 8 
Στο δεύτερο στίχο της παραγράφου 3 του άρθρου αυτού, η ένδειξη "(ΦΕΚ 154 Α΄)", διαγράφεται. 
5. 'Αρθρο 10 
Στον πρώτο στίχο της παραγράφου 3 του άρθρου αυτού, μετά τις λέξεις "του ν. 2892/2001 ", συμπληρούται η ένδειξη "(ΦΕΚ 46 Α')". 
6. 'Αρθρο 11 
6.α. Στον τέταρτο στίχο της παραγράφου 5 του άρθρου αυτού, μετά την λέξη "πεντακοσίων" προστίθεται η λέξη "είκοσι". 
6.β. Στον πρώτο στίχο της παραγράφου 8 του άρθρου αυτού, μετά τις λέξεις "του ν. 275311999", συμπληρούται η ένδειξη "(ΦΕΚ 249 Α΄)". 
6.γ. Στον έκτο στίχο της παραγράφου 16 του άρθρου αυτού, μετά τις λέξεις "του ν. 264811998", συμπληρούται η ένδειξη "(ΦΕΚ 238 Α΄)". 
6.δ. Στον δεύτερο στίχο της παραγράφου 17 του άρθρου αυτού, μετά τις λέξεις "του ν. 234311995)>, συμπληρούται η ένδειξη "(ΦΕΚ 211 Α')". 
6.ε. Στον έβδομο στίχο της παραγράφου 20 του άρθρου αυτού, η περίπτωση "ζ΄" αντικαθίσταται ως περίπτωση "στ΄". 
7. 'Αρθρο 16
Στον πρώτο και δεύτερο στίχο της παραγράφου 2 του άρθρου αυτού, μετά τις λέξεις "του ν. 3632/1928", συμπληρούται η ένδειξη "(ΦΕΚ 137 Α')". 
8. 'Αρθρο 19 
8.α. Στην αρχή του πρώτου στίχου του άρθρου αυτού, συμπληρούται, ως παράγραφος η ένδειξη "1.". 
8.β. Στον δεύτερο στίχο της παραγράφου 1 του άρθρου αυτού, μετά τις λέξεις "του ν. 245911997", συμπληρούται η ένδειξη "(ΦΕΚ 17 Α΄)". ) 
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Πλειοψηφίας κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Κύριε Πρόεδρε, κυρίες και κύριοι συνάδελφοι, πιστεύω ότι είχαμε τη δυνατότητα χθες στο νομοσχέδιο και επί της αρχής να συζητήσουμε αρκετά και επί των άρθρων. Πιστεύω ότι δόθηκαν επαρκείς εξηγήσεις. Σήμερα όμως θα υπάρχει η δυνατότητα να καλύψουμε και προβλήματα τα οποία πιθανόν να μην καλύφθηκαν χθες το βράδυ ή να μην ακούστηκαν κάποιες διευκρινίσεις.
Στο άρθρο 1, στις ρυθμίσεις στη φορολογία εισοδήματος, κάνουμε μια σημαντική ρύθμιση φοροαπαλλαγών και γι' αυτούς οι οποίοι λειτουργούν στην Ελλάδα με τα προγράμματα του ΟΗΕ στην ύπατη αρμοστεία και πιστεύουμε ότι για λόγους δικαιοσύνης αυτό το θέμα διευκολύνει στη διαδικασία όπως ακριβώς προσδιορίζεται στο νομοσχέδιο. 
'Εχουμε τις ρυθμίσεις που επιβάλλονται για να αποτραπεί το ενδεχόμενο υποβολής εκπρόθεσμης δήλωσης με σκοπό το μη υπολογισμό επιχειρηματικής αμοιβής και τη μη προσθήκη του ποσού της στο συνολικό εισόδημα του υπόχρεου φυσικού προσώπου, ο οποίος έχει εισοδήματα από άλλες πηγές με αποτέλεσμα την επιβολή φόρου με χαμηλότερο συντελεστή σ' αυτά τα εισοδήματα. Το είχαμε αναλύσει και χθες σε σχέση με την εφαρμογή των φορολογικών νόμων και διαπιστώσαμε ότι ήδη υπήρχε μία κατάχρηση στο συγκεκριμένο ζήτημα και πιστεύουμε ότι σήμερα, όπως ακριβώς το προσδιορίζουμε στο άρθρο 1, λύνει ένα θέμα πολύ σοβαρό σε σχέση με τα έσοδα του ελληνικού δημοσίου, αλλά και με θέματα δικαιοσύνης. 
Προσδιορίζουμε και την αλλαγή στον τρόπο των τόπων των καταθέσεων του 15% στο χώρο των τραπεζών με 10%. Αυτά έχουν προσδιορισθεί και από την Ευρωπαϊκή Ένωση και κάνουμε τις αντίστοιχες προσαρμογές. 
Στο νομοσχέδιο και στο συγκεκριμένο άρθρο, απαλλάσσουμε πλέον από τεκμήριο τους αγρότες, οι οποίοι αγοράζουν αγροτικά μηχανήματα, δεν καταβάλλουν τοις μετρητοίς και επειδή έχουν πρόβλημα σε σχέση με το να το αποπληρώσουν, δίνουμε τη δυνατότητα αυτό να μην είναι τεκμήριο από τη στιγμή που υπάρχουν τα δάνεια και οι τοκοχρεωλυτικές αποσβέσεις. 
Στο συγκεκριμένο άρθρο έχουμε και τα αντίστοιχα ποσά σε σχέση με τα επικουρικά ταμεία. Η διευκρίνιση δόθηκε χθες. Είναι αίτημα των επικουρικών ταμείων. Δεν υπάρχει περαιτέρω φορολόγηση σ΄αυτά τα συγκεκριμένα ποσά. Είχαμε τη δυνατότητα χθες το βράδυ να το διευκρινίσουμε, για να μην υπάρχει κάποιο πρόβλημα στο συγκεκριμένο ζήτημα.
Σε σχέση με το άρθρο 2, έχουμε προσδιορίσει ακριβώς τι γίνεται με το θέμα των τοκομεριδίων, τη διάκριση μεταξύ αυτών οι οποίοι διαμένουν στη χώρα και σε σχέση με αυτούς που είναι κάτοικοι της αλλοδαπής και δίνουμε συγκεκριμένες προθεσμίες οι οποίες περιγράφονται στο υπάρχον νομοσχέδιο. Τα εξάμηνα τα οποία λέμε εδώ, έχουν σχέση και με την προετοιμασία, που έχει γίνει στο χώρο των τραπεζών και η προετοιμασία αυτή έχει να κάνει και με τις πολύ μεγάλες αλλαγές οι οποίες συντελούνται από την εφαρμογή του ευρώ στη χώρα από την 1/1/2002 και βέβαια και με τη δίμηνη παράλληλη κυκλοφορία του ευρώ με τη δραχμή. 
Στο άρθρο 3, επειδή έγινε πολύ μεγάλη συζήτηση με την αυτοτελή φορολογία των αφορολόγητων αποθεματικών, για τις τεχνικές επιχειρήσεις, θέλω να ξαναπώ άλλη μια φορά εδώ ότι στο άρθρο 3 δίνουμε τη δυνατότητα να υπάρξει η διαδικασία της φορολογίας αυτοτελώς με 17,5%. Και αυτό γιατί το κάνουμε; Θέλουμε να υπάρχει ενίσχυση των τεχνικών εταιρειών, θέλουμε πραγματικά να δημιουργήσουμε ανταγωνιστικές εταιρείες και γι' αυτό το λόγο δίνουμε αυτήν τη συγκεκριμένη διάταξη, η οποία είναι και ευεργετική, αλλά είναι μια διάταξη που ισχυροποιεί ουσιαστικά ελληνικές επιχειρήσεις και εκτιμώ ότι αυτό το συγκεκριμένο άρθρο πρέπει να ψηφιστεί ομόφωνα, παρ' όλο που δεν κατάλαβα και τη θέση της Νέας Δημοκρατίας η οποία αντιτίθεται, παρ' όλο που αρχικά έβλεπε ότι θα μπορούσε να ψηφίσει το συγκεκριμένο άρθρο.
Στο άρθρο 4, έχουμε την εκκαθάριση των συγκοινωνιακών επιχειρήσεων. Μετά από οκτώ (8) χρόνια υπάρχει μια συγκεκριμένη συμφωνία. Επιτέλους εκκαθαρίζονται. Σε σχέση με τα ανταλλακτικά έχουν γίνει συμφωνίες με όλους, για να κλείσει ένα κεφάλαιο που ταλαιπώρησε και το ελληνικό δημόσιο και τις αστικές συγκοινωνίες και όλους μας και πιστεύουμε ότι με το άρθρο 4 κλείνει αυτή η μεγάλη πληγή για όλους, η οποία άνοιξε το 1992. Ανέφερα χθες το βράδυ πώς και με ποιο τρόπο.
Στο χώρο της συγκέντρωσης κεφαλαίου πιστεύω ότι η διάταξη αυτή όσον αφορά τις μετατροπές και τις συγχωνεύσεις, έχει τη διαδικασία αυτή που εμείς θέλουμε να ενισχύσουμε. Επιχειρηματολογήσαμε και επιχειρηματολογούμε ότι το νομοσχέδιο αυτό και τα συγκεκριμένα άρθρα καθορίζουν τη στάση μας απέναντι στη λειτουργία της αγοράς και του ανταγωνισμού και παράλληλα, με απόλυτη ευαισθησία ρυθμίζουμε πάρα πολλά θέματα που έχουν κοινωνική διάσταση και γι' αυτό είναι θετικό, όπως προαναφέραμε, το συγκεκριμένο νομοσχέδιο.
Στο άρθρο 6, δεν χρειάζεται περισσότερη επιχειρηματολογία. Το αποδεικτικό πληρωμής που αναφέρεται στις διατάξεις του ν.2873/2000 είναι συγκεκριμένο και καταγράφεται, για να μην υπάρχει καμία αμφιβολία σε όλη αυτήν τη διαδικασία. 
Στο άρθρο 7, προσδιορίζουμε τις κυρώσεις οι οποίες πρέπει να επιβάλλονται για την παράβαση της απόδοσης των δικαιωμάτων σε σχέση με τη φορολογία των κερδών στα καζίνο από τα δικαιώματα του ελληνικού δημοσίου. Και αυτό το καθορίζουμε ρητά στο συγκεκριμένο άρθρο.
Στο άρθρο 8 ή γίνεται σκόπιμη παρανόηση ή ειλικρινά η Αντιπολίτευση δεν έχει κατανοήσει το συγκεκριμένο άρθρο.
Έχουμε τις ρυθμίσεις θεμάτων παιγνίων. Γνωρίζετε καλά πώς λειτουργούν οι παλιάς τεχνολογίας ηλεκτρονικοί υπολογιστές που βρίσκονται σε όλη την Ελλάδα, τη διάκριση μεταξύ τεχνικών ή τυχερών παιχνιδιών. Και αυτό που λέει το άρθρο 8, είναι ότι βλέποντας την εξέλιξη της νέας τεχνολογίας και διαβλέποντας τους μεγάλους κινδύνους της μετατροπής ηλεκτρονικών υπολογιστών, οι οποίοι παίζουν το ρόλο των ηλεκτρονικών παιχνιδιών, που γνωρίζουμε όλοι σε όλη την επικράτεια, ερχόμαστε να καλύψουμε ένα τεράστιο κενό και το προσδιορίζουμε για να καλύψουμε την εξέλιξη. 
Αν δεν φέρναμε αυτήν τη ρύθμιση, τότε είναι βέβαιο ότι θα μας έλεγαν κάποιοι "Μα, δεν παρακολουθείτε τη διαδικασία της εξέλιξης; Δεν παρακολουθείτε ότι ένα κομμάτι επιχειρηματιών αναπροσαρμόζει για να μεγιστοποιεί το κέρδος κάτω από τις συγκεκριμένες συνθήκες;" 
Άρα, λοιπόν, αυτή η διάταξη δεν έρχεται ούτε να φορολογήσει συλλόγους, οι οποίοι έχουν ηλεκτρονικούς υπολογιστές για τα μέλη τους ή για τη νέα γενιά, δεν έρχεται να φορολογήσει ουσιαστικά, όπως ακούστηκε εδώ, εκκλησίες οι οποίες δίνουν σ' αυτούς οι οποίοι εκκλησιάζονται ηλεκτρονικούς υπολογιστές. Και έχετε παρακολουθήσει όλοι ότι αυτό γίνεται για να εξασκηθούν ή για να αποκτήσουν γνώσεις στο επίπεδο της πληροφορικής. Άρα το άρθρο 8 για μία ακόμη φορά, επαναλαμβάνουμε, έρχεται με αυτόν το συγκεκριμένο τρόπο. 
Το άρθρο 9, τροποποιήσεις διατάξεων του Κώδικα Φόρου Προστιθέμενης Αξίας, το έχουμε προσδιορίσει με ακρίβεια. Έχουμε κάνει τις συγκεκριμένες αλλαγές σε σχέση με τη διαδικασία για εφαρμογή των διατάξεων από 1.1.2003 και αυτό για να λειτουργήσει το σύστημα και για να γίνουν οι προσαρμογές πιο ομαλά. Πιστεύουμε ότι και στις αλλαγές τις οποίες κάνουμε και σε σχέση με ανέγερση οικοδομών και εργολαβικά, είναι αυτά τα οποία καταγράψαμε και τα οποία βελτιώνουμε με τις συγκεκριμένες παραγράφους του συγκεκριμένου άρθρου 9.
Στο άρθρο 10, ρυθμίσεις θεμάτων Κώδικα Βιβλίων και Στοιχείων, η ανάλυση είναι δεδομένη. Εμείς κάνουμε και μία διεύρυνση σε σχέση με το ερευνητικό έργο που χρηματοδοτείται και με τα ερευνητικά έργα από την Ευρωπαϊκή Ένωση, τα οποία συνδέουμε πλέον και με τις αμοιβές. Αυτές τις ρυθμίσεις τις κάνουμε, γιατί πρέπει να δώσουμε κίνητρα σε αυτήν τη διαδικασία. Το συγκεκριμένο άρθρο είναι άρθρο, το οποίο προσδιορίζει θετικά την όλη διαδικασία.
Στο άρθρο 11, για τις τελωνειακές ρυθμίσεις, η ρύθμιση είναι θετική σε σχέση με τα ελλείμματα, τα οποία υπάρχουν από την καταγραφή των χαρτονομισμάτων και πιστεύω ότι λύνουμε ένα αίτημα το οποίο υπάρχει από τους εργαζόμενους και ήταν ένα αίτημα ετών. Στο συγκεκριμένο άρθρο 11 τέθηκαν τα ζητήματα. Προσδιορίζω ορισμένες διαφωνίες. Είναι θετικό το ότι φοροαπαλλάσσουμε τις θυγατρικές εταιρείες των νομαρχιακών αυτοδιοικήσεων.
Μένω όμως στο θέμα για το οποίο υπήρξε αρκετή αντιπαράθεση, για τα καταστήματα αφορολόγητων ειδών για τα οποία γίνεται επέκταση. Υπάρχει αντιπαράθεση σε σχέση με τα βιομηχανοποιημένα καπνά, τα οποία κατάσχονται από το λαθρεμπόριο και με τη διαδικασία την οποία προσδιορίζουμε. 
Θα ήθελα να πω και στον Εισηγητή της Νέας Δημοκρατίας κ. Ρεγκούζα ότι όλη αυτή η διαδικασία δεν έχει καμία σχέση με την εγχώρια αγορά. Όλη αυτή η διαδικασία είναι μία διαδικασία όπου θα υπάρχει δημοπρασία. Αυτός ο οποίος θα μπει στη διαδικασία της δημοπρασίας, έχει υποχρέωση να εξάγει το συγκεκριμένο προϊόν. Άρα δεν θα μπει στην εγχώρια αγορά και από την άλλη μεριά έχει ονοματεπώνυμο πλέον το συγκεκριμένο βιομηχανοποιημένο προϊόν που εξάγεται.
Ούτε σε χέρια λαθρεμπόρων πηγαίνει ούτε κανένας κίνδυνος υπάρχει σε σχέση με τη νόθευση του ανταγωνισμού και των καπνοπαραγωγών.
Στο άρθρο 12 υπάρχει η διάσπαση του αμοιβαίου κεφαλαίου. 'Έχουμε προσδιορίσει και προσδιορίζουμε και με Κανονισμό τα νέα δεδομένα, διότι μέχρι τώρα είχαμε τη διαδικασία μόνο των συγχωνεύσεων, δεν προβλεπόταν στην κείμενη νομοθεσία η διαδικασία της διάσπασης. Υπάρχει όλος ο Κανονισμός. Θα μπορούσε το ελληνικό Κοινοβούλιο να μην ψηφίζει Κανονισμό, όμως εμείς προτείνουμε να ψηφιστεί και ο συγκεκριμένος Κανονισμός για να υπάρχει μια πληρότητα σε σχέση με τις διαδικασίες λειτουργίας και των αμοιβαίων κεφαλαίων.
Στο άρθρο 13 μιλάμε και για τις δαπάνες και ποιος αναλαμβάνει το κόστος από τη συγχώνευση ή από τη διάσπαση. Το άρθρο 14 αναφέρεται στην υπεραξία από την εισφορά μετοχών όπου δίνουμε τη δυνατότητα στα ελληνικά χρηματιστήρια και στην ανώνυμη εταιρεία να αποκτήσει σύνολο από θυγατρικές εταιρείες που έχει το 100%, για να μπορέσει να κινηθεί στη διαδικασία πλέον, των νέων δεδομένων, τα οποία προσδιορίζουμε και στο συγκεκριμένο άρθρο 14 και με τις υπεραξίες και με την εταιρεία "Ελληνικά Χρηματιστήρια Ανώνυμος Εταιρεία".
Το άρθρο 15 και αυτό είναι θετικό. Έχουμε τις συμβάσεις μαθητείας, επιτρέπουμε δηλαδή αυτό το οποίο δεν μπορούσε να γίνει μέχρι σήμερα, δηλαδή φοιτητές των ανώτατων εκπαιδευτικών ιδρυμάτων να προσλαμβάνονται στο ελληνικό Χρηματιστήριο, να δίνουν τις γνώσεις τους, να αποκτούν εμπειρία και πιστεύω ότι δεν υπάρχει κανείς σ' αυτή την Αίθουσα, ο οποίος να έχει διαφωνία στο άρθρο 15.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ένα λεπτό μπορώ να έχω ακόμα κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Ναι, θα σας δώσω λίγο χρόνο για να ολοκληρώσετε.
ΙΩΑΝΝΗΣ ΒΑΘΕΙΑΣ: Ευχαριστώ πολύ.
Στο άρθρο 16 αναφορικά με τους χρεωστικούς τίτλους, ενισχύουμε και δίνουμε τη δυνατότητα και στη δευτερογενή αγορά να αναπτυχθεί και στο επίπεδο των χρεωστικών τίτλων, ρυθμίσεις δηλαδή θετικές για τη λειτουργία του Χρηματιστηρίου.
Στο άρθρο 17 έχουμε τις επενδύσεις των ασφαλιστικών οργανισμών. Ο συνδυασμός που έγινε χθες το βράδυ σε σχέση με το πώς δούλεψαν ή με το τι επενδύσεις έγιναν στο Χρηματιστήριο, δεν έχουν καμία σχέση με το συγκεκριμένο άρθρο 17. Δίνουμε τη δυνατότητα και καθορίζουμε πρακτικά ζητήματα, που είναι ουσιαστικά, σε σχέση με τις αποφάσεις που παίρνουν οι επιτροπές επενδύσεων και αυτό το κάνουμε και για προστασία των ίδιων, αλλά και για μεγαλύτερη ευελιξία και μεγαλύτερη διαφάνεια. Γι' αυτό έρχεται το άρθρο 17 και προσδιορίζει με ακρίβεια τα συγκεκριμένα θέματα.
Στο άρθρο 18 αναφορικά με τα θέματα λειτουργίας του Σώματος Ορκωτών Εκτιμητών, είναι πάρα πολύ απλό το ζήτημα. Άκουσα χθες αιτιολογίες που πραγματικά με ξένισαν. Δεν ενισχύουμε ούτε το χώρο των τραπεζών ούτε κανέναν. Υπάρχει η διαδικασία της ίσης μεταχείρισης σε σχέση με τον ανταγωνισμό. Δεν ισχύει για τον χώρο των ιδιωτικών τραπεζών, το κάνουμε και για τον χώρο των δημόσιων τραπεζών να μην ισχύει η διαδικασία, να υπάρχει η εκτίμηση από το Σώμα των Ορκωτών Λογιστών και η εξαίρεση είναι για το σύνολο του πιστωτικού συστήματος της χώρας και αυτό είναι θετικό για όλους. 
Στο άρθρο 19 υπάρχει η επέκταση στους δυο νομούς της βόρειας Ελλάδας, στο Νομό Ημαθίας και στο Νομό Καστοριάς, που δεν είχαν προβλεφθεί τα προηγούμενα χρόνια σε σχέση με τις ζημιές που υπέστησαν από τα προβλήματα των κυρώσεων, που υπήρξαν στην πρώην Γιουγκοσλαβική Δημοκρατία της Μακεδονίας την περίοδο την οποία ακριβώς προσδιορίζουμε.
Υπάρχουν και άλλες διατάξεις πάρα πολύ σημαντικές, οι οποίες περιγράφονται εδώ και για τις φορολογικές απαλλαγές, για ενισχύσεις που δίνονται στις οικογένειες, οι οποίες είχαν θύματα στους καταστροφικούς σεισμούς της 7ης Σεπτεμβρίου του 1999 και μια σειρά ευεργετικών διατάξεων, οι οποίες προσδιορίζουν τη φιλοσοφία της κυβερνητικής πολιτικής, που συνοψίζεται σε δυο σοβαρά επίπεδα στόχων.
Το ένα είναι να ενισχύουμε με τον πιο σύγχρονο τρόπο την εξέλιξη της ελληνικής οικονομίας και τη λειτουργία των ελληνικών επιχειρήσεων σε όλα τα επίπεδα και το δεύτερο στοιχείο να ενισχύουμε με φορολογικές απαλλαγές ασθενέστερες τάξεις, να ενισχύουμε και να στηρίζουμε κοινωνικές ομάδες, που έχουν την ανάγκη μας και αυτό κάνει το νομοσχέδιο το οποίο έρχεται προς ψήφιση στο ελληνικό Κοινοβούλιο.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής της Νέας Δημοκρατίας κ. Ρεγκούζας.
ΑΔΑΜ ΡΕΓΚΟΥΖΑΣ: Κύριε Πρόεδρε, κυρίες και κύριοι συνάδελφοι, ασφαλώς και χθες, στην κατ' αρχήν συζήτηση, είχαμε διευκρινίσει ότι όποιες θετικές ρυθμίσεις εμπεριέχονται στα άρθρα του νομοσχεδίου δεν ακυρώνουν την αρνητική μας στάση απέναντι σε κάποιες άλλες ρυθμίσεις που είτε χαρακτηρίζονται από μας προνομιακές για κάποια συγκεκριμένα, ορισμένα συμφέροντα είτε έχουν το στοιχείο της κοινωνικής αδικίας.
Θα προσπαθήσω να επισημάνω κάποιες αδυναμίες που εμπεριέχονται στα σχετικά άρθρα, σε μία προσπάθεια να συμβάλουμε από την πλευρά μας στην καλύτερη συνθετική πρόταση, αν βέβαια η Κυβέρνηση έχει ευήκοον ους. Πολύ φοβάμαι όμως ότι θα πράξουμε τούτο για την ανάγκη των Πρακτικών και τίποτε περισσότερο. 
'Ερχομαι τώρα στα άρθρα. 
Στο άρθρο 1 η ρύθμιση που γίνεται για την επιχειρηματική αμοιβή μας βρίσκει σύμφωνους, γιατί πράγματι είχαν δημιουργηθεί πολλά προβλήματα σε επιχειρήσεις που υπέβαλαν εκπρόθεσμες φορολογικές δηλώσεις και έχαναν το δικαίωμα να επικαλεσθούν -τα φυσικά πρόσωπα, δηλαδή- το ευεργέτημα θα έλεγε κανείς, τη ρύθμιση που υπάρχει για την επιχειρηματική αμοιβή.
Η τοκοχρεολυτική δόση δανείων που αφορά προμήθεια αρδευτικού εξοπλισμού μας βρίσκει σύμφωνους -το είπε και ο κύριος Υφυπουργός χθες- με τη διαφορά όμως πως εμείς λέμε ότι είναι ελλιπής. Είναι δυνατόν τα επενδυτικά αγαθά της γεωργικής εκμετάλλευσης να αποτελούν τεκμήριο φορολόγησης; Στους επαγγελματίες, στις επιχειρήσεις τα επενδυτικά αγαθά που αγοράζονται είναι τεκμήριο φορολόγησης; Και μάλιστα αντί να ενισχύεται πολλές φορές από την πολιτεία η αγροτική οικονομία, που έχει ανάγκη, για το κόστος παραγωγής, για τη διαμόρφωση της τιμής των προϊόντων, για συμβουλευτικά θέματα που έχουν σχέση με τις καλλιέργειες, έρχεται και θεωρεί τεκμήριο και την αγορά των επενδυτικών εργαλείων που έχουν οι αγρότες; Θεωρούμε, λοιπόν, ότι είναι ένα θετικό βήμα, αλλά είναι ελλιπής η ρύθμιση.
ΙΩΑΝΝΗΣ ΒΑΘΕΙΑΣ: Υπάρχει κάποια πρόταση;
ΑΔΑΜ ΡΕΓΚΟΥΖΑΣ: Να μη λαμβάνεται ως τεκμήριο φορολόγησης η αγορά και βέβαια και οι τοκοχρεολυτικές δόσεις για τα επενδυτικά αγαθά της αγροτικής εκμετάλλευσης, για το τρακτέρ, για το μηχάνημα. 
ΙΩΑΝΝΗΣ ΒΑΘΕΙΑΣ: Σ' αυτά αναφερόμαστε.
ΑΔΑΜ ΡΕΓΚΟΥΖΑΣ: Αναφέρεται μόνο η τοκοχρεολυτική δόση και όχι το σύνολο της δαπάνης. 
ΙΩΑΝΝΗΣ ΒΑΘΕΙΑΣ: Ενώ απαλλάσσονταν όταν ήταν τοις μετρητοίς, δεν απαλλάσσονταν όταν ήταν με δάνειο. Εκεί υπήρχε η διαφορά.
ΑΔΑΜ ΡΕΓΚΟΥΖΑΣ: Σε κάθε περίπτωση πρέπει η διάταξη να είναι ολοκληρωμένη για να μην ισχύει το τεκμήριο. 
ΠΡΟΕΔΡΕΥΩΝ (Κωνσταντίνος Γείτονας): Επιτρέπω το διάλογο μεταξύ των εισηγητών για να ενημερωθεί καλύτερα το Σώμα.
ΑΔΑΜ ΡΕΓΚΟΥΖΑΣ: Καλόπιστα τον κάνουμε. 
ΠΡΟΕΔΡΕΥΩΝ (Κωνσταντίνος Γείτονας): Αλλά να μην το καθιερώσουμε..
ΑΔΑΜ ΡΕΓΚΟΥΖΑΣ: Συγγνώμη, κύριε Πρόεδρε, που σας αγνοήσαμε.
Θετική επίσης είναι η ρύθμιση -δεν μπορεί κανείς να πει όχι- για τα τέκνα των φονευθέντων σε σεισμούς ή σε έκτακτες περιπτώσεις ανωτέρας βίας.
Για την εν λευκώ εξουσιοδότηση που ζητά σ' αυτό το άρθρο ο Υπουργός Οικονομικών για την αυξομείωση των μοναδικών συντελεστών καθαρού κέρδους και ο συνδυασμός των μοναδικών συντελεστών στη διαμόρφωση τεκμηρίων, όπως λειτουργεί το σύστημα σήμερα, εμείς τονίσαμε -το τόνισε και ο κ. Μητσοτάκης- ότι ενέχει και το στοιχείο της αντισυνταγματικότητας, γιατί προκύπτουν νέοι φόροι. Θα προκύπτουν νέοι φόροι με απόφαση του Υπουργού Οικονομικών και αυτό είναι αντισυνταγματικό.
Πέραν, όμως αυτού, δεν μπορώ να κατανοήσω γιατί θέλει αυτή την εξουσιοδότηση ο Υπουργός Οικονομικών, για να αποφύγει την κριτική του Σώματος; Δεν μπορώ να καταλάβω γιατί επιμένει σε αυτήν την αξιολόγηση. Και με την ευκαιρία αυτή θα ήθελα να κάνω και μια πρόκληση προς τον κύριο Υφυπουργό. Προτίθεται μήπως στο επόμενο διάστημα να αυξήσει αυτούς του συντελεστές; Διότι από τη μια μεριά λέει η Κυβέρνηση ότι δεν βάζει φόρους και από την άλλη ζητά εν λευκώ εξουσιοδοτήσεις για να αυξήσει μοναδικούς συντελεστές που οδηγούν σε φόρους.
Δεν πείστηκα για την παρακράτηση του φόρου στις συντάξεις. Και επειδή δεν πείστηκα -αν δεν καταλαβαίνω, δεν ξέρω- να μου το διευκρινίσει η Κυβέρνηση πάλι. Εδώ στη σχετική διάταξη αναφέρεται: Οι διατάξεις της προηγούμενης παραγράφου που μιλάει για την κλιμάκωση του 5% ή του 10%, εφαρμόζονται για παρακράτηση φόρου από τα ποσά των συντάξεων ή άλλων παροχών παρόμοιας φύσης που καταβάλλονται στους δικαιούχους από 1ης Ιανουαρίου 2001 και μετά. Για συντάξεις μιλάει, κύριε Υφυπουργέ, δεν μιλά για επικουρικές συντάξεις. Βεβαίως μέσα εκεί είναι και οι επικουρικές, αλλά δεν είναι μόνο οι επικουρικές και βέβαια εδώ υπάρχει πάλι το στοιχείο της αντισυνταγματικότητας, γιατί αυτή η παρακράτηση έχει την αναδρομική ισχύ από 1.1.2001, ενώ ήδη βρισκόμαστε στον Οκτώβριο του 2001.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μου επιτρέπετε, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): Εάν επιτρέπει και ο ομιλητής. 
ΑΔΑΜ ΡΕΓΚΟΥΖΑΣ : Βεβαίως. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, αυτό είναι ευνοϊκότερη διάταξη με την έννοια ότι υπάρχει ήδη η ρύθμιση για εξακόσιες χιλιάδες (600.000) δραχμές και γίνεται επτακόσιες χιλιάδες (700.000) δραχμές υπέρ του φορολογούμενου. Άρα δεν είναι θέμα συνταγματικό αυτήν τη στιγμή, είναι υπέρ του φορολογούμενου. Ήδη σήμερα υπάρχει εδώ και πολλές δεκαετίες το εξακόσιες χιλιάδες (600.000) δραχμές, το οποίο γίνεται επτακόσιες χιλιάδες (700.000) δραχμές. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υφυπουργέ. 
ΑΔΑΜ ΡΕΓΚΟΥΖΑΣ : Για την παρακράτηση; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε συνάδελφε.
ΑΔΑΜ ΡΕΓΚΟΥΖΑΣ : Έρχομαι στο άρθρο 2. Κοιτάξτε, κύριε Υφυπουργέ, ό,τι και να μας πείτε εκείνο που θέλω να σας πω εγώ είναι για τη γερμανική εταιρεία των αεροδρομίων των Σπάτων. Ανεξάρτητα εάν η εταιρεία συμμετέχει κατά 45% ή 55% έχει κάθε λόγο να ωφελείται από τη μη πληρωμή φόρων. Θα σας έλεγα όσον αφορά το επιχείρημα που λέει ότι πρέπει να γίνουν αποσβέσεις, ότι εγώ δεν έχω καμία αντίρρηση όπου η επιχείρηση λειτουργεί με τα κριτήρια, όπως όλες οι άλλες επιχειρήσεις, να γίνουν αποσβέσεις. Όπου παραδείγματος χάρη προβλέπεται συντελεστής 10% για τις λοιπές εγκαταστάσεις των επιχειρήσεων και υπόκεινται σε αυτήν τη ρύθμιση οι ελληνικές επιχειρήσεις, είναι υποχρεωμένες να κάνουν 10% απόσβεση. Αν δεν το πραγματοποιήσουν αυτό το χάνουν για τη συγκεκριμένη εταιρεία, επειδή ακριβώς έχει πολλές δαπάνες που δεν είχαν τη δυνατότητα αποσβέσεων μέχρι τώρα, αλλά εφάπαξ αφαίρεση από τον πρώτο χρόνο λειτουργίας τους. Οι εταιρείες αυτές όταν είναι καινούριες λόγω των αυξημένων αποσβέσεων και των αυξημένων εξόδων καταγράφουν μη φορολογητέα κέρδη, δηλαδή πλασματικές ζημίες, οι οποίες μπορούν να μεταφερθούν μόνο για πέντε χρόνια και αν δεν γίνει αυτή η μεταφορά στα πέντε χρόνια χάνονται. 
'Αρα, λοιπόν, ο μικρός συντελεστής τι πραγματοποιεί; Κάνει μια κλιμάκωση στο χρόνο και δίνει τη δυνατότητα σε αυτές τις επιχειρήσεις να αφαιρέσουν από τα κέρδη τους τα χρόνια που θα τους είναι χρήσιμα. Όταν είναι στα πρώτα χρόνια δεν τα χρειάζονται, γιατί θα έχουν ούτως ή άλλως μη φορολογητέα κέρδη. Και βέβαια το γεγονός ότι γίνεται έξω από οποιαδήποτε συμβατική υποχρέωση, η Κυβέρνηση έχει τουλάχιστον την υποχρέωση να μας εξηγήσει γιατί το κάνει. Τους το ζήτησε ασφαλώς η συγκεκριμένη εταιρεία. Εάν συμψηφίζει άλλες υποχρεώσεις που έχει προς τη γερμανική εταιρεία, με μέθοδο μείωση των κερδών που θα καταβάλει η εταιρεία -γιατί υπάρχουν τέτοια ζητήματα που δεν τηρούνται επακριβώς οι όροι της σύμβασης και οι δεσμεύσεις που έχει αναλάβει η ελληνική Κυβέρνηση- να μας το πει ευθέως, για να το κατανοήσουμε και εμείς και να συμφωνήσουμε ενδεχομένως, αν υπάρχει αυτή η αναγκαιότητα. Όχι, όμως, έτσι όπως έρχεται. 
Παράγραφος 3, για τις τεχνικές επιχειρήσεις. Επιμένουμε, κύριε Πρόεδρε, γιατί τα αποθεματικά που έχουν δημιουργήσει οι τεχνικές εταιρείες, φορολογούνται αν αυξηθεί το κεφάλαιο -αν κεφαλαιοποιηθούν- και φορολογούνται επίσης αν διαλυθεί η εταιρεία, αν διανεμηθούν. Με αυτόν τον τρόπο δίνετε δύο δυνατότητες.
Οι τεχνικές εταιρείες ύστερα από τη ρύθμιση που κάναμε για τη συγχώνευσή τους με τα νέα δεδομένα όπως είχε πει ο κ. Λαλιώτης που εμείς είχαμε καταψηφίσει βεβαίως είναι υποχρεωμένος να κάνει τέτοιες συγχωνεύσεις. Την ώρα, λοιπόν, που είναι υποχρεωμένος να κάνει συγχωνεύσεις που ούτως ή άλλως θα πρέπει να έλθουν να σας πληρώσουν αυτά τα χρήματα με 35% και 40%, εσείς λέτε 17,5%. Θα ήταν κατανοητό αυτό αν ήταν ενταγμένο σε μία λογική κινήτρων για τη συγχώνευση των επιχειρήσεων με στόχο να αντιμετωπίσουν τον ανταγωνισμό. Και θα σας πω και κάτι άλλο. Απ' ό,τι γνωρίζω υπάρχει κατατεθειμένο νομοσχέδιο στη Βουλή, αλλά δεν έχει έλθει στην επιτροπή για επεξεργασία, που αφορά τα κίνητρα επενδύσεων. Γιατί δεν περιμένετε να το εντάξετε μέσα στα κίνητρα επενδύσεων, να τα βάλετε συνολικά με όποιες άλλες ομάδες επιχειρήσεων κρίνετε σκόπιμο και εμείς βεβαίως θα το συζητούσαμε, αλλά έρχεσθε και κάνετε μια μονομερή ρύθμιση για τις τεχνικές επιχειρήσεις. Αυτήν την τροπολογία σας υπενθυμίζω την έχετε ξαναφέρει στη Βουλή και ύστερα από διαμαρτυρίες αναγκαστήκατε να την αποσύρετε. Τώρα τη φέρνετε πάλι και μάλιστα στα θερινά Τμήματα γιατί αυτό το νομοσχέδιο έπρεπε να είχε τελειώσει στα θερινά Τμήματα, απλώς κόπηκε από τις αρχικές ρυθμίσεις για τα ευρώ και αναγκαζόμαστε να συζητάμε σήμερα αυτές τις ρυθμίσεις εδώ.
Εμείς θεωρούμε κανονική παραχώρηση σε κάποια συμφέροντα, συγκεκριμένα των τεχνικών επιχειρήσεων και ό,τι άλλο μας πείτε δεν μας πείθετε. Και βέβαια διαμαρτυρόμαστε γι' αυτό, δεν μπορούμε να κάνουμε τίποτε περισσότερο. 
Στο άρθρο 4 κάνετε μία θετική ρύθμιση. Εμείς δεν έχουμε αντίρρηση κατ' αρχήν, αλλά δεν την κάνετε ολοκληρωμένα. Σας είπαν οι άνθρωποι των ΣΕΠ ότι πρέπει να κάνετε ορισμένες διαδικασίες άλλες, εσείς είπατε ότι θα το κάνετε με έκδοση υπουργικής απόφασης, δεν κατανοώ γιατί αφού γίνεται η ρύθμιση, δεν γίνεται συνολική, ώστε να μην υπάρχουν προσκόμματα ούτε με τους αριθμούς φορολογικών μητρώων διότι πρέπει να κάνετε μία προσθήκη εδώ να λύσουμε το πρόβλημα και να μην το αφήσουμε στις καλένδες με έκδοση της όποιας υπουργικής απόφασης.
Θα ήθελα να σας επισημάνω εδώ ότι υπάρχει και μια δεύτερη κατηγορία ανθρώπων των ΣΕΠ που διαμαρτύρονται για τη ρύθμιση όχι ότι είναι εναντίον της ρύθμισης γι' αυτούς που καλύπτει, αλλά ζητούν επέκταση της ρύθμισης για να καλυφθούν και αυτοί. Και λέμε συγκεκριμένα να υπάρξει πάγωμα όλων των ληξασών και ληξιπροθέσμων οφειλών των μελών των συνεταιρισμών προς τα χρηματοπιστωτικά ιδρύματα, προς τους κύριους επικουρικούς και ασφαλιστικούς οργανισμούς προς τις Δ.Ο.Υ., προς του Οργανισμούς Κοινής Ωφέλειας μετά τη λήξη της εκκρεμότητας. Δηλαδή υπάρχουν επιχειρήσεις που έχουν οδηγηθεί σε μεγάλες περιπέτειες έχουν φθάσει στους πλειστηριασμούς και τις κατασχέσεις εξαιτίας των υποχρεώσεων αυτών που δημιουργήθηκαν εξαιτίας της παρέμβασης που έγινε στις τότε ΣΕΠ και δεν μπόρεσαν να ανταποκριθούν, γιατί δεν είχαν άλλες πηγές εσόδων. Ζητούν, λοιπόν, να γίνει μία ρύθμιση και γι' αυτούς και ζητούν μέχρι και αποκατάσταση από το πιστωτικό πληροφοριακό σύστημα υπηρεσίας ακριβώς για να μη δημιουργούνται προσκόμματα στην παραπέρα λειτουργία. Ελπίζω να με ακούσατε γι' αυτό γιατί είμαι βέβαιος ότι και εσείς αυτό το αίτημα των ανθρώπων αυτών το έχετε εισπράξει σε σχετική συνάντηση.
Σε ό,τι αφορά τη συγκέντρωση κεφαλαίων, δεν καταργείται ο φόρος συγκέντρωσης κεφαλαίου στο άρθρο 5, αλλά καταργείται η υπεραξία. Εδώ γίνεται συζήτηση για να δημιουργήσουμε φόρο υπεραξίας στις χρηματιστηριακές συναλλαγές, στις μετοχές που πραγματοποιούν υπεραξίες. Εδώ καταργούνται υπεραξίες, δεν το καταλαβαίνω.
Στο άρθρο 8, κύριε Υπουργέ, επειδή έγινε πολλή συζήτηση για τα τεχνικά παιχνίδια και επειδή μιλήσατε ότι είναι άτυπη η διακομματική επιτροπή και έγινε με αποδοχή και δική σας και του κ. Παπαντωνίου, στη θέση που κάθεστε τώρα εσείς ήταν ο κ. Παπαντωνίου και συμφώνησε να γίνει μια διακομματική επιτροπή για να λύσει το πρόβλημα γιατί πράγματι υπάρχει αδιέξοδο. Αν αφήσετε το πρόβλημα να υφίσταται όπως είναι σήμερα ο τραγέλαφος θα συνεχίζεται, ο εκμαυλισμός συνειδήσεων των νέων ανθρώπων θα συνεχίζεται και τα έσοδά σας θα είναι μειωμένα γιατί απ' αυτήν την ιστορία οι ζημιές που έχουμε ως ελληνικό κράτος αγγίζουν περίπου τα εκατό δισεκατομμύρια ετησίως. Η αναρχία που υπάρχει στο σύστημα, το ανεφάρμοστο των κανόνων που έχετε δημιουργήσει ακόμα και με την τελευταία σας ρύθμιση σας αναγκάζει να πάρετε τις παρατάσεις.
Η αδυναμία, η απροθυμία των ανθρώπων αυτών που είπατε για τις μνήμες των ταμειακών μηχανών προέρχεται ακριβώς από την αβεβαιότητα που υπάρχει στη λειτουργία του όλου συστήματος και ταυτόχρονα το σύστημα είναι κομμένα και ραμμένο όπως είναι σήμερα σε κάποιους που είναι επίορκοι υπάλληλοι που ανέχονται ή σκοπίμως ξεφεύγουν και παραβλέπουν τους σχετικούς ελέγχους.
Σε ό,τι αφορά τους ηλεκτρονικούς υπολογιστές, η επιτροπή λέει κάποια πράγματα και είμαι βέβαιος ότι από το κόμμα στο οποίο ανήκετε και εσείς έχετε πάρει το σχετικό κείμενο που ήταν έτοιμο να γίνει κοινή συμφωνία μεταξύ των δύο κομμάτων. Αλλά αν πράγματι οι προθέσεις σας είναι αγαθές και αν πράγματι η ρύθμιση αυτή δεν έρχεται από κάποια κέντρα που φροντίζουν τον ανταγωνισμό να τον κάνουν μονοπώλιο εις βάρος κάποιας άλλης κατηγορίας ανθρώπων, προσθέστε μία παράγραφο που θα σας πω για να λύσουμε το θέμα του Ιnternet cafe. Γιατί αυτά με το τέλος που τους βάζετε, με τη συνδρομή που πρέπει να έχουν στο INTERNET, με τον τρόπο που λειτουργούν με τη χρήση του υπολογιστή επτακόσιες δραχμές την ώρα, δεν μπορούν να ανταποκριθούν στον ανταγωνισμό. 
Οι ανταγωνιστές δεν θέλουν τους νεολαίους να μπαίνουν μέσα στα Internet cafe και να απασχολούνται αλλά να πηγαίνουν κατευθείαν στα καταστήματα που έχουν τα ηλεκτρονικά παιχνίδια ή αυτά τα μαγαζιά που έχουν σήμερα τους ηλεκτρονικούς υπολογιστές να τους αντικαταστήσουν με τεχνικά παιχνίδια τα οποία εντός εισαγωγικών είναι τεχνικά, γιατί είναι τυχερά. Και βέβαια αν θέλετε πράγματι να κάνετε αυτό το διαχωρισμό όπως είπα και προηγουμένως θα προτείνω μία παράγραφο για να συμπληρωθεί στη σχετική ρύθμιση: "Εξαιρούνται οι κοινοί ηλεκτρονικοί υπολογιστές ή τα ολοκληρωμένα συστήματα ηλεκτρονικού υπολογιστή τεχνολογίας αφής με τις δυνατότητες πλήρης πρόσβασης στο διαδύκτιο με την προϋπόθεση ότι προστατεύονται από τις διατάξεις του ν. 1733/87".
Βάλτε, λοιπόν, αυτήν τη ρύθμιση ώστε να ψηφίσουμε και εμείς αυτή την παρέμβασή σας και να την θεωρήσουμε ότι γίνεται μόνο για να αναστείλει την έναρξη εφαρμογής της συγκεκριμένης διάταξης και τίποτα περισσότερο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν θα είχα αντίρρηση να το συζητήσουμε αλλά το θέμα είναι να μην αχρηστεύσουμε τη διάταξη. Γιατί η κοροϊδία μπροστά στα μάτια μας την οποία υφιστάμεθα καθημερινά δεν θα γίνει και εμπαιγμός της ίδιας της Βουλής με την ανοχή. Πως θα ξεχωρίσει ένα κομπιούτερ που έχει μπροστά του αν είναι συνδεδεμένο με το IΝΤΕRΝΕΤ; Βέβαια το IΝΤΕRNET έχει παιχνίδια να παίξει κανείς. Αλλά όταν παίζει παιχνίδια στο INTERNET είναι τελείως διαφορετικό την επιστημονική χρήση για την οποία όπως είπα και χθες έχουμε δώσει δεκάδες δισεκατομμύρια δραχμές.
Επομένως, τουλάχιστον εγώ προσωπικά δεν θέλω να αισθάνομαι ότι με κοροϊδεύουν εν γνώσει μου όταν βλέπω καθημερινά να μετατρέπουν τα κλασικά παιχνίδια σε οθόνες τηλεόρασης και να κάνουν ακριβώς το ίδιο που έκαναν και την προηγούμενη μέρα. Βρείτε μου ένα τρόπο να το αποδεχθώ, αρκεί εν γνώσει μας να μην κοροϊδευόμαστε.
ΑΔΑΜ ΡΕΓΚΟΥΖΑΣ: Η εκλογίκευση λειτουργίας των καταστημάτων που έχουν τεχνικά παιχνίδια δεν λύνεται με το νομοθετικό πλαίσιο που ισχύει. 'Όλα τα ηλεκτρονικά παιχνίδια μπορούν να μετατραπούν σε ηλεκτρονικά και μάλιστα εξ αποστάσεως. Αν, λοιπόν, δεν γίνουν αποφασιστικές παρεμβάσεις στη λειτουργία αυτής της κατηγορίας επαγγέλματος και αν πραγματικά δεν προστατευθούν και τα Ιnternet cafe τα οποία δεν παίζουν κερδοσκοπικά παιχνίδια, ουσιαστικά ρίχνουμε λάδι στη φωτιά και ενισχύουμε τον αθέμιτο ανταγωνισμό και τίποτα περισσότερο.
Σ' ό,τι αφορά το άρθρο 9, μεταφέρετε την έναρξη εφαρμογής του ΦΠΑ στα ακίνητα από 1.1.2003. Πόσες αναβολές θα δούμε τελικά σ' αυτή τη ρύθμιση; Υπάρχει ανετοιμότητα του κρατικού μηχανισμού για να γίνει αυτή η ρύθμιση; Οι παραγωγικές τάξεις μιλούν και για απώλεια εσόδων και για δυσλειτουργίες του οικονομικού συστήματος. Δεν τις ακούτε φαίνεται. Δεν μπορεί να μην έρχονται σε εσάς και να έρχονται μόνο σε εμάς. Τα υπομνήματά τους όμως τα παίρνετε.
Σε ό,τι αφορά τα ερευνητικά προγράμματα, παρ' ότι δεν έχει ιδιαίτερη σημασία εδώ ο καθορισμός του διπλασίου ποσού αφορολογήτου, με την προσθήκη βέβαια που λέτε ότι πρέπει να είναι επιδοτούμενο το ευρωπαϊκό πρόγραμμα, ωστόσο δεν λέτε τίποτα εάν κάποιος συμμετάσχη σε δύο ευρωπαϊκά προγράμματα. Δηλαδή θα έχει δύο εκατομμύρια για κάθε πρόγραμμα μέσα στον ίδιο χρόνο; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Συνολικά.
ΑΔΑΜ ΡΕΓΚΟΥΖΑΣ: Συνολικά. Εντάξει. 
Με την παράγραφο 5 του άρθρου 11 παρατείνετε την παραγραφή των απαιτήσεων προς το κράτος από τους πολίτες για δυο χρόνια. Πρώτον αναδεικνύεται για μια ακόμη φορά η αδυναμία του οικονομικού συστήματος. Δεύτερον οι αναγκαίες τομές αντί να επισπευσθούν παραπέπονται σε προεκλογικό χρόνο και πρέπει να πούμε ότι το διάστημα πριν από τις εκλογές δεν προσφέρεται για ριζοσπαστικές, διαρθρωτικές αλλαγές στο φορολογικό σύστημα γιατί ούτως ή άλλως θα είναι εγκλωβισμένο στις προεκλογικές ανάγκες που τα κόμματα έχουν προκειμένου να εξασφαλίσουν την πλειοψηφία. 
Μας λέτε ότι επεξεργάζεστε. Πόσο χρόνο θέλετε για να επεξεργαστείτε το φορολογικό σύστημα; Δυο χρόνια; Έχουμε ακούσει πολλές φορές για επεξεργασίες αυτού του είδους από κυβερνήσεις του ΠΑΣΟΚ στη δεκαετία του 1980 και 1990 και καμία μεταβολή δεν είδαμε. Το μόνο που είδαμε ήταν νέες φορολογίες, νέες τροποποιήσεις, περικοπή φοροαπαλλαγών και χθες μάλιστα ο κ. Μαγκριώτης ομιλούσε για νέες φοροαπαλλαγές που πρέπει να δώσετε. Επιτέλους ξεκαθαρίστε τι ακριβώς ζητάτε.
Στην παράγραφο 10 δίνετε άφεση αμαρτιών για παρατυπίες στον ΟΔΔΥ. Γιατί αυτή η μονομέρεια; Γιατί τους απαλλάσσετε από ευθύνες αν έχουν; Γιατί δεν καλείτε τα πρόσωπα που διοικούν τον ΟΔΔΥ να λογοδοτήσουν; Αυτοί είναι στο απυρόβλητο;
Με την παράγραφο 18 παίρνετε μια εξουσιοδότηση για πρόσληψη δικηγόρων στο Νομικό Συμβούλιο του Κράτους. Από τη μια μεριά δεν αποδέχεστε τις πράξεις του Νομικού Συμβουλίου του Κράτους και έρχεστε να τις επικαλύψετε, όπως κάνατε με την περίπτωση των δαπανών των νοσοκομείων, με απαράδεκτες νομοθετικές ρυθμίσεις και από την άλλη μεριά ζητάτε δικηγόρους πλήρους ή περιορισμένης θητείας.
Στην παράγραφο 20 παρ' ότι τα ΚΑΕ έχουν ιδιωτικοποιηθεί -βεβαίως είναι στην επιρροή της ΑΤΕ που γίνονται εκεί πολλά πράγματα και έχουμε να πούμε αρκετά κάποια στιγμή για την ΑΤΕ- δίνετε νέα προνόμια και ουσιαστικά νοθεύετε τον ανταγωνισμό. 
Η παράγραφος 21 αναφέρεται στα κατασχεμένα καπνά. Εμείς, κύριε Υφυπουργέ, εκφράσαμε την αγωνία μας μήπως αυτές οι ποσότητες που είναι να επανεξαχθούν διοχετευτούν στο λαθρεμπόριο -και υπάρχει λαθρεμπόριο, κύριε συνάδελφε της Πλειοψηφίας, σε αυτό τον τομέα- και ξαναγυρίζουν στην εγχώρια αγορά. Και επειδή από το 2002 όπως διαφαίνονται τα πράγματα, με ευθύνη βέβαια της δική σας Κυβέρνησης σταματά, καταργείται η επιδότηση στα ελληνικά καπνά, και θα λειτουργεί ο νόμος της αγοράς, θα διαμορφώνονται οι τιμές ελεύθερα, εάν έχουμε ποσότητες καπνών στην εγχώρια αγορά έστω μέσα από τη διαδικασία του λαθρεμπορίου με μειωμένες τιμές, το αποτέλεσμα θα είναι να νοθεύεται ο ανταγωνισμός. Εν ονόματι, λοιπόν, της ανάγκης είσπραξης ορισμένων εσόδων, ενδεχομένως δημιουργούμε συνθήκες αθέμιτου ανταγωνισμού.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
Με την παράγραφο 25 τα έξοδα κίνησης που καταβάλλονται σε υπαλλήλους ΟΤΑ, νομικών προσώπων και οικονομικούς επιθεωρητάς δεν φορολογούνται. Γιατί αυτό δεν το επεκτείνετε και στους υπαλλήλους που είναι αποσπασμένοι στους Βουλευτές και στα κόμματα; Για εκείνους υπάρχει ξεχωριστό καθεστώς. Εκείνοι δεν έχουν έξοδα μετακίνησης; 
Σε ό,τι αφορά το άρθρο 12 για τη διάσπαση του αμοιβαίου κεφαλαίου. Εμείς, για να διευκολυνθούν οι συνθήκες στην κεφαλαιαγορά και να αντιμετωπιστούν τα προβλήματα που αντιμετωπίζει σήμερα η κεφαλαιαγορά εξαιτίας της διεθνούς συγκυρίας, συμφωνούμε αρκεί να διασφαλιστούν τα συμφέροντα των κατόχων τίτλων αμοιβαίων κεφαλαίων.
Και τέλος στο άρθρο 14 δεν κατανοούμε την απαλλαγή του φόρου της ιδιωτικής εταιρείας "ΕΛΛΗΝΙΚΑ ΧΡΗΜΑΤΙΣΤΗΡΙΑ" από την υπεραξία που δημιουργείται με συγχωνευόμενες επιχειρήσεις. Γιατί αυτή η μονομέρεια για μια ιδιωτική επιχείρηση που δεν έχει καμία σχέση με το ελληνικό δημόσιο;
Στο άρθρο 17 θεωρούμε ότι η προσθήκη που γίνεται στο τέλος της παραγράφου 3δ του άρθρου 42 του ν. 2676 του 1999 είναι απαράδεκτη γιατί μάλλον έρχεται να συγκαλύψει ευθύνες ανθρώπων που χειρίστηκαν αποθεματικά των ασφαλιστικών ταμείων και τα έπαιξαν στο χρηματιστήριο. Και σας καλούμε να αποσύρετε αυτήν τη ρύθμιση. 
Τέλος στο άρθρο 18 για τους Ορκωτούς Εκτιμητές θεωρούμε ότι δεν είναι τόσο αθώα η ρύθμιση όσο μας παρουσιάστηκε στην επιτροπή, η οποία εξαιρεί δηλαδή από την έκθεση των Ορκωτών Εκτιμητών τις τράπεζες που βρίσκονται υπό την επιρροή του δημοσίου. Και βέβαια ο ισχυρισμός σας ότι δημιουργούνται άνισες συνθήκες ανταγωνισμού μεταξύ κρατικών και ιδιωτικών τραπεζών δεν μας πείθει γιατί οι εκθέσεις των Ορκωτών Εκτιμητών δεν είναι πια και τόσο δαπανηρές. Μάλλον άλλα στοιχεία πρέπει να υποκρύπτονται πίσω και γι' αυτό δεν πρόκειται να την ψηφίσουμε. 
Θα τοποθετηθούμε στην ψηφοφορία σ' ένα μέρος άρθρων που συμφωνούμε, τα υπόλοιπα όμως και το σύνολο του νομοσχεδίου δεν μας βρίσκει σύμφωνους. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η Ειδική Αγορήτρια του Κομμουνιστικού Κόμματος Ελλάδας κ. Λιάνα Κανέλλη.
ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε. Σεβόμενη το χρόνο και των συναδέλφων και της Βουλής για τη νομοθετική μας εργασία θα είμαι συντομότερη του αναμενόμενου. 
Όταν έχεις αποφασίσει ως κόμμα να πεις "όχι" σε ζητήματα πολιτικής αρχής -γιατί αυτή είναι και η έννοια- επί του νομοσχεδίου ίσως να είχε νόημα σε ειδικότερες διατάξεις να πεις "ναι", εάν αυτές μπορούσαν να δικαιολογήσουν μιαν απόσταση από ένα "όχι" επί της αρχής. Εδώ όμως καθίσταται σχεδόν αδύνατον. Γιατί;
Στο άρθρο 1: Χθες έκανε ο κύριος Υπουργός μια πολύ φιλότιμη προσπάθεια, είναι η αλήθεια, να συμψηφίσει Δεξιά και Αριστερά ειδικά στο ζήτημα της HOΕCHTIF. Και επέμενε στο ζήτημα του άρθρου για τη ρύθμιση των αποσβέσεων της HOΕCHTIF. Όχι τι ποσοστό αποσβέσεων θέλει να βάλουμε. Μας έλεγε χθες ο κύριος Υπουργός στη Δεξιά τι ποσοστό θέλει η Αριστερά. Εμείς οι σοφοί που είμεθα μεταξύ Αριστεράς και Δεξιάς να το αποφασίσουμε. Ήταν δείγμα κουβέντας και προσπάθειας ωραιοποίησης όλου αυτού του νομοσχεδίου να φανεί ως φιλολαϊκή και φοροαπαλλακτική πολιτική.
Ήταν αδύνατον. Ήταν σαν να μιλάει κανείς για τις οδοντογλυφίδες στα ανθρωπιστικά πακέτα που πέφτουν τώρα στο Αφγανιστάν. Πέφτουν τώρα στο Αφγανιστάν τα πακέτα με τα τρόφιμα μετά τις βόμβες. Δεν ξέρω εάν πάνω γράφουν ότι ένας Ταλιμπάν δεν μπορεί ενδεχομένως να κάνει χρήση αυτού του πακέτου, αλλά έχει τη μία οδοντογλυφίδα. Ξέρετε, ακούγεται και λίγο ειρωνικό. Γιατί το λέω αυτό; 
Κύριε Υπουργέ, στο άρθρο 1 μας παρουσιάσατε -και κυρίως ο εισηγητής της Πλειοψηφίας- ως φιλάνθρωπη φορολογική κίνηση το γεγονός ότι αναγνωρισμένοι πρόσφυγες -προσέξτε σας παρακαλώ πολύ- από τον ΟΗΕ θα φοροαπαλλαγούν διότι αυτό είναι και δίκαιο και ανθρώπινο. Κατ' αρχήν η προσέγγιση των προσφύγων ως αναγνωρισμένων ή μη ήδη είναι μια ολόκληρη φιλοσοφία και μια ολόκληρη πολιτική. Δεν θα τη χαρακτηρίσω δυτική, ανατολική, βόρεια ή νότια. Είναι όμως μία πολύ συγκεκριμένη πολιτική. Έχει ήδη διαχωρίσει τους πρόσφυγες ποιοτικά και μάλιστα με οικονομικά κριτήρια. Μιλάει για οικονομικούς, μιλάει για πολιτικούς, μιλάει για κοινωνικούς πρόσφυγες. 
Είναι μέσα στα πλαίσια του αυτονόητου. Είναι κάτι που θα έπρεπε να είχε γίνει. Δεν μπορεί όμως εδώ το Κοινοβούλιο κι εμείς να πανηγυρίζουμε για μια διαδικασία αντιμετώπισης τέτοια, να χειροκροτούμε και δι' αυτής να ενσωματώνουμε θετικές ψήφους σε άλλα ζητήματα, τα οποία είναι ουσιαστικά. Και ξέρετε, το "αναγνωρισμένος από τον ΟΗΕ" δεν ξέρω εάν περιποιεί τιμή. Μπορεί να είναι και επικίνδυνος χαρακτηρισμός. Και θα σας παρακαλούσα, γιατί αποκλείεται να μην τα συζητήσατε αυτά και εντός του κόμματός σας και του συνεδρίου σας στις αμέσως επόμενες ημέρες, όταν λέτε "αναγνωρισμένος από τον ΟΗΕ" θα πρέπει να έχετε κατά νου ότι αναγνωρισμένοι υπάλληλοι του ΟΗΕ ήταν αυτοί που έφαγαν τις βόμβες μόλις προχθές στο κεφάλι ως παράπλευρες απώλειες. 
Επομένως δεν ξέρω σε ποιο βαθμό ήταν εδώ ειλικρινής η πρόθεση. Δεν την αμφισβητώ, αλλά υποκρύπτει άλλα σοβαρότερα ζητήματα. Διότι αν πάμε στην παράγραφο 10 του άρθρου 1, θα δούμε ότι έχει δημιουργηθεί εδώ επίσης ένα άλλοθι πολιτικώς αυτονοήτου ως θέση. Ερχόμαστε σε τούτον εδώ τον τόπο δύο χρόνια μετά τη "ΡΙΚΟΜΕΞ" να δώσουμε φοροαπαλλακτικό κίνητρο στην εταιρεία που ενδεχομένως να έχει ποινικές, ηθικές ευθύνες για τη ζωή ανθρώπων.
'Όχι τη "ΡΙΚΟΜΕΞ" τη συγκεκριμένη. Ενδεικτικά την αναφέρω. Δεν ήταν η μόνη. Ερχόμαστε να της δώσουμε φορολογικό απαλλακτικό κίνητρο μη και δεν αποζημιώσει τα παιδιά των νεκρών. Μήπως δεν είναι και αυτό στη σφαίρα του αυτονόητου; Και γι' αυτό θα πρέπει να πανηγυρίσουμε; Μη δε δώσουμε κίνητρα σε αυτόν ο οποίος ενδεχομένως έχει στοιβάξει και εργαζόμενους σε εργοστάσια ή χώρους πλήρως ακατάλληλους για μια φυσιολογική εργασία και ζωή, όχι καν για σεισμούς; Και τώρα, μετά τους σεισμούς, μη και δεν απαλλαγούν φορολογικά από αυτό; Είναι σαν χορηγία θανάτου. 
Δεν θα σταθώ σε όλα τα άρθρα. Δεν έχει νόημα από την ώρα που διαφωνεί κάποιος με την ουσιαστική πολιτική τοποθέτηση, να μείνει με τη στενή του όρου έννοια στο να σας δώσει συμβουλή, οδηγία, πρόταση ή θέση, όταν ολόκληρη η φιλοσοφία εξυπηρετεί λιγότερους και κυρίως παραμένει αντιλαϊκή.
Ας πάμε, όμως, στο άρθρο 2 και στην παράγραφο 11, που έχετε το ποσοστό του 4% των αποσβέσεων και μάλιστα το έχετε τακτοποιημένο μόνο για την ενδιαφερόμενη ειδική εταιρεία ειδικών συμφερόντων, όπως μπορεί να είναι η εταιρεία που έφτιαξε το αεροδρόμιο. Και μη μου πείτε ότι είναι του δημοσίου, διότι και στα ΚΑΕ είδαμε πώς έγιναν τα πράγματα. Θα επεκταθώ λίγο αργότερα εδώ.
Είναι προφανές ότι ούτε η δεξιά ούτε η αριστερά, έτσι όπως το συμψηφίσατε, μπορούσε να σας δώσει ποσοστό. Σας το έδωσε η ενδιαφερόμενη εταιρεία. Είναι προφανές. Εξ ου και μας προέκυψε το τέσσερα. Μια ματιά να ρίξουμε λίγο παρακάτω για τα πλοία, δίνετε ένα 20% ως ποσοστό αποσβέσεως φτάνει να έχουν ελληνική σημαία. 
Βλέπετε, λοιπόν, ότι και αυτό το κίνητρο των αποσβέσεων παίζει σε ποσοστά ανάλογα με τα συμφέροντα που το υπαγορεύουν. Τώρα, γιατί θέλατε αυτό σήμερα στο αεροδρόμιο, με την παρούσα συγκυρία, νομίζω ότι θα έπρεπε να σας έχει κάνει πολύ πιο σκεπτικούς. Και ακούσατε τις αντιρρήσεις απ΄ όλες τις πτέρυγες από διαφορετική πολιτική σκοπιά. Θα έπρεπε να σας έχει κάνει πολύ προσεκτικούς. 
Στις μέρες μας η έννοια αεροδρόμιο, αεροπορικό ταξίδι και αεροπορική εταιρεία, είναι έννοιες πολιτικοστρατιωτικές, οικονομικές και άλλες με πολύ μεγάλη επιβάρυνση τεραστίων λαϊκών στρωμάτων, για να μπορεί κάποιος να είναι ευνοϊκός απέναντι στα αεροδρόμια. Και μη μου πείτε ότι καταφεύγω σε παραδείγματα από την παγκόσμια κοινή ζωή, ή τους εργαζομένους, όταν έχει εργαζόμενο στην "BRITISH AIRWAYS" με οκτακόσιες λίρες το χρόνο, κάτω από δύο εκατομμύρια, του οποίου σήμερα αναγγέλλουν ότι θα του περικόψουν το 40% του μισθού του και είναι υποχρεωμένος να ζήσει και που ενδεχομένως αν απεργήσει θα του στείλουν και την αστυνομία και τα ΜΑΤ της Αγγλίας, διότι τα πράγματα βρίσκονται εν καιρώ πολέμου. Σήμερα βρήκατε να το φέρετε αυτό; Είχατε μία δυνατότητα ελιγμού. Εάν άλλαξαν οι συνθήκες, να το παίρνατε πίσω ή να το ρυθμίζατε αυστηρότερα για ένα αεροδρόμιο στο οποίο έχουμε υπογράψει συμβατική υποχρέωση και επιβαρυνόμεθα με την εξασφάλιση δεκαέξι εκατομμυρίων επιβατών. 
Ήθελα να ξέρω, όταν υπογράφαμε με αυτήν τη σύμβαση, ειδικά για το αεροδρόμιο -και είναι ευκαιρία να το πει κανείς εδώ- ότι εγγυόμαστε εμείς για δεκαέξι εκατομμύρια επιβάτες το χρόνο, σήμερα κάτω απ' αυτές τις συνθήκες πού θα βρεθούν δεκαέξι εκατομμύρια επιβάτες; Και ο ελληνικός λαός θα επιβαρύνεται για τριάντα, τριάντα πέντε χρόνια με αυτό το κόστος, μπας και μειωθούν τα κέρδη. Πού θα βρούμε δεκαέξι εκατομμύρια επιβάτες; Ούτως ή άλλως το αεροδρόμιο είναι πανάκριβο για τους ντόπιους. Τώρα γίνεται και άκρως επικίνδυνο, όχι ως αεροδρόμιο, αλλά ως διαδικασία, παγκοσμίως. 
Εμείς θα καταβάλουμε αυτά τα οποία έχουμε υποσχεθεί συμβατικώς ως κράτος. Ε, βέβαια, ιδιωτικό είναι το αεροδρόμιο. Σ' ένα ιδιωτικό αεροδρόμιο, λοιπόν, δεν πάνε τώρα οι ιδιωτικές εταιρείες να καταφεύγουν ξανά στα κράτη για ενισχύσεις, για επιδοτήσεις; Εμείς εδώ μη και χάσει ιδιώτης τα κέρδη του.
Στο άρθρο 3, μιλήσαμε γι' αυτήν την αυτοτελή φορολογία αφορολογήτων αποθεματικών για τις κατασκευαστικές εταιρείες. Σας τα είπαμε χθες επί της αρχής. Να τα ξαναπούμε. Οι κατασκευαστικές εταιρείες είναι κλασική περίπτωση εύνοιας προς χώρο ο οποίος βρίσκεται σε δυσκολία. Και αναρωτιέται κανείς, σε τι δυσκολία; Μήπως έχουμε συνηθίσει πια τις κατασκευαστικές εταιρείες σε κέρδη της τάξης του 2.000%, του 3.000%, του 4.000% και έχουν μεγάλα προβλήματα ενισχύσεως και πρέπει να τους βοηθήσουμε να συσσωρεύσουν ευκολότερα και με λιγότερο φόρο αποθεματικά, να τα εξάγουν κιόλας στο εξωτερικό; Γιατί; Δεν έχουν συνηθίσει πια να δουλεύουν κάτω από τέτοια ιλιγγιώδη ποσοστά κέρδους;
Και πρέπει να έρθουμε εμείς εδώ να νομοθετήσουμε να τους διευκολύνουμε; Γιατί; Στην Ελλάδα υπάρχει ένα λαϊκό θυμοσοφικό ρητό που λέει ότι εάν προχωράει η οικοδομή, προχωράει και η οικονομία. Ποια οικοδομή; Αυτές οι κατασκευαστικές εταιρείες που θα ευνοηθούν απ' όλα τούτα είναι κατασκευαστικές εταιρείες που θα ασχοληθούν με λαϊκές κατοικίες, με κόσμο που δεν έχει πού να μείνει; 
Στο άρθρο 8 επιμένετε για τα παίγνια και για τους ηλεκτρονικούς υπολογιστές. Αν δεν κάνω λάθος σε τούτη εδώ την Αίθουσα και ζητώ συγνώμη αν μου διαφεύγει ο αριθμός του νόμου, νομοθετήσαμε ακόμα και τη σύσταση ταμείου του περίφημου ΤΑΝΕΟ για την ενίσχυση της έρευνας περί ηλεκτρονικών υπολογιστών με υποτροφίες με τούτα, με εκείνα και με τα άλλα. Το επιδοτήσατε, το χρηματοδοτήσαμε κι όλας του δώσαμε εκατό εκατομμύρια δραχμές απ' ό,τι θυμάμαι για να ξεκινήσει, του δίνουμε και ποσοστά. Θέλουμε να είμαστε στην καινούρια τεχνολογία, θέλουμε να βοηθούμε εμείς να ανεβαίνει και ο αντιστοιχος δείκτης στο εξωτερικό ή ο αντίστοιχος εδώ της παράπλευρης αγοράς. 'Ελεος! 
Δεν υπάρχει άνθρωπος που έχει στοιχειώδη ηλεκτρονικό υπολογιστή ακόμα και απ' αυτούς που είχε την καλοσύνη να μας χορηγήσει η Βουλή, που να μην γνωρίζει ότι εισερχόμενος στο "INTERNET" μπορεί να παίζει στη λοταρία οποιουδήποτε κράτους, σε οποιοδήποτε νόμισμα, σε ευρώ, σε δολάρια σε ο,τιδήποτε κυκλοφορεί και είναι αποδεκτό απ' αυτήν τη νοοτροπία της αγοράς. Εδώ όμως, υποκρύπτεται μια φιλοσοφία και γι' αυτήν σας ζητήσαμε να κάνετε πίσω, όχι για να τακτοποιήσετε οικονομικά την αγορά.
Διανύουμε περίοδο όπου υπό το πρόσχημα το πολιτικό της προστασίας των ατομικών και πολιτικών δικαιωμάτων των ατόμων, γίνεται μια τρομακτική πολιτική επίθεση σε κάθε μορφή συλλογικής ζωής, σε κάθε μορφή συλλογικής κουβέντας, σε κάθε μορφή συλλογικής δράσης. Διανύουμε περιόδους που θεωρούμε πολιτισμένη πολιτική την απολιτική στάση. Με αυτά τα αποθαρρυντικά για internet cafe για συλλόγους, συστήματα και προσεγγίσεις που μπορεί να μην είναι η πρόθεση αυτή, "αλλά ακούστε μας όταν σας προειδοποιούμε- οι άνθρωποι είναι προσγειωμένοι υποχρεωτικά πια μετά τα τρομοκρατικά κτυπήματα στη Νέα Υόρκη, οι περισσότεροι.
Οι οδηγίες που κυκλοφορούν στις δημοκρατικές ανοικτές κοινωνίες είναι "κλειστείτε στα σπίτια σας για να μην κινδυνεύετε, κλειστείτε στον υπολογιστή σας. Ο υπολογιστής σας είναι υπό παρακολούθηση για εξεύρεση τρομοκρατών". Και τώρα έρχεσθε και τους λέτε ότι και αν ακόμα μπορείτε να χρησιμοποιήσετε για εκπαιδευτικούς, κοινωνικούς , πολιτικούς λόγους, κοινούς υπολογιστές και όχι για το τζόγο, εκτός αν δεν γνωρίζετε ότι ο τζόγος ανεβαίνει με μαθητική ακρίβεια κάθε φορά που υπάρχει κρίση. Αυτά είναι στα πλαίσια του δυτικού καπιταλιστικού συστήματος. 'Όταν γεννιέται στους κόλπους της καπιταλιστικής κοινωνίας στους πολίτες απελπισία, καταφεύγουν στο τζόγο. 'Άρα, αυτό δεν θα το εμποδίσετε, καθιστώντας αδύνατο τον τρόπο να επικοινωνήσουν οι άνθρωποι και να μην απομονώνονται ο καθένας με τον υπολογιστή του, ο καθένας με το λόττο του ο καθένας με τον τζόγο του, δια της φορολογικής νομοθεσίας. Είναι κοινωνικός και πολιτικός είναι πολύ βαθύς ο λόγος για τον οποίο θα έπρεπε να είσαστε πάρα πολύ προσεκτικοί και αντιθέτως ενθαρρυντικοί. 
'Ηδη κυκλοφορούν πράκτορες του FBI σε ολόκληρο τον κόσμο. Και δεν χρειάζεται καν να κυκλοφορήσουν φυσικά και μπουκάρουν στους υπολογιστές και εξευρίσκουν αυτούς που τους ενοχλούν. ΄Ετσι θα προστατευθεί η ελληνική νεολαία, η οποία θα καταφύγει πού; Στο παράνομο στοίχημα μετά; Θα καταφύγει στον κουλοχέρι, στα μηχανάκια; Την πείραξαν οι ηλεκτρονικοί υπολογιστές που είναι και η μοναδική τους αγαθή χρήση; Διότι και η καινούρια τεχνολογία μαχαίρι είναι. 'Αλλοτε κόβει πεπόνι, άλλοτε κόβει λαιμό. 
Εδώ υπάρχει μια δυνατότητα συλλογικής δράσης. Είναι αλλιώς να είναι δέκα παιδιά, είκοσι, δέκα φοιτητές να δουλεύουν σε ένα σωματείο, σε ένα σύλλογο, να ασχολούνται με τα ενδιαφέροντά τους, με το σκάκι, σας το είπα και στην επιτροπή, από το να είναι ο καθένας απομονωμένος μέσα στο σπίτι του, θύμα του οποιουδήποτε πάμφθηνου πορνό που κυκλοφορεί στο διαδίκτυο. Και ερχόμαστε εδώ με τη φορολογία κάθε μηχάνημα να το εξισώσουμε. Κάθε μηχάνημα το δαιμονοποιούμε. Και ξέρετε γιατί; Γιατί από την ώρα που άρχισε ο ενδιαφερόμενος υπερσυγκεντρών κέρδη μηχανισμός της καινούριας τεχνολογίας να ανησυχεί για το μέλλον της, θέλει να είναι περισσότερο ελεγκτέοι, εξατομικευμένοι και απομονωμένοι από τους διπλανούς τους, χωρίς αλληλεγγύη χωρίς συζήτηση. Είναι τα ίδια προβλήματα που είχαμε με τα μαζικά μέσα τόσα χρόνια πολιτικά και τα συζητάμε. Μη τα διευκολύνετε φορολογικά.
Είναι αλλιώς να βλέπεις ένα οποιοδήποτε αρνητικό πράγμα κουβεντιάζοντάς το κριτικά με τους διπλανούς σου.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα μου επιτρέψετε μια διακοπή; 
ΛΙΑΝΑ ΚΑΝΕΛΛΗ: Όχι, μη με διακόπτετε σας παρακαλώ πάρα πολύ. Τελειώνω σε δυο λεπτά. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν δέχεται διακοπή, κύριε Υπουργέ. 
Συνεχίστε, κυρία Κανέλλη.
ΛΙΑΝΑ ΚΑΝΕΛΛΗ: Δεν είναι ότι δεν θέλω να σας ακούσω.
Καταλήγοντας, στο άρθρο 17 που είναι πολύ σημαντικό, εδώ έχετε όλη τη φιλοσοφία του νομοσχεδίου. Το άρθρο 17 μιλά και καλύπτει τις ανάγκες των ουσιαστικών πολιτικών και πρακτικών ατασθαλιών των αποθεματικών των ταμείων προς ενίσχυση του χρηματιστηρίου. Το κάνατε και με τη διάσπαση των κεφαλαίων. Το κάνετε με τη διάσπαση των αμοιβαίων κεφαλαίων. Τρύπες μαζεύουμε. Τρύπες μιας οικονομικής πολιτικής του αέρα στο χρηματιστήριο. Αυτά διευκολύνετε και μαζεύετε τώρα. Και πρέπει να το κάνετε εν όψει δυο τριών ή πέντε εναλλακτικών προϋπολογισμών τους οποίους θα βρεθούμε να συζητάμε πριν από τα Χριστούγεννα. Αλλά εδώ έρχεστε και μας λέτε ωμά και κυνικά στο ακροτελεύτιο εδάφιο αυτού του άρθρου, αυτής της παραγράφου ότι η επιτροπή δύναται ανάλογα με τις εκάστοτε συνθήκες αγορών κεφαλαίων; Να ο τζόγος. Οι ασφαλιστικοί οργανισμοί θα παίρνουν τα αποθεματικά, θα παίρνουν υπόψη τους τις συνθήκες των αγορών και θα ρισκάρουν -επενδύουν. Και τι άλλο κάνετε σ' αυτό το άρθρο; Τους διευκολύνετε και χρονικά, τους διευκολύνετε και στο επίπεδο διορισμού προσώπων αν δεν είναι παρόντες εκεί. Και αφού φτιαχτεί αυτό το σχήμα, μετά θα παίζουν με τα τεκμήρια της αγοράς. Και ενδεχομένως εμείς οι υπόλοιποι που θα έχουμε ψηφίσει εδώ -εμείς δεν θα ψηφίσουμε κανένα από τα άρθρα αυτά, η ψήφος μας είναι αρνητική, αλλά θα είμαστε υπόλογοι με τον έναν ή με τον άλλο τρόπο...
ΙΩΑΝΝΗΣ ΒΑΘΕΙΑΣ: Σε όλα όχι; Υπάρχουν άρθρα που είναι θετικά. 
ΛΙΑΝΑ ΚΑΝΕΛΛΗ: Σε όλα όχι. Αυτά τα οποία δεν σχολίασα, δεν έχουμε να συνεισφέρουμε τίποτε ως Κομμουνιστικό κόμμα στην τακτοποίηση και τροχοδρόμηση των συμφερόντων που τακτοποιούν μέσα. Υπάρχει ενδεχομένως μια αγαθή διάταξη για μια ομάδα πληθυσμού, θα υπάρξει, είμαστε μαθηματικώς βέβαιοι σ΄ ένα άλλο νομοσχέδιο φορολογικό ή σε ένα άλλο νομοσχέδιο άλλης υφής, μια διάταξη θα την ακυρώνει επί τόπου. 
Και το να κερδίσει κάποιος Έλληνας φορολογούμενος 500 δραχμές ή 1000 δραχμές από το ευρώ, δεν είναι αυτό που θα τον σώσει, όταν ολόκληρη η πολιτική της Κυβέρνησης είναι βαθύτατα αντιλαϊκή και έχει προσωποποιήσει τον εχθρό που είναι οι ασθενέστεροι και οι συλληπτέοι φορολογικώς. Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι, αυτή η συζήτηση δυστυχώς έχει επαναληφθεί πολλάκις σε αλλεπάλληλες επιτροπές, διότι έχει περάσει από ορισμένες περιπέτειες, αυτό το νομοσχέδιο και επομένως κανείς είναι υποχρεωμένος μονότονα να επαναλαμβάνει ορισμένα πράγματα, έστω και αν αυτά φαίνεται να λέγονται σε ώτα μη ακουόντων.
Περνώντας, λοιπόν, στη λογική ορισμένων άρθρων θα ήθελα να κάνω πάλι ορισμένες παρατηρήσεις που τις έχουμε ήδη καταθέσει.
Κατ' αρχάς για το άρθρο 1 παράγραφος 1 πρέπει να επαναλάβω, κύριε Υπουργέ, ότι κάνετε εδώ μια ρύθμιση για τη φορολόγηση των τόκων των ομολόγων που εκδίδουν οι τράπεζες και οι ασφαλιστικές εταιρείες, ευνοϊκή για τις τράπεζες. Εξισώνετε το φόρο των τόκων, των ομολόγων, των τραπεζών με τον αντίστοιχο φόρο του δημοσίου. Έτσι λειτουργείτε με την παράγραφο αυτή σε βάρος του δημοσίου και σε όφελος των τραπεζών. Είναι απαράδεκτο για μας, δεν είναι δυνατόν να ψηφίσουμε τέτοια διάταξη. Είναι η φορολόγηση των τόκων των ομολόγων που εκδίδουν οι τράπεζες μέχρι τώρα 15%, με το άρθρο 1 παράγραφος 6 το 15% γίνεται 10%. Εξισώνεται, δηλαδή, η φορολόγηση των τόκων των ομολόγων των τραπεζών με την αντίστοιχη φορολόγηση των τόκων των ομολόγων του δημοσίου, κάτι το οποίο θα λειτουργήσει σε βάρος του δημοσίου και σε όφελος των τραπεζών που εκδίδουν ομόλογα. 
To πλεονέκτημα αυτό που είχε το δημόσιο ήταν ευεργετικό, διότι μέσω των ομολόγων και της ελαφρότερης φορολόγησής του κατόρθωνε σε μεγάλο βαθμό να καλύπτει ανάγκες δανειακές του δημοσίου, που προέκυπταν από το δημόσιο χρέος. Νομίζουμε ότι έπρεπε να διατηρηθεί αυτό το καθεστώς και να μην γίνει ευνοϊκότερο για τις τράπεζες και τις ασφαλιστικές εταιρείες.
Στο άρθρο 2 παράγραφος 11, όσον αφορά τις αποσβέσεις των αεροδρομίων λέει η διάταξη, προφανώς δεν θέλει να πει τα πράγματα με το όνομά τους, δηλαδή ότι μιλάμε για τις αποσβέσεις του αεροδρομίου των Σπάτων, διότι δεν υπάρχουν άλλα αεροδρόμια, ούτε πρόκειται στο άμεσο μέλλον τουλάχιστον να δημιουργηθούν άλλα.
Εδώ έρχεται και κάνει μια φωτογραφική ρύθμιση για το αεροδρόμιο των Σπάτων, ευνοϊκή πρώτα απ' όλα για τη γερμανική εταιρεία, η οποία έχει και το 45% του αεροδρομίου, αλλά και το μάνατζμεντ. Επομένως, κατευθύνει αυτή το αεροδρόμιο. Η διάταξη, όπως σας είπαμε, κύριε Υπουργέ, είναι φωτογραφική και χαριστική για να συμφέροντα της ΗΟΕCHTIF. Εδώ υπήρχε μια διαφορά με εμένα και τον κ. Ρεγκούζα. Εγώ πάντοτε τα σκέφτομαι τα πράγματα, δηλαδή προσπαθώ να δω ποια είναι η αλήθεια, ποια είναι η πραγματικότητα, δεν ξέρω αν είναι έτσι όπως τα λέει ο κ. Ρεγκούζας. Αμφιβάλλω. Πρέπει να σκεφτούμε όσον αφορά το αεροδρόμιο ολίγον μακροπρόθεσμα. 
'Εχετε κάνει μια σύμβαση για το αεροδρόμιο των Σπάτων, λεόντειο υπέρ των συμφερόντων της ΗΟΕCHTIF. Τώρα μάλιστα εν όψει της κρίσης που αντιμετωπίζουν οι αεροπορικές συγκοινωνίες, το αεροδρόμιο δεν θα πάει καθόλου καλά. Είναι το ακριβότερο αεροδρόμιο ολόκληρης της περιοχής, ήδη αυξάνονται τα πάντα, η ήδη βεβαρημένη εξ αρχής κίνησή του είναι προφανές ότι θα μειωθεί περαιτέρω. Το δημόσιο ζημιώνεται από αυτήν τη σύμβαση. Η HEOCHTIF έβγαλε πολλά λεφτά από την κατασκευή του και πολύ φοβάμαι ότι θα το λεηλατήσει τώρα και μέσα από το μάνατζμεντ, που έχει και το μεγάλο ποσοστό της στα 25 χρόνια τουλάχιστον, παρουσίας της στο αεροδρόμιο. 
Το κεντρικό πρόβλημα για το αεροδρόμιο και εχθές, αλλά πολύ περισσότερο σήμερα είναι το κόστος και όπως σας είπα το κόστος είναι πανάκριβο και κάθε μέτρο πρέπει να κατατείνει στο να μειώσει το κόστος του αεροδρομίου, να το κάνει πιο ελκυστικό για τους επιβάτες. Δυστυχώς, με αλλεπάλληλα μέτρα τα οποία παίρνονται δεν επιδιώκετε αυτός ο σκοπός, αλλά θα έλεγα το ακριβώς αντίθετο. Δεν ξέρω ποια θα είναι η τύχη αυτής της επένδυσης. Αν θα είναι αλήθεια ότι θα εμφανίσει ζημίες, πόσα χρόνια και ποιες; Τότε οδηγούμαστε σε μια πολύ προβληματική επένδυση και τότε πού πηγαίνει το περίφημο ιδιωτικό management, το οποίο υποτίθεται, θα εξασφάλιζε αποτελεσματική και κερδοφόρα λειτουργία του αεροδρομίου; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η σύμβαση, βασικά, είναι εσφαλμένη. Μείωσαν το χρόνο ισχύος της σύμβασης και την έκαναν έτσι ακριβή.
ΠΑΝΑΓΙΩΤΗΣ ΛΑΦΑΖΑΝΗΣ: Επομένως, οδηγούμαστε σε μεγάλο ναυάγιο, για το οποίο θα έχει τεράστια ευθύνη η Κυβέρνηση. 
Αντί τώρα να επανεξετάσει όλο αυτό το θέμα, φέρνει ρυθμίσεις φωτογραφικές, ευνοϊκές, αποκλειστικά για τη γερμανική εταιρεία. 
Στο άρθρο 3 σας είπαμε και θα σας επαναλάβουμε ότι κι εδώ κάνετε μια ρύθμιση προς όφελος των κατασκευαστικών εταιρειών, οι οποίες πρόκειται να συγχωνευτούν. Τις υποχρεώνετε -κάτι το οποίο θα έκαναν έτσι κι αλλιώς, εφόσον συγχωνεύονται- να κεφαλαιοποιήσουν τα αφορολόγητα αποθεματικά, ακόμα και να τα διανείμουν με φορολόγηση 17,5%, η οποία είναι χαριστική. Η φορολογία έπρεπε να κινείται τουλάχιστον στο 25% με 30%.
Διευκολύνετε έτσι τις κατασκευαστικές εταιρείες και δεν ξέρω και αν αφήνετε έκθετες αυτές οι οποίες δεν θα μπουν στη διαδικασία των συγχωνεύσεων και που ίσως δεν θα ήθελαν να κάνουν κεφαλαιοποίηση των αφορολόγητων αποθεματικών τους. Μήπως και αυτές τις εξαναγκάζετε να μπουν κάτω από τις φτερούγες μεγάλων εταιρειών με αυτήν τη διάταξη που έχετε; 
Δυστυχώς, συστηματικά με όλα τα μέτρα σας κατατείνετε στο να εξυπηρετείτε τις μεγάλες επιχειρήσεις και να ευνοείτε τις συγκεντρώσεις των κεφαλαίων, γενικά ευνοείτε κάθε τι το οποίο ενισχύει τους μεγάλους επιχειρηματικούς ομίλους σ' αυτήν τη χώρα. Δεν ξέρω βέβαια αυτή η λογική την οποία έχετε καταστήσει δόγμα κυβερνητικό, τι όφελος θα έχει για τον τόπο και τους εργαζόμενους. Πάντως σε αυτό το κλίμα που ζούμε διεθνώς σήμερα, το κλίμα πολέμου, αλλά και το κλίμα της ταυτόχρονης ύφεσης της παγκόσμιας καπιταλιστικής οικονομίας, η οποία μπορεί να εξελιχθεί σε κρίση, αυτή η λογική σας οδηγεί -έτσι και αλλιώς οδηγούσε- σε καταστροφικές συνέπειες. 
'Οσον αφορά το άρθρο 5 και εδώ ευνοείτε τη συγκέντρωση κεφαλαίων. Με την κατάργηση του φόρου υπεραξίας του 1% για τα κεφάλαια τα οποία συγχωνεύονται, πάλι διευκολύνετε τη συγκέντρωση του πλούτου, του χρήματος των επιχειρηματικών ομίλων. Νομίζω ότι είναι άδικο και παράλογο αυτό που κάνετε, να αφαιρείτε φόρους από εκείνους που δεν έχουν πρόβλημα οικονομικό ώστε να πληρώσουν φόρους. 
'Οσον αφορά το άρθρο 8, το πρόβλημα για μας είναι ότι τα παίγνια, ακόμα και αυτά που λέγονται τεχνικά ψυχαγωγικά, πρέπει όσο το δυνατόν να μειωθούν αντί να εξαπλωθούν. Είμαστε αντίθετοι στον εύκολο δρόμο της μετατροπής των τεχνικών ψυχαγωγικών παιγνίων σε κερδοσκοπικά παίγνια. Είμαστε αντίθετοι και σ' αυτήν τη λογική, αλλά και στα ίδια τα παίγνια με αυτή την ανεξέλεγκτη εξάπλωσή τους. Ο καθένας σήμερα μπορεί να βάλει ένα μηχάνημα. Μπορεί να είναι ψιλικατζίδικο και να έχει δίπλα το μηχανηματάκι. Μπορεί να είναι ψυχαγωγικός σύλλογος και να έχει μέσα ένα μηχάνημα. Τα internet cafe είναι γεμάτα μηχανήματα. Δεν ξέρω ποιο είναι το επωφελές έργο που προσφέρει η ενασχόληση με τα μηχανήματα αυτά, με τα παίγνια αυτά που λέγονται ψυχαγωγικά στη νεολαία. Βέβαια πληρώνουν οι νέοι γιατί είναι δαπανηρότατη η άσκηση αυτού του παιχνιδιού. Δεν βλέπω όμως το όφελος που υπάρχει και μάλιστα με αυτά τα παιχνίδια που είναι παιχνίδια πολέμου, παιχνίδια που εξωθούν στον αθέμιτο ανταγωνισμό, σε έναν ανταγωνισμό αφόρητο και τα οποία αποδίδουν υποτίθεται και κάποιο κέρδος σε νέα παιχνίδια στην καλύτερη των περιπτώσεων. 
Λοιπόν δεν καταλαβαίνω γιατί να ενισχύσουμε αυτά τα παίγνια. Υποτίθεται μάλιστα ότι θα τους βάλουμε μέσα τις φορολογικές μνήμες για να έχουμε δημόσιο όφελος. Νομίζω ότι η κατεύθυνσή σας θα έπρεπε να ήταν ο περιορισμός τους και όχι η ανεξέλεγκτη εξάπλωσή τους οπουδήποτε. Φυσικά εδώ πρέπει να ξαναδείτε την προσπάθεια η οποία γίνεται ώστε να αρχίσει να εμφιλοχωρεί η ιδέα των ψυχαγωγικών δήθεν παιχνιδιών περιορισμένου κέρδους. Αναφέρατε κάτι, αλλά πολλά λέτε και μετά κάτω από τις πιέσεις τα αναθεωρείτε. Ελπίζω να μην έρθει εδώ την επόμενη φορά καμία διάταξη η οποία να λέει: "Τι να κάνουμε; Αυτά έχει η αγορά. 'Ετσι γίνεται και σε κάποιες άλλες χώρες. Ας υπάρχει κέρδος μέχρι ένα ή δύο ευρώ σ' αυτά τα παιχνίδια".
Θα σας έλεγα ότι και στα καζίνο είναι ανεπίτρεπτο να υπάρχουν αυτά τα παιχνίδια. Καταστρέφεται κόσμος εκεί μέσα από τους διάφορους κουλοχέρηδες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα ίδια τα καζίνο, που είναι πολλά, δεν χρειάζονται.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, δεν χρειάζονται, αλλά τι να πω; Έχουν προϊστορία τα καζίνο και η εξάπλωσή τους και τώρα βλέπω πάμε για ιδιωτικοποίηση του καζίνο Πάρνηθας, που είναι το μεγάλο φιλέτο του Λεκανοπεδίου, τεράστια επένδυση, συμφέροντα μεγάλα και φυσικά τρεις χιλιάδες στρέμματα δασικής έκτασης θα χαριστούν, όπως λέει η προκήρυξη στο ΙΝΤΕRNET, για την πώληση αυτού του καζίνο. Εν πάση περιπτώσει δεν είναι της παρούσης.
'Οσον αφορά το άρθρο 14 θέλω να υπογραμμίσω ότι κι εδώ για άλλη μία φορά κάνατε μία χαριστική πράξη. Δεν υπάρχει άρθρο σ' αυτό το νομοσχέδιο που να μην ωφελεί επιχειρηματικό κόσμο, μεγάλους επιχειρηματίες, το κεφάλαιο. Καταργείτε τη φορολογία για την υπεραξία που προκύπτει κατά την εισφορά μετοχών ημεδαπών ανωνύμων εταιρειών μη εισηγμένων στο Χρηματιστήριο Αξιών Αθηνών από ημεδαπές ανώνυμες εταιρείες μετόχους της εταιρείας "ΕΛΛΗΝΙΚΑ Χρηματιστήρια Α.Ε." Γιατί καταργείτε το φόρο της υπεραξίας; Ιδιωτικές εταιρείες είναι. Θα έπρεπε να μετέχουν στην αύξηση του μετοχικού κεφαλαίου με την προσφορά μετοχών. Πρέπει να καταργήσετε το φόρο υπεραξίας; Γιατί το κάνετε; Και μου λέτε ότι πρόκειται για φιλολαϊκό νομοσχέδιο. Δεν καταλαβαίνω γιατί δεν θίγετε αυτά τα θέματα. 
Υπάρχουν, κύριε εισηγητά και κάποιες διατάξεις οι οποίες κατά τα άλλα είναι θετικές, αλλά ανώδυνες και επουσιώδεις, όπως όταν κάνετε ρυθμίσεις πεντακοσάρικου και χιλιάρικου για ορισμένες κατηγορίες. Αλλά μέσα από εδώ περνάνε μεγάλα ποσά, τα οποία κυριολεκτικά χαρίζονται σε μεγάλα οικονομικά συμφέροντα και δεν νομίζω ότι μπορεί να χαρακτηριστεί αυτό το νομοσχέδιο -με τις διατάξεις "κουρελού" που εμπεριέχει- πως κινείται σε θετική κατεύθυνση. 
Το άρθρο 17 για τα ασφαλιστικά ταμεία είναι απαράδεκτο. Έχουμε ναυάγιο με τα ασφαλιστικά ταμεία και τα λεφτά τα οποία έχουν επενδυθεί στο χρηματιστήριο με την εύνοια, την ενίσχυση και την ενθάρρυνση της Κυβέρνησης. 
Από τη μία λέτε ότι τα ασφαλιστικά ταμεία έχουν πρόβλημα και από την άλλη έχουν χάσει εκατοντάδες δισεκατομμύρια ποσά, βορά στο χρηματιστήριο. Δεν επανέρχομαι γιατί δεν έχω χρόνο.
'Οσον αφορά μια τροπολογία που έχετε καταθέσει για τους εκπαιδευτικούς από τη Βαυαρία.
ΠΡΟΕΔΡΕΥΟΥΣΑ (Άννα Μπενάκη -Ψαρούδα): Κύριε συνάδελφε, θα συζητηθούν ξεχωριστά οι τροπολογίες.
ΠΑΝΑΓΙΩΤΗΣ ΛΑΦΑΖΑΝΗΣ: Για τις επενδύσεις των ασφαλιστικών οργανισμών νομίζω ότι αντί να φέρνετε διατάξεις που θα προφυλάξουν τα ασφαλιστικά ταμεία από το χρηματιστηριακό και κερδοσκοπικό τζόγο, θέλω να πω ότι δεν έχουν καμία δουλειά τα ασφαλιστικά ταμεία στο χρηματιστήριο. Το χρηματιστήριο είναι ρίσκο. Τα λεφτά των ασφαλισμένων τα οποία τα παίζουν ερήμην τους, θα έπρεπε να κατευθύνονται σε πιο σίγουρες αποδόσεις. Και υπάρχουν τέτοιες αποδόσεις. 
Για όλους αυτούς τους λόγους θα καταψηφίσουμε τα άρθρα του συγκεκριμένου νομοσχεδίου, γιατί παρ' όλες τις θετικές διατάξεις που μπορεί να εμπεριέχονται, υπάρχουν και άλλες που είναι απαράδεκτες. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στον κατάλογο των εγγεγραμμένων Βουλευτών.
Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
Κυρίες και κύριοι συνάδελφοι, πράγματι η αποδοχή στην επιτροπή και η ένταξη στο άρθρο 11 του παρόντος σχεδίου νόμου στο κεφάλαιο Β της ρύθμισης που αφορά τη χρησικτησία, νομίζω πως είναι προς θετική κατεύθυνση. Είναι γεγονός ότι στο σύνολο σχεδόν της ελληνικής επικράτειας -δεν έχουμε την τύχη να έχουμε Εθνικό Κτηματολόγιο- υπάρχουν περιπτώσεις και περιοχές όπου η μεταβίβαση ακινήτων γίνεται με το λόγο τιμής, καλή τη πίστει. 
Σε αυτές, λοιπόν, τις περιοχές με την ψήφιση πρόσφατα του ν.1587 δημιουργήσαμε μία αδικία, διότι κάποιοι δεν μπόρεσαν να δημιουργήσουν τίτλους ιδιοκτησίας σ' αυτές τις περιοχές. 
Θα έλεγα, λοιπόν, ότι αυτή η αποδοχή από την πλευρά της πολιτικής ηγεσίας του Υπουργείου είναι προς θετική κατεύθυνση, όμως έχει ορισμένες ελλείψεις, που νομίζω ότι πρέπει και παρακαλώ ο κύριος Υπουργός να τις κάνει δεκτές ή να αλλάξουμε σε αυτό το σημείο το άρθρο και να το ψηφίσουμε. Αναφέρομαι στις αξίες, όπως αναφέρονται εδώ, γιατί θέλω να πιστεύω ότι δεν είναι δυνατόν όταν προσδιορίζει το ίδιο το κράτος αντικειμενικές αξίες και να υποχρεώνει τα όργανα διοίκησης, τις εφορίες, τους εκπροσώπους του κράτους δηλαδή, να δέχονται αυτές τις τιμές στις αντικειμενικές αξίες, εμείς εδώ να νομοθετούμε και να βάζουμε διαφορετικά όρια.
Αυτό σημαίνει ότι θα πρέπει να δεχθούμε κι εμείς εδώ, κύριε Υπουργέ, ότι αυτές οι αντικειμενικές αξίες ισχύουν για όλους, άρα και για τις περιπτώσεις στις οποίες επικαλούμαστε τη χρησικτησία. Νομίζω ότι αυτό θα είναι προς θετική κατεύθυνση γιατί νομοθετούμε επί της ουσίας. Πράγματι δίνουμε τη δυνατότητα σε όλους να αξιοποιήσουν αυτό που ισχύει σε κάθε περίπτωση και να μη δημιουργούμε ενδεχόμενα αδικίες σε κάποιους, επειδή τυχαίνει να υπερβαίνει κατά ένα μικρό ποσοστό το όριο που βάζουμε των εξακοσίων χιλιάδων (600.000) δραχμών η αξία κάποιου ακινήτου ή τις δύο χιλιάδες (2.000) δραχμών ανά τετραγωνικό μέτρο μέσα σε έναν οικισμό κάτω των δύο χιλιάδων (2.000) κατοίκων. 
Εξάλλου, νομίζω ότι αν θέλουμε πράγματι να υπηρετήσουμε την ελληνική περιφέρεια, θα πρέπει να διευκολύνουμε τη ρύθμιση αυτών των θεμάτων.
Θα ήθελα να προσθέσω ακόμα ένα θέμα, που αφορά στη δεύτερη υποπαράγραφο της παρ. 26, που αναφέρεται στις περιπτώσεις που ισχύει ο νόμος. Νομίζω ότι εφόσον μιλάμε για τη χρησικτησία, θα πρέπει ασφαλώς να λάβουμε υπόψη μας και τις περιπτώσεις εκείνες που για τη χρησικτησία έχει εκδοθεί δικαστική απόφαση, διότι και αυτή η επίκληση πρέπει να έχει την ανάλογη ισχύ που έχουν και οι άλλες περιπτώσεις, όπως προβλέπονται στο άρθρο αυτό, γιατί έτσι καλύπτουμε το σύνολο των περιπτώσεων. Πραγματικά πρέπει και χρειάζεται να τις διευκολύνουμε, ώστε στο χρονικό περιθώριο των δύο ετών που δίνουμε μέσα από την πρόταση στο σχέδιο νόμου που είναι προς ψήφιση να καταλήξει σ' ένα θετικό αποτέλεσμα.
Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σπυριούνης.
ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, χθες επί της αρχής επισημάναμε τα κύρια, τα θετικά σημεία του νομοσχεδίου. Σήμερα, εξειδικεύοντας πλέον την ανάλυσή τους στα συγκεκριμένα άρθρα, μπορώ να επισημάνω ιδιαιτέρως ενδιαφέροντα σημεία, για να δικαιολογήσω το πνεύμα πρόνοιας που αποπνέει το νομοσχέδιο.
Η διάταξη του άρθρου 1 της παρ. 1δ' για τους πρόσφυγες είναι σαφής και νομίζω ότι είναι εύγλωττη η αντίληψη.
Η διάταξη της παρ. 7 για τους αγρότες που αφαιρεί το τεκμήριο για την περίπτωση δανείου αρδευτικού εξοπλισμού κλπ, είναι επίσης σαφής.
Η διάταξη επιβάρυνσης του εκμισθωτή για δαπάνες βελτίωσης ή επέκτασης του μισθωμένου ακινήτου είναι μία διάταξη από την οποία ωφελείται ο εκμισθωτής. Η δαπάνη αυτή είναι διαρκής επ' ωφελεία του εκμισθωτή και είναι λογικό να αφαιρείται από τις δαπάνες του μισθωτή. 
Επίσης, είναι χαρακτηριστική η περίπτωση της παραγράφου 10 για τις επιχειρήσεις των οποίων εκπίπτουν από τη φορολογητέα τους ύλη, τα ποσά που δαπανούν υπέρ των αγάμων τέκνων γονέων που φονεύθηκαν εργαζόμενοι εντός των εγκαταστάσεων της επιχείρησης, λόγω σεισμού ή άλλων λόγων ανωτέρας βίας. Και αυτή η περίπτωση αποπνέει την κοινωνική αντίληψη που περικλείεται στις διατάξεις του νομοσχεδίου.
Η παράγραφος 16 με αύξηση του ποσού από εξακόσιες χιλιάδες (600.000) δραχμές σε εφτακόσιες χιλιάδες (700.000) δραχμές με συντελεστή 5%, ανήκει στην κατηγορία πρόνοιας που ανέφερα.
Ο αυτοτελής φόρος 17,5% που επιβάλλεται με το άρθρο 3 στις επιχειρήσεις που αποθεματοποιούν τα κεφάλαιά τους πιστεύω ότι δεν αποτελεί χαρακτηριστική ρύθμιση. Αποσκοπεί και στη διευκόλυνση περαιτέρω συγχωνεύσεων και στην ενίσχυση επιχειρήσεων με προοπτική οι οποίες εξασφαλίζουν θέσεις εργασίας και διευκολύνουν τις οικονομικές προοπτικές της χώρας. Μια καλή επιχείρηση δεν μπορεί να θεωρείται ως καταδολιεύουσα τις σχετικές διατάξεις των νόμων για την αποκόμιση κερδών πέραν του νομίμου ορίου. Λογικά, λοιπόν, η ρυθμιση αυτή εξυπηρετεί ευρύτερους κοινωνικούς και επιχειρηματικούς σκοπούς. 
Η λογιστική τακτοποίηση των σχέσεων μεταξύ του ΟΑΣ και του ΣΕΠ είναι μια ρύθμιση που θα κλείσει αυτό το πολύκροτο θέμα. 
Στο άρθρο 11 στη παράγραφο 3 έχουμε δάνεια από ανθρώπους που δεν μπορούν λόγω ανηκέστου βλάβης της υγείας τους ή λόγω ανωτέρας βίας, να τα αποπληρώσουν. Έτσι με αυτήn τη ρύθμιση έχουμε πνεύμα πρόνοιας για να βοηθηθούν. 
Στη παράγραφο 10 του άρθρου 11 θα ήθελα και εγώ να πω ίσως λόγω κεκτημένης ταχύτητας από τη θητεία μου στα στρατόπεδα όπου πάντα αναζητούνται ευθύνες, ότι το κράτος μας -ίσως είναι υπερβολική αυτή η άποψη- είναι κράτος ατιμωρησίας. Ουδείς ελέγχεται εκτός εάν είναι αγρότης ή εργάτης φτωχός ή αδυνατος. Ο δυνατός δεν ελέγχεται. Και σίγουρα δεν ελέγχεται το δημόσιο. Η παράγραφος 10 έρχεται να καλύψει ευθύνες και παραλείψεις μικρές ή μεγάλες. Είναι η διαπαιδαγώγηση που εκπέμπεται και εκπορεύεται από το Κοινοβούλιο. Δηλαδή το τι παράδειγμα δίνουμε. Πρέπει να ελέγξουμε τον αμελή στα καθήκοντά του. 
Στην παράγραφο 11 έχουμε τις πρόσθετες αμοιβές που δεν μπορούν να υπερβαίνουν το 50% των μισθών των υπαλλήλων που συμμετέχουν σε διάφορες επιτροπές. Η Δημόσια Διοίκηση σαφώς έχει προβλήματα. Ούτε οι μισθοί που παίρνουν οι δημόσιοι υπάλληλοι είναι ικανοποιητικοί. Αν σκεφθούμε όμως ότι έχουμε εξακοσίους χιλιάδες ανέργους και ότι η ανεργία στη νεολαία είναι 30% τότε το 50% είναι πολύ, κύριε Υπουργέ. Αν δε δεχθώ ότι ο ορισμός στις επιτροπές γίνεται δια της Ανοπαίας οδού δηλαδή της οδού που ακολούθησαν οι Πέρσες για να βρεθούν όπισθεν των Σπαρτιατών και των Θεσπιέων στις Θερμοπύλες, τότε το 50% είναι μια πρόκληση.
Εν πάση περιπτώσει είναι μία ρύθμιση που βάζει ένα όριο. Ψηφίζω τα άρθρα του νομοσχεδίου γιατί υπηρετούν δύο σκοπούς και την έννοια του χρέους του κοινωνικού κράτους και την έννοια της προοπτικής της οικονομίας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κοντογιαννόπουλος.
ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κυρία Πρόεδρε, θα ήθελα δύο επιμέρους παρατηρήσεις να διατυπώσω. Η πρώτη αναφέρεται στην παράγραφο 1 του άρθρου 2 του νομοσχεδίου, με την οποία διαφοροποιείται το καθεστώς υπολογισμού της αξίας επί της οποίας υπολογίζεται ο προκαταβλητέος φόρος κατά τη μεταβίβαση αυτοκινήτων από επιχειρήσεις. Με αυτήν, όμως, τη ρύθμιση που πιστεύω ότι δεν ήταν στις προθέσεις του συντάκτη του νομοσχεδίου, δηλαδή με τον υπολογισμό του προκαταβλητέου φόρου στο 30% στη μεγαλύτερη αξία μεταξύ τεκμαρτής και πραγματικής πλήττονται εκείνες οι επιχειρήσεις που τηρούν βιβλία τρίτης κατηγορίας του Κώδικα Βιβλίων και Στοιχείων και δηλώνουν την πραγματική αξία πώλησης. Αυτές οι επιχειρήσεις καλούνται να προκαταβάλουν φόρο 30%, που είναι ίσος ή μεγαλύτερος από τον οφειλόμενο, αν λάβουμε υπόψη ότι ο συντελεστής φορολογίας στις προσωπικές επιχειρήσεις είναι 25% ενώ για τις ανώνυμες εταιρείες και νομικά πρόσωπα ο συντελεστής φορολογίας είναι 35% με 37%.
Γι΄ αυτό το λόγο πιστεύω πως θα έπρεπε να συμπληρωθεί η διατύπωση αυτής της διάταξης με την προσθήκη ειδικά για τις επιχειρήσεις που τηρούν βιβλία τρίτης κατηγορίας του ΚΒΣ να εξακολουθήσει να ισχύει η τεκμαρτή αξία για τον υπολογισμό του προκαταβλητέου φόρου και να μην ισχύει γι΄ αυτές η δυνατότητα να θεωρούν εξαντλημένη τη φορολογία, αλλά να φορολογούνται υποχρεωτικά με τις γενικές διατάξεις, όσον αφορά την πώληση των αυτοκινήτων. Η βελτίωση αυτή εξυπηρετεί τρεις στόχους, πρώτον ότι είναι αποκατάσταση δικαιοσύνης, γιατί οι επιχειρήσεις που τηρούν τα βιβλία της γ΄ κατηγορίας εξάγουν λογιστικά αποτελέσματα και όχι εξωλογιστικά, όπως συμβαίνει με τις επιχειρήσεις που τηρούν βιβλία κατώτερης κατηγορίας, για να προσδιορίζουν τα αποτελέσματά τους και λαμβάνεται υπόψη το σύνολο των ακαθαρίστων εσόδων τους, επομένως και οι μεγαλύτερες αξίες, που μπορούν να προκύψουν από τις πωλήσεις αυτοκινήτων.
Δεύτερον, δεν πρόκειται να προκύψει καμία απώλεια των εσόδων του δημοσίου με τη διατήρηση του τρόπου υπολογισμού του προκαταβλητέου φόρου και η διαφορά αυτή θα καταβληθεί με την ετήσια δήλωση φορολογίας εισοδήματος.
Και τρίτον, ότι η διατήρηση αυτής της διάταξης είναι ένα κίνητρο για ενίσχυση της φορολογικής συνείδησης, δεδομένου ότι είναι κίνητρο για να δηλώνονται από τις εταιρίες οι πραγματικές πωλήσεις των αυτοκινήτων.
Γι΄ αυτό θα παρακαλούσα τον κύριο Υφυπουργό να έκανε δεκτή την προσθήκη αυτή. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επιτρέψτε μου να κάνω μια μικρή παρέμβαση.
Πιστεύω ότι η παρατήρηση του κυρίου συναδέλφου είναι σωστή, γιατί όντως όταν η φορολόγηση των προσωπικών εταιριών ανέρχεται σε 25%, των δε ανωνύμων μετά τη μείωση της φορολογίας τείνει στο 35%, η προκαταβολή φόρου 30% είναι ιδιαίτερα αυξημένη. Όμως η ratio legis αυτής της διάταξης ήταν το ότι δινόταν η εναλλακτική δυνατότητα να εξαντληθεί η φορολογική υποχρέωση στο 30% κατά τη βούληση του φορολογούμενου. Άρα, αν τον συνέφερε έδινε το 30% και δεν πλήρωνε το 45% που ήταν παλαιότερα για τα φυσικά πρόσωπα ή το 40% για τα νομικά πρόσωπα. Η παρατήρηση είναι ορθή, εξάλλου ήταν και παρατήρηση του κ. Μητσοτάκη χθες και συμπληρώνοντας τη διάταξη χωρίς να την αλλάξουμε, θα αποδεχόμουν μία πρόταση στο άρθρο 2 παρ. 1 να μπει μια δεύτερη παράγραφος, στην οποία να αναφέρονται τα εξής: Ειδικά για τις επιχειρήσεις που τηρούν βιβλία και στοιχεία γ΄ κατηγορίας του ΚΒΣ ο φόρος που καταβάλλεται για το χρόνο μεταβίβασης του οχήματος ως εμπορεύματος υπολογίζεται επί της αξίας, που προσδιορίζεται με τις διατάξεις του α΄ εδαφίου της παραγράφου αυτής, η δε πραγματική αξία πώλησης φορολογείται με τις γενικές διατάξεις περί φορολογίας εισοδήματος και συμψηφίζεται ο φόρος που καταβλήθηκε.
Δηλαδή, δεν παρέχουμε τη δυνατότητα εναλλακτικής φορολόγησης, απλώς φορολογείται με τις γενικές διατάξεις όπως συνήθως συμβαίνει.
Καταθέτω το κείμενο της διάταξης.
(Στο σημείο αυτό ο Υφυπουργός Οικονομικών κ. Απ. Φωτιάδης καταθέτει για τα Πρακτικά το προαναφερθέν έγγραφο, τα οποίο έχει ως εξής:
"Ειδικά, για τις επιχειρήσεις που τηρούν βιβλία και στοιχεία τρίτης κατηγορίας του Κ.Β.Σ. ο φόρος που καταβάλλεται κατά το χρόνο μεταβίβασης οχήματος ως εμπορεύματος υπολογίζεται επί της αξίας που προσδιορίζεται με τις διατάξεις του πρώτου εδαφίου της παραγράφου αυτής η δε πραγματική αξία πώλησης φορολογείται με τις γενικές διατάξεις περί φορολογίας εισοδήματος και συμψηφίζεται ο φόρος που καταβλήθηκαν").
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι δεκτό.
ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ: Η δεύτερη παρατήρηση αναφέρεται σε ένα ειδικό πρόβλημα που έχει δημιουργηθεί σχετικά με τη φορολογία εκπαιδευτικών που είχαν αποσπαστεί στο παρελθόν στη Βαυαρία.
Συνέβη το εξής, κύριε Υφυπουργέ...
ΑΔΑΜ ΡΕΓΚΟΥΖΑΣ: Υπάρχει τροπολογία.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν έχω πάρει τροπολογία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Υπάρχουν κατατεθειμένες τροπολογίες Βουλευτών για το θέμα. Εάν το δέχεστε, πείτε το από τώρα γιατί θα υπάρχουν πολλοί Βουλευτές...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, θα συζητήσουμε τώρα ταυτόχρονα και τις τροπολογίες; Ρωτώ, για να τις λάβω υπόψη μου. Δεν έχω πάρει τροπολογίες Βουλευτών στα χέρια μου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν πρόκειται να συζητηθούν τώρα τροπολογίες. Οι τροπολογίες θα συζητηθούν στο τέλος. Αλλά επειδή διάφοροι συνάδελφοι θέτουν ειδικά το θέμα των εκπαιδευτικών, απλώς να το έχετε υπόψη σας. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κατ΄ αρχήν θέλω να πω ότι θα συζητήσουμε τώρα επί της ουσίας και θα δούμε τελικώς τι προτείνει η τροπολογία. Να προκαταβάλω τους συναδέλφους ότι αν η τροπολογία κινείται στο πνεύμα της ομόφωνης απόφασης της Βουλής που πήραμε εδώ πριν από λίγο καιρό μετά από πρόταση όλων των Βουλευτών όλων των πτερύγων, η χρονική μετάθεση ισχύος της απόφασης αυτής από το 1997 στο 1990 θα μας έβρισκε σύμφωνους. Εάν πρόκειται όμως για επέκταση, τα πράγματα είναι διαφορετικά. Αλλά επειδή υπάρχει διαβλέπω πρόθεση εφαρμογής της μεθόδου του "σαλαμιού" δηλ. ό,τι πετύχαμε πριν από έξι μήνες καλό, όμως τώρα ας διεκδικήσουμε κάτι παραπάνω, αυτήν τη λογική δεν την αποδεχόμαστε. Άρα συμφωνούμε σε πρόταση δική σας να επεκταθεί χρονικά η ρύθμιση που ομόφωνα προτείνατε εσείς και αποδέχτηκε η Κυβέρνηση πριν από λίγο καιρό εδώ στη Βουλή. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Για το θέμα αυτό θα επανέλθουμε με τις τροπολογίες, αλλά ήδη ο κύριος Υπουργός έκανε μια τοποθέτηση. 
Ο κ. Παπανικόλας έχει το λόγο.
ΒΑΣΙΛΕΙΟΣ ΠΑΠΑΝΙΚΟΛΑΣ: Κυρία Πρόεδρε, κύριοι συνάδελφοι, κύριε Υπουργέ, αναφέρομαι κι εγώ στο άρθρο 11, παρ. 26, όπου επανέρχεται το θέμα της χρησικτησίας. 
Όπως έρχεται αυτή η διάταξη, με την οποία συμφωνώ, είναι μοιραίο αν ψηφιστεί να ισχύσει για όλη την επικράτεια εκτός από τα νησιά της Δωδεκανήσου τα οποία έχουν κτηματολόγιο και διέπονται από τον Κτηματολογικό Κανονισμό, ο οποίος ισχύει από την ιταλοκρατεία και έχει διατηρηθεί και μετά την ενσωμάτωση των Δωδεκανήσων στη μητέρα πατρίδα. 
Πως έχει τώρα αυτό το καθεστώς. Στο καθεστώς του Κτηματολογίου της Ρόδου, της Κω και της Λέρου δεν υπάρχει επίκληση όσον αφορά τη χρησικτησία. Η χρησικτησία είναι πρωτότυπος τρόπος κτήσης της κυριότητας, ο οποίος μόνο με δικαστική απόφαση βεβαιώνεται βάσει του Κτηματολογικού Κανονισμού. Κατά συνέπεια, εάν δεν συμπληρωθεί η παράγραφος αυτή και με το ότι "οι διατάξεις εφαρμόζονται και σε κτήση κυριότητας ή άλλου εμπραγμάτου δικαιώματος για την οποία έχει εκδοθεί δικαστική απόφαση", νομίζω ότι θα είναι ατελής, άδικος, αντίθετη προς τις αρχές της ισονομίας και της ισοπολιτείας και είναι βέβαιο ότι δεν θα σταθεί στα διοικητικά δικαστήρια.
Είναι γεγονός ότι αν υπάρξουν προσφυγές σε αποφάσεις επιβολής φόρου σε χρησικτησίες αναλόγων ακινήτων με αυτά τα οποία εξαιρούνται με τον παρόντα νόμο, σαφώς και τα διοικητικά δικαστήρια θα δικαιώσουν τους πολίτες. 
Νομίζω, λοιπόν, ότι είναι επιβεβλημένη η προσθήκη και της δικαστικής αποφάσεως ούτως ώστε να συμπεριληφθούν στη ρύθμιση, η οποία είναι θετική, και τα τρία νησιά της Δωδεκανήσου, τα οποία υπολείπονται λόγω ακριβώς αυτού του ειδικού καθεστώτος. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κυρία Πρόεδρε, πριν από λίγες μέρες μιλώντας στο νομοσχέδιο του Υπουργείου Υγείας επεσήμανα ότι πολλά νομοσχέδια έχουν διατάξεις που δημιουργούν νέες ευκαιρίες χρηματισμού. Και είχα επισημάνει κατά τη συζήτηση εκείνη ότι αυτό είναι σύνηθες φαινόμενο στα νομοσχέδια του Υπουργείου Οικονομικών. Αυτό δεν σημαίνει ότι εμπλέκονται οι Υπουργοί. Το σύστημα παράγει διατάξεις που δημιουργούν ευκαιρίες χρηματισμού.
Θα σας θυμίσω ότι παλαιότερα το ΠΑΣΟΚ με Υπουργό τον κ. Τσοβόλα, καθιέρωσε τις αντικειμενικές αξίες για τα ακίνητα και με αυτό τον τρόπο περιορίστηκε ο χρηματισμός που συμβάδιζε κατά κάποιο τρόπο με τις αγοραπωλησίες. 
Πρόσεξα τώρα δύο σημεία -με ένα γρήγορο διάβασμα- τα οποία θέλω να επισημάνω. Επαναλαμβάνω λοιπόν, κύριε Υπουργέ, ότι δημιουργούνται νομοθετικά ευκαιρίες χρηματισμού που πρέπει να αποφεύγονται. Και ξεφυλλίζοντας διότι δεν μπορώ να πω ότι το διάβασα λεπτομερώς, βρήκα δύο σημεία που θέλω να αναφέρω. Συμπτωματικά το ένα το μνημόνευσε πριν από λίγο ο κ. Κοντογιαννόπουλος και είναι η παράγραφος 1 του άρθρου 2. Εκεί ίσχυε ως βάση της φορολογίας η τεκμαρτή αξία των αυτοκινήτων και συνεπώς δεν εδίδετο ευκαιρία στα όργανα του Υπουργείου Οικονομικών να "διαπραγματευτούν" τις αξίες. Τώρα εισάγεται η πραγματική αξία, δηλαδή το αντίθετο από αυτό το οποίο έγινε με τις αντικειμενικές αξίες των οικοπέδων. Δηλαδή κάνουμε ένα είδος πισωγυρίσματος εν προκειμένω και ανοίγουμε τις ευκαιρίες χρηματισμού.
Ήδη πολύ σωστά δεχθήκατε την παρατήρηση του κ. Κοντογιαννόπουλου αλλά ενδεχομένως θα πρέπει να σκεφτείτε γενίκευση του συστήματος για να έχετε σε όλες τις περιπτώσεις μόνο τεκμαρτή αξία. Όπου, κύριε Υπουργέ, μπορείτε να βάλετε στη νομοθεσία τεκμαρτές αξίες αφαιρείτε μια ευκαιρία χρηματισμού. Και το πρόβλημα είναι πολύ μεγάλο. Χαίρομαι που δεχθήκατε την πρόταση του κ. Κοντογιαννόπουλου αλλά είναι ένα μέρος μόνο.
'Ένα δεύτερο σημείο είναι στο άρθρο 11 παράγραφος 21. Αυτό αφορά την εκποίηση των καπνών που πρόκειται να κατασχεθούν από λαθρεμπόριο. Ενθυμούμαι ότι όταν ήμουν Υπουργός Οικονομικών το 1992-1993 είχε ξανάρθει μια τέτοια πρόταση η οποία φαίνεται ταμιακά ελκυστική. Τι λέει η πρόταση; Θα βρούμε λαθραία τσιγάρα και θα τα πουλήσουμε για να κερδίσουμε κάτι. 
Θυμάμαι τότε το έψαξα το θέμα, κύριε Υπουργέ, και διαπίστωσα ότι σε όλη την Ευρώπη ίσχυε αυτό που ίσχυε στην Ελλάδα: Καταστρεφόντουσαν τα καπνά πλην της Ιταλίας που όπως πληροφορήθηκα το είχε επιβάλει η μαφία. Η μαφία είχε επιβάλει να εκποιούνται τα καπνά και γινόταν αυτό για χρόνια. Έτσι κυκλοφορούσαν τα λαθραία μπαινόβγαιναν και πλούτιζε η μαφία. Πληροφορήθηκα τώρα ότι τη διάταξη αυτή την κατήργησε και η Ιταλία. Δηλαδή ούτε στην Ιταλία τώρα ισχύει αυτό. Τώρα τι κάνουμε; Είμαστε η μόνη χώρα στην Ευρώπη που ενώ είμαστε το ίδιο με τους υπολοίπους τώρα ξαναφέρνουμε αυτήν τη διάταξη. Και αναρωτιέμαι: Γιατί το κάνουμε αυτό; Θα αυξηθούν τα έσοδα του δημοσίου από αυτό το σύστημα; Αυτοί που ασχολούνται με τα λαθραία, κύριε Υπουργέ, να είστε σίγουροι ότι θα τα αγοράζουν φθηνά και θα τα ξαναφέρνουν ακόμη πιο φθηνά. Γιατί το κάνουμε; Μου είναι αδύνατον να καταλάβω τη σκοπιμόττα.
Θα σας έλεγα λοιπόν, κύριε Υπουργέ, για τα επόμενα νομοσχέδιά σας να ψάχνετε τα νομοσχέδια κατά πόσο δημιουργούν καινούριες ευκαιρίες χρηματισμού. Σας ανέφερα δύο. Τη μία κατά το ήμισυ τη διορθώσατε τη δεύτερη θα σας έλεγα να αφήσετε το σύστημα όπως είναι να καταστρέφονται τα λαθραία όταν τα πιάνετε. Το ίδιο βέβαια πρέπει να ισχύσει για όλα τα λαθραία να καταστρέφονται και όχι αυτή η διαδικασία των διαδοχικών διαγωνισμών. Ο Θεός ξέρει τι πρόκειται να γίνει εκεί μέσα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σφυρίου.
ΚΟΣΜΑΣ ΣΦΥΡΙΟΥ: Ευχαριστώ, κυρία Πρόεδρε.
Ερωτώ, λοιπόν, γιατί πρέπει να συμβεί αυτό, κύριε Υπουργέ. Έτσι όπως εισηγείσθε τη διάταξη για αυτήν τη μεταβατική φάση, όποιος επικαλείται την απόκτηση της κυριότητας με χρησικτησία, θα έχει δικαίωμα να κάνει χρήση αυτής της διάταξης που εισηγείσθε. Όποιος δεν την επικαλείται, γιατί δεν δικαιούται να την επικαλείται, μια και ο Κτηματολογικός Κανονισμός προβλέπει ότι πρέπει να την αποδεικνύει με δικαστική απόφαση, δεν θα μπορεί να έχει εφαρμογή αυτής της διάταξης. Αυτό είναι παράλογο και άδικο.
Και είναι προφανές ότι ο νομοθέτης -εμείς τουλάχιστον από πλευράς Κοινοβουλίου και πιστεύω και όλες οι πτέρυγες να συναινούν σε αυτό- θέλει να έχουν την ίδια μεταχείριση όλοι οι πολίτες είτε επικαλούνται την κυριότητα με χρησικτησία είτε την αποδεικνύουν με δικαστική απόφαση. Γιατί, αλλιώς τι θα συμβεί; Αυτοί μεν στη μεταβατική φάση δεν θα πληρώσουν το σχετικό φόρο, οι δε άλλοι θα πληρώσουν το φόρο με την έκδοση της δικαστικής απόφαση και θα τον πληρώσουν και πάλι μετά, όποιοι είναι υπόχρεοι, με την έκδοση της δικαστικής απόφασης. Έτσι τουλάχιστον το αντιλαμβανόμαστε εμείς.
Είναι προφανές, κύριε Υπουργέ, ότι πρόκειται για αντιμετώπιση με δύο μέτρα και δύο σταθμά, άδικα για εκείνους που θα επιχειρήσουν να κάνουν χρήση των σχετικών διατάξεων του νόμου στη Ρόδο, την Κω και το Λακί της Λέρου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν ισχύει η χρησικτησία σε σας;
ΚΟΣΜΑΣ ΣΦΥΡΙΟΥ: Ισχύει, κύριε Πρόεδρε, αλλά -προσέξτε- δεν μπορεί να πηγαίνει ο πολίτης στο συμβολαιογράφο και να την επικαλείται. Εκεί λόγω του Κτηματολογικού Κανονισμού πρέπει να πάει στο δικαστή, να εκδώσει δικαστική απόφαση και μετά τη δικαστική απόφαση να πάει στο συμβολαιογράφο, έχοντας και τη δικαστική απόφαση μαζί.
Πιστεύουμε δηλαδή ότι με τον τρόπο αυτό έχουμε διαφορετική φορολογική αντιμετώπιση ανάμεσα στους μεν και στους δε. Εάν έχουν τον ίδιο τρόπο αντιμετώπισης, θα πρέπει να πεισθούμε εδώ στη Βουλή και βεβαίως να συναινέσουμε. Εάν όμως έχουν διαφορετικό τρόπο φορολογικής αντιμετώπισης, θα είναι άδικο.
Κύριε Υπουργέ, πρέπει κατά την άποψή μας εκεί που λέτε "το πρόσωπο που θα μεταβιβάζει επικαλείται την απόκτησή τους με χρησικτησία" να προστεθεί "ή αποδεικνύει την απόκτησή τους με δικαστική απόφαση", οπότε θα έχει εφαρμογή με τον ίδιο τρόπο και στους μεν και στους δε.
Ένα σημείο είναι αυτό, κύριε Υπουργέ, και το δεύτερο αφορά το εδάφιο 2 της ίδιας παραγράφου 26 του ίδιου άρθρου. Θέλετε να βάλετε ένα όριο -βάζετε τις εξακόσιες χιλιάδες (600.000) δραχμές- με βάση την αγοραία αξία. Ξέρετε ότι η αγοραία αξία είναι σχετική και εκεί υπεισέρχεται ο υποκειμενικός παράγοντας.
Εγώ θα έλεγα να προσδιορίσετε το ποσό που ενδιαφέρει το Υπουργείο Οικονομικών και να το συνδέσετε με την αντικειμενική αξία, η οποία ισχύει και τελικά δεν μπορεί να αμφισβητείται ούτως ή άλλως από κανέναν, παρά μόνο αν, κάνοντας τη χρήση του μαχητού κριτηρίου, καταφύγει κάποιος στο δικαστήριο. Από πλευράς όμως των φορολογικών αρχών τουλάχιστον, η αντικειμενική αξία είναι δεσμευτική και δεν θα υπεισέρχεται ο υποκειμενικός παράγοντας.
Αλλιώς, κύριε Υπουργέ, φοβούμαι ότι όταν βασίζεται στην αγοραία αξία, ο υποκειμενικός παράγοντας των εφοριακών υπαλλήλων ή άλλες ευκαιρίες που πιθανόν να συμφωνούνται κάτω από το τραπέζι μπορεί να δημιουργούν προβλήματα σε ό,τι αφορά τον προσδιορισμό της αγοραίας αξίας. Για να το αποφύγουμε αυτό, καλύτερα να το συνδέσουμε με την αντικειμενική αξία και όχι την αγοραία αξία. Είναι προφανές αυτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξηντλήθη ο κατάλογος των ομιλητών. Το λόγο έχει ζητήσει ο κ. Μητσοτάκης.
Ορίστε, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, πρώτον θέλω να ολοκληρώσω και με τις δικές μου σκέψεις για το θέμα της χρησικτησίας.
Όντως στα Δωδεκάνησα σε τρία νησιά υπάρχει Κτηματολόγιο. Αλλά και εκεί ισχύει η χρησικτησία. Κατά συνέπεια το αίτημα του κυρίου συναδέλφου, να προστεθεί το "αποδεικνύει" και να μην είναι μόνο το "επικαλείται", εγώ θα το έβρισκα σωστό.
Θα ήθελα όμως να θέσω ένα γενικότερο ερώτημα, κύριε Υπουργέ. Φθάνει να επικαλείται κανείς χρησικτησία για τον παραδεχθεί ο έφορος; Δεν πρέπει να φέρει δικαστική απόφαση γενικότερα; Μόνο στα Δωδεκάνησα πρέπει να φέρει δικαστική απόφαση;
Κύριοι συνάδελφοι, να είμαστε ειλικρινείς εδώ μέσα. Εγώ, το έχει πει και άλλοτε, έχω μέσα στο πετσί μου τον υπουργό των Οικονομικών. Αντιλαμβάνομαι ότι γίνεται μία ευρύτατη κατάχρηση και δεν πληρώνεται φόρος μεταβιβάσεως, γιατί γίνεται μία εικονική δίκη, που είναι πάρα πολύ εύκολο να γίνει, συμφωνημένη. Και βγαίνει μία δικαστική απόφαση χρησικτησίας. Είναι σίγουρο αυτό το πράγμα, κύριοι συνάδελφοι, και εναντίον αυτού πρέπει τα ταχθούμε σταθερά, όχι μόνο για την υπόλοιπη Ελλάδα, αλλά και για τα Δωδεκάνησα. Γιατί και σε σας γίνεται, κύριε συνάδελφε, γίνεται το ίδιο που γίνεται στην υπόλοιπη Ελλάδα και προφανώς σε μεγάλη έκταση.
Εγώ προσωπικά, κυρία Πρόεδρε, -και κάνω την παρατήρηση για άλλη μία φορά- είμαι φανατικός εχθρός της χρησικτησίας. Είναι αυτή η οποία μας δημιουργεί και τεράστια προβλήματα στο Κτηματολόγιο, είναι μία κατάρα που σέρνει πίσω της η Ελλάδα ενάμισι αιώνα τώρα από την εποχή της Επανάστασης του 1821. Και πάντοτε θα είμαι υπέρ της κατάργησης -ει δυνατόν- της χρησικτησίας ή πάντως του περιορισμού της σε πολύ μεγάλη έκταση. Πάντως να μην γίνεται η κατάχρηση εις βάρος του Υπουργείου των Οικονομικών, εις βάρος του προϋπολογισμού από τους "έξυπνους", να πληρώνουν δηλαδή οι πολλοί φόρο μεταβίβασης και να μην πληρώνουν οι ολίγοι "έξυπνοι" με τη διαδικασία αυτή για την οποία πρωτύτερα μίλησα.
Αυτή είναι μία πρώτη γενική παρατήρηση. Η δεύτερη, πάλι γενική, παρατήρηση που ήθελα να κάνω συνδέεται με το άρθρο 14, έμμεσα όμως, γιατί ομολογώ ότι δεν αναφέρεται στο αντικείμενο του άρθρου. Πρόκειται για τις υπεραξίες των μετοχών στο χρηματιστήριο.
Κύριε Υπουργέ, πολλές φορές έχω θέσει το θέμα γιατί δεν φορολογείτε την υπεραξία η οποία αποκτάται στο χρηματιστήριο. Ακόμα και σήμερα, με τα χάλια που έχει το χρηματιστήριο, παίζονται παιγνίδια. Και κερδίζουν άνθρωποι σε ώρες, σε λίγες μέρες ή σε λίγες εβδομάδες. Το θέμα αυτό έχει έρθει πολλές φορές στη Βουλή. Ο αξιότιμος συνάδελφος του ΠΑ.ΣΟ.Κ. κ. Ακριβάκης έχει υποβάλει και μία τροπολογία, την οποία μάλιστα υποστήριξε με πάθος.
Ποτέ μου δεν μπόρεσα να καταλάβω γιατί δεν μπαίνει αυτός ο φόρος. Αρχικά ο κ. Παπαντωνίου είχε επικαλεσθεί ότι δεν είχε τον τρόπο τεχνικά να το παρακολουθήσει. Αυτό το επιχείρημα ξεπεράστηκε. Είναι βέβαιο ότι τεχνικά μπορείτε να το κάνετε και δεν καταλαβαίνω γιατί αυτό το φόρο της υπεραξίας δεν τον επιβάλλετε κατ΄ αυτόν τον τρόπο που είπαμε πρωτύτερα.
Ήθελα όμως να θέσω και ένα γενικότερο ερώτημα πλέον και είναι η ώρα να μας το ξεκαθαρίσει ο κύριος Υπουργός, γιατί το έχω θέσει ξανά και δεν πήρα απάντηση. Όταν αποκτάται τελικά στο τέλος του έτους κέρδος από την υπεραξία μετοχών από νομικό ή από φυσικό πρόσωπο, μπορείτε να το ελέγξετε αυτό; Εις με τα νομικά πρόσωπα θα το ελέγξετε με τους ισολογισμούς εύκολα. Εις τα φυσικά πρόσωπα δεν θα το ελέγξετε, εάν δεν το δηλώσουν. Και δεν έχετε και εύκολα τρόπο να το βρείτε.
Αλλά αν θέλετε να ψάξετε, πάλι θα το βρείτε. Δεν είναι φόρος εισοδήματος που πρέπει να πληρωθεί στο τέλος της οικονομικής χρήσης; Ακόμη και αν δεν επιβάλλετε αυτόματο το φόρο, όπως εγώ προτείνω -διότι θα κλιμακωθεί στην περίπτωση αυτή και θα είναι αυξημένο το ποσοστό όταν γίνεται η χρηματιστηριακή πράξη σε σύντομο χρόνο και θα είναι μικρότερο σαφώς όταν γίνεται με απόσταση μεγαλύτερη του έτους- έχετε χρέος αυτήν την ώρα ως Υπουργός των Οικονομικών να ψάξετε αυτά τα μεγάλα εισοδήματα που αποκτήθηκαν από τους έξυπνους και να κοιτάξετε να τα φορολογήσετε. Ασχολείται το Υπουργείο ή δεν ασχολείται; Διότι όλη αυτή η συζήτηση που έγινε, κύριοι συνάδελφοι του ΠΑΣΟΚ, τον τελευταίο καιρό για τους αετονύχηδες και τους έξυπνους που λεηλάτησαν το αποταμίευμα των φτωχών και αφελών Ελλήνων, εκεί ουσιαστικά εντοπίζεται. Και αν θέλει το κράτος -και το λέω μετά λόγου γνώσεως- να τους βρει, θα τους βρει και θα τους φορολογήσει και ενδεχομένως θα προχωρήσει, αν υπάρχουν και άλλα αδικήματα τα οποία διεπράχθησαν, σε όσα οι νόμοι ορίζουν.
Θεώρησα χρέος μου να κάνω αυτήν τη βασική παρατήρηση, διότι είναι πολύ σημαντική και συνδέεται, και με τον τρόπο με τον οποίο επενδύουν ασφαλιστικοί οργανισμοί, μια που μιλάμε για το χρηματιστήριο, στο χρηματιστήριο. ΄Οσον αφορά την ακροτελεύτιο διάταξη που άρθρου 17: Είναι βέβαιο, κυρία Πρόεδρε και κύριοι συνάδελφοι του ΠΑΣΟΚ, ότι έγιναν πολλές, μα πάρα πολλές καταχρήσεις στις παραμονές των εκλογών με αγορές μετοχών, οι οποίες δεν έγιναν για να τοποθετηθούν καλύτερα τα χρήματα των ταμείων, αλλά για να διευκολυνθεί η Κυβέρνηση, η οποία εκείνη την ώρα ήθελε πάση θυσία να κερδίσει τις εκλογές. Αυτό είναι βέβαιο.
Μιλώντας εδώ στη Βουλή τη Δευτέρα για μία επερώτηση του Υπουργείου Γεωργίας, είχα την ευκαιρία να πω στον Υπουργό Γεωργίας και θέλω να το πω και σε σας κύριε Υπουργέ ότι ακόμα και ο Πρόεδρος της αμαρτωλής και χρεοκοπημένης "ΕΛΑΙΟΥΡΓΙΚΗΣ" πήρε αυθαίρετα και παράνομα ένα δισεκατομμύριο και το τοποθέτησε στο χρηματιστήριο, με αποτέλεσμα βέβαια να χάσει η "ΕΛΑΙΟΥΡΓΙΚΗ" τριάντα - σαράντα εκατομμύρια (30.000.000-40.000.000) δραχμές, σταγόνα εν τω ωκεανώ, διότι η "ΕΛΑΙΟΥΡΓΙΚΗ" έχει στοιχίσει εβδομήντα δισεκατομμύρια (70.000.000.000) δραχμές στον ελληνικό λαό και ο Θεός ξέρει, αν συνεχιστεί έτσι, πόσο ακόμα θα στοιχίσει.
Κατά συνέπεια, το τελευταίο εδάφιο για μένα θα έπρεπε ίσως να αφαιρεθεί κύριε Υπουργέ, διότι το να μεταβάλλονται ανάλογα με τις νέες με συνθήκες οι όροι αγοράς και τοποθέτησης στο χρηματιστήριο, ναι μεν είναι για την Αμερική ή για την Ευρώπη σωστή η διάταξη -κανείς δεν μπορεί να αρνηθεί ότι οι συνθήκες μεταβάλλονται και κατά συνέπεια οι εντολές που θα δίδονται θα πρέπει ενδεχομένως να αλλάζουν- αλλά δεν είναι η κατάλληλη ώρα σήμερα να τη φέρετε αυτήν την αλλαγή. Αφήστε τα πράγματα εκεί που είναι. Δεν πρέπει να σκαλίζετε αυτό το θέμα ιδιαίτερα σήμερα.
Αυτές τις γενικές παρατηρήσεις ήθελα να κάνω, κυρία Πρόεδρε, και αν ακούσω τον κύριο Υπουργό, ενδεχομένως να επανέλθω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, κύριοι συνάδελφοι, με πολλή προσοχή άκουσα τις παρατηρήσεις όλων των συναδέλφων, ήταν ιδιαίτερα εποικοδομητικές. Οφείλω να πω ότι σε ορισμένες περιπτώσεις άκουσα και κριτικές για ζητήματα με τα οποία δεν ασχολείται το συγκεκριμένο νομοσχέδιο. Θα έλεγα ότι για πάνω από εκατό διαφορετικές ρυθμίσεις είναι δικαιολογημένο από ανθρώπους οι οποίοι, δεν έχουν ασχοληθεί με την κάθε μία ρύθμιση ξεχωριστά, ώστε να εμβαθύνουν στη λεπτομέρεια και στη σκοπιμότητα αυτής της ρύθμισης, όχι από πρόθεση, θα έλεγα από έλλειψη της γνώσης, να υπάρξει μια δυσμενής κριτική σε θέματα για τα οποία με πλήρη ενημέρωση θα υπήρχε διαφορετική τοποθέτηση.
'Ετσι, λοιπόν, θα ξεκινούσα και θα έλεγα ότι η φορολογική νομοθεσία είναι μια μεταβαλλόμενη νομοθεσία. Είπα και χθες ότι στο Υπουργείο Οικονομικών γίνεται μια πολύ μεγάλη προσπάθεια με πολύ μεγάλο κόπο από όλες τις υπηρεσίες, αλλά και την πολιτική ηγεσία, προκειμένου να υπάρξει τάξη. Και βλέπετε ότι τα πολλά φορολογικά νομοσχέδια δεν είναι αποτέλεσμα του ότι θέλουμε να φέρουμε πολλές ρυθμίσεις ή ρυθμίσεις που δεν είχαν προβλεφθεί προηγούμενα, αλλά είναι αποτέλεσμα ακριβώς της ενασχόλησής μας με τα υπαρκτά προβλήματα του Υπουργείου και των υποθέσεων των φορολογουμένων. 
Έτσι, λοιπόν, θα υπενθυμίσω ότι τέσσερις κώδικες ήδη είναι σε εξέλιξη. Οι δύο ψηφίστηκαν, άλλοι δύο ψηφίζονται. Είναι κωδικοποιήσεις της νομοθεσίας του Υπουργείου Οικονομικών που από όλες τις πλευρές κρίθηκαν ότι κινούνται προς τη θετική κατεύθυνση, πέρα από τις επιμέρους παρατηρήσεις. Αλλά και για το συγκεκριμένο νομοσχέδιο οι ρυθμίσεις είναι αποτέλεσμα κάποιων αναγκών, οι οποίες προέκυψαν κατά την εφαρμογή των νόμων. 
Μερικοί συνάδελφοι, έδωσαν μεγαλύτερη σημασία και επεξέτειναν τη συζήτηση επί ιδεολογικών θεμάτων για διατάξεις, οι οποίες είχαν πολύ μικρότερη φιλοδοξία και μικρότερο πρόβλημα να αντιμετωπίσουν. 
Έτσι, λοιπόν, έρχομαι στις επιμέρους διατάξεις. Με βάση την κείμενη νομοθεσία οποιαδήποτε παροχή σε οποιονδήποτε Έλληνα πολίτη υπόκειται σε παρακράτηση φόρου. Βρεθήκαμε προ του παράδοξου φαινομένου νομικώς ορθά φερόμενες οι υπηρεσίες, αλλά και οι οργανισμοί οι οποίοι έκαναν την ανθρωπιστική πολιτική για τους οικονομικούς και λοιπούς πρόσφυγες, να υποχρεούνται σε παρακράτηση φόρου εισοδήματος π.χ. για τον Πακιστανό τον οποίο έθεσαν υπό την προστασία τους και για τον οποίο έδωσαν κάποια παροχή πενήντα, εκατό χιλιάδων δραχμών. Τονίζω, ότι ορθώς η υπηρεσία απαιτούσε, παρακράτηση φόρου γιατί αυτό προέβλεπε ο νόμος. Ορθώς ο Οργανισμός Ηνωμένων Εθνών δια της Ύπατης Αρμοστείας του ή τα αρμόδια κρατικά όργανα έκαναν αυτήν ην παρακράτηση. 
Και ερχόμαστε και λέμε πολύ απλά ότι για τα χρηματικά ποσά τα οποία καταβάλλονται στα πλαίσια άσκησης αυτής της πολιτικής με χρήματα του Οργανισμού Ηνωμένων Εθνών, της Ευρωπαϊκή Ένωσης ή του ελληνικού δημοσίου, είναι αστείο να λέμε ότι παρακρατούμε από τον φτωχό που δεν έχει να φάει ψωμί το 20% με την υποχρέωση στο τέλος της χρονιάς να υποβάλει τη φορολογική του δήλωση, για να πάρει επιστροφή του ποσοστού αυτού, δηλαδή τις πέντε, δέκα ή είκοσι χιλιάδες ανάλογα με το ύψος του συγκεκριμένου επιδόματος. Δεν αποσκοπεί στο να λύσει τα προβλήματα των οικονομικών προσφύγων η συγκεκριμένη διάταξη, αλλά απλά και μόνο αυτήν τη διάσταση έχει. 
Όσον αφορά το θέμα της επιχειρηματικής αμοιβής είχαμε πει -και πιστεύω ότι είχαμε πείσει τότε το Τμήμα- ότι υπήρξε το εξής παράδοξο που οφειλόταν σε αβλεψία του νομοθέτη, όταν έθετε τη διάταξη: Προέβλεπε, λοιπόν, η διάταξη ικανοποιώντας αίτημα των ίδιων των φορέων, ότι το 50% των κερδών, αφαιρούνταν από τα κέρδη της προσωπικής εταιρείας ως επιχειρηματική αμοιβή, ώστε να υπάρξει μια δικαιότερη κατανομή του εισοδήματος μεταξύ του νομικού προσώπου και των φυσικών προσώπων που απαρτίζουν το νομικό πρόσωπο. 
Αν κάποια διάταξη αφήνει τη δυνατότητα να παραβιαστεί, παραβιάζεται. Τι είχε συμβεί στην πράξη; Προέβλεπε η διάταξη ότι εάν δεν υπέβαλε ο φορολογούμενος εμπρόθεσμα το αίτημα της αφαίρεσης της επιχειρηματικής αμοιβής, τότε όλο το ποσό, το 100% φορολογούνταν ως κέρδος για το νομικό πρόσωπο. 
Στην πράξη είχαμε το εξής περίεργο, κάποιοι οι οποίοι έπαιρναν μεγάλη, επιχειρηματική αμοιβή λόγω του 50%, δεν υπέβαλαν εκ δόλου φορολογική δήλωση εμπρόθεσμα, απλά και μόνο για να αποφύγουν τη φορολόγηση του 45% ως φυσικά πρόσωπα και για να υπαχθούν στη φορολόγηση του 25% που υπάγεται η προσωπική εταιρεία. 
Έτσι, λοιπόν, με αυτό που κάνουμε αποκαθιστούμε τη δικαιοσύνη και αυτό που είχε στο μυαλό του ο αρχικός νομοθέτης, ότι το 50% είναι επιχειρηματική αμοιβή και ότι το 50% είναι κέρδη της εταιρείας. Επομένως η εκπρόθεσμη υποβολή της δήλωσης έχει τις συνέπειες του εκπροθέσμου, όπως έχει για οποιονδήποτε φορολογούμενο υποβάλλει εκπρόθεσμη δήλωση και δεν αποτελεί λόγο παράκαμψης της σχετικής φορολογικής νομοθεσίας. 
Όσον αφορά το θέμα των αγροτών, πιστεύω ότι συμφωνήσαμε όλοι ότι οι επενδύσεις οι οποίες γίνονται στον αγροτικό τομέα, θα πρέπει να ενισχυθούν και ένα αρνητικό στοιχείο, μια τροχοπέδη του Υπουργείου Οικονομικών προς αυτήν την κατεύθυνση, ήδη αίρεται με τη ρύθμιση να μη θεωρούνται τεκμήριο κτήσης οι επενδύσεις στον αγροτικό τομέα και ειδικότερα για την αγορά αρδευτικού εξοπλισμού της γεωργικής του εκμετάλλευσης. 
Έγινε πάλι μία αναφορά με υπερβολικό τρόπο στη δυνατότητα των επιχειρήσεων που επλήγησαν από τους σεισμούς, όταν εκουσίως καταβάλλουν κάποια ποσά ως αποζημιώσεις λόγω στέρησης διατροφής στα τέκνα υπαλλήλων τους που σκοτώθηκαν από το σεισμό, απλά να τα εμφανίζουν ως δαπάνες στα βιβλία τους, κάτι το οποίο δεν είχε προβλέψει ο νομοθέτης. Για να γίνει σαφές πρέπει να πούμε ότι αν υπήρχε δικαστική απόφαση δεν χρειαζόταν καμιά απολύτως ρύθμιση. Στην περίπτωση που υπάρχει διένεξη μεταξύ των κληρονόμων του θανόντος για αμέλεια, δόλο ή οποιαδήποτε ευθύνη και επιδικάζονται ποσά με δικαστική απόφαση, αυτά ούτως ή άλλως αφαιρούνται, είναι στοιχείο δαπανών για τα βιβλία τους και δεν παρεμβαίνουμε σ΄ αυτήν την περίπτωση ούτε καλύπτουμε κανέναν απολύτως.
Άρα, αν κάποιος θέλει να στραφεί εναντίον του εργοδότη για παραλείψεις όσον αφορά τα θέματα ασφαλείας και οτιδήποτε άλλο, θα πάει στο δικαστήριο, θα πάρει όποια αποζημίωση επιδικάσει το δικαστήριο και νομίμως δύναται αυτήν την αποζημίωση να την εγγράψει η εταιρεία στις δαπάνες της. Όμως, αν δεν ακολουθηθεί η δικαστική διαδικασία η εταιρεία δεν είχε τη δυνατότητα να το κάνει εκουσίως. Όταν ήθελε ο εργοδότης, έβλεπε ότι υπήρχε καταστροφή για την οποία ήθελε και είχε τη δυνατότητα να δώσει αποζημίωση, δεν μπορούσε αυτήν τη αποζημίωση που θα έδινε στα παιδιά να τη δώσει. Και μάλιστα οφείλω να ομολογήσω ότι με ενθουσίασε το ενδιαφέρον των εταιρειών οι οποίες προκάλεσαν και την απόφασή μας να το φέρουμε για ρύθμιση. Γιατί με τη θέλησή τους αποφάσισαν να χορηγήσουν κάποια ποσά σε ορφανά τέκνα, για να ολοκληρώσουν τις σπουδές τους, τέκνα που οι γονείς τους θανατώθηκαν κατά το σεισμό. Το ξανατονίζω, δεν αποτελεί παρέμβαση στο έργο της δικαιοσύνης. Αν κάποιος στραφεί δικαστικώς, έχει τη δυνατότητα να το πράξει; Είναι στην αποκλειστική θέληση του εργοδότη να δώσει. Εμείς δεν μπορούμε, επειδή υπάρχει κενό νόμου, να μην αποδεχθούμε ένα τέτοιο δίκαιο αίτημα, το να αποτελέσει δαπάνη της επιχείρησης, αφού ενισχύει και τον κοινωνικό σκοπό του συγκεκριμένου δικαιώματος. 
Όσον αφορά το θέμα -πιστεύω έγινε κατανοητό και δεν θα επιμείνω πολύ- των 700.000 δρχ., υπήρξε διάταξη μέχρι 600.000 δρχ., για τη μη παρακράτηση του φόρου. Το 600.000 με αίτημα πάλι των ίδιων των ενδιαφερομένων έγινε 700.000. Και οφείλω να πω ότι και οι ίδιοι οι συνταξιούχοι κυρίως αυτοί που παίρνουν μερίσματα δεν επιθυμούν μεγαλύτερη αύξηση του ποσού, μεγαλύτερο ποσό από αυτό, γιατί κάποια στιγμή όταν θα προσθέσουν και τα υπόλοιπα εισοδήματά τους υποχρεώνονται στο τέλος της χρονιάς να πληρώσουν φόρους. Και για ένα μικροσυνταξιούχο είναι πιο εύκολο να πληρώνει τις δυο, τρεις χιλιάδες παρακράτηση το μήνα, παρά να πληρώσει τις 20.000 στο τέλος του χρόνου.
Όσον αφορά το ζήτημα που τέθηκε από το συνάδελφο για την απαλλαγή των Τραπεζών από τη φορολογία και από τους τόκους των ομολογιακών δανείων, δεν είναι αληθές. Απλώς πρόκειται για μία νομοτεχνική τακτοποίηση, γιατί ήδη με το άρθρο 26 του νόμου 2789/2000 και ειδικότερα με την παράγραφο 8 οι τόκοι από ομολογιακά δάνεια όλων γενικά των επιχειρήσεων -το τονίζω- αντιμετωπίζονται φορολογικά, όπως και οι τόκοι από δάνεια του δημοσίου για την ισότητα των όρων, δηλαδή με αυτοτελή φορολόγηση 10%. Απλώς επειδή στη διάταξη εκείνη δεν αναφέρθηκε να καταργούνται οι προηγούμενες διατάξεις, λέμε ότι οι προηγούμενες διατάξεις καταργούνται προς άρση οποιασδήποτε άλλης αμφιβολίας. Όμως, το ξανατονίζω καμία αμφιβολία δεν καταλείπεται ότι αυτή ήταν η πρόθεση του νομοθέτη και αυτό εφαρμοζόταν μέχρι τώρα.
Ο λόγος πολύς για το Αεροδρόμιο των Σπάτων και για την εταιρεία "Αερολιμήν Αθηνών Ανώνυμη Εταιρεία". Πρέπει να πω κατ' αρχήν για να μην υπάρξει πάλι καμία παρεξήγηση, ότι το δημόσιο έχει το 55% και κατά 45% μετέχει η ιδιωτική εταιρεία στη μετοχική σύνθεση, για να μη θεωρηθεί ότι τυχόν υπάρχει εύνοια για ιδιώτες.
Δεύτερον, πρέπει να πω ότι είναι υποχρέωση του Υπουργείου Οικονομικών να ρυθμίζει τους όρους και τα ποσοστά απόσβεσης. Σύμφωνα με το νόμο η απόσβεση των επενδύσεων είναι υποχρεωτική.
Άρα, το αν το Υπουργείο Οικονομικών με ευθύνη δική του ακριβώς επειδή δεν υπήρχαν εταιρείες αεροδρομίου -τα αεροδρόμια ήταν κρατικά- δεν προέβλεψε ότι στο μέλλον θα είχαμε και αεροδρόμια τα οποία θα διαχειρίζονται από ανώνυμες εταιρείες, δεν προέβλεψε το στοιχείο της απόσβεσης, είναι ευθύνη δική μας. Εμείς πρέπει να αντιδράσουμε. Τώρα, εάν η απόσβεση πρέπει να είναι με ποσοστό 8% που λέει η πλευρά της Νέας Δημοκρατίας ή λιγότερο του 2% που λέει η πλευρά της Αριστεράς, αυτό να το κουβεντιάσουμε. Δεν άκουσα όμως να προτείνει κανείς ποιο ποσοστό οριστικά να ψηφίσουμε. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Ο ισχυρισμός της Νέας Δημοκρατίας ότι ορίζοντας μικρότερο ποσοστό, το 4%, βοηθάμε την εταιρεία δεν είναι βάσιμος. Και δεν είναι βάσιμος για τον εξής λόγο: Γιατί αναφέρεται σαν κύριο επιχείρημα ότι τα πρώτα χρόνια η εταιρεία έχει αυξημένα έξοδα, άρα δεν έχει κέρδη και επομένως μετά από πέντε χρόνια θα παραγραφεί το δικαίωμα των αποσβέσεων αφού για πέντε χρόνια μπορεί να μεταφέρει τις ζημιές από τις αποσβέσεις. Δεν είναι βάσιμο γιατί πάλι με την υφιστάμενη νομοθεσία που ισχύει για τις νέες επιχειρήσεις, έχει τη δυνατότητα η νέα επιχείρηση επί τρία χρόνια να μην κάνει αποσβέσεις, ακριβώς γιατί ο νομοθέτης αναγνώρισε αυτήν την πιθανότητα, ότι δηλ. στα πρώτα τρία χρόνια, στα χρόνια προσαρμογής της νέας επιχείρησης θα υπάρχουν κάποια προβλήματα. Παντού βλέπουμε δαίμονες, ενώ στην πράξη υπάρχει πρόθεση εξυπηρέτησης μιας ανάγκης.
Εμείς το βλέπουμε τελείως διαφορετικά και γι΄ αυτόν το λόγο αποδεχτήκαμε το να πάει στα είκοσι πέντε χρόνια όση είναι η απόσβεση για όλα τα υπόλοιπα αεροδρόμια, όπως είναι της Ισπανίας, της Γαλλίας κλπ. Από τα στοιχεία που πήραμε ως δεδομένα βλέπουμε ότι τα είκοσι πέντε χρόνια είναι ένας λογικός χρόνος κατά τον οποίο η χρήση των αεροδρομίων μπορεί να αποσβεστεί. Με το 4% μπορεί να δημιουργηθούν κέρδη και να εισπράξει το Υπουργείο φορολογία επί των κερδών, ενώ αντίθετα με το 8% πιθανότατα θα περίμενε, κατά τη λογική της Νέας Δημοκρατίας, δεκατρία χρόνια συν τρία χρόνια που είναι η περίοδος χάριτος, σύνολο δεκαέξι χρόνια, για να εισπράξει τα πρώτα φορολογητέα κέρδη της επιχείρησης. 
Όσον αφορά το θέμα των Σ.ΕΠ θα πρέπει να πω ότι η χορήγηση του ΑΦΜ είναι ένα από τα θέματα, τα οποία τέθηκαν. Είναι θέμα διαδικαστικό και αντιμετωπίζεται. Δεν είναι θέμα νόμου. Θα αντιμετωπιστεί από την αρμόδια διεύθυνση μητρώου της κάθε Δ.Ο.Υ. που ανήκει ο Σ.ΕΠίτης, ο ιδιοκτήτης και δε νομίζω ότι χρειάζεται κάποια νομοθετική παρέμβαση. 
Τώρα, η πρόταση η οποία υπάρχει για το θέμα των εισοδημάτων που έχουν αποκτηθεί στο παρελθόν από τους ιδιοκτήτες, είμαστε κάθετα αντίθετοι για τη ρύθμισή τους. Ρυθμίζουμε τα έσοδα τα οποία παίρνουν τώρα με καθυστέρηση πολλών χρόνων, λόγω της διένεξης με το Υπουργείο και τον ΟΑΣΑ γιατί οι άνθρωποι τώρα παίρνουν τα χρήματα. Δεν μπορούμε να τους πούμε ότι καθυστερήσαμε για οποιοδήποτε λόγο, δικαιολογημένο ή αδικαιολόγητο και σήμερα κάνουμε το συμβιβασμό και σε καλούμε να πληρώσεις προσαυξήσεις για το 1994, 1995, 1996.
Είναι δίκαια η ρύθμιση. Είναι άδικη όμως η ρύθμιση και ευνοϊκή όταν τα χρήματα τα οποία εισέπραξαν το 1992 και τα προηγούμενα έτη -τα εισέπραξαν, το ξανατονίζω- δεν τα δήλωσαν. Τότε πια είναι προνομιακή η ρύθμιση και άδικη πιστεύω και δεν την αποδεχόμαστε. Άρα ό,τι εισέπραξαν...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Έχουν ταλαιπωρηθεί οι άνθρωποι επί μία δεκαετία, που έπρεπε να το δεχθείτε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, τα εισέπραξαν και αποτελεί ευθεία φοροδιαφυγή αν κάποιος δεν τα δήλωσε. Εγώ δεν λέω ότι δεν τα δήλωσαν...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τους ταλαιπωρήσατε, τους κυνηγήσατε απηνώς. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, η απόκρυψη...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λίγο περίσσευμα καρδίας δεν βλάπτει! 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είστε δίκαιος άνθρωπος, κύριε Πρόεδρε ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είμαι δίκαιος και γι' αυτό σας το λέω. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πιστεύω όμως ότι η απόκρυψη εισοδήματος, το οποίο απεκτήθη -και δεν αναφέρομαι μόνο σε αυτούς, αλλά σε οποιονδήποτε το απέκρυψε, γιατί στην ίδια λογική είναι και η τροπολογία που θα συζητήσουμε- είναι μια πράξη η οποία γίνεται από πρόθεση ασφαλώς και όχι από αμέλεια. Από κει και πέρα και αυτή η περίπτωση και οποιαδήποτε άλλη περίπτωση θα έχει τις συνέπειες της μη συμμόρφωσης στους φορολογικούς νόμους. Άρα, εμείς εκεί που χρειάζεται πραγματικά να δείξουμε και γενναιότητα και δικαιοσύνη, την έχουμε δείξει, αλλά από την άλλη πλευρά δεν μπορεί να ικανοποιούμε περιπτώσεις οι οποίες δεν οδηγούν στην ενίσχυση της φορολογικής συνείδησης. 
'Οσον αφορά το θέμα του φόρου συγκέντρωσης κεφαλαίων του 1% είναι απλά συμμόρφωση σε οδηγία της Ευρωπαϊκής Ένωσης. Ήδη έχουμε οδηγηθεί στα ευρωπαϊκά δικαστήρια, αλλά και οι αποφάσεις του Συμβουλίου Επικρατείας, των ελληνικών, δηλαδή, δικαστηρίων είναι προς αυτήν την κατεύθυνση. 
Το μόνο που κάνουμε είναι να αντιδικούμε στα ελληνικά δικαστήρια και να χάνουμε τις δίκες ή να προσφεύγουμε στο Ευρωπαϊκό Δικαστήριο και να καταδικαζόμαστε. Πιστεύω ότι ήταν καιρός πια να συμμορφωθεί και να ενταχθεί η νομοθεσία μας στο πλαίσιο των κοινοτικών οδηγιών.
Θα έλεγα ότι σε κανένα πολιτισμένο δίκαιο δεν υπάρχει απαγόρευση της παρανομίας. Το "ου παρανομήσεις" από ό,τι θυμάμαι από τα νομικά μου, μόνο στο Μωσαϊκό Νόμο υπάρχει, όπως το "ου φονεύσεις, το ου μοιχεύσεις, κλπ". 
Σε όλα τα σύγχρονα Δίκαια δεν απαγορεύεται η παρανομία. Αυτός που παρανομεί τιμωρείται. Επομένως, όσον αφορά το θέμα της λαθρεμπορίας, πιστεύω ότι είναι πολύ αβάσιμος ο ισχυρισμός ότι πιθανότατα τα καπνά τα οποία θα βγουν σε δημοπράτηση θα πάνε παράνομα, θα τα πάρουν λαθρέμποροι και θα τα φέρουν πάλι πίσω. Με την ίδια λογική η οποιαδήποτε εξαγωγή καπνού από οποιαδήποτε σοβαρή κατά τα άλλα ελληνική εταιρεία μπορεί να επιστρέψει πίσω ως λαθρεμπόρευμα. Οι πιθανότητες να επιστρέψουν αυτά τα καπνά πίσω είναι πολύ μικρότερες, γιατί έχουν τη στάμπα του αγοραστή. Ξέρουμε ποιος είναι ο αγοραστής όταν εκποιείται το συγκεκριμένο εμπόρευμα, ενώ στα άλλα χάνεται ο ιδιοκτήτης. Μέσα από τις διαδικασίες μεταβίβασης, οπισθογράφησης των φορτωτικών εγγράφων δεν γνωρίζεις τελικά ποιος είναι ο αγοραστής, ποιος είναι ο εξαγωγέας εν τέλει των εμπορευμάτων. Άρα, δεν είναι εκεί το ζήτημα. Κατανοώ το ότι θέλουν να καταστρέφονται τα καπνά, αλλά δεν μπορώ να ανεχθώ την καταστροφή, το κάψιμο πολλών δισεκατομμυρίων δραχμών ετησίως, όταν μπορεί το κράτος απ' αυτά τα δισεκατομμύρια να τα ωφεληθεί. Δηλαδή αν μου λέγατε ότι πιθανόν αυτά τα καπνά να μην είναι σωστά από πλευράς υγειονομικής, θα το συζητούσα. Έχουμε πει ότι θα γίνεται ο έλεγχος. Αν, δηλαδή, είναι ακατάλληλα τα καπνά, δεν πρόκειται να του δώσουμε ούτε για εξαγωγή.
ΠΡΟΕΔΡΕΥΩΝ (Κωνσταντίνος Βρεττός): Κύριε Υφυπουργέ, δεν απαγορεύεται η ομιλία, αλλά το Προεδρείο δεν σας επιτρέπει τη συνέχεια, διότι έχετε υπερβεί το χρόνο κατά οκτώ λεπτά. Είπαμε να γίνει μια παραχώρηση μέχρι πέντε λεπτά. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Υπηκούων στην προτροπή σας σταματώ. Απλώς, έκανα μία διευκρίνιση στον προηγούμενο Πρόεδρο, ότι θα σταματήσω όταν μου πείτε, αλλά χωρίς να διαμαρτύρονται οι συνάδελφοι, γιατί δεν απάντησα σε όλα τα ερωτήματά τους. Αν επιμείνετε να σταματήσω, σταματώ. 
ΠΡΟΕΔΡΕΥΩΝ (Κωνσταντίνος Βρεττός): Τρία λεπτά ακόμη για να δώσετε τις απαντήσεις σας στους κυρίους συναδέλφους.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να πω κάτι που περιμένουν οι συνάδελφοι, σχετικά με την τροπολογία. Είπα προηγούμενα για τα παίγνια τα τεχνικά. Είναι προσωπική μου αντίληψη, είναι θέμα βιώματος ζωής. Γνωρίζουμε ότι το φορολογικό σύστημα μπάζει από παντού. Είναι πολύπλοκο, περίπλοκο. Γνωρίζουμε το τι ακριβώς συμβαίνει, το μέγεθος της φοροδιαφυγής. Κάνουμε αποτελεσματικές προσπάθειες. Όλα αυτά είναι γνωστά και δεν είναι πρόθεσή μου να τα αναλύσω εδώ. Δεν μπορώ όμως εγώ προσωπικά -το λέω και αναλαμβάνω προσωπικά την ευθύνη- να ανεχθώ πράγματα τα οποία τα βλέπω καθημερινά από την προσωπική μου εμπειρία, να μην τα διορθώσω. Δεν μπορώ να υποκρίνομαι στον εαυτό μου. Λέμε ότι κάνουμε μία μεγάλη προσπάθεια. Πιστεύω ότι το αποτέλεσμα θα το κρίνετε εσείς, αλλά τουλάχιστον την πρόθεσή μας δεν θέλω να την αμφισβητήσετε. Γίνεται πράγματι μία καλή προσπάθεια για να περιορίσουμε τη φοροδιαφυγή σε κάθε τομέα. Δεν μπορώ να βλέπουμε φοροδιαφυγή και να μην παρεμβαίνουμε. Για παράδειγμα, δεν μπορώ να βλέπω στα τεχνικά παίγνια, σε κάθε τετράγωνο να έχουμε τα INFO, τα INTERNET κλπ. Δεν μπορούμε να ανέχομαι να μου προσκομίζουν στο γραφείο μου διαφημιστικά φέιγ βολάν που λένε πώς θα κλέψετε την εφορία με το INTERNET κλπ., και εγώ να προσποιούμαι ότι δεν τα βλέπω και να μας κοροϊδεύουν, να γελούν οι φοροφυγάδες πίσω από την πλάτη μας. 
Την άλλη φορά ξέσπασε θύελλα διαμαρτυριών και καταγγελιών όταν είπα κάτι το αυτονόητο που προκύπτει από τη δική μου αντίληψη την προσωπική ως πολίτη και ως δικηγόρου ότι το θέμα της χρησικτησίας στον τομέα που αφορά το θέμα της φορολόγησης έχει γίνει υπερβολική κατάχρηση. Θα συμφωνήσω, δεν θα χρησιμοποιήσω άλλη λέξη για να μην παρεξηγηθώ, διότι είπα εν συνειδήσει μια βαριά λέξη σε προηγούμενη τοποθέτηση. Δεν μπορεί το σύνολο των μεταβιβάσεων σε μία συγκεκριμένη περιφέρεια ή σε συγκεκριμένες περιφέρειες της χώρας να γίνονται με χρησικτησία. Το να είχαμε ένα ποσοστό μικρό 2%, 3%, 5% θα έλεγες ότι ασφαλώς ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Έπρεπε να το είχατε επιβάλλει ούτως ή άλλως.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Συμφωνώ μαζί σας. Είπαμε ότι η χρησικτησία αποτελεί τρόπο μεταβίβασης κατά τον Αστικό Κώδικα, είναι μεταβιβαστική πράξη. ΄Αρα σαν μεταβιβαστική πράξη είναι ορθό να έχει την ίδια φορολογική μεταχείριση με οποιαδήποτε άλλη μεταβίβαση είτε αυτή είναι λόγω πωλήσεως, λόγω γονικής παροχής, δωρεάς, κληρονομικής διαδοχής. ΄Ενας τρόπος κτήσεως κυριότητος είναι και η χρησικτησία. Αυτό είπαμε στον προηγούμενο νόμο που ψηφίσαμε το μήνα Μάρτιο. Καταργείται οριστικά η απαλλαγή της χρησικτησίας. Δεν θέλουμε να επαναφέρουμε τη χρησικτησία μ΄ αυτήν τη διάταξη. Αποδεχθήκαμε για λόγους επιεικείας, μεταβατικό στάδιο δύο χρόνων αφού πεισθήκαμε από τα επιχειρήματα των συναδέλφων. Μόνο μεταβατικά -το τονίζω πάλι- και μόνο για την περίπτωση που γίνεται επίκληση της χρησικτησίας, πράγμα που σημαίνει ότι περιορίζουμε αισθητά έως εξαλείφουμε την περίπτωση της απάτης. Διότι, όταν μεταβιβάζω και δεν έχω τίτλο, θα έπρεπε να πληρώσω πρώτον εγώ -με βάση τη διάταξη που ψηφίσαμε το Μάρτιο του 2001- γιατί επικαλούμαι τη χρησικτησία στη μεταβίβαση και δεύτερον να πληρώσει ο αγοραστής για τη μεταβίβαση σ΄ αυτόν. Αυτό ισχύει τώρα με το νόμο, αυτό θα ισχύει και μετά από δύο χρόνια, αν ψηφισθεί η διάταξη. Μεταβατικά λέμε στα δύο χρόνια, όποιοι έχουν τέτοιες εκκρεμότητες και μεταβιβάσουν, οι ίδιοι να μην πληρώσουν και να πληρωθεί άπαξ ο φόρος, όχι να μην πληρωθεί φόρος. Αν επιστρέψουμε πάλι στη διαδικασία της βεβαίωσης με δικαστική απόφαση θα επιστρέψουμε και πάλι στο κακό παρελθόν. 
Θέλω, κύριοι συνάδελφοι, ειλικρινά να πιστέψετε ότι δεν το κάναμε επιπόλαια. Έχουμε περιπτώσεις όπου ανώνυμη εταιρεία επικαλείται χρησικτησία για να γλιτώσει μερικές δεκάδες εκατομμύρια φόρο μεταβίβασης, ή όπου ο ομόρρυθμος εταίρος σε υπό διάλυση, υπό εκκαθάριση ομορρύθμου εταιρείας επικαλείται χρησικτησία σε βάρος της δικής του εταιρείας. Αλλοδαπός, Ιταλός, επικαλείται χρησικτησία σε βάρος εταιρείας διαχείρισης ακινήτων. Είναι "χοντρές" περιπτώσεις. Υιός επικαλείται έναντι του εν ζωή πατρός μεταβίβαση λόγω δωρεάς πριν από τριάντα χρόνια.
Περίπτωση επομένως επαναφοράς της χρησικτησίας αποκλείεται. Δεν υπάρχει καμία απολύτως περίπτωση να επανέλθουμε στη χρησικτησία. Αποδεχθήκαμε την πρόταση, δεν ήταν δική μας, ήταν των Βουλευτών, αποδεχθήκαμε στην επιτροπή την τροπολογία, υπό την έννοια της μεταβατικότητας και επειδή πείσθηκα ότι όταν απλά επικαλείται κάποιος χρησικτησία για τη μεταβίβαση και πληρώνει αυτός στον οποίο υπάρχει η μεταβίβαση, ότι η περίπτωση καταχρηστικής άσκησης του δικαιώματος απαλλαγής περιορίζεται στο ελάχιστο, αν δεν μηδενίζεται.
ΠΡΟΕΔΡΕΥΩΝ (Κωνσταντίνος Βρεττός): Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ακούσαμε τον κύριο Υπουργό να μιλάει για τις αποφάσεις της δικαιοσύνης. Δεν ξέρω εάν για τη δικαιοσύνη ισχύει η δικαιοσύνη. Δηλαδή σε μια ευνομούμενη πολιτεία θα έπρεπε κανονικά οι δικαστές να τιμωρούνται για τις παράνομες ή τις άδικες αποφάσεις που βγάζουν. 
Βέβαια είναι ένα ζήτημα για το οποίο κάποιοι έχουν ευθύνη, που τώρα ισχυρίζονται το ανάποδο, όταν υποστηρίζουν τους δικαστές σε άλλα πράγματα παρεμφερή. Δεν θέλω να συνεχίσω πάνω σ' αυτό το θέμα.
Δεν πήρα απάντηση από τον κύριο Υπουργό σε σχέση με την αξία που όρισε το Υπουργείο για τις μεταβιβάσεις και αυτά που θα ισχύουν με τη μεταβατική διάταξη. Διότι, ορίσαμε 600.000 δρχ. ανά στρέμμα στα 2.000 και τις 2000 δρχ. ανά τετραγωνικό μέτρο στους οικισμούς, που όμως είναι πράγματα που μεταβάλλονται. Ενδεχόμενα το Υπουργείο αύριο να βγάλει μία απόφαση που θα αλλάζει τις αντικειμενικές αξίες και αυτά εδώ να μην έχουν καμία αξία στην πράξη. 
Θα έλεγα, λοιπόν, ότι τουλάχιστον αυτό το οποίο επικαλούμαστε και λέμε για την αντικειμενική αξία να είναι το όριο το οποίο θα ισχύσει και να γίνει αποδεκτό για να μην υπάρχει καμία αδικία, κανείς υποκειμενισμός, καμία εκμετάλλευση και εν πάση περιπτώσει να λειτουργήσουν κάποια πράγματα σε μια σωστή κατεύθυνση -όπως ακριβώς είχε ξεκινήσει η πολιτεία να τα θεσμοθετεί- και σε κάποια πλαίσια δικαίου. 
Θα έλεγα για μια ακόμα φορά ότι εφόσον αυτή η διάταξη, την οποία επικαλούμαστε και την οποία στηρίζουμε εδώ είναι μεταβατική, θα πρέπει να έχει όλες εκείνες τις παραμέτρους που δίνουν τη δυνατότητα να μη δημιουργηθούν παραπέρα αδικίες μια και θα είναι όπως είπαμε μεταβατική και θα ισχύσει για δύο χρόνια. Να δεχθούμε, δηλαδή, ακριβώς και αυτό που προβλέπεται με τις δικαστικές αποφάσεις προκειμένου να είμαστε σε κάποια πλαίσια που δεν θα υπάρχουν αδικίες είτε σε ορισμένες περιοχές είτε και σε ορισμένους ανθρώπους που καλή τη πίστη έβγαλαν αυτές τις αποφάσεις για να υπάρξουν μεταβιβάσεις. 
Εγώ θα έλεγα ότι εάν υπάρχουν παράνομες αποφάσεις, τότε ναι, να παρέμβει η πολιτεία να τιμωρήσει εκείνους που έβγαλαν παράνομες ή πλαστές αποφάσεις και να σταματήσει επιτέλους αυτό το φαινόμενο της ατιμωρησίας και της κακής πορείας της διοίκησης. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Παραιτούμαι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντογιαννόπουλος. Δεν είναι παρών.
Το λόγο έχει ο κ. Παπανικόλας.
ΒΑΣΙΛΕΙΟΣ ΠΑΠΑΝΙΚΟΛΑΣ: Κύριε Υπουργέ, είναι φυσιολογικό ο καθείς να έχει τις αντιρρήσεις του για ορισμένες ρυθμίσεις και για κάποιες αρχές του δικαίου. Η χρησικτησία πάντως, κύριε Υπουργέ, είναι πρωτότυπος τρόπος κτήσης της κυριότητας και δεν είναι απλά μια μεταβιβαστική πράξη.
Εν πάση περιπτώσει, οφείλω να σας πω ότι η ρύθμιση θα είναι ατελής εφόσον τελικά επιμείνετε να εξαιρείτε τις δικαστικές αποφάσεις. Θα το πω με απλά λόγια, μήπως και γίνω κατανοητός εν τέλει. Ο συμβαλλόμενος σε όλη την Ελλάδα παρουσιάζεται στο συμβολαιογράφο, επικαλείται δικαίωμα χρησικτησίας, δεν πληρώνει φόρο και μεταβιβάζει το ακίνητό του. Στα Δωδεκάνησα και κυρίως στα τρία νησιά που ισχύει ο κτηματολογικός κανονισμός, ο συμβαλλόμενος αναλαμβάνει τα έξοδα μιας δίκης, πάει στο δικαστήριο, με δικαστική απόφαση του αναγνωρίζεται -αν του αναγνωρισθεί, γιατί υπάρχουν και απορριπτικές αποφάσεις- το δικαίωμα κτητικής παραγραφής ή χρησικτησίας, πληρώνει φόρο και στη συνέχεια μεταβιβάζει το ακίνητό του.
Δεν μπορώ, λοιπόν, να καταλάβω πώς το όλο σκεπτικό σας, το οποίο μας ανεπτύχθη εδώ, καθαγιάζει τελικά τον ιδιώτη, ο οποίος πάει και επικαλείται δικαίωμα χρησικτησίας και είναι ύποπτος από την άλλη πλευρά ο άλλος ιδιώτης ο οποίος προσφεύγει στα δικαστήρια και πιστοποιεί με δικαστική απόφαση αυτό το δικαίωμα. Δεν μπορώ επίσης να καταλάβω πώς, παρά τις όποιες αντιρρήσεις σας όσον αφορά το θέμα της χρησικτησίας, τελικά σε όλη την Ελλάδα για δύο χρόνια δεν θα πληρώνουν αυτόν ακριβώς το φόρο, ενώ στα τρία νησιά στα οποία ισχύει αυτό το διαφορετικό καθεστώς, θα πρέπει να πληρώνουν δύο φορές φόρο. Αν υπάρχει λογική εξήγηση, παρακαλώ να μας τη δώσετε. Διαφορετικά, πρέπει να θεωρήσω ότι υπάρχει από μέρους σας μια μεροληψία όσον αφορά τη συγκεκριμένη περιφέρεια. Αν έχετε κηρύξει "τζιχάντ" κατά της Δωδεκανήσου, πέστε μας να το ξέρουμε. 
ΠΡΟΕΔΡΕΥΩΝ (Κωνσταντίνος Βρεττός): Να μη λέγονται στην Αίθουσα απαγορευμένες λέξεις!
ΒΑΣΙΛΕΙΟΣ ΠΑΠΑΝΙΚΟΛΑΣ: Φορολογικό "τζιχάντ", κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Φοβούμαι, κύριε Πρόεδρε, ότι ο κύριος Υπουργός πλανάται σε ό,τι αφορά τα καπνά. Πρώτον δεν απαντήσατε στο εξής: Σε ποια άλλη χώρα της Ευρώπης ισχύει αυτό το οποίο θεσμοθετείτε. Είπα πριν ότι στο παρελθόν μου εζητήθη κάτι παρόμοιο από υπηρεσίες και τότε διεπίστωσα ότι μόνο στην Ιταλία ίσχυε. ΄Εκτοτε κατηργήθη. Δεν γνωρίζω, λοιπόν, αν υπάρχει σε κάποια από τις υπόλοιπες δεκατέσσερις χώρες. 
Δεύτερο θέμα. Στην έννοια της εξαγωγής, κύριε Υπουργέ, περιλαμβάνεται εξαγωγή και στην Ευρωπαϊκή Ένωση; Δηλαδή είναι μόνο προς τρίτες χώρες; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, αυτό.
ΣΤΕΦΑΝΟΣ ΜΑΝΟΣ: Αυτό εννοείτε. Δεν το λέει η διάταξη αλλά αυτό εννοείτε. 
Τώρα ήθελα να σας επισημάνω ότι αυτό το οποίο κάνετε είναι η θεσμοθέτηση του ξεπλύματος χρήματος. Διότι πρέπει να σκεφτείτε ότι μπορεί να συλληφθούν παράνομα τσιγάρα, όχι παραχθέντα στην Ελλάδα, αλλά παραχθέντα αλλού. Να έλθουν λαθραία τσιγάρα κλεμμένα ή οτιδήποτε τα οποία θα συλλάβετε εσείς, θα σας τα φέρουν οι ίδιοι οι κλέφτες ενδεχομένως και εσείς θα τα εκποιήσετε στη συνέχεια και έτσι θα τα έχετε νομιμοποιήσει. Αυτή είναι μια επίσημη διαδικασία ξεπλύματος χρήματος. Και θα μου επιτρέψετε να σας κάνω την εξής πρόβλεψη, ότι αυτή τη διάταξη θα σας ζητήσει η Ευρωπαϊκή Ένωση να την αποσύρετε, διότι δεν αφορά μόνο την Ελλάδα αυτό που κάνετε, αφορά και άλλες Ευρωπαϊκές χώρες ανοίγετε τους ασκούς του Αιόλου.
Λοιπόν, επιμένω ότι θα πρέπει να την αποσύρετε. Και είναι λάθος αυτό που κάνετε. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Υπουργέ, άκουσα με προσοχή την απάντηση που δώσατε στο θέμα το οποίο θίξαμε με τις πρωτολογίες μας. Είπατε λοιπόν, ότι πρέπει να είσθε σκληρός γιατί έχει αυτές και εκείνες και τις άλλες παρενέργειες η κτήση κυριότητας με χρησικτησία. Αυτή είναι μια καθαρή θέση που εκφράζετε ως Υπουργείο Οικονομικών. 
Σας ερωτώ: Εάν είναι έτσι τα πράγματα, τότε γιατί δίνετε τη διετή μεταβατική περίοδο; Και αφού αποφασίσατε να δώσετε τη μεταβατική διετή περίοδο, πώς είναι δυνατό να έχετε διαφορετική φορολογική μεταχείριση μιας συγκεκριμένης περιοχής της χώρας έναντι των υπολοίπων περιοχών; Μπορεί να στέκει στην κοινή λογική; Δηλαδή, ο οποιοσδήποτε δεν θα προσφύγει στα δικαστήρια εις βάρος της διατάξεως την οποία εισάγετε; Αν είσθε σκληρός, θα είσθε σκληρός για όλες τις περιφέρειες της χώρας. Δεν μπορεί να είσθε σκληρός και να το διακηρύσσετε από το υπουργικό έδρανο και την ίδια στιγμή να λέτε, δίνω δύο χρόνια μεταβατική περίοδο να πληρώνουν μια φορά φόρο, να μην πληρώνουν δύο αυτοί που επικαλούνται την κτήση κυριότητας με χρησικτησία, αλλά αυτοί οι οποίοι πήγαν και την έβγαλαν με δικαστική απόφαση, τελικά θα πληρώνουν δύο φορές φόρο. Μα, δεν μπορεί να σταθεί στην κοινή λογική. 
Εμείς, κύριε Υπουργέ, δεν σας κρίνουμε αν είσθε σκληρός ή ελαστικός στον τρόπο που αντιμετωπίζεται η χρησικτησία. Πρέπει να καταλάβετε εκείνο που επισημαίνουμε ότι είναι αδύνατο να αντιμετωπίσετε τα πράγματα με δύο μέτρα και δύο σταθμά φορολογικά. Πρέπει να έχουν την ίδια φορολογική μεταρρύθμιση. ΄Η θα είσθε αυστηρός προς όλους, προς όλες τις περιφέρειες ή εάν είσθε ελαστικός και δίνετε μεταβατική περίοδο δύο ετών, πιστεύοντας ότι οι εκκρεμότητες που υπάρχουν μέσα σε δύο χρόνια, θα την δώσετε για όλη τη χώρα. Είναι προφανές. Και γιατί συμβαίνει αυτό, διότι οι δικοί μας πολίτες εκεί πρέπει να το καταλάβετε δεν δικαιούνται να πάνε να επικαλεστούν τη χρήση. Λόγω Κτηματολογίου είναι υποχρεωμένοι να περάσουν πρώτα από τη δικαιοσύνη, να εκδώσουν δικαστική απόφαση. Αν εδικαιούντο να πάνε αύριο το πρωί αυτοί που έχουν εκκρεμότητες, στο συμβολαιογράφο και να κάνουν επίκληση όπως λέει η διάταξή σας, θα το έκαναν και εκείνοι. Δεν το κάνουν όμως γιατί δεν μπορούν να το κάνουν, λόγω του Κτηματολογικού Κανονισμού. Είναι νομίζω κατανοητό, εάν ρωτήσω όλους τους συναδέλφους, όλες τις πτέρυγες, νομίζω ότι το έχουν καταλάβει. Και αν το βάλετε σε ψηφοφορία, κύριε Πρόεδρε, νομίζω ότι θα το ψηφίσει και όλη η Βουλή. Δεν έχω καταλάβει εσείς γιατί επιμένετε. 
Πρέπει να δεχθείτε, κύριε Υπουργέ, ή θα ισχύσει αυστηρά για όλους, εάν είναι η θέση σας η αυστηρή αντιμετώπιση του θέματος ή θα δεχθείτε εκτός από την επίκληση και την έκδοση δικαστικής απόφασης. ΄Ετσι μόνο θα έχετε την ίδια αντιμετώπιση με την ίδια πολιτική. Δεν μπορείτε με μια πολιτική να έχετε διαφορετική αντιμετώπιση σε όλη τη χώρα εκτός από τρία νησιά. Νομίζω, ότι είναι τόσο καθαρό που δεν υπάρχει πλέον λόγος να επιχειρηματολογήσουμε. Εκείνο που επιμένω, κύριε Υπουργέ, είναι να έχουμε μια θετική απάντηση σ΄ αυτό που σας προτείνουμε. 
ΠΡΟΕΔΡΕΥΩΝ (Κωνσταντίνος Βρεττός): Κι επειδή νομοθετούμε, επιτρέπονται και οι θετικές απαντήσεις. Δεν απαγορεύονται.
Να ξεκινήσουμε τις δευτερολογίες με τον κ. Αλογοσκούφη και μετά έχουμε συνέχεια με τους υπόλοιπους συναδέλφους.
Ορίστε, κύριε συνάδελφε, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Ευχαριστώ, κύριε Πρόεδρε.
Θα ήθελα να επικεντρωθώ κι εγώ σε δύο θέματα. Κατ' αρχάς να συνηγορήσω σ' αυτό το θέμα που μόλις τώρα ανέπτυξε και ο συνάδελφος ο κ. Σφυρίου και οι άλλοι συνάδελφοι από τη Δωδεκάνησο, ότι είναι προφανής η αδικία. Νομίζω ότι θα πρέπει να το δει ο κύριος Υπουργός με θετικό τρόπο.
Επίσης, θα ήθελα να επαναλάβω αυτό που είπα χθες για τα θέματα της καταστροφής ή της δημοπρασίας αναφορικά με τα λαθραία προϊόντα καπνού: Είναι νομίζω προφανές, κύριε Υπουργέ, από την επιχειρηματολογία που αναπτύχθηκε από πολλούς συναδέλφους εδώ ότι πάτε να κάνετε ένα πολύ μεγάλο λάθος. Το λιγότερο που περιμένουμε από εσάς είναι να αποσύρετε αυτήν τη διάταξη, να την ξαναδείτε, διότι πραγματικά μπορείτε να ανοίξετε πάρα πολύ μεγάλα θέματα. 
Το λαθρεμπόριο είναι μια πολύ σοβαρή υπόθεση και δεν μπορούμε να το αντιμετωπίζουμε εμείς με διαφορετικό τρόπο από ό,τι οι υπόλοιπες χώρες της Ενωμένης Ευρώπης. Άλλωστε βρισκόμαστε σε μία Οικονομική και Νομισματική Ένωση μαζί τους και πρέπει οι κανόνες εδώ να είναι ενιαίοι. Αλλά και με τις διαδικασίες που θεσπίζετε πιστεύουμε ότι ανοίγετε την πόρτα για να δημιουργηθούν καινούριες ευκαιρίες για το οργανωμένο έγκλημα. Και είμαι βέβαιος ότι δεν είναι αυτό στις προθέσεις σας. Προφανώς κάποια πλάνη υπάρχει από τους υπηρεσιακούς παράγοντες στο Υπουργείο που σας συμβούλευσαν να προωθήσετε αυτήν τη διάταξη. Τα βιομηχανοποιημένα καπνά φορολογούνται βαρύτατα, τα κίνητρα για λαθρεμπόριο είναι πάρα πολύ μεγάλα. Ας μη δίνουμε μεγαλύτερα κίνητρα και μεγαλύτερες ευκαιρίες στους λαθρεμπόρους. 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο εισηγητής του ΠΑΣΟΚ ο κ. Βαθειάς για να δευτερολογήσει.
ΙΩΑΝΝΗΣ ΒΑΘΕΙΑΣ: Κύριε Πρόεδρε, θα ήθελα να θίξω δύο-τρία θέματα, αν κι έχουμε καλύψει όλο το εύρος σε σχέση με τους προβληματισμούς που τέθηκαν στη διαδικασία της ανάλυσης των άρθρων. Να εξηγήσω όμως ακόμα μία φορά ότι για το θέμα των τραπεζών το 10% με 15% της φορολόγησης των τόκων γίνεται για ενιαία αντιμετώπιση και όπως υπάρχει σε όλη την Ευρωπαϊκή Ένωση δεν έχει ουσιαστικό περιεχόμενο. Άρα η συγκεκριμένη διατύπωση δεν χαρίζει απολύτως τίποτα στο χώρο των τραπεζών.
Το δεύτερο είναι ότι επειδή στο Σώμα Ορκωτών Εκτιμητών υπάρχει η διαδικασία του ανταγωνισμού στα ίδια επίπεδα και με τα ίδια πλαίσια, γι' αυτόν το λόγο όλες οι τράπεζες, ο χρηματοπιστωτικός τομέας, πρέπει να λειτουργεί με τους ίδιους κανόνες. Γι' αυτό εξαιρούμε και τις δημόσιες τράπεζες -μιας και στις ιδιωτικές τράπεζες δεν υπήρχε η διαδικασία αυτή- και τις δημόσιες τράπεζες είτε ευρύτερου δημόσιου τομέα είτε με μία μετοχή στο ελληνικό δημόσιο. Εδώ, λοιπόν, ο ανταγωνισμός λειτουργεί απόλυτα. 
Στο θέμα των παιγνίων: Πιστεύω ότι το θέμα έχει πλέον ξεκαθαριστεί απόλυτα. Κανείς από μας δεν έχει καμία διάθεση να φορολογήσει αυτό, το οποίο ο καθένας έχει ως κεκτημένο και ενισχύεται. Και δίνουμε τη δυνατότητα και στη νέα γενιά και σε όλους της πρόσβασης στους ηλεκτρονικούς υπολογιστές. Έχουμε κάνει φοροαπαλλαγές πάρα πολύ μεγάλες. Αυτό όμως που δεν διανοούμαστε είναι να μη βλέπουμε αυτό που προσπαθούν να δημιουργήσουν αυτοί που θέλουν να κερδοσκοπήσουν με τη νέα τεχνολογία. Γι' αυτό έρχεται η συγκεκριμένη διάταξη να βάλει φραγμό σ' αυτούς, οι οποίοι έχουν καλπάζουσα φαντασία σε σχέση με διαφάνεια και προσπάθεια να εκμεταλλευθούν όλους αυτούς που θέλουν να μπουν στη διαδικασία των τυχερών ή των τεχνικών παιγνίων.
Το έχουμε ξεκαθαρίσει και πιστεύω ότι απ' αυτήν την εφαρμογή των διατάξεων θα φανεί εάν πραγματικά και η πρόθεση έχει πρακτικότατη εφαρμογή.
Και πιστεύω ότι η πρακτικότατη εφαρμογή θα μας κάνει όλους να αισθανθούμε το επόμενο χρονικό διάστημα ότι προλάβαμε εν τη γενέσει ή αν θέλετε στο ξεκίνημα, αυτά τα οποία γίνονται με τους ηλεκτρονικούς υπολογιστές από ορισμένους επιτήδειους.
Θα ολοκληρώσω με το θέμα του καπνού. Τα βιομηχανοποιημένα καπνά: Συλλαμβάνονται αυτοί οι οποίοι κάνουν το λαθρεμπόριο και κατάσχονται συγκεκριμένες ποσότητες. Το ελληνικό δημόσιο ακολουθεί μία διαδικασία διάφανη σε σχέση με την καταστροφή. Αυτό το οποίο εισάγεται με το νομοσχέδιο είναι με μία προσδιορισμένη διαδικασία δημοπρασίας η οποία έχει τρεις διαδοχικές φάσεις εντός δέκα ημερών, γι' αυτόν ο οποίος θα μπει στη διαδικασία της δημοπρασίας να υπάρχει η δυνατότητα και της διαφάνειας, να γίνεται η εξαγωγή όπως ακριβώς προσδιορίζουμε προς τρίτες χώρες. Και φυσικά είναι δύσκολο να κινηθεί η διαδικασία λαθρεμπορίου σε αυτό το επίπεδο, διότι εδώ αυτός ο οποίος έχει μπει σε αυτές τις τρεις φάσεις, φαίνεται ξεκάθαρα ποιος το έχει πάρει. 
Από εκεί και ύστερα, καμία διάταξη δεν ανοίγει δρόμο για το λαθρεμπόριο. Ίσα-ίσα το Σώμα Δίωξης Οικονομικού Εγκλήματος το οποίο ασχολείται, έχει φέρει σοβαρά αποτελέσματα. Πιστεύω ότι αυτό το αναγνωρίζουν όλοι και πως είναι ένα στοιχείο πάρα πολύ σοβαρό το οποίο και εμείς θα το επεκτείνουμε στην πορεία.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, θα είμαι πολύ σύντομος.
Θέλω να διευκρινίσω τη θέση μας για το άρθρο 2, σχετικά με τις αποσβέσεις για τη γερμανική εταιρεία του Αεροδρομίου των Σπάτων.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Την ελληνική εταιρεία.
ΑΔΑΜ ΡΕΓΚΟΥΖΑΣ: Την ελληνική εταιρεία. Όπως θέλετε.
Η διαφωνία μας πρώτον έγκειται στο γεγονός ότι έρχεσθε και υιοθετείτε αποσβέσεις, ενώ στη σύμβαση δεν είχε προβλεφθεί κάτι τέτοιο. Επομένως, αυτό που κάνετε είναι ότι δεν αφήνετε τις γενικές διατάξεις να λειτουργήσουν και κάνετε μία ειδική ρύθμιση γι' αυτούς.
Το δεύτερο είναι το εξής: Δεν είναι τόσο η διαφωνία μας στο συντελεστή, όπου επικεντρωθήκατε, αλλά κυρίως στην καινοτομία που κάνετε με τη σχετική ρύθμιση, στο να υιοθετήσετε πλέον αποσβέσεις για πράγματα που δεν ίσχυαν μέχρι τώρα. Στα γήπεδα παραδείγματος χάριν, στις επιστρώσεις των γηπέδων, στις γέφυρες.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Κωνσταντίνος Βρεττός): Εάν θέλει ο κ. Ρεγκούζας.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα θέλει σίγουρα.
Το έχουμε διευκρινίσει χίλιες φορές και το επαναλαμβάνουμε. Τα γήπεδα δεν αποσβένωνται. Δεν ανήκουν στην εταιρεία, αλλά στο ελληνικό δημόσιο. Τις επιστρώσεις, ναι. Τις δαπάνες επί των γηπέδων, ναι. Τα γήπεδα, όμως -το τονίζω και πάλι για να μην υπάρχει παρεξήγηση- δεν ανήκουν στην εταιρεία. Ανήκουν στο ελληνικό δημόσιο, στο Υπουργείο των Οικονομικών.
ΑΔΑΜ ΡΕΓΚΟΥΖΑΣ: Γιατί δεν αφήνετε αυτές τις δαπάνες να εκπέσουν άμεσα λογιστικά χωρίς τη διαδικασία των αποσβέσεων την πρώτη χρονιά λειτουργίας της εταιρείας; Δεν το κάνετε αυτό.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι δυνατόν με την ισχύουσα νομοθεσία;
ΙΩΑΝΝΗΣ ΜΑΓΚΡΙΩΤΗΣ: Θα χρεοκοπήσει η εταιρεία λογιστικά.
ΑΔΑΜ ΡΕΓΚΟΥΖΑΣ: Λογιστικά θα χρεοκοπήσει και θα χαθεί η δυνατότητα μείωσης των κερδών των επομένων ετών και θα κληθεί να πληρώσει φόρους. Αυτό θα γίνει. Γι' αυτό και γίνεται η ρύθμιση αυτή.
Το δεύτερο θέμα στο οποίο θα ήθελα να αναφερθώ, κύριε Υπουργέ, είναι το εξής: Σας παρακάλεσα -και το κάνω και τώρα- στη ρύθμιση που κάνετε για τους νομούς που επλήγησαν από τον πόλεμο της Γιουγκοσλαβίας να συμπεριληφθεί και ο Νομός Θεσσαλονίκης και ειδικότερα η περιοχή του Στρυμονικού Κόλπου που πράγματι είναι τουριστική και πράγματι έχει τουρίστες που επηρεάστηκαν από τα γεγονότα της Γιουγκοσλαβίας. Σας παρακαλώ πολύ, λοιπόν, να συμπληρώσετε, και το Νομό Θεσσαλονίκης.
Έρχομαι τώρα στο άρθρο για τα ηλεκτρονικά παιχνίδια. Είμαι βέβαιος ότι δεν μας ακούτε. Δεν έχει νόημα πλέον η άτυπη επιτροπή που δημιουργήθηκε ύστερα από τη δήλωσή σας ότι πρέπει να υπάρχει ομοφωνία των κομμάτων. Και αυτή δεν υπάρχει. Για ζητήματα αρχών δεν υπάρχει. Δεν υπάρχει λόγος να συνεχίζει να σας βγάζει κάποιο πόρισμα.
Και βέβαια από εδώ και πέρα αναλαμβάνετε μία δική σας ευθύνη, μία μοναχική πορεία, που βεβαίως θα έχετε και τη συνολική ευθύνη για την αντιμετώπιση αυτού του προβλήματος, που μαστίζει την ελληνική κοινωνία, την άναρχη λειτουργία των καταστημάτων, την αδυναμία του ελέγχου, την άνθιση κυκλωμάτων μέσα στο σύστημα και γενικότερα την απώλεια των εσόδων, που υπολογίζεται ότι ξεπερνούν τα 70 δισεκατομμύρια ετησίως. Δική σας είναι η επιλογή, εμείς όμως είμαστε υποχρεωμένοι να τα επισημαίνουμε και να διαφωνούμε μαζί σας. 
Τώρα, για τις τεχνικές εταιρίες είναι βέβαια γεγονός ότι πέρα απ΄ αυτές τις τεχνικές εταιρίες που θα ωφεληθούν με το μειωμένο συντελεστή, θα μπορούν να κεφαλαιοποιήσουν και οι όποιες εταιρίες σκοπεύουν να διαλυθούν, σκοπεύουν, δηλαδή, να μοιράσουν τα αποθεματικά τους. Αφού τους δίνετε την ευκαιρία με 17,5% έναντι του 35% και 40% γιατί να μην το κάνουν; Είναι όμως μία παραχώρηση στο συγκεκριμένο κλάδο και δεν είναι η πρώτη φορά που γίνεται. Και απορώ γιατί υπάρχει αυτή η μεταχείριση γι' αυτόν το συγκεκριμένο κλάδο.
Επίσης, δεν μας απαντήσατε για το μοναδικό συντελεστή για την εξουσιοδότηση που ζητάτε, που υπάρχει και το στοιχείο της αντισυνταγματικότητας. Τι έχετε να φοβηθείτε και δεν φέρνετε τη σχετική ρύθμιση της αλλαγής των μοναδικών συντελεστών εδώ στο Κοινοβούλιο να το κουβεντιάσουμε; Γιατί θέλετε να πάρετε μια τέτοια εξουσιοδότηση; Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Υπουργέ, εγώ δεν σας βοήθησα ίσως σε τεχνικές ρυθμίσεις. Αλλά θα σας παρακαλούσα πάρα πολύ -δεν το επιχειρήσατε στις προηγούμενες συζητήσεις, το επιχειρήσατε ίσως σήμερα- γιατί στηλιτεύσατε τον έντονο τρόπο, με τον οποίο πολλοί αναφέρθηκαν, αναφερόμενοι σε πολιτικά ζητήματα, ωσάν υποχρέωση των Βουλευτών εδώ είναι να συντελούν σε επίπεδο νομοτεχνικής επιτροπής στην κατάρτιση κάθε νομοσχεδίου.
Αδράχνω την ευκαιρία να σας πω ότι όσο και να υπερβάλει κανείς, μπορεί να αγγίξει ενδεχομένως και την υπερβολή της δικής σας αποστροφής, ότι μόνο στο Μωσαϊκό Νόμο υπήρχε ή δεν υπήρχε η αντίληψη του καλού και του κακού και τι περί ου ή μη διάπραξης κάποιων ζητημάτων, αλλά πολιτικά είχατε την ευκαιρία να απαντήσετε σε κάποια ζητήματα.
Αν θέλετε να γλιτώσετε το δημόσιο από την τεχνολογική εξέλιξη και διά της φορολογίας, σας παρακαλώ πάρα πολύ αδράχνοντας την ευκαιρία να ειδοποιήσετε το ελληνικό δημόσιο και το ελληνικό Κοινοβούλιο να μην πληρώνουν οι Βουλευτές και ο οποιοσδήποτε εδώ χρησιμοποιεί γραμμή τηλεφώνου, για να συνδέεται με το INTERNET και δι' αυτών των βουλευτικών τηλεφώνων ο ελληνικός λαός διά των απαλλαγών των οποίων έχουμε, 650 δραχμές την ώρα, επειδή δεν υπάρχει γραμμή ISDN μεταξύ Δημοκρίτου και Αριάδνης, ενώ στην τελευταία ιδιωτική εταιρία που κυκλοφορεί η ώρα χρήσης του INTERNET τηλεφωνικά έχει από 100 έως 120 δραχμές, γιατί είναι αθέμιτος ανταγωνισμός από την ανάποδη.
Βλέπετε, λοιπόν, ότι έσοδα το δημόσιο είναι σε θέση να πάρει, για να μη μιλήσουμε για άλλα υπουργεία και για άλλες εταιρίες. Και λυπούμαι που αναγκάζομαι αδράχνοντας αυτό, μιλώντας για τα τυχερά παίγνια να το πω σήμερα εδώ μέσα στην Αίθουσα, διότι και ο Δημόκριτος και ο κόμβος της Αριάδνης είναι αφημένος χωρίς μία γραμμή ISDN. Και κάθε ώρα που χρησιμοποιούμε το INTERNET εδώ μέσα, κοστίζει στο ελληνικό δημόσιο και στον Έλληνα φορολογούμενο 650 δραχμές την ώρα. Δεν το καταλαβαίνω αυτό. 
Επιμένετε για τα τυχερά παίγνια και μου λέτε ότι δεν σας αρέσει να σας κοροϊδεύουν. Ούτε εμένα μου αρέσει να με κοροϊδεύουν. Και δεν μου αρέσει να με κοροϊδεύουν -προς Θεού, όχι εσείς- όλοι αυτοί οι οποίοι διατείνονται ότι ενδεχομένως υπάρχει εύκολα φορολογητέα ύλη, που πάει πια -προσέξτε, μιλάτε για τα τυχερά παίγνια, δεν είναι τα παίγνια μόνο...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τα τεχνικά παίγνια.
ΛΙΑΝΑ ΚΑΝΕΛΛΗ: Τα τεχνικά παίγνια. 
Κοιτάξτε να δείτε, η χρήση των ηλεκτρονικών υπολογιστών ακόμα και αν την αφαιρέσετε από τους δημόσιους χώρους, βάζοντας στα internet cafe και στον έναν και στον άλλο παραπανίσια φορολογία, ξέρετε τι θα θυμίζει; Θα θυμίζει διάλυση οίκων ανοχής κάποια εποχή που ήταν συγκεντρωμένοι σε ένα δρόμο και μετά διαχύθηκαν παντού. Το ίδιο θα συμβεί. Θα μετατρέψει κάθε στέκι, κάθε προσωπικό ηλεκτρονικό υπολογιστή δι' αυτής της εντόνου αποστροφής σας και απαγορεύσεως σε άτυπο γραφείο στοιχημάτων, που μπορεί πολύ εύκολα να γίνει. Δεν ήταν αυτό που σας έκαιγε. Και πολιτικά τίθενται κάποια ζητήματα εδώ. 
Εντάξει, δεν θέλετε να μιλήσουμε για τη HOECHTIF, γιατί αυτό εσείς θεωρείτε ότι θα βελτιώσει τα έσοδα του δημοσίου και ότι θα εισπράξετε νωρίτερα, επειδή θα αποσβέσει με 4% η HOECHTIF. Ειλικρινά όμως αναρωτιέμαι, γιατί δεν μπορεί κάθε νομοσχέδιο ή κάθε πρόθεση διόρθωσης ή επιδιόρθωσης κάποιων ζητημάτων να είναι άσχετη από το χρόνο, στον οποίο συζητιέται.
Βρίσκετε, δηλαδή, εσείς πολιτικά μη απαντητέο ή ότι δεν έχετε υποχρέωση να μου απαντήσετε γιατί μία από τις μεγαλύτερες μέριμνες της πολιτείας ήταν μήπως τα ιδιωτικοποιημένα ΚΑΕ δεν διευρύνουν τον κύκλο εργασιών τους και δεν μπορούν να γίνουν ιδρυτές θυγατρικών εταιρειών και προμηθευτές και διαχειριστές του ΝΑΤΟ, αφορολογήτων; Για τα ΚΑΕ έχετε κάνει business plan. Τα ΚΑΕ είναι ιδιωτικοποιημένα, κακά τα ψέματα. Και η ανώνυμη χρηματιστηριακή, επιχείρηση είναι. Πρέπει με κάποιο τρόπο εμείς εδώ να νομοθετήσουμε για όλους αυτούς;
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Ένα λεπτό, κύριε Πρόεδρε. Δεν έχω κάνει καμιά κατάχρηση σήμερα σε κανένα άλλο σημείο του λόγου μου. Αν μου επιτρέπετε, να ολοκληρώσω.
Παρακαλώ πολύ χρειάζομαι μια απάντηση μόνο γιατί για παράδειγμα διευκολύνετε χρονικά στο προτελευταίο άρθρο τον τρόπο με τον οποίο λαμβάνοντας υπόψη τις συνθήκες της αγοράς οι επιτροπές στους ασφαλιστικούς οργανισμούς θα παίζουν στα χρηματιστήρια. Έχουν αποδείξει μέχρι σήμερα, ότι με τον τρόπο τον οποίο χειρίστηκαν τα αποθεματικά προσπόρισαν όφελος στους εργαζόμενους ή στο δημόσιο; Αποδεδειγμένα έχουν χαθεί λεφτά από ασφαλιστικούς οργανισμούς. Έπαιξαν και έχασαν στο χρηματιστήριο. Να δεχτώ την πρωθυπουργική ρήση ότι ορθώς έπαιξαν, ορθώς έχασαν κάποιοι; Το είπε και ο Πρωθυπουργός ότι υπάρχουν και οι χαμένοι των χρηματιστηρίων. Να το δεχτώ σαν πολιτική λύση ή αν θέλετε σαν σχήμα λόγου σε επίπεδο ατόμων. Ας το δεχτώ. Δεν θα το δεχτώ όμως για ασφαλιστικούς οργανισμούς. Άρα υπάρχουν και πολιτικές απαντήσεις ακόμα και αν είναι έντονος ή γραφικός ο τρόπος συζήτησης των ζητημάτων.
Δεν ξέρω αν ίσχυσε και σε ποιο βαθμό ίσχυσε ο Μωσαϊκός Νόμος αλλά η σημερινή του μορφή ανήκει και αυτή στη Δύση. Άρα θα μπορούσα να δώσω πολιτική χροιά και ερμηνεία στη νομική αποστροφή περί Μωσαϊκού Νόμου γιατί ως γνωστόν η Δύση αρχίζει από την Ουάσιγκτον και τελειώνει στην Ιερουσαλήμ, περνώντας από τις Βρυξέλλες.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός δεν απάντησε στα περισσότερα ίσως θέματα τα οποία ετέθησαν και σε αυτά που απάντησε νομίζω ότι οι απαντήσεις του δεν ήταν καθόλου πειστικές κατά τη γνώμη μας. 
Δεν ακούσαμε απάντηση γιατί λαμβάνει αυτήν την εν λευκώ εξουσιοδότηση μέσω του νομοσχεδίου, το έχει πει επανειλημμένα και ο κ. Ρεγκούζας, για την αλλαγή των μοναδικών συντελεστών φορολόγησης των ελευθέρων επαγγελματιών. Και στο προηγούμενο νομοσχέδιο που έχει γίνει νόμος πήρε μία εξουσιοδότηση ο Υπουργός Οικονομικών, φοβερή αν θυμάσθε καλά, όλα αυτά τα φορολογικά πρόστιμα να τα καθορίζει κατά το δοκούν, χωρίς να χρειάζεται να φέρνει νόμους στη Βουλή.
Επίσης ξεπέρασε πολύ εύκολα τη φορολόγηση των τόκων των ομολόγων που εκδίδουν οι τράπεζες και οι ασφαλιστικές εταιρείες. Είπε ότι μειώνει τη φορολόγηση αυτή διότι έχει ψηφιστεί διάταξη που τη μειώνει για όλες τις υπόλοιπες επιχειρήσεις και επομένως "τι να κάνουμε, πρέπει να μειώσουμε το σχετικό φόρο για τα ομόλογα των τραπεζών και των ασφαλιστικών εταιρειών".
Διαφωνούμε πλήρως με αυτήν τη λογική. Πρώτα απ' όλα δεν έπρεπε να κάνετε αυτήν τη ρύθμιση για τις ιδιωτικές επιχειρήσεις, δηλαδή να μειώνετε τη φορολόγηση των τόκων των ομολόγων των επιχειρήσεων. Και αφού την κάνατε αυτή -κακώς βεβαίως- ερχόσαστε εδώ να προσθέσετε τις τράπεζες και τις ασφαλιστικές εταιρείες διότι υπάρχει όπως είπε ο κύριος Υπουργός νομικό κενό. 
Θεωρούμε λαθεμένη αυτήν την τακτική, ευνοϊκή για τις τράπεζες και τις ασφαλιστικές εταιρείες, δυσμενέστατη για το δημόσιο.
Για το αεροδρόμιο δεν επανέρχομαι, είναι φανερό ότι γίνεται. Δεν μας είπε και μία κουβέντα. Ο κάθε Υπουργός νομίζω ότι οφείλει να έχει μια πολιτική διάσταση ευρύτερη. Δεν είναι οικονομομέτρης, να αποκόβει τη διάταξη την οποία φέρνει από το συνολικό πρόβλημα και να λέει γι' αυτήν τη διάταξη, χωρίς να θίγει το ευρύτερο θέμα, πού πάει το αεροδρόμιο.
Δεν καταλαβαίνω αυτόν τον καταμερισμό τον ενδοκυβερνητικό. Πώς εμείς είμαστε υποχρεωμένοι όταν φέρνετε μία διάταξη για το αεροδρόμιο να το συνδέουμε με το συνολικότερο πρόβλημα του αεροδρομίου, την προοπτική του, το ρόλο του και να κάνουμε μία τοποθέτηση; Εσείς μιλάτε ψυχρά σαν εφοριακός όταν έχουμε ένα τεράστιο εκρηκτικό πρόβλημα εδώ που λέγεται Αεροδρόμιο των Σπάτων σε μία πολύ κρίσιμη συγκυρία και όταν είναι δυσμενέστατες οι προοπτικές. Και σας ρωτούμε: Αυτό που κάνετε αυτήν τη στιγμή βοηθάει τα προβλήματα που έχει το αεροδρόμιο ή φωτογραφίζει ορισμένα πράγματα που αφορούν κυρίως τη γερμανική εταιρεία; Σ' αυτό μας απαντάτε με αποσβέσεις. Πείτε μου ποιο είναι το πρόβλημα αυτήν τη στιγμή. Γνωρίζετε ποιο είναι το πρόβλημα του αεροδρομίου; Το πρόβλημα του αεροδρομίου είναι το κόστος του, κύριε Υπουργέ. Αυξάνονται τα πάντα. Και τώρα αυτές τις ημέρες αυξήθηκαν πάλι τα εισιτήρια της Ολυμπιακής Αεροπορίας. Αυτή είναι μία τεράστια επιβάρυνση. Έχετε επίσης ένα πελώριο σπατόσημο. Λοιπόν, κάτι πρέπει να γίνει επ' αυτού.
Νομίζω, λοιπόν, ότι η διάταξη που φέρνετε δεν βοηθάει προς αυτήν την κατεύθυνση. Και μη μου λέτε ότι ανήκει στο δημόσιο το αεροδρόμιο όταν έχει το μάνατζμεντ γερμανική εταιρεία. Είναι προφανές ότι το ελέγχει, το κατευθύνει η γερμανική εταιρεία. Αυτή προγραμματίζει και εκτελεί. Και να σας πω και κάτι άλλο; Δεν εκτελείτε εσείς τα χρέη έστω και εάν έχετε τη δυνατότητα που σας δίνει το 55%. Έχετε αφήσει το αεροδρόμιο στα χέρια της γερμανικής εταιρείας εν λευκώ. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Επιμένετε στο φόρο συγκέντρωσης κεφαλαίων καθώς και στην κατάργηση της φορολόγησης της υπεραξίας κακώς κατά τη γνώμη μας, κάκιστα. Πάλι επιμένετε στην αυτοτελή φορολογία των αφορολόγητων αποθεματικών των κατασκευαστικών εταιρειών. Προφανώς έχετε δεσμεύσεις έναντι των κατασκευαστικών εταιρειών και πιστεύετε ότι έτσι θα τις διευκολύνετε. Εμείς δεν θα ψηφίσουμε μία τέτοια διάταξη γιατί τη θεωρούμε απαράδεκτη. Κακώς επίσης δεν φορολογείτε την υπεραξία από την εισφορά μετοχών ιδιωτικών εταιρειών για το Χρηματιστήριο Αξιών Αθηνών. Το χειρότερο από όλα είναι οι επενδύσεις των ασφαλιστικών οργανισμών που αναφέρονται στο άρθρο 17. Ξέρετε το συνολικό πρόβλημα που έχουν τα ασφαλιστικά ταμεία; Εκατοντάδες δισεκατομμύρια αυτήν τη στιγμή των ασφαλιστικών ταμείων έχουν χαθεί. Είναι λεφτά των ασφαλισμένων αυτά, τα οποία παίχτηκαν στο χρηματιστήριο χωρίς να ερωτηθούν οι ίδιοι, που είναι και οι πραγματικοί ιδιοκτήτες. Αυτοί που διορίζετε εσείς πηγαίνουν και παίζουν στο χρηματιστήριο. Αλλά το κόστος από την κατάρρευση του χρηματιστηρίου και επομένως την κατάρρευση των αποθεματικών των ταμείων που είχαν επενδυθεί στο χρηματιστήριο, θα το πληρώσουν όλοι οι ασφαλισμένοι. Δεν φέρνετε κάτι το οποίο να επανεξετάζει όλη αυτήν την τακτική των ασφαλιστικών ταμείων. Πολύ φοβάμαι, ότι και με την ευρωπαϊκή οδηγία την οποία είδα στις εφημερίδες πρόσφατα, πηγαίνετε στην περαιτέρω απελευθέρωση. Αφήστε τα ασφαλιστικά ταμεία στο τζόγο. Θα είναι μεγάλη καταστροφή. Πολύ φοβάμαι ότι οι συνέπειες θα είναι ακόμα οδυνηρότερες στο μέλλον αν τυχόν τα πράγματα στην παγκόσμια καπιταλιστική οικονομία δεν πάνε καλά, εάν η ύφεση εξελιχθεί σε κρίση. Ζούμε σε ένα κόσμο αβεβαιότητας, σε ένα κόσμο που δεν μπορεί να προβλέψει κανείς εύκολα το μέλλον. Σ' αυτές τις συνθήκες κοιτάζει μία υπεύθυνη Κυβέρνηση να διασφαλίσει τα χρήματα των ασφαλισμένων και να μην τα αφήνει έκθετα στη βορά του ανεβοκατεβάσματος των χρηματιστηριακών δεικτών, έκθετα σε χρηματιστηριακές και οικονομικές κρίσεις. 
Δεν συμφωνούμε με το νομοσχέδιο. Δεν πειστήκαμε με τις απαντήσεις που έδωσε ο κύριος Υπουργός. Θα καταψηφίσουμε τα επιμέρους άρθρα του νομοσχεδίου παρ' όλο που υπάρχουν πολλές παράγραφοι που θα μπορούσαμε να τις δεχθούμε. Δυστυχώς όμως τα άρθρα όπως είναι δομημένα περιέχουν τέτοιες διατάξεις οι οποίες είναι απαράδεκτες για μας και δεν μπορούμε να τα ψηφίσουμε.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, συνήθως όταν συζητούμε νομοσχέδια οικονομικού περιεχομένου, η Αξιωματική Αντιπολίτευση κυριαρχείται από μία έντονη αντιφατική προσέγγιση των θεμάτων. Θέλει να είναι ευχάριστη σ' όλες τις κοινωνικές ομάδες. Έτσι, λοιπόν, πριμοδοτεί αβασάνιστα κάθε αίτημα. Στη συζήτηση αυτού του νομοσχεδίου νομίζω ότι βρέθηκε σ' ένα πέλαγος σύγχυσης και αυτό θα το τεκμηριώσω πάρα πολύ σύντομα.
Πρώτα-πρώτα, για τα περίφημα internet-cafe ο Υπουργός ήταν πολύ τεκμηριωμένος. Εδώ δεν πρόκειται περί επιμόρφωσης ή εκπαίδευσης. Είναι ηλεκτρονικοί υπολογιστές ή τμήματα ηλεκτρονικών υπολογιστών, όπως οι οθόνες, που χρησιμοποιούνται ως παίγνια, χρησιμοποιούνται, δηλαδή, για την απόκτηση κέρδους. Συνεπώς πρέπει να φορολογηθούν όπως το Σύνταγμα και η κοινή λογική επιτάσσουν. Είναι άλλο πράγμα τα θέματα που έχουν θιγεί στη σημερινή συζήτηση γύρω από τη συγκεκριμένη διάταξη. Για τα συγκεκριμένα μηχανήματα, για τις συγκεκριμένες επιχειρήσεις έχει απόλυτο δίκιο η Κυβέρνηση που νομοθετεί τη φορολόγησή τους. Δεν έχουν σχέση με τη μόρφωση και την εκπαίδευση. Είναι μέσα απόκτησης κέρδους, χρησιμοποιούνται ως παίγνια και ορθώς, λοιπόν, φορολογούνται. 
Δεύτερον, στο θέμα της ίσης αντιμετώπισης των αγροτών κατά την απόκτηση του αρδευτικού εξοπλισμού, μια αδικία που υπήρχε μέχρι σήμερα θα έλεγα ότι αναιρείται. Πρέπει να το χειροκροτήσουμε. Να κρίνουμε την Κυβέρνηση γιατί άργησε να αναιρέσει αυτήν την άνιση μεταχείριση, όχι όμως να την επικρίνουμε για τη σημερινή ρύθμιση. 
Στο θέμα των επιδομάτων ή της έκπτωσης από το φορολογητέο εισόδημα του ποσού των επιδομάτων που δίνουν οι εταιρείες προς τα παιδιά όσων έχασαν τη ζωή τους από το σεισμό, άκουσα σκληρές εκφράσεις για την επιχειρηματικότητα, που δεν είναι δικαιολογημένες. Το μέτρο αυτό είναι και ηθικά και κοινωνικά ορθό, αλλά είναι και αναπτυξιακό. Μία εταιρεία η οποία παίρνει την πρωτοβουλία και χορηγεί αυτά τα επιδόματα -ίσως έπρεπε να κάνει πολλά περισσότερα- σήμερα που η κείμενη νομοθεσία δεν της το επιβάλλει, αυτό είναι μία ενέργεια κοινωνικά και ηθικά δίκαιη και αποδεκτή. 
Πρέπει, λοιπόν, να ενισχυθεί. Μάλιστα, με την έκπτωση από το φορολογητέο εισόδημα δίνουμε τη δυνατότητα να επεκτείνει ακόμα περισσότερο αυτήν την κοινωνική της δραστηριότητα και είμαι βέβαιος ότι αυτό θα βοηθήσει την ανάπτυξη της επιχείρησης. Είναι προς όφελος και της επιχείρησης, αλλά και των εργαζομένων. Διασφαλίζουμε έτσι την οικονομική βιωσιμότητα της επιχείρησης και βεβαίως τις θέσεις απασχόλησης. Πρέπει να το δούμε ευρύτερα το θέμα αυτό και είμαι βέβαιος ότι τότε θα συμφωνήσουμε όλοι.
Η άλλη διάταξη που εξισώνει τα πρόστιμα που επιβάλλονται όταν ένας φορολογούμενος -εδώ συγκεκριμένα ο αγρότης: παρουσιάζει εικονικά τιμολόγια για να έχει επιστροφή του φόρου προστιθέμενης αξίας και αυτό είναι ένα μέτρο ευεργετικό και θετικό και προς τους αγρότες εκείνους που επιλέγουν το δρόμο αυτής της παρατυπίας. 
Τώρα, η μεγάλη κουβέντα για τις αποσβέσεις στα αεροδρόμια. Εγώ και χθες αποδέχθηκα την κριτική. Διευκρίνισε ο Υπουργός γιατί δεν έχει συμπεριλάβει αυτήν τη διάταξη η Κυβέρνηση όταν συζητούσαμε τη σύμβαση κατασκευής παραχώρησης με την ανάδοχο κατασκευάστρια εταιρεία. Βεβαίως, αυτό δεν υπήρχε και στην προηγούμενη σύμβαση της Νέας Δημοκρατίας και ούτε ετέθη από καμία πτέρυγα της Βουλής όταν εσυζητείτο το θέμα. Ήταν ακριβώς ο λόγος που επικαλέσθηκε ο Υπουργός. Για πρώτη φορά γινόταν. Κανείς δεν το εντόπισε. Είναι μία υποχρέωση και αυτό από την κείμενη νομοθεσία, κάθε ανώνυμη εταιρεία να μπει στο καθεστώς των αποσβέσεων. Το αυτονόητο δεν πρέπει να είναι στοιχείο κριτικής. 
Όμως, θέλω να πάω ακόμα πιο βαθιά στο θέμα αυτό και να πω ότι αυτό ισχύει σε όλον τον κόσμο, ιδιαίτερα στην Ευρώπη.
Εμείς εδώ παίρνουμε υπόψη το φυσικό χρόνο λειτουργίας απόδοσης και χρήσης μιας υποδομής όπως είναι το αεροδρόμιο, περίπου στα είκοσι πέντε χρόνια εισάγοντας ανάλογες αξιολογήσεις ευρωπαϊκών οίκων. Δεν ανακαλύψαμε αυτό το χρόνο από μόνοι μας.
Δεύτερον ο συντελεστής που φέρνει σήμερα η Κυβέρνηση βγαίνει αν διαιρέσουμε τη συνολική δαπάνη-επένδυση με το χρόνο χρήσης και αξιοποίησης των εγκαταστάσεων του αεροδρομίου. Η Κυβέρνηση δεν το έβγαλε από το κεφάλι της. Ήταν μια αντικειμενική επιλογή μιας απλής μαθηματικής αντικειμενικής πράξης. 
Εδώ υπάρχει μια αντιφατική κριτική γιατί δεν έχει κατανοηθεί απολύτως το θέμα. Το καθεστώς των αποσβέσεων αφορά την ενίσχυση των επιχειρήσεων, της επιχειρηματικότητας και της ενίσχυσης των αναπτυξιακών προοπτικών της. Εδώ τα χρήματα έχουν επενδυθεί. Μπαίνουν, λοιπόν, στο καθεστώς της απόσβεσης χρόνο με το χρόνο. Σε κάποιες χώρες ισχύει ότι τα πρώτα δύο-τρία χρόνια έχουμε συνολική απόσβεση της επένδυσης γιατί η επιχείρηση είναι ζημιογόνος και θέλουν να την ενισχύσουν. Γι' αυτό μηδενίζουν ουσιαστικά τη φορολόγηση της επιχείρησης και έτσι τη βοηθούν να αναπτυχθεί. Εδώ τέτοιο πρόβλημα δεν υπάρχει.
Η σύγχυση που υπάρχει έγκειται στο εξής: Από τη μια πλευρά υπάρχει η πρόταση να μη μειωθεί ο συντελεστής φορολόγησης. Αυτό σημαίνει ότι δεν υποβοηθείται η εταιρεία. Άρα ανεβάζουμε το κόστος λειτουργίας της. Συνεπώς κάνουμε δυσπρόσιτο το αεροδρόμιο. Από την άλλη πλευρά με την ίδια πρόταση ζητούν να μειωθεί το κόστος λειτουργίας του αεροδρομίου. Πρέπει να επιλέξουμε ή τον ένα δρόμο κριτικής ή τον άλλο. 
Θα ήθελα να σχολιάσω τώρα κάποιες παρατηρήσεις συναδέλφων. Εκτιμώ ότι είναι ορθή η πρόταση για το καθεστώς φορολόγησης που αφορά την κτήση ακινήτων στη Δωδεκάνησο. Νομίζω ότι δημιουργούμε ξεκινώντας από μια καλή πρόθεση, ένα άνισο καθεστώς. Έχουν απόλυτο δίκιο ότι στην περιοχή της Δωδεκανήσου θα πληρώνουν δυο φορές φορολογία για την κτήση ακινήτου ενώ στην υπόλοιπη Ελλάδα θα πληρώνουν μια φορά. Εδώ μου έκανε κατάπληξη η διαπίστωση του κ. Μητσοτάκη ο οποίος είπε ότι ξέρουμε πώς γίνονται αυτά. Οι δικαστικοί τα κανονίζουν και έτσι βγάζουν εικονικά τιμήματα και κόστη και ουσιαστικά δεν πληρώνει κανένας φόρο.
ΑΔΑΜ ΡΕΓΚΟΥΖΑΣ: Δεν είπε "οι δικαστικοί".
ΙΩΑΝΝΗΣ ΜΑΓΚΡΙΩΤΗΣ: Επειδή δικαστικές είναι οι αποφάσεις νομίζω ότι οι δικαστικοί τις βγάζουν. Δεν τις βγάζουν οι κλητήρες.
ΑΔΑΜ ΡΕΓΚΟΥΖΑΣ: Το είπατε σαν να συμμετέχουν στη διαδικασία οι δικαστές.
ΙΩΑΝΝΗΣ ΜΑΓΚΡΙΩΤΗΣ: Ποιοι συμμετέχουν; Οι κλητήρες;
ΑΔΑΜ ΡΕΓΚΟΥΖΑΣ: Η δικονομική σκέψη δημιουργείται από τα περιστατικά που παρουσιάζονται στο δικαστήριο.
ΙΩΑΝΝΗΣ ΜΑΓΚΡΙΩΤΗΣ: Τα οποία περιστατικά όμως τα αποφασίζουν οι δικαστικοί. Αυτή είναι η αλήθεια, κύριε Ρεγκούζα. Καταλαβαίνετε ποιο είναι το πρόβλημα διότι μέχρι χθες ο κ. Μητσοτάκης ήταν υπερασπιστής των δικαστών, και σήμερα έρχεται ως κατήγορος.
ΑΔΑΜ ΡΕΓΚΟΥΖΑΣ: Τα διαστρεβλώνετε.
ΙΩΑΝΝΗΣ ΜΑΓΚΡΙΩΤΗΣ: Δεν διαστρεβλώνω τίποτα. Αυτό είπε πολύ χαρακτηριστικά και τα Πρακτικά είναι εδώ. Μπορείτε να τα δείτε. Είπε ότι ξέρουμε πώς βγαίνουν αυτές οι δικαστικές αποφάσεις και πως ουσιαστικά μηδενίζεται το τίμημα που πληρώνουν αυτοί που προσφεύγουν στα δικαστήρια. Ήταν πολύ χαρακτηριστική η διατύπωσή του. Εγώ απλώς τη σημειώνω γιατί τη θεωρώ αναίρεση της προχθεσινής λάβρας δήλωσης του κ. Μητσοτάκη γύρω από τη λειτουργία του δικαστικού σώματος. Εγώ τον σέβομαι και εμπιστεύομαι την κρίση του και τις αποφάσεις του.
Απλώς κάποιοι άλλοι προσαρμόζουν την άποψη τους και τη θέση τους για τη λειτουργία του δικαστικού σώματος και των δικαστικών λειτουργών ανάλογα με το πώς τους βολεύει και το πώς στηρίζουν τα επιχειρήματά τους. 
Νομίζω, λοιπόν, κύριε Υπουργέ, η φράση που λέει: "Οι διατάξεις της παραγράφου αυτής εφαρμόζονται και σε κτήση κυριότητας ή άλλου εμπράγματου δικαιώματος σε ακίνητο με χρησικτησία, για την οποία έχει εκδοθεί δικαστική απόφαση" θα έλεγα πως εξισώνει τα Δωδεκάνησα και άλλες περιοχές με την υπόλοιπη Ελλάδα. Αλλιώς εκεί που είχαν μια εύνοια μέχρι σήμερα, τους οδηγούμε σε μια διπλή επιβάρυνση. 
Έχουμε τώρα και τη χρήση της αντικειμενικής αξίας για τον προσδιορισμό του φόρου, αντί της αγοραίας, που και άλλοι συνάδελφοι από άλλες πτέρυγες έχουν θίξει. Είναι πιο διαφανές το σύστημα με την αντικειμενική αξία και πιο δίκαιο. Θα συμφωνήσω και με τον κ. Ρεγκούζα και με άλλους συναδέλφους που είπαν ότι υπάρχουν και άλλες περιοχές που έχουν πληγεί και εδώ είναι ένα ακόμα θέμα μιας σύγχυσης της επίσημης εκπροσώπησης της Νέας Δημοκρατίας στη Βουλή, μια και υπάρχουν και άλλες περιοχές που έχουν πληγεί από την κρίση στα δυτικά Βαλκάνια και από την επιβολή του εμπάργκο και ο Στρυμωνικός Κόλπος είναι μια περιοχή όπως και άλλες και ο Νομός Θεσσαλονίκης, ειδικότερα αυτή η περιοχή που έχει πληγεί για τους ίδιους λόγους που επλήγη και η Πιερία, γιατί είναι κοινή η προέλευση των τουριστών στην Πιερία και στο Στρυμωνικό Κόλπο, να συμπεριληφθούν σ' αυτήν την ευεργετική διάταξη. 
Το άρθρο 3 είναι παρελκόμενο ενός άλλου νόμου που ψηφίσαμε. Λειτουργεί θετικά και για το κρατικό ταμείο γιατί δίνει τη δυνατότητα να ενισχυθεί μέσα από τη φορολόγηση των αποθεματικών, λειτουργεί ευεργετικά και αυξάνει τα ίδια κεφάλαια, κάτι που το θέλουν για να συγκεντρώσουν τα απαιτούμενα κεφάλαια για να ενταχθούν στην υψηλότερη κατηγορία οι κατασκευαστικές εταιρείες. Ευνοούνται και οι δύο πλευρές και το δημόσιο και οι κατασκευαστικές εταιρείες. 
Με αυτήν την έννοια εγώ δεν κατανοώ το λόγο της αντίδρασης ή της ασυμφωνίας των κομμάτων της Αντιπολίτευσης. Απλώς επιβεβαιώνουν πως πολλές φορές ασκούν αντιπολίτευση για την αντιπολίτευση όταν βρίσκονται στο πέλαγος της πολιτικής τους σύγχυσης. 
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ. Φωτιάδης έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, πιστεύω ότι έγινε μία εποικοδομητική συζήτηση και σε πολλά χρήσιμα συμπεράσματα καταλήξαμε. 
Τώρα θέλω να πω στην κα Κανέλλη ότι όντως η γλαφυρότητα που τη διακρίνει με έκανε να τείνω ευήκοον ους σε ό,τι είπε προηγούμενα. Εξάλλου δεν διαφώνησα ως προς την ουσία των ισχυρισμών σας, αλλά διαφώνησα, θα έλεγα, εκεί που η αντίθετη άποψη σχετικά με τη δράση των διεθνών οργανισμών δεν μας κωλύει να ψηφίσουμε τη μη φορολόγηση των ταλαίπωρων οικονομικών προσφύγων. Θα μπορούσαμε να συμφωνούσαμε και σ' αυτά που είπατε σε επίπεδο πολιτικό αλλά και να ψηφίσουμε τις διατάξεις που είναι καθαρά διαδικαστικές και ωφελούν συγκεκριμένη δράση. Το συγκεκριμένο εδάφιο δεν τείνει να λύσει όλα τα πολύπλοκα και περίπλοκα διεθνή προβλήματα και αυτά που αντιμετωπίζουν οργανισμοί ή τις θέσεις ή αντιθέσεις που έχουμε με τη δράση των συγκεκριμένων οργανισμών. Έχει πιο μικρές φιλοδοξίες, θα έλεγα, απ' αυτόν που σεις θέσατε. Θέλει απλώς και μόνο για να εξυπηρετήσει ταλαίπωρους ανθρώπους που βρέθηκαν για λόγους ανάγκης στη χώρα μας και εισπράττουν ένα μηδαμινό, μικρό επίδομα. Είναι και λίγο τραγελαφικό να ζητάμε από το Υπουργείο Οικονομικών και προκαταβολή φόρου και υποβολή δήλωσης από τον Πακιστανό οικονομικό πρόσφυγα για να του επιστρέψουμε την άλλη χρονιά τις πέντε ή δέκα χιλιάδες. Είναι, δηλαδή, διορθώσεις του φορολογικού νόμου. Δεν μπορεί ο κάθε νομοθέτης να φανταστεί όλες τις πιθανές στρεβλώσεων που προκαλεί η κάθε ρύθμιση.
Όσον αφορά δε το Μωσαϊκό Νόμο, θέλω να σας πω ότι όλες οι νομοθεσίες το καλό επιδιώκουν. Αλλά οι αρχαίοι ημών πρόγονοι είπαν κάτι το οποίο είναι σωστό και πολύ επίκαιρο σήμερα "καλόν είναι ό,τι αν εκάστω δοκοίκαλό είναι για σας αυτό που είπατε εσείς, καλό είναι για την άλλη πλευρά το αντίθετο. Και δεν έχει σημασία αν το είπαν σοφιστές της Αρχαίας Ελλάδος. Θα έλεγα ότι η ρήση είναι επίκαιρη. 
Είμαι υπέρ της δικής σας άποψης, ότι δηλαδή η Βουλή δεν πρέπει να ασχολείται με λεπτομέρειες των δράσεων, όπως για παράδειγμα τα ΚΑΕ που είπατε. Θα συμφωνούσα μαζί σας. Τα ΚΑΕ είναι μια ανώνυμη εταιρεία και θα πρέπει η ίδια, το διοικητικό της συμβούλιο, η γενική της συνέλευση όπως σε όλες τις ανώνυμες εταιρείες να αποφασίζει περί της δράσης, του αντικειμένου κλπ. 'Όμως αυτό θα πρέπει να το αποφασίσουμε, γιατί ακούστηκαν και διαφορετικές απόψεις με αφορμή άλλες συζητήσεις, ότι δηλ. θα πρέπει να μην υπάρχει διακριτική ευχέρεια αλλά η Βουλή να έχει πάντα τον τελικό λόγο. 
Τώρα για ποιο λόγο ασχολούμαστε σαν Βουλή με τα ΚΑΕ. Ασχολούμαστε για τον απλούστατο λόγο: Παρά το γεγονός ότι έγινε ανώνυμη εταιρεία, η ιδρυτική του πράξη είναι διά νόμου. Επομένως, από την ώρα που ο νόμος ορίζει τα του καταστατικού του, μόνο ο νόμος μπορεί να τροποποιήσει το συγκεκριμένο καταστατικό. Και πιστεύω ότι επί της ουσίας δεν διαφωνεί κανείς να έχει τη δυνατότητα η ανώνυμη εταιρεία ΚΑΕ -μια και είναι πλέον ανώνυμη με όλα τα πλεονεκτήματα και τα μειονεκτήματά της- να έχει τη δραστηριότητα οποιασδήποτε άλλης ανωνύμου εταιρείας. Αυτό κάνει η συγκεκριμένη διάταξη και τίποτε άλλο. 
Όσον αφορά το θέμα των καπνών, για να μην υπάρχει καμία απολύτως παρεξήγηση -γιατί θα έλεγα ότι ενοχλήθηκα, μιλήσατε για μαφία, κυκλώματα, ξέπλυμα χρήματος κλπ- "μακράν αφ' ημών η βλασφημία", δηλαδή όχι μόνο πρόθεση δεν υπάρχει αλλά το αντίθετο μάλιστα! Θα θυμάστε πριν από λίγους μήνες φέραμε διάταξη η οποία βρήκε τη σφοδρή αντίδραση των καπνοβιομηχανιών, όπου θελήσαμε να δώσουμε ταυτότητα στα καπνά τα οποία εξάγουμε, γιατί βρήκαμε τεράστιες ποσότητες καπνών που εξήχθησαν από την Ελλάδα ως λαθραία στην ελληνική αγορά. Οι προσπάθειες των διωκτικών μηχανισμών είναι δεδομένες, αλλά είναι δεδομένη και η αντίδραση και οι μέθοδοι οι απατηλές κάθε μορφής των λαθρεμπόρων οι οποίοι χρησιμοποιούν τα πάντα για να αποκομίσουν όφελος. 
Με δική σας απόφαση, με απόφαση της Βουλής, δώσαμε ταυτότητα στα καπνά, ώστε να γνωρίζουμε ότι αυτά τα οποία μπορεί να συλληφθούν στην ελληνική αγορά, προέρχονται από τη συγκεκριμένη ποσότητα που εξήχθη τη συγκεκριμένη μέρα, με συγκεκριμένο εξαγωγέα και συγκεκριμένο παραλήπτη, για να μπορεί να υπάρχει ακριβής έλεγχος. 
Όλη η φιλοσοφία μας κινείται σε αντίθετη κατεύθυνση και όχι σε ξέπλυμα χρήματος που γίνεται ούτε σε δημιουργία περιπτώσεων λαθρεμπορίας. Επειδή τέθηκε ένας προβληματισμός ο οποίος όντως θα έλεγα και μένα με προβλημάτισε, να δούμε τι συμβαίνει στις άλλες χώρες. Δεν είμαι έτοιμος να απαντήσω τι συμβαίνει στις άλλες χώρες.
Έτσι, λοιπόν, για την αποφυγή οποιουδήποτε ίχνους υποψίας, δεν έχουμε καμία αντίρρηση να αποσύρουμε τη συγκεκριμένη διάταξη και να μελετήσουμε τι ακριβώς συμβαίνει στα άλλα κράτη. Αλλά θέλω να σας πω ότι η απώλεια των εσόδων από αυτήν τη συγκεκριμένη πράξη είναι περίπου δέκα δισεκατομμύρια δραχμές ετησίως. Κατ' αρχήν για μένα δεν είναι μεμπτή η εκποίηση. Ίσα-ίσα είναι προστασία των συμφερόντων του ελληνικού δημοσίου και των χρημάτων του ελληνικού λαού. Αν, δηλαδή, μπορούμε να προσθέσουμε δέκα δισεκατομμύρια στα κρατικά ταμεία προκειμένου να ενισχύσουμε άλλες δράσεις του κρατικού προϋπολογισμού, είναι άδικο να μην το πράξουμε. 
Δεν αποδεχόμαστε καμιά άλλη παρατήρηση ή πρόταση. Ό,τι ήταν να δεχθούμε το έχουμε αποδεχθεί και παρακαλούμε το Σώμα να ψηφίσει υπέρ του νομοσχεδίου. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο για ένα λεπτό. 
ΑΔΑΜ ΡΕΓΚΟΥΖΑΣ: Κύριε Πρόεδρε, θέλω να κάνω μια παρατήρηση καθαρά πολιτικού χαρακτήρα για τον κ. Μαγκριώτη. Κατηγόρησε την παράταξή μας για αντιφατικότητα. Έχω να του απαντήσω ότι η παράταξή μας και στο επίπεδο των αρχών και στο επίπεδο των ιδεών και των προγραμματικών θέσεων αλλά και εδώ μέσα στο Κοινοβούλιο δείχνει μια πρωτοφανή θα έλεγα συνέπεια και μόνο αντιφατικότητα δεν τη διακρίνει. 
Σε ό,τι αφορά τώρα τη σύγχυση, γιατί κατά κόρον ο κ. Μαγκριώτης χρησιμοποιεί τη λέξη "σύγχυση". Σύγχυση έχει κάποιος όταν βρίσκεται σε ένα περιβάλλον και δεν το αισθάνεται. Σύγχυση έχει κάποιος όταν ένα θέμα δεν το γνωρίζει και πελαγοδρομεί. 
Και τέλος στις δικαστικές αποφάσεις, επειδή λείπει ο κ. Μητσοτάκης, οφείλω να διευκρινίσω το τι είπε. Ο κ. Μητσοτάκης αναφερόμενος στη διαδικασία των δικαστικών αποφάσεων για τη χρησικτησία είπε "γνωρίζουμε πώς γίνονται αυτές οι ιστορίες". Δηλαδή, βρίσκονται δύο στημένοι διεκδικητές μιας έκτασης π.χ. τρίτων ή του δημοσίου κυρίως πολλές φορές, προσφεύγουν στο δικαστήριο για να βγάλουν τη δικαστική απόφαση, έχουν συμφωνήσει εκ των προτέρων όποιος και να κερδίσει και οι δύο κερδισμένοι είναι και γίνεται αυτό που γίνεται και φθάσαμε στο σημείο να το συζητάμε. Δεν είπε όμως ο κ. Μητσοτάκης ότι οι δικαστές ευθύνονται γι' αυτήν τη διαδικασία. Για τη διαδικασία ευθύνεται το νομικό πλαίσιο που υπάρχει, η διαδικασία που τηρείται στα δικαστήρια και όχι η δικονομική σχέση που σχηματίζεται στους δικαστές. 
ΠΡΟΕΔΡΕΥΩΝ (Παναγιώτης Σγουρίδης): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, θα είμαι πολύ σύντομη. Θα θεωρήσω προσωπική φιλοφρόνηση την ανταλλαγή περί γλαφυρών λόγων.
ΠΡΟΕΔΡΕΥΩΝ (Παναγιώτης Σγουρίδης): Έχετε τόσα χρόνια στην τηλεόραση. Αν είναι δυνατόν! Αν δεν είσαστε γλαφυρή πώς θα κρατούσατε το ενδιαφέρον του φιλοθεάμονος κοινού; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και ειλικρινή να τη θεωρήσετε. 
ΛΙΑΝΑ ΚΑΝΕΛΛΗ: Θα τη θεωρήσω προσωπική, αλλά θα πρέπει να καταλάβετε, ότι ο τρόπος με τον οποίο δοκίμασα να σας ανταπαντήσω στο ζήτημα του νόμου είναι για να μη δημιουργηθεί παρεξήγηση πολιτική που θα ήταν πολύ βαρύτερη. Και μακριά από μένα και από το κόμμα μου αυτή η ευθύνη ότι τα σχόλια για την παράγραφο 1 του άρθρου 1 που αφορούν στους δυστυχείς μετανάστες οι οποίοι βρίσκονται εδώ, εμείς δεν την ψηφίζουμε. Συνολικά την αντίληψη την πολιτική του νομοσχεδίου δεν ψηφίζουμε. Και καθώς καταλαβαίνετε δεν έχουμε δυνατότητα από τον Κανονισμό ει μη μόνο διά της γλαφυρότητος να εξηγήσουμε κάτι τέτοιο, να ψηφίσουμε την υποπαράγραφο της παραγράφου για τους μετανάστες. Γιατί ούτως ή άλλως δεν θα χρειαζόταν η διευκρίνιση αν κρατούσα το ακροτελεύτιο του συναδέλφου του κ. Μαγκριώτη, ότι και οι κατασκευαστικές εταιρείες θα ωφεληθούν και κάτι το δημόσιο θα πάρει. Το λαό ψάχναμε να βρούμε και εμείς σ' αυτό το νομοσχέδιο, δεν τον βρήκαμε. Εκεί που τον βρίσκουμε στις τροπολογίες μπορεί και να ψηφίσουμε "ναι". 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Ακριβώς το δημόσιο είναι ο λαός. Όπως εσείς υπερασπίζεσθε το δημόσιο και τα κρατικά ταμεία, βεβαίως όταν το δημόσιο ενισχύεται οικονομικά, ενισχύεται και ο λαός. 
ΛΙΑΝΑ ΚΑΝΕΛΛΗ: Διά των κατασκευαστικών εταιρειών!
ΙΩΑΝΝΗΣ ΜΑΓΚΡΙΩΤΗΣ: Διότι αυτά είναι έσοδα τα οποία διατίθενται για κοινωνικές πολιτικές και γενικότερα για την ανάπτυξη της χώρας. 
ΛΙΑΝΑ ΚΑΝΕΛΛΗ: Οι εταιρείες!
ΙΩΑΝΝΗΣ ΜΑΓΚΡΙΩΤΗΣ: Και οι εταιρείες. Βεβαίως εμείς θέλουμε να ενισχύσουμε την επιχειρηματικότητα ιδιαίτερα μπροστά σε ένα μεγάλο αναπτυξιακό σχέδιο που είναι σε εξέλιξη. Αυτό ωφελεί το λαό γιατί η ανάπτυξη πρωτίστως το λαό ωφελεί, αφού του δημιουργεί θέσεις απασχόλησης, εισοδήματα, ενισχύει τα ασφαλιστικά ταμεία και όλα αυτά που τα γνωρίζετε πολύ καλά. 
Θέλω να πω πάρα πολύ γρήγορα, κύριε Πρόεδρε, ότι δεν κατανοώ την αγωνία των συναδέλφων της Νέας Δημοκρατίας συνεχώς να δικαιολογούν αυτά που λέει ο επίτιμος Πρόεδρος. Αυτοί προσπαθούν κάθε μέρα να απογαλακτιστούν από εκείνη την εποχή της Νέας Δημοκρατίας και συνεχώς έρχονται και δικαιολογούν και την πολιτική και τα πρόσωπα εκείνης της εποχής. Δεν ξέρω, λοιπόν, αυτήν την περίεργη σχέση που τους διαπερνά.
Θέλω όμως να πω τούτο: Ο κ. Μητσοτάκης δεν είπε "εμφανίζονται δύο αντίδικοι" οι οποίοι φτιάχνουν το ένα φτιάχνουν το άλλο. Είπε πολύ χαρακτηριστικά "ξέρουμε πώς παίρνονται οι δικαστικές αποφάσεις και πώς κανονίζονται". Ήταν πολύ χαρακτηριστική η διατύπωσή του, αγαπητέ συνάδελφε της Νέας Δημοκρατίας.
Όσον αφορά για την αντιφατικότητα και τη σύγχυση στα λόγια καθημερινώς ιδιωτικοποιείτε όλο το δημόσιο τομέα της οικονομίας -σας έχουμε ακούσει πολλές φορές και πρώτα πρώτα τον Αρχηγό σας- και όταν συζητούμε μια διαρθρωτική αλλαγή την καταψηφίζετε με διάφορα ιδεολογήματα και φληναφήματα απλώς για να εμποδίσετε τις διαρθρωτικές αλλαγές και την ανάπτυξη της χώρας.
Αυτή είναι η βασική σας αντίφαση.
Όσον αφορά τώρα τη σύγχυση, θα σας το πω μόνο το παράδειγμα των αποσβέσεων του "ΕΛΕΥΘΕΡΙΟΣ ΒΕΝΙΖΕΛΟΣ". Είναι μια αναγκαιότητα, η κείμενη νομοθεσία το επιβάλλει. Κακώς δεν είχε υιοθετηθεί από την αρχή. Υπήρξε τεκμηριωμένη δικαιολογία από τον κύριο Υπουργό γιατί δεν ήταν από την αρχή. Είναι προς όφελος της επιχείρησης και προς όφελος του ελληνικού δημοσίου. Μειώνεται το κόστος λειτουργίας του αεροδρομίου μ' αυτόν τον τρόπο, όταν βάζουμε το καθεστώς της απόσβεσης.
Εάν ο συντελεστής είναι μεγάλος, όπως ζητά η Αξιωματική Αντιπολίτευση, τότε ουσιαστικά ευνοείται η ιδιωτική πλευρά, βεβαίως και η δημόσια, διότι φορολογείται -αφού συμπεριλαμβάνεται στα έξοδα, η δαπάνη αυτή εκπίπτει- με λιγότερο ποσό της κερδοφορίας.
Διαλέξτε, λοιπόν, ποια κριτική θα ασκήσετε. Δεν μπορεί να είναι όλα δικά σας. Δεν μπορεί να πατάτε σε δύο βάρκες. Τουλάχιστον επιτρέψτε μας να ομιλούμε περί σύγχυσης, γιατί αυτό αποδεικνύεται περίτρανα.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε ο κύκλος των δευτερολογιών και εισερχόμαστε στην ψήφιση των άρθρων κεχωρισμένως.
Ερωτάται το Σώμα: Γίνεται δεκτό το άρθρο 1 ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 3 ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 4 ως έχει;
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 5 ως έχει;
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 6 ως έχει;
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 7 ως έχει;
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 8 ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 9 ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 10 ως έχει;
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό;
ΚΟΣΜΑΣ ΣΦΥΡΙΟΥ: Εγώ καταψηφίζω το άρθρο.
ΒΑΣΙΛΕΙΟΣ ΠΑΠΑΝΙΚΟΛΑΣ: Και εγώ το καταψηφίζω, κύριε Πρόεδρε.
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 12 ως έχει;
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 13 ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 14 ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 15, ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 16, ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 16 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 17, ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 18, ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 18 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 19, ως έχει;
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό κατά πλειοψηφία, ως έχει.
Κυρίες και κύριοι συνάδελφοι, εισερχόμαστε στη συζήτηση των τροπολογιών.
Υπάρχουν κατ' αρχήν δύο υπουργικές τροπολογίες. Η πρώτη είναι η με γενικό αριθμό 733 και ειδικό 52 του κ. Γιάννου Παπαντωνίου "Δυνατότητα του Ελληνικού Δημοσίου εξόφλησης υποχρεώσεών του για το χρονικό διάστημα από την 1/1/98 μέχρι 31/12/00 με την έκδοση δανειακών τίτλων".
Επί της τροπολογίας αυτής έχετε κάτι να πείτε, κύριε Υπουργέ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πιστεύουμε ότι είναι μια τροπολογία η οποία δίνει λύση σ' ένα συγκεκριμένο πρόβλημα. Είναι γνωστό, υποθέτω, το πρόβλημα. Με νόμο, τον οποίο είχε ψηφίσει η Νέα Δημοκρατία, δινόταν η δυνατότητα ως κίνητρο απόδοσης για τους εφοριακούς υπαλλήλους ένα 3‰, εφόσον ο προϋπολογισμός ξεπερνούσε τις προβλέψεις του.
Βέβαια οφείλω να πω ότι όταν έκανε η Νέα Δημοκρατία αυτήν τη ρύθμιση, δεν πίστευε ότι ποτέ θα μπορούσε να πετύχει πλεόνασμα ο προϋπολογισμός, όπως και δεν πέτυχε ποτέ κανένα πλεόνασμα και ποτέ δεν επετεύχθη ο στόχος των εσόδων. 
Συνέβη όμως το εξής: Η αποτελεσματικότητα της δικής μας πολιτικής και τα πλεονάσματα τα οποία δημιουργήσαμε στον προϋπολογισμό, δημιούργησαν και τη δική μας υποχρέωση για την καταβολή του 3‰ ως κινήτρου απόδοσης. Και το 3‰ τελικώς ήταν όχι επί του υπερβάλλοντος του στόχου ποσού, αλλά επί του συνόλου των εισπραχθέντων ποσών. Πολύ οριακά θα πω ένα παράδειγμα: Αν εισπράτταμε πλέον του στόχου ένα δισεκατομμύριο δραχμές και ο Προϋπολογισμός προέβλεπε έσοδα 10 τρισεκατομμύρια δραχμές, για το 1 δισεκατομμύριο επιπλέον του προϋπολογισμού, θα ήμασταν υποχρεωμένοι, κατά την πρόβλεψη της Νέας Δημοκρατίας, να καταβάλουμε 30 δισεκατομμύρια δραχμές στους εργαζόμενους. Επειδή επί τρία χρόνια είχαμε πλεονάσματα η υποχρέωσή μας, έφτασε σ' ένα ποσό που ξεπερνούσε τα 90 δισεκατομμύρια.
Έγινε αντιληπτό από την πλευρά των εργαζομένων -θα έλεγα ότι ενέχει και κάποια υπερβολή αυτό το ποσό- και με συμφωνία μαζί τους καταλήξαμε σε ένα συγκεκριμένο ποσό, το οποίο είναι περίπου πενήντα-πενήντα πέντε δισεκατομμύρια (50.000.000.000-55.000.000.000) δραχμές. Και με συμφωνία πάλι με τους εργαζόμενους τελικώς αποδεχθήκαμε από κοινού να πληρωθεί αυτό τμηματικά με την έκδοση τίτλων για το μέλλον. Είναι μία ρύθμιση, το ξανατονίζω, που είναι με την απόλυτη και σύμφωνη γνώμη και του Υπουργείου και των εργαζομένων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, δεν μπορώ να κατανοήσω πως όταν η Νέα Δημοκρατία κάνει κάποιες θετικές ενέργειες, όπως είχε κάνει στο παρελθόν, η Κυβέρνηση ψάχνει να βρει να τις ακυρώσει. Επειδή τότε θήτευα στο συγκεκριμένο κλάδο και μάλιστα ήμουν και συνδικαλιστής πρώτης γραμμής, είχε υιοθετηθεί αυτό το κίνητρο τότε, το οποίο βέβαια ποτέ δεν υλοποιήθηκε. 
ΠΡΟΕΔΡΕΥΩΝ (Παναγιώτης Σγουρίδης): Το συνδικαλιστικό κανάλι βοηθάει εσάς, να βγείτε Βουλευτές....! 
ΑΔΑΜ ΡΕΓΚΟΥΖΑΣ: Δεν ξέρω αν είναι έτσι. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Γιατί ποτέ δεν επιτεύχθηκε ο στόχος.....
ΑΔΑΜ ΡΕΓΚΟΥΖΑΣ: Αν η κοινωνική καταξίωση μας οδήγησε να φτάσουμε μέχρι το Κοινοβούλιο, κύριε Πρόεδρε ...
ΠΡΟΕΔΡΕΥΩΝ (Παναγιώτης Σγουρίδης): Θεωρείστε το ως καλοπροαίρετο.
ΑΔΑΜ ΡΕΓΚΟΥΖΑΣ: Έλεγα ότι αυτή η τροπολογία έρχεται να καλύψει αυτά τα οποία οφείλει το δημόσιο και τα οποία προβλέπονταν στην αρχή να τροφοδοτούν το συγκεκριμένο λογαριασμό, που η Κυβέρνηση με δική της ευθύνη ήρθε και κατήργησε, γιατί αυτός ο λογαριασμός ετηρείτο έξω από τους λογαριασμούς του κρατικού προϋπολογισμού. 
Εμείς ψηφίζουμε την τροπολογία, αλλά θα πρέπει να μας απαντήσει σε ένα πράγμα η Κυβέρνηση. Με τη λογική των προμετόχων, των προεισπράξεων υπάρχει και η λογική των προδανεισμών. Αυτό εδώ που καλύπτεται με δανεισμό από τους ίδιους τους εργαζόμενους, θα συμπεριλαμβάνεται στη διαμόρφωση του τελικού μεγέθους του προϋπολογισμού που αφορά το δημόσιο χρέος, ναι ή όχι; 
ΠΡΟΕΔΡΕΥΩΝ (Παναγιώτης Σγουρίδης): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Εμείς θα καταψηφίσουμε την τροπολογία για έναν πολύ συγκεκριμένο λόγο: Όχι να μην πάρουν τα χρήματά τους οι εργαζόμενοι και μάλιστα σε δάνεια, αλλά γιατί είναι αντιφατική. Διατείνεται η Κυβέρνηση ότι θέλει να μην έχει επιδοματική πολιτική. Αυτό είναι επίδομα. Είναι επιδοματική πολιτική. Εμείς είμαστε υπέρ της άποψης ότι οι εργαζόμενοι πρέπει να έχουν ευθύς εξαρχής πάρα πολύ καλούς μισθούς, για να μπορούν να έχουν και πάρα πολύ καλές συντάξεις. Και μία ρύθμιση που λέει "αν θα είναι πλεονασματικός ή δεν θα είναι πλεονασματικός, αν είχαμε πολύ περισσότερα κέρδη και δεν μπορούμε τώρα να τους τα δώσουμε, καλύτερα να τους τα δώσουμε σε πενταετή ομόλογα", είναι στα αλήθεια και κόντρα σε όλα όσα είπατε πριν από λίγο επί της πολιτικής ουσίας κατά τη διάρκεια της συζήτησης του νομοσχεδίου. Ενέχει ένα στοιχείο επιδόματος και μάλιστα επιδόματος μετά κινδύνου. "Ήρθαν πιο πολλά τα κέρδη, θα πληρωθούν αυτοί οι άνθρωποι καθυστερημένα, θα τους δώσουμε τώρα μετρητά και τα υπόλοιπα θα τους δώσουμε σε ομόλογα". Αυτό για μας είναι βαθιά αντιλαϊκή πολιτική και γι' αυτό θα την καταψηφίσουμε. Για κανέναν άλλο λόγο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Η Κυβέρνηση, κύριε Πρόεδρε, υπερηφανεύεται για το πλεόνασμα. Πλεόνασμα δεν υπάρχει. Όποιος το ισχυρίζεται αυτό, εμπαίζει τον ελληνικό λαό και υποτιμά και τη νοημοσύνη του. Δεν υπάρχει πλεόνασμα ούτε σε αυτόν τον προϋπολογισμό και πολύ περισσότερο σε αυτόν που κατατίθεται. Και μάλιστα αυτός ο προϋπολογισμός που μας φέρνετε και θα τον συζητήσουμε το επόμενο διάστημα, είναι το άκρον άωτον της πλασματικότητας. Δεν υπάρχει τέχνασμα το οποίο να μην έχετε επιχειρήσει, προκειμένου να κλείσετε τον προϋπολογισμό και να διευκολύνετε τον επόμενο. Προμέτοχα, προέσοδα, προείσπραξη κοινοτικών εσόδων, τέλη κυκλοφορίας αυτοκινήτων, τα οποία ενώ έπρεπε να εισπραχθούν το 2002 εισπράττονται το 2001, προκειμένου να έχετε έσοδα στον προϋπολογισμό το 2001, ένα όργιο αλχημειών με ανύπαρκτες κεφαλαϊακές μεταβιβάσεις, που τις βαφτίζετε έτσι προκειμένου να εμφανίσετε πλεόνασμα, ανύπαρκτα μεγέθη που είναι του ευρύτερου δημόσιου τομέα, που έχουν πλεονάσματα που δεν υπάρχουν πουθενά. Και τώρα έρχεστε εδώ να κάνετε άλλο ένα τρικ λογιστικό και να πείτε ότι αυτά τα οποία έπρεπε να καταβάλλετε στο λογαριασμό, δεν θα τα καταβάλλετε.
Επομένως αυτά είναι σημερινά έξοδα τα οποία θα έπρεπε να αφαιρεθούν, αλλά θα τα δώσετε υπό τη μορφή δανειακής σύμβασης για τα επόμενα χρόνια χωρίς να μας λέτε μάλιστα τι είδους θα είναι αυτή η δανειακή σύμβαση, με ποιους όρους, με ποιες προϋποθέσεις και για πόσα χρόνια. 
Είναι μία διάταξη με την οποία εμείς εξουσιοδοτούμε τον Υπουργό να κάνει κατά το δοκούν ό,τι θέλει αυτά τα χρήματα, διότι το άρθρο λέει "με απόφαση του Υπουργού Οικονομικών καθορίζονται οι όροι και οι προϋποθέσεις έκδοσης των ανωτέρω δανειακών τίτλων". 
Δεν μου λέτε; Αυτήν την εξουσιοδότηση σας έδωσαν οι εργαζόμενοι, να καθορίζετε εσείς τους όρους και τις προϋποθέσεις της έκδοσης των δανειακών τίτλων; Κάνετε άλλη μία λογιστική αλχημεία. Δεν βάζετε έξοδα, τα οποία έπρεπε να τα είχατε βάλει, δεν τα βάζετε ούτε στο δημόσιο χρέος, δεν το θεωρείτε χρέος αλλά είναι χρέος, γιατί θα τα πληρώσετε. 
Είναι ένας πλασματικός τρόπος να μειώνεται το έλλειμμα τεχνητά, να μην εμφανίζεται αυξημένο το δημόσιο χρέος, αλλά να φορτώνετε τους μέλλοντες προϋπολογισμούς και τις επόμενες ίσως γενιές με υποχρεώσεις, τις οποίες προεξοφλείτε εσείς σήμερα, προκειμένου να εμφανίζετε διάτρητα δημοσιονομικά μεγέθη. 
Πρέπει να αποσυρθεί αυτή η διάταξη. Τις υποχρεώσεις που έχετε, να τις τηρήσετε ως δημόσιο. Αν θέλετε, να τα βάλετε υπό συζήτηση, γιατί αυτά τα πράγματα που γίνονται πρώτα απ' όλα επιβαρύνουν το λογαριασμό. Να το αποσύρετε αυτό και τις υποχρεώσεις που έχετε, να τις τηρήσετε. 
Και, εν πάση περιπτώσει, αν θέλετε να κάνετε δανεισμό, να μας πείτε εδώ όλους τους όρους του δανεισμού, να τους ελέγξουμε έστω και αυτούς και ο δανεισμός αυτός να καταγραφεί ως δανεισμός του δημοσίου. Όχι να βρίσκουμε το εύκολο κόλπο, το εύκολο τρικ και να τα παραπέμπουμε όλα σε ομόλογα για τα επόμενα χρόνια, όπως τα χρέη των νοσοκομείων. Πουθενά δεν εμφανίζονται τα χρέη των νοσοκομείων. 
Κάνατε μία ρύθμιση για τρία, τέσσερα, πέντε χρόνια που θα αποπληρωθούν τα επόμενα χρόνια. Όχι εσείς, το Υπουργείο Υγείας και Πρόνοιας. Και έτσι όλα είναι μέλι-γάλα. Ούτε στο χρέος φαίνεται ούτε έξοδα φαίνονται. Θα τα πληρώσουν οι επόμενοι. Πώς θα τα πληρώσουν αυτοί οι επόμενοι, δεν μπορώ να καταλάβω.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, είναι φορές που λένε "δεν θα ήθελα να ήμουν στη θέση σου". Δεν θα ήθελα να ήμουν στη θέση των συναδέλφων των κομμάτων της Αντιπολίτευσης...
ΠΑΝΑΓΙΩΤΗΣ ΛΑΦΑΖΑΝΗΣ: Δεν θα θέλατε. Εξουσία θέλετε.
ΛΙΑΝΑ ΚΑΝΕΛΛΗ: Έχετε συνέδριο, αλλά δεν έχετε από σήμερα προσυνεδριακό forum. 
ΙΩΑΝΝΗΣ ΜΑΓΚΡΙΩΤΗΣ: Θα σας εξηγήσω γιατί. Η θέση της Αντιπολίτευσης είναι ευχάριστη θέση. Μπορεί να λέει και να διατυπώνει ό,τι θέλει, γιατί δεν έχει κανένα κόστος. Οι θέσεις της εξουσίας έχουν ευθύνη και υψηλό τίμημα, προσωπικό, ψυχολογικό, συναισθηματικό, αγαπητοί συνάδελφοι. Οι θέσεις της Αντιπολίτευσης είναι θέσεις ευκολίας. 
Εδώ όμως πραγματικά δεν θα ήθελα να ήμουν στη θέση σας, διότι έχετε φθάσει από το παράδοξο στο παράλογο. Αν η Κυβέρνηση πρέπει να δώσει εδώ και τώρα αυτά που τους οφείλει, σημαίνει ότι οι προϋπολογισμοί δεν είναι διάτρητοι, σημαίνει ότι οι προϋπολογισμοί εκτελούνται και έχουν υπερβάσεις εσόδων...
(Γέλια από τις πτέρυγες της Νέας Δημοκρατίας, του Κ.Κ.Ε. και του Συνασπισμού)
Βεβαίως, γιατί δεν μπορείτε να λέτε ότι η Κυβέρνηση πρέπει να δώσει αυτά που οφείλει με βάση το νόμο του '92 και από την άλλη πλευρά να λέτε ότι δεν έχει πλεονάσματα και είναι διάτρητοι οι προϋπολογισμοί. Αν οι προϋπολογισμοί είναι διάτρητοι και δεν έχουν υπερβάσεις εσόδων, των προϋπολογισθέντων και πλεονάσματα, τότε αυτή είναι η απλή λογική του μέσου πολίτη. 
Αλλιώς δημαγωγείτε ασύστολα, κύριοι συνάδελφοι της Αξιωματικής Αντιπολίτευσης. Διαφορετικά, αν δεν υπάρχουν πλεονάσματα, αν δεν υπάρχουν υπερβάσεις στα προϋπολογισθέντα έσοδα, δεν πρέπει να δοθεί ούτε μια δραχμή στους εργαζόμενους. Διότι η διάταξη του '92 λέει ότι θα παίρνουν αυτό το 3% μόνο αν έχουν υπερβάσεις εσόδων. Και επειδή επί Νέας Δημοκρατίας και τα πρώτα χρόνια του ΠΑΣΟΚ δεν είχαμε υπερβάσεις, δεν πήραν δραχμή. 
Αυτή η ευχάριστη έκπληξη για τα δημόσια οικονομικά και τους εργαζόμενους στο Υπουργείο Οικονομικών είναι των τελευταίων χρόνων και συσσώρευσαν ένα μεγάλο, θα έλεγα μυθικό ποσό, γιατί είναι και πολύ μεγάλο το ύψος των εσόδων που εισπράττει πλέον το δημόσιο ταμείο.
Γι' αυτό υπήρξε το πρόβλημα. Έγινε ένας διάλογος ανάμεσα στο Υπουργείο Οικονομικών και τους εργαζόμενους και συμφώνησαν σ' αυτήν τη διάταξη. Νομίζω ότι εμείς δεν έχουμε τίποτε άλλο να κάνουμε, παρά να επικυρώσουμε τη διάταξη αυτή.
Θέλω να πω, κύριε Πρόεδρε, ότι ο κ. Ρεγκούζας μας θύμισε την επαγγελματική του ιδιότητα. Εμείς του λέμε πως τον κρατάμε όμηρο, πολιτικό όμηρο. Θα είναι ο μάρτυρας...
ΠΡΟΕΔΡΕΥΩΝ (Παναγιώτης Σγουρίδης): Θα τον μεταγράψετε στο ΠΑΣΟΚ; 
ΙΩΑΝΝΗΣ ΜΑΓΚΡΙΩΤΗΣ: Καθόλου.
Θα είναι ο μάρτυρας, όταν θα εισπράξει ως εργαζόμενος στο Υπουργείο Οικονομικών, τα χρήματα αυτά που δικαιούται, θα του ζητήσουμε να έρθει και να μας πει πόσα εισέπραξε και θα αποδείξει πλέον την ορθότητα της οικονομικής μας πολιτικής. Διαφορετικά, ας τα καταθέσει σε κάποιο φιλανθρωπικό ίδρυμα. 
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Βαθειάς.
ΙΩΑΝΝΗΣ ΒΑΘΕΙΑΣ: Κύριε Πρόεδρε, θεωρούσα ότι ιδιαίτερα σ' αυτό το θέμα δεν έπρεπε να επιχειρηματολογήσει κανείς και γι' αυτό δεν είχα πάρει το λόγο. Δεν είναι ούτε μισθός ούτε επιδοματική πολιτική. Είναι κίνητρα στόχων και στο δημόσιο τομέα και μάλιστα στόχων ιδιαίτερα υψηλών και ήταν και θέση του συνδικαλιστικού κινήματος, για όσους γνωρίζουν όλη αυτήν τη διαδικασία. 
Από τη στιγμή λοιπόν που αυτό αποτελεί πρόταση του συνδικαλιστικού κινήματος και των εργαζομένων, συμφωνία διαχρονικά με τις κυβερνήσεις σ' αυτό το επίπεδο, άρα λοιπόν συμφωνία σε σχέση με την αποπληρωμή, πιστεύω ότι δεν μπορεί να υπάρξει κανένας σ' αυτήν την Αίθουσα που να μην το ψηφίσει.
ΑΔΑΜ ΡΕΓΚΟΥΖΑΣ: Μειώνει το ποσοστό η Κυβέρνηση.
ΙΩΑΝΝΗΣ ΒΑΘΕΙΑΣ: Πρόκειται για συμφωνία με τους εργαζόμενους και το συνδικαλιστικό κίνημα για την αποπληρωμή και τον τρόπο της πληρωμής. Ο καθένας πιθανόν να θεωρεί ότι γενικότερα αυτές οι συμφωνίες δεν είναι για τα μετρητά, αλλά είναι αυτό που ο καθένας κρατάει για να δημιουργήσει στην οικογένειά του κάτι για το μέλλον και επειδή οι περισσότεροι σ' αυτήν την Αίθουσα προερχόμαστε από τις τάξεις των εργαζομένων -τουλάχιστον όσοι είμαστε εδώ- και από το συνδικαλιστικό κίνημα, αυτά τα γνωρίζουμε πάρα πολύ καλά.
Πιστεύω ότι αυτό πρέπει να ψηφιστεί ομόφωνα και όσοι δεν το ψηφίσουν ομόφωνα ή όσοι δεν το ψηφίσουν, ας αναλάβουν την ευθύνη απέναντι στους εργαζόμενους γι' αυτό το οποίο δεν ψηφίζουν στο ελληνικό Κοινοβούλιο.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σπυριούνης.
ΚΥΡΙΑΚΟΣ ΣΠΥΡΙΟΥΝΗΣ: Πέρα από το γεγονός ότι ψηφίζω την τροπολογία, δεν μπορώ να μην επισημάνω μια καταναλωτική αντίληψη που διεισδύει και στην έννοια του καθήκοντος. 
Προωθούμε την κοινωνία, τον εργαζόμενο στο δημόσιο να αδιαφορεί για τις εξακόσιες - επτακόσιες χιλιάδες (600.000-700.000) άνεργους που έχει η πατρίδα, να αδιαφορεί για το 30% της νεολαίας, κύριοι συνάδελφοι, που είναι άνεργοι και να προσπαθεί με όλους τους τρόπους να διευκολύνει τα οικονομικά του -είναι ανθρώπινο- αλλά με έναν τρόπο πλέον με τον οποίο καταναλωτικά αντικρίζεται το καθήκον.
Κύριε Υπουργέ, διαμορφώνεται οσημέραι, με μία έντονη και προϊούσα αντίληψη, ότι καθήκον είναι μόνο εκείνα που παίρνω και ότι αν εργαστώ για το λαό, για την πατρίδα, πρέπει αυτό να το πληρωθώ αδρά. Είναι μια κακή διαπαιδαγώγηση που γίνεται και προκαλεί το κοινό αίσθημα του λαού μας και προκαλεί και κάποιες τάξεις που δεν υπολογίζουν Κυριακές, Σαββατοκύριακα, νύχτες, ημέρες, Χριστούγεννα ή Πάσχα και μένουν πιστοί στο καθήκον, χωρίς πρόσθετες αμοιβές. Οι 'Ενοπλες Δυνάμεις είναι παράδειγμα. 
Να πω και κάτι άλλο, ένα δεύτερο σημείο, που δείχνει την ποιότητα του κράτους. Υπάρχει ενιαίο μισθολόγιο στην πατρίδα, κύριε Πρόεδρε; Δεν υπάρχει. Τόσα χρόνια κόπτονται οι πάντες, αγωνίζονται όλα τα κόμματα, όλες οι κυβερνήσεις το εξαγγέλλουν και καμία δεν το εφάρμοσε; 
Επιτέλους, είσαι υπάλληλος στην άλφα ή στη βήτα ή στη γάμα υπηρεσία. Oφείλεις με τα ίδια προσόντα, με τον ίδιο χρόνο υπηρεσίας, με τις ίδιες προϋποθέσεις εργασίας, να είσαι πιστός στο καθήκον. Και τελειώνω λέγοντας, νομίζετε ότι με τα κίνητρα κατοχυρώνετε κάποια επαγγέλματα ...
ΠΡΟΕΔΡΕΥΩΝ (Παναγιώτης Σγουρίδης): Από τη διαφθορά;
ΚΥΡΙΑΚΟΣ ΣΠΥΡΙΟΥΝΗΣ: Μάλιστα. Στην αντίληψη της οφειλομένης επαγγελματικής αρετής; Είναι λάθος. Όσο καλλιεργείται η καταναλωτική αντίληψη, τόσο εντείνετε η αναίδεια και τόσο το θράσος και η παρανομία καλλιεργείται. Ηθικές αξίες θέλει η πατρίδα. 
ΑΔΑΜ ΡΕΓΚΟΥΖΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Θέλετε να δευτερολογήσετε για να κλείσει ο Υπουργός;
ΑΔΑΜ ΡΕΓΚΟΥΖΑΣ: Ναι, κύριε Πρόεδρε.
ΛΙΑΝΑ ΚΑΝΕΛΛΗ: Έχει άλλες δύο τροπολογίες. 
ΠΡΟΕΔΡΕΥΩΝ (Παναγιώτης Σγουρίδης): Αυτό τι σημαίνει; Δεν έχουμε να συζητήσουμε μόνο δύο, αλλά έχουμε τρεις τροπολογίες.
Ορίστε, κύριε Ρεγκούζα, έχετε το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, ακούγοντας τον κ. Μαγκριώτη και προσπαθώντας να βγάλω ένα συμπέρασμα κατέληξα ...
ΠΡΟΕΔΡΕΥΩΝ (Παναγιώτης Σγουρίδης): Είχα τον κ. Παυλόπουλο με τον κ. Μαγκριώτη, τώρα απέκτησα και τον κ. Ρεγκούζα με τον κ. Μαγκριώτη. 
ΑΔΑΜ ΡΕΓΚΟΥΖΑΣ: Κατέληξα, λοιπόν, ότι η δημοσιονομική σύγχυση διακρίνει τον κ. Μαγκριώτη ή πολιτική αμετροέπεια. Διαλέγει και παίρνει.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λαφαζάνη, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ήταν σαφή αυτά που είπα, δεν θα έπαιρνα το λόγο αν δεν παρενέβαινε ο κ. Μαγκριώτης, ο οποίος έκανε την πρωτοφανή δήλωση μέσα στην Αίθουσα του Κοινοβουλίου ότι δεν θα ήθελε να ήταν στη θέση της Αντιπολίτευσης. 
ΙΩΑΝΝΗΣ ΜΑΓΚΡΙΩΤΗΣ: Προφανώς.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ πολύ, κύριε Μαγκριώτη. Το ξέρω ότι έχετε γραπωθεί από την εξουσία, θέλετε να παραμείνετε στην εξουσία, αν είναι δυνατόν εσαεί, αιωνίως. Αυτό, όμως, δεν πρέπει να μας το δηλώνετε κιόλας. Δεν είναι δηλαδή προς τιμήν σας. 
Ως Αντιπολίτευση έχουμε χρέος να σας κάνουμε έλεγχο και πρέπει στον έλεγχο, όταν ασκείται, να απαντάτε επί της ουσίας των θεμάτων που σας θέτουμε.
Μου λέτε ότι ήταν αντιφατικά αυτά που είπαμε. Είπατε ότι εμείς λέμε ότι δεν υπάρχει πλεόνασμα και από την άλλη λέμε να καταβληθούν αυτά που οφείλετε να καταβάλετε με βάση το νόμο. 
Κύριε Μαγκριώτη, εγώ καταλαβαίνω ότι ο ένας μπορεί να είναι αντίθετος με κάτι που υποστηρίζει ένας άλλος, διότι υπάρχει διαφορετική οπτική των πραγμάτων. Αλλά άλλο αυτό και άλλο αυτό που λέτε εσείς. Αν εδώ κάνετε αυτά που κάνετε, δηλαδή αντί να καταβάλει το δημόσιο αυτά που με βάση το νόμο οφείλει να καταβάλει και παραπέμπει να τα καταβάλει με δανειακούς τίτλους στο μέλλον, ασφαλώς τότε εμφανίζεται κάποιο πλεόνασμα στον προϋπολογισμό. Αλλά όταν το κάνετε αυτό, δηλαδή αντί να καταβάλετε αυτά που λέει ο νόμος, να καταγράφονται ως έξοδα στον προϋπολογισμό και έτσι να εμφανίζεται η πραγματική εικόνα του προϋπολογισμού, τα έξοδα τα παραπέμπετε με δανειακούς τίτλους στο μέλλον και τότε ασφαλώς εμφανίζονται κάποια μικρά πλεονάσματα. Αλλά τότε εμείς λέμε ότι αυτά τα πλεονάσματα είναι πλασματικά. Και την πλασματικότητα που υπάρχει στο πλεόνασμα την επιτείνετε με αυτές τις διατάξεις, διότι κάθε φορά φέρνετε διατάξεις με τις οποίες δαπάνες τις οποίες πρέπει να κάνετε τώρα τις παραπέμπετε στο μέλλον και ταυτόχρονα, ενώ δανειζόσαστε, δεν τις καταγράφετε ούτε στο δημόσιο χρέος. Έτσι παρουσιάζεται μία μαγική εικόνα του προϋπολογισμού. Έχετε προεισπράξει μετοχοποιήσεις -του μέλλοντος μετοχοποιήσεις- οι οποίες δεν έχουν γίνει και που δεν ξέρει κανείς και εάν θα γίνουν.
'Οταν θα γίνουν οι μετοχοποιήσεις τότε να τα γράψετε στον προϋπολογισμό, όχι όταν τα προεισπράττετε. Έχετε προεισπράξει κέρδη δημοσίων επιχειρήσεων, του μέλλοντος. Όταν θα τα εισπράξετε, τότε να τα καταγράψετε. Όχι να τα προεισπράττετε, για να εμφανίζετε έσοδα στον προϋπολογισμό τα οποία δεν υπάρχουν. Τότε βεβαίως έχετε πλεονάσματα αλλά είναι πλασματικά. 
ΠΡΟΕΔΡΕΥΩΝ (Παναγιώτης Σγουρίδης): Αν γράφονται, γράφονται σε λογιστικό σύστημα, κύριε Λαφαζάνη.
ΑΔΑΜ ΡΕΓΚΟΥΖΑΣ: Η έκθεση του Γενικού Λογιστηρίου αναφέρει ότι δεν προκαλείται δαπάνη.
ΠΡΟΕΔΡΕΥΩΝ (Παναγιώτης Σγουρίδης): Δεν πάνε στα έσοδα του κράτους αυτά. Πάνε σε κωδικό.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μιας και παρεμβαίνετε, να ρωτήσω το εξής. Λέτε ότι οι προεισπράξεις κερδών δημοσίων επιχειρήσεων, ας πούμε του ΟΠΑΠ, δεν πάνε στα έσοδα. 
ΠΡΟΕΔΡΕΥΩΝ (Παναγιώτης Σγουρίδης): Σε συγκεκριμένο κωδικό πάνε.
ΠΑΝΑΓΙΩΤΗΣ ΛΑΦΑΖΑΝΗΣ: 'Εχω ζητήσει επανειλημμένα προεισπράξεις μετοχοποιήσεων και μελλοντικών κερδών, να μου πουν πού καταγράφονται, πού πηγαίνουν; Πηγαίνουν για να μειώσουν το δημόσιο χρέος, για χρεολύσια; Πηγαίνουν σε έξοδα; Δεν φαίνεται πουθενά αυτό. Είναι άγνωστος Χ. Το πιο μυστικό πράγμα που υπάρχει σ' αυτήν τη χώρα είναι ο προϋπολογισμός και η σύνταξή του. Ουδείς το γνωρίζει παρά κάποιοι που το μαγειρεύουν μόνο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο και στη συνέχεια θα κλείσει ο κύριος Υφυπουργός για να ψηφίσουμε την τροπολογία.
Ορίστε, κύριε Μαγκριώτη, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, είπα πάρα πολύ χαρακτηριστικά ότι η θέση της Αντιπολίτευσης είναι μια εύκολη θέση, διότι μπορεί να προβλέπει καταστροφές και αυτές να μην έρχονται και να συνεχίζει να τις μεταθέτει για το μέλλον, όπως συνήθως κάνει η Αντιπολίτευση σε τούτη την Αίθουσα. Είπα, όμως, ότι βεβαίως η Συμπολίτευση πληρώνει ένα μεγάλο τίμημα και προσωπικό και κοινωνικό και ψυχολογικό, γιατί χειρίζεται τις δημόσιες υποθέσεις. 'Εχει μεγάλη ευθύνη και βεβαίως κάνει πολλές φορές λάθη. Με αυτήν την έννοια είπα ότι δεν θα ήθελα να είμαι τώρα στη θέση της Αντιπολίτευσης, γιατί δεν είναι καθόλου εύκολη η θέση της. Πρέπει να αποδείξει το εξής παράδοξο και επανέρχομαι. Αυτό που είπατε, κύριε Λαφαζάνη, συμφωνώ απολύτως, είναι θέμα πώς θα διατεθεί το κίνητρο αυτό. Θα συμφωνήσω μαζί σας, αν και νομίζω ότι θα συμφωνήσετε και εσείς μαζί μου, ότι δεν είναι δα και τόσο υψηλό το ποσοστό που να καθορίζει τη δημοσιονομική σταθερότητα ή όχι της χώρας μας. Είναι ψηφίδα στο γενικό προϋπολογισμό αυτό το ποσό. Συμφωνώ, όμως, ότι είναι ένα θέμα του πώς θα κατατεθεί. Το σημαντικό, όμως, και κρίσιμο, το οποίο σας έθιξα και πρέπει να πάρετε θέση είναι το εξής, κύριε Λαφαζάνη, και εκεί είναι το παράδοξό σας ότι εάν τα δικαιούνται οι εργαζόμενοι και πρέπει να τα πάρουν τώρα και όχι μετά από τρία χρόνια, σημαίνει ότι ο προϋπολογισμός υπερκαλύπτει αυτά που έχει προγραμματίσει σε έσοδα και έχει και πλεόνασμα. 
'Αρα, λοιπόν, εάν είναι διάτρητος ο προϋπολογισμός δεν δικαιούνται οι εργαζόμενοι να πάρουν το κίνητρο αυτό. Αυτό είναι το παράδοξό σας, τι να κάνουμε; Κάποια στιγμή η πραγματικότητα φωνάζει τόσο πολύ που δεν μπορείτε να τη διαστρέψετε.
'Οσον αφορά εσάς, κύριε Ρεγκούζα, δεν είμαι εθνική οικονομία για να έχω δημοσιονομική σύγχυση και αστάθεια. Είμαι ένας ταπεινός εκπρόσωπος του λαού της Θεσσαλονίκης στο Εθνικό Κοινοβούλιο. 
ΠΡΟΕΔΡΕΥΩΝ (Παναγιώτης Σγουρίδης): Τώρα θα σας έλεγα αυτό που λέει ο Λούκι -Λουκ, ένας μόνος καουμπόϊ. 
ΛΙΑΝΑ ΚΑΝΕΛΛΗ: Νέος, ωραίος, πετυχημένος, με προσωπικό τίμημα. 'Ελεος! 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, απορώ που μετά από τόσες συζητήσεις οι κύριοι συνάδελφοι ένθεν και ένθεν των δύο άκρων, εξακολουθούν να ασχολούνται...
ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, κύριε Υπουργέ, αλλά έχουμε ονόματα ως παράταξη, δεν είμαστε άκρα. Καταλάβατε; Σας παρακαλώ; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εντάξει, εντάξει.
Εξακολουθούν να ασχολούνται με ένα θέμα για το οποίο εφόσον σωφρόνως συμπεριφέρονταν θα έπρεπε να μην ασχολούνται, με το θέμα της οικονομίας. Εγώ χαίρομαι κάθε φορά που ξανατίθεται το ζήτημα. Λέμε κάθε φορά τα ίδια πράγματα. 'Οχι τόσο για να πειστείτε, γιατί έχουμε πεισθεί εμείς ότι δεν πείθεστε αλλά απλώς επαναλαμβάνετε τα επιχειρήματά σας. Μας δίνεται, όμως, η δυνατότητα να τα επαναλαμβάνουμε και να τα ακούει ο ελληνικός λαός.
'Ετσι, λοιπόν, θέλω να πω ότι απάντηση στην κριτική σας για την καλή ή την κακή πορεία της οικονομίας, αποτελεί η ψήφιση αυτής της τροπολογίας. Δεν θα χρειαζόταν να φέρουμε ούτε αυτήν την τροπολογία ούτε τον προηγούμενο νόμο, εάν τα έσοδα δεν πήγαιναν καλά. Η Νέα Δημοκρατία όταν ψήφισε το νόμο για τη χορήγηση κινήτρων στους εργαζόμενους ποτέ στο παρελθόν σε όλα τα χρόνια που κυβέρνησε δεν πέτυχε τους στόχους τους οικονομικούς και δεν πίστευε ποτέ ότι θα μπορούσε να πετύχει αυτούς τους στόχους. Γι' αυτό και θέσπισε κάποια διάταξη. Τι είχε να χάσει; Θα πάρετε το τρία τοις χιλίοις στο σύνολο των εσόδων, όχι στο επιπλέον. Η μοναδική φορά που πετύχαμε πλεόνασμα σε σχέση με την πρόβλεψη ήταν τα τρία τελευταία χρόνια. Οι εργαζόμενοι εκτίμησαν ότι ήταν υπερβολικό το ποσοστό του τρία τοις χιλίοις επί του συνόλου του προϋπολογισμού. Επετεύχθη συμφωνία και αυτό το οποίο κάναμε είναι το εξής: Το τρία τοις χιλίοις το κάναμε πέντε τοις χιλίοις υπέρ των εργαζομένων ως κίνητρο, όχι όμως, επί του συνόλου του προϋπολογισμού. Επί της διαφοράς μεταξύ της πρόβλεψης και του πλεονάσματος. Εκεί είναι πραγματικά η προσφορά των εργαζόμενων όταν ξεπεράσουν την πρόβλεψη, το στόχο για το επιπλέον. 'Οχι μόνο δεν μειώσαμε, κύριε συνάδελφε, αλλά αυξήσαμε το ποσοστό. 'Οχι σ' αυτά που έρχονται αυτονόητα στα έσοδα του κράτους, χωρίς συμβολή κανενός. Γιατί υπάρχει μία σειρά από έσοδα, τα οποία ούτως ή άλλως αυτόματα εισρέουν στο ταμείο από τη φυσιολογική λειτουργία του ίδιου του κράτους.
Θα πρέπει σε κάποια πράγματα να συμφωνήσουμε. Υπάρχουν μερικές αρχές οι οποίες τηρούνται απ' όλη την Ευρωπαϊκή Ένωση σχετικά με τον τρόπο που υπολογίζονται τα ελλείμματα, τα χρέη, ο πληθωρισμός. Όλοι αυτοί οι δείκτες δεν είναι από το κεφάλι κανενός Υπουργού Οικονομικών στην Ελλάδα βγαλμένοι, είναι συγκεκριμένοι αντικειμενικοί δείκτες που με τον ίδιο τρόπο εξάγονται σε όλες τις ευρωπαϊκές χώρες. Τώρα αν πιστεύει κάποια πλευρά της Βουλής ότι μπορεί αυτή η Κυβέρνηση να εξαπατά τους Ευρωπαίους εταίρους μας και να παρουσιάζει δημιουργική λογιστική, έχω την εντύπωση ότι αυτό είναι τουλάχιστον αφελές για να μην πω τίποτε άλλο βαρύτερο. Οποιεσδήποτε καταγγελίες έχουν γίνει, έχουν αποδειχτεί εντελώς αβάσιμες. Τα στοιχεία που παρουσιάζουμε είναι όλα υπό τον έλεγχο και της ελληνικής Βουλής αλλά και των οργάνων της Ευρωπαϊκής 'Ενωσης. 'Ολες οι οικονομίες της Ευρώπης ελέγχονται για την τήρηση συγκεκριμένων προϋποθέσεων. Αν δεν πάμε καλά ελεγχόμεθα και αν ξεπεράσουμε κάποιους στόχους τελικώς θα βρεθούμε εκτός οικονομικής και νομισματικής ένωσης. Επομένως το να επανερχόμαστε κάθε φορά με τα ίδια επιχειρήματα, δεν έχει κανένα νόημα.
Επίσης θα ήθελα να πω, κύριοι συνάδελφοι του Συνασπισμού της Αριστεράς και της Προόδου, μη στενοχωριέσθε δεν θα τα πληρώσετε εσείς, το ΠΑΣΟΚ θα είναι και τα επόμενα χρόνια Κυβέρνηση, που θα τακτοποιήσει τις διαφορές. Το ίδιο ισχύει και για σας, κύριε Ρεγκούζα. Μη λογαριάζετε ότι θα είσθε εσείς τα επόμενα χρόνια κυβέρνηση για να επιβαρυνθείτε. 
Από το 1981, με μία εξαίρεση μαύρη ενδιάμεση το 1990-1993, αυτό αναμένετε και θα αναμένετε πιθανόν για πολλά χρόνια και θα έχουν εξοφληθεί και αυτές οι απαιτήσεις όπως και άλλες που προηγούμενα χρόνια καταγγείλατε. Ένα έχει σημασία ότι η Κυβέρνηση προχωρά προγραμματισμένα, ότι παρά τις όποιες συγκυρίες της παγκόσμιας οικονομίας, η εθνική μας οικονομία στέκεται καλά στα πόδια της, πράγμα που σημαίνει ότι έχει γερές ρίζες που δημιούργησε η συνέπεια και η αποτελεσματικότητα της πολιτικής μας και σήμερα βαδίζουμε πολύ καλύτερα απ' όλες τις ευρωπαϊκές χώρες. Η αύξηση του πλούτου μας, του ΑΕΠ είναι υπερδιπλάσια του μέσου όρου της Ευρωπαϊκής Ένωσης ακόμα δε πολλαπλάσια των υπολοίπων οικονομικά ανεπτυγμένων χωρών.
Αυτή η δυσφορία σας και αυτό το άγχος για τη μετάθεση υποχρεώσεων, ας περιοριστεί λίγο. Το άγχος δικό μας είναι, σας λέμε όπως μέχρι σήμερα πήγαμε άριστα, θα πάμε ακόμη καλύτερα και τα επόμενα χρόνια και η οικονομία μας θα γνωρίσει μέρες όπου θα έχουμε συνεχώς πλεονάσματα. 'Ηδη φθάσαμε δυόμισι μήνες πριν από το κλείσιμο του χρόνου και φέτος θα είναι η πρώτη χρονιά που υλοποιούμε -και πιστεύουμε ότι δεν θα ανατραπεί στους δύο μήνες- στο έπακρο τον προϋπολογισμό και στον τομέα των εσόδων που έχουμε πλεόνασμα αλλά και στον τομέα των δαπανών που πραγματικά ελεγχόμενες εντός των στόχων και των προβλέψεών μας βρίσκονται και οι δαπάνες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, θα πρέπει να καταλάβει η Κυβέρνηση ότι δεν πρόκειται να παίξουμε σ' αυτήν την Αίθουσα εμείς το ρόλο της γλάστρας. Θα εφαρμόσουμε και θα χρησιμοποιήσουμε το θεσμικό μας ρόλο όσο το δυνατόν πιο χρήσιμα και πιο αποτελεσματικά έστω και αν γινόμαστε δυσάρεστοι. Όμως για την αποκατάσταση της αλήθειας επειδή επιχειρήθηκε να εμφανιστεί αυτή η ρύθμιση ότι έγινε μεν επί Νέας Δημοκρατίας αλλά η Νέα Δημοκρατία δεν είχε αποδόσεις, αυτή η ρύθμιση, κύριε Μαγκριώτη και κύριε Υπουργέ, έχει δημοσιευτεί στο Φύλλο Εφημερίδας της Κυβερνήσεως στις 24.8.1993 και η κυβέρνηση της Νέας Δημοκρατίας το Σεπτέμβριο έπεσε. Επομένως μη θέλετε να κάνετε παραλληλισμούς ότι η Νέα Δημοκρατία δεν απέδιδε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν είπαμε το αντίθετο. Είπαμε ότι δεν ελπίζετε ούτε σε Κυβέρνηση ούτε σε επίτευξη στόχων. 
ΑΔΑΜ ΡΕΓΚΟΥΖΑΣ: Το ένα είναι αυτό.
Το δεύτερο για τα περί εικονικότητας, φαίνεται καθαρά από την ίδια την έκθεση του Γενικού Λογιστηρίου του Κράτους. Φέρνετε να καλύψετε μία δαπάνη και το Γενικό Λογιστήριο λέει δεν προκαλείται επιπλέον δαπάνη του κρατικού προϋπολογισμού και σας ρώτησα και δεν μου απαντήσατε. Εδώ μιλάτε για μελλοντική δαπάνη.
Εσείς λέτε αυτάρεσκα ότι θα είστε Κυβέρνηση. Εμείς σεβόμαστε την ετυμηγορία του ελληνικού λαού και δεν είμαστε χαζοχαρούμενοι. Εμείς την περιμένουμε. Αυτό που εισπράττουμε εμείς στην κοινωνία είναι τελείως διαφορετικό με αυτό που λέτε εσείς. Τα προβλήματα που βιώνει σήμερα ο Έλληνας πολίτης είναι ο εχθρός σας και όχι εμείς. Και επομένως περιμένετε την ετυμηγορία του ελληνικού λαού για να εισπράξουμε και εσείς και εμείς την εντολή. 
Ωστόσο όμως σήμερα που κυβερνάτε εσείς δεν δικαιούστε ούτε να παραπλανείτε τον ελληνικό λαό ούτε να μεταθέτετε υποχρεώσεις για σημερινές σας αμαρτίες. Και ακριβώς εδώ έγκειται η εικονικότητα. Μην επικαλείστε όμως την Ευρωπαϊκή Ένωση για να μας κάνετε καταγγέλλοντες προς την Ευρωπαϊκή 'Ενωση, γιατί αν κάναμε κάτι τέτοιο θα μας καταγγέλλατε για εθνική μειοδοσία. Δεν πρόκειται να κάνουμε τέτοια πράγματα, αλλά δεν πρόκειται να σταματήσουμε και την κριτική μας.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 733 και ειδικό 52 και ερωτάται το Σώμα, εάν γίνεται δεκτή η τροπολογία.
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΔΑΜ ΡΕΓΚΟΥΖΑΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 733 και ειδικό 52 έγινε δεκτή κατά πλειοψηφία και θα ενταχθεί στο νομοσχέδιο ως ίδιο άρθρο.
Έχω την τιμή να ανακοινώσω στο Σώμα ότι:
1. Η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Υγείας και Πρόνοιας "Για την προστασία της υγείας από το κινητό τηλέφωνο και τις κεραίες της κινητής τηλεφωνίας".
2. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών "Σχέδιο εθνικού τελωνειακού κώδικα".
3. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης "Βιώσιμη ανάπτυξη Αττικής και άλλες διατάξεις".
Προχωρούμε στην επόμενη υπουργική τροπολογία με γενικό αριθμό 741 και ειδικό 57, η οποία αναφέρεται στα θέματα του πετρελαίου. 
Επιθυμεί κανείς να λάβει το λόγο;
Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, θέλω να κάνω μια επισήμανση. Βεβαίως θα την υπερψηφίσουμε την τροπολογία, αλλά για λόγους καταγραφής ουσιαστικά σας επισημαίνουμε, κύριε Υπουργέ, ότι παρά τη μείωση της τιμής του πετρελαίου ο καταναλωτής εξακολουθεί να ακριβοπληρώνει, γιατί κατά την γνώμη μας ούτε τα κέρδη των εταιρειών ούτε οι υψηλοί φόροι που όφειλαν να τους επιβάλλονται είναι σε θέση να ισοφαρίσουν αυτήν τη μείωση. Και υποστηρίζουμε ότι στ' αλήθεια υπάρχουν πραγματικά περιθώρια, ανεξαρτήτως της διεθνούς εξελίξεως, περαιτέρω μείωσης της φορολογίας πετρελαίου ειδικά τους δύσκολους μήνες του χειμώνα και ελέγχου και συγκράτησης των τιμών μέσω του περιορισμού των κερδών των εταιρειών διύλισης και επεξεργασίας. Είμαστε υπέρ της τροπολογίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Και μεις, κύριε Πρόεδρε, υπερψηφίζουμε την τροπολογία, αλλά έχουμε να κάνουμε μια επισήμανση που την είχαμε κάνει και πέρυσι. 
Κάθε χρόνο βρισκόμαστε μπροστά στο ίδιο φαινόμενο να ψηφίζουμε αυτού του είδους τις τροπολογίες. Είπαμε και πέρυσι ότι πρέπει να τεθούν αρχές οι οποίες να λειτουργούν αυτομάτως ή να καταργούνται εάν δεν συντρέχουν οι συνθήκες που συντρέχουν σήμερα. Δηλαδή να υπάρχει μια παγία ποσοστιαία μείωση του ειδικού φόρου κατανάλωσης επί των τρεχουσών τιμών και όχι κάθε φορά να κάνουμε νομοθετική ρύθμιση. Εάν οι συνθήκες αλλάξουν και δεν επιβάλλουν την ψήφιση μειωμένων τιμών στον ειδικό φόρο κατανάλωσης, δεν υπάρχει λόγος να συζητάμε. Αυτό να το ρυθμίσει παγίως η Κυβέρνηση και όχι να το φέρνει κάθε φορά.
ΠΡΟΕΔΡΕΥΩΝ (Παναγιώτης Σγουρίδης): Κάτι παρόμοιο είχαμε κάνει και παλιά με τα πετρελαιοειδή, όταν κάθε μήνα άλλαζαν οι τιμές και τελικώς δώσαμε εξουσιοδότηση και το θέμα ρυθμίστηκε μια για πάντα. 
Το λόγο έχει ο κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Θα ψηφίσουμε κατ' οικονομίαν την τροπολογία, γιατί αυτή η συζήτηση είναι ευρύτερη και πιστεύουμε ότι ειδικά ο φόρος στα καύσιμα, στο πετρέλαιο θέρμανσης είναι πάρα πολύ ψηλός. Και αυτό που θέλουμε να πούμε είναι ότι θα έπρεπε να το δούμε διαφορετικά. Δηλαδή να κατηγοριοποιήσουμε την κατανάλωση του πετρελαίου θέρμανσης και αλλιώς να συμπεριφερόμεθα σε ένα μικρό συνταξιούχο που παίρνει πετρέλαιο θέρμανσης και αλλιώς στους μεγαλύτερους καταναλωτές. Δηλαδή να πήγαινε και με βάση το εισόδημα.
Αυτό, όμως, είναι ένα άλλο θέμα που δεν είναι της παρούσας τροπολογίας, η επανεξέταση δηλαδή του τρόπου φορολόγησης του ειδικού φόρου κατανάλωσης για τα καύσιμα. 
Θα ήθελα να πω όμως και μια κουβέντα απλώς για να καταγραφεί στα Πρακτικά: Λέτε ότι το κάνετε για να ενισχύσετε πέραν των άλλων και τις αντιπληθωριστικές τάσεις στην ελληνική οικονομία. Μιλάω τώρα προς την Κυβέρνηση, ίσως όχι σε εσάς προσωπικά, γιατί δεν είναι της αρμοδιότητάς σας, αν κι εγώ νομίζω ότι καθένας που κάθεται σ' αυτά τα έδρανα πρέπει να εκπροσωπεί συνολικά την Κυβέρνηση και να αναλαμβάνει συνολικά την ευθύνη για το κυβερνητικό έργο. Αυτήν τη στιγμή υπάρχει στο κύκλωμα πετρελαίου εντονότατη καρτελοποίηση. Λειτουργούν το καρτέλ των διυλιστηρίων και το καρτέλ των εταιρειών εμπορίας πετρελαιοειδών, τα οποία είναι οι κύριες αιτίες που εμποδίζουν να περνάνε οι μειωμένες τιμές του πετρελαίου στον καταναλωτή και όταν αυξάνονται να υπεραυξάνουν αυτοί τις τιμές αντίστοιχα. 
Πρόκειται για ένα μείζον πρόβλημα, το οποίο ζει ο καταναλωτής τώρα. Γι' αυτό λέω ότι η προσπάθεια να κάνετε αντιπληθωριστική πολιτική μόνο με το 6.150 το χιλιόλιτρο δεν αρκεί. Μείζον θέμα είναι να τελειώνουμε, να τελειώνουμε μ' αυτές τις καταστάσεις που υπάρχουν και να εξυγιάνουμε το πετρελαϊκό κύκλωμα. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα ξεκινήσω απ' αυτό που είπε ο κ. Λαφαζάνης και θα συμφωνήσω κι εγώ ότι δυστυχώς ο καταναλωτής δεν εισπράττει τις μειώσεις στις τιμές των καυσίμων αυτόματα, όπως αυτές αναγγέλλονται από την πολιτεία, από τα διυλιστήρια. Οι εταιρείες διακίνησης και οι εταιρείες διανομής είναι αυτές που αδρανειακά καρπώνονται τη διαφορά ανάμεσα στις δύο τιμές. 
Εδώ βεβαίως είναι γνωστό πως δεν είναι σε διατίμηση τα καύσιμα κι έτσι ο έλεγχος είναι περισσότερο τυπικός θα έλεγα, δεν μπορεί δηλαδή να επιβληθεί ένα πρόστιμο ή οτιδήποτε άλλο. Νομίζω όμως ότι υπάρχουν και στοιχεία πολλές φορές που τεκμηριώνουν και την αισχροκέρδεια κι εκεί νομίζω ότι η πολιτεία με τους μηχανισμούς της μπορεί να επέμβει ακόμη περισσότερο. 
Θέλω ακόμη να πω ότι αυτή η προσφορά που γίνεται με τη μείωση του ειδικού συντελεστή κατανάλωσης στο πετρέλαιο θέρμανσης είναι μια προσφορά προς τα λαϊκά στρώματα, προς την ύπαιθρο γιατί ξέρουμε ότι εκεί κυρίως καταναλώνεται το πετρέλαιο για τη θέρμανση. Ένα είναι αυτό. Πέρσι η Κυβέρνηση, όταν είχαμε τη μεγάλη αύξηση στις τιμές των καυσίμων, είχε ειδική επιδότηση αποδεικνύοντας την κοινωνική της ευαισθησία. Ακόμα θα ήθελα να προσθέσω πως κρατώντας την περσινή τιμή, έστω κι αν ο πληθωρισμός είναι πλέον χαμηλός και ελέγξιμος, ουσιαστικά προσφέρει πιο φθηνά το πετρέλαιο θέρμανσης στα λαϊκά νοικοκυριά. 
Νομίζω ακόμη ότι αυτό που διατύπωσε ο εκπρόσωπος της Αξιωματικής Αντιπολίτευσης είναι λάθος, γιατί θα το πληρώνει το λαϊκό νοικοκυριό στο τέλος, αν βάλουμε σταθερό ποσοστό στη μείωση κάθε φορά επί της τιμής του καυσίμου. Γιατί όταν έχουμε μια απότομη αύξηση, όπως ήταν πέρσι, το ποσοστό αυτό δεν πρόκειται ποτέ να φτάσει στις 6.000. Θα είναι πολύ πιο υψηλό. 
ΑΔΑΜ ΡΕΓΚΟΥΖΑΣ: Το ποσοστό για τον ειδικό φόρο κατανάλωσης, όχι επί της τιμής. 
ΙΩΑΝΝΗΣ ΜΑΓΚΡΙΩΤΗΣ: Ναι. Ο ειδικός φόρος κατανάλωσης όμως προσδιορίζεται επί του συνολικού κόστους. Είναι ποσοστό του. Εάν πάμε λοιπόν στο ποσοστό του ποσοστού, όταν θα έχουμε μία αιφνίδια άνοδο των γενικών τιμών, τότε θα πληρώνει το λαϊκό νοικοκυριό πολύ πιο υψηλά. Γι' αυτό πρέπει να υπάρχει ο δραχμικός προσδιορισμός της μείωσης. Νομίζω ότι έτσι διευκολύνεται και εξυπηρετείται ακόμη περισσότερο το λαϊκό νοικοκυριό, η λαϊκή κατανάλωση. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Χαίρομαι, διότι ομόφωνα η Βουλή μία άκρως θετική τροπολογία την ψηφίζει έστω και με μισή καρδιά απ' ότι είδα από τον τρόπο που είπαν το ναι από την πλευρά της Αντιπολίτευσης. 
Πρέπει, όμως, να πω το εξής: Ο Ειδικός Φόρος Κατανάλωσης για το πετρέλαιο είναι ο κατώτατος επιτρεπόμενος από την Ευρωπαϊκή Ένωση. Έχουμε τον κατώτατο φόρο για το πετρέλαιο κατανάλωσης, ο οποίος είναι σχεδόν μηδενικός, γιατί είναι έξι δραχμές το λίτρο, όσο η εβδομαδιαία αναπροσαρμογή των πετρελαιοειδών όπως τη ζήσαμε τον τελευταίο καιρό. Εκατόν πενήντα δισεκατομμύρια δραχμές θα πάνε στις τσέπες των μικρών και μεσαίων κυρίως εισοδημάτων. Είναι αυτοί οι οποίοι τελικώς ωφελούνται, αλλά και καταλαβαίνουν αυτήn τη συγκεκριμένη μείωση. 
Πιστεύουμε ότι είναι μία χειρονομία η οποία επαναλαμβάνεται τα τελευταία χρόνια από την πλευρά της Κυβέρνησης και η οποία, όπως ορθά παρατήρησε ο Kοινοβουλευτικός Eκπρόσωπος του ΠΑΣΟΚ, πέρσι λόγω ακριβώς της έκτακτης ανάγκης και της υπερβολικά μεγάλης αύξησης της πραγματική τιμής των πετρελαιοειδών όχι μόνο είχαμε τη μείωση στο κατώτατο επιτρεπόμενο όριο της φορολογίας, αλλά δώσαμε και 50.000 δραχμές σε δύο εκατομμύρια νοικοκυριά, τα οποία κατά τεκμήριο έχουν τα χαμηλότερα εισοδήματα.
Έτσι, λοιπόν, με διπλό τρόπο πέρσι δείξαμε την κοινωνική μας αλληλεγγύη σε ευαίσθητες οικονομικά και κοινωνικά τάξεις. Και πάλι, όμως, ερχόμαστε ακριβώς ασκώντας την ίδια πολιτική και μηδενίζουμε ουσιαστικά τον Ειδικό Φόρο Κατανάλωσης για το πετρέλαιο θέρμανσης που αφορά το σύνολο του ελληνικού λαού.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 741 και ειδικό 57 για συντελεστή Ειδικού Φόρου Κατανάλωσης πετρελαίου και κηροζίνης θέρμανσης.
Ερωτάται το Σώμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 741 και ειδικό 57 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
Κύριε Υπουργέ, υπάρχουν δύο εμπρόθεσμες τροπολογίες, δύο εκπρόθεσμες οι οποίες είναι όμοιες με τη μία εμπρόθεσμη, την οποία κατέθεσε ο κ. Ρεγκούζας, του κ. Σμυρλή-Λιακατά και του κ. Λαφαζάνη και υπάρχει και μία ακόμη εκπρόθεσμη τροπολογία. Από τις τροπολογίες αυτές θα κάνετε καμία δεκτή;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εάν αντιλήφθηκα ορθώς, κύριε Πρόεδρε, υπάρχουν δύο στην ουσία τροπολογίες, από άποψη περιεχομένου, όχι τύπου, εκ των οποίων η μία αφορά τους εργαζόμενους στη Βαυαρία εκπαιδευτικούς και η δεύτερη είναι μία ρύθμιση για τους αγρότες.
Τη ρύθμιση για τους αγρότες θα τη μελετήσουμε πρώτα στο Υπουργείο και θα τη δούμε μελλοντικά.
Όσον αφορά το θέμα της τροπολογίας για τους Βαυαρούς, θέλω να πω...
ΑΔΑΜ ΡΕΓΚΟΥΖΑΣ: Την τροπολογία για τους αγρότες την αποσύρετε;
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, μισό λεπτό.
Την τροπολογία, λοιπόν, του κ. Στρατάκη, που είναι του Υπουργείου Γεωργίας, δεν την κάνετε δεκτή, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν την κάνουμε δεκτή. Θα τη μελετήσουμε και εν καιρώ θα τη δούμε.
ΠΡΟΕΔΡΕΥΩΝ (Παναγιώτης Σγουρίδης): Η τροπολογία αυτή δεν τίθεται ούτε καν σε ψηφοφορία, διότι έχει κόστος. Σύμφωνα με το Σύνταγμα δεν μπορεί να τεθεί σε ψηφοφορία, γιατί δεν υπάρχει έκθεση. Έχει κόστος, διότι υπάρχουν αποφάσεις στα διοικητικά δικαστήρια.
Από εκεί και πέρα, όμως, θα δώσω το λόγο στον κ. Στρατάκη για να την αναπτύξει. Εξάλλου υπάρχει η δέσμευση του κυρίου Υπουργού ότι θα τη μελετήσει το Υπουργείο.
Ορίστε, κύριε Στρατάκη, έχετε το λόγο για δύο λεπτά επί της τροπολογίας με γενικό αριθμό 725 και ειδικό 50.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Θέλω να πω στον κύριο Υπουργό ότι αυτή η τροπολογία αφορά ενδεχόμενα μόνο μία περίπτωση ενός συνεταιρισμού, ο οποίος ήθελε να πουλήσει τα προϊόντα του στις λαϊκές αγορές και ασφαλώς με βάση την ισχύουσα νομοθεσία, δηλαδή το π.δ. 186/1992, που αφορά την τήρηση βιβλίων και στοιχείων, ήταν υποχρεωμένοι να εκδίδουν λιανικές αποδείξεις πώλησης των προϊόντων, που δεν εκδίδονταν και δεν εκδίδονται από κανέναν στις λαϊκές αγορές. Σε αυτούς τους ανθρώπους, λοιπόν, επεβλήθησαν πρόστιμα επειδή έκαναν μία διαδικασία την οποία κάνουν και όλοι οι άλλοι. 
Κινδυνεύει, λοιπόν, ο συγκεκριμένος συνεταιρισμός να κλείσει εξαιτίας του ότι έχουν συσσωρευτεί πάρα πολλά χρέη ή, εν πάση περιπτώσει, πάρα πολλές οφειλές, για τις οποίες βέβαια έχει προσφύγει στα διοικητικά δικαστήρια.
'Ηθελα να παρακαλέσω τον κύριο Υπουργό να δει το θέμα και ενδεχόμενα εάν υπάρχουν δυσκολίες στην κατάργηση αυτής της διαδικασίας, αφού ο συγκεκριμένος συνεταιρισμός δεν είναι έμπορος στην πράξη αλλά οι πωλητές που χρησιμοποιεί είναι υπάλληλοι που λειτουργούν για λογαριασμό των μικροπαραγωγών μελών του συνεταιρισμού, να δει τουλάχιστον τις επιπτώσεις που έχουν δημιουργηθεί για το συγκεκριμένο συνεταιρισμό και να δούμε τις υπόλοιπες παραγράφους της τροπολογίας και όχι ενδεχόμενα την εξαίρεση απ' αυτήν τη διαδικασία. Γιατί βέβαια μέχρι σήμερα προσπαθούν να τηρούν αυτά που ισχύουν όσο είναι δυνατόν για να μην έχουν συνέπειες στη συνέχεια. 
Αλλά όμως εδώ έχει δημιουργηθεί ένα αδιέξοδο και θα ήθελα να παρακαλέσω τον κύριο Υπουργό, επειδή τα πρόστιμα που έχουν επιβληθεί είναι τα ανώτατα δυνατά στη συγκεκριμένη περίπτωση, να δούμε αν μπορούμε πράγματι να τα αλλάξουμε, να τους διευκολύνουμε, τη στιγμή μάλιστα που καταβάλλουν μια τεράστια προσπάθεια. 'Εχουν δημιουργήσει μια ομάδα που έχει πανελλαδική εμβέλεια και αφορά τους μπανανοπαραγωγούς και νομίζω ότι θα βοηθήσουμε αν πράγματι δούμε θετικά αυτήν την τροπολογία, τουλάχιστον ως προς το δεύτερο μέρος της που αφορά τις ήδη επιβληθείσες αυστηρές ποινές, τουλάχιστον από χρηματικής πλευράς. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κρατώ τη δέσμευση του κυρίου Υπουργού ότι θα τη μελετήσει στο Υπουργείο και σε επόμενο νομοσχέδιο θα τη δει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Απλώς εγώ λέω ότι ο Πρόεδρος αλλά και εγώ δεν ακούσαμε ότι αφορά μια περίπτωση. Γιατί αν αφορά μόνο μια περίπτωση, είναι φωτογραφική διάταξη και απαγορεύεται από το Σύνταγμα να ψηφίζουμε φωτογραφικά. 
Για τα υπόλοιπα, ως γενική διάταξη θα τη δούμε για όλους τους συνεταιρισμούς. 
ΠΡΟΕΔΡΕΥΩΝ (Παναγιώτης Σγουρίδης): Δεν αφορά μόνο μια περίπτωση. Δεν είναι φωτογραφική διάταξη.
ΕΜΜΑΝΟΥΗΛ ΣΤΡΑΤΑΚΗΣ: Με την έννοια, κύριε Πρόεδρε, ότι αφορά αρκετά φυσικά πρόσωπα που είναι στο συγκεκριμένο συνεταιρισμό. 
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Ερχόμαστε τώρα στην τροπολογία με γενικό αριθμό 738 και ειδικό 54 των κυρίων Σμυρλή-Λιακατά, Σαλαγιάννη και Κουράκη, καθώς επίσης και στην τροπολογία με γενικό αριθμό 739 και ειδικό 55 του κ. Λαφαζάνη, που έχουν κοινό περιεχόμενο και αφορούν τους αποσπασμένους καθηγητές στη Βαυαρία.
Κύριε Υπουργέ, είπατε ότι θα κάνετε δεκτή την τροπολογία αυτή με κάποια τροποποίηση. 
Ορίστε, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ηδη με κοινή πρόταση Βουλευτών απ' όλες τις πτέρυγες της Βουλής πριν από αρκετούς μήνες και μετά από πολλές συζητήσεις που κράτησαν σε μάκρος και με μεγάλη ένταση θα έλεγα, πρωτοστατούντος και του Κοινοβουλευτικού Εκπροσώπου του ΠΑΣΟΚ, αποδεχθήκαμε μια συγκεκριμένη ρύθμιση η οποία προτάθηκε απ' όλους τους Βουλευτές η οποία αφορούσε τους καθηγητές της Βαυαρίας για ένα συγκεκριμένο διάστημα από το 1997 και επέκεινα.
Με δυο λέξεις θα ήθελα να πω το εξής: Κάθε εργαζόμενος στην Ευρωπαϊκή 'Ενωση οφείλει το εισόδημα το οποίο αποκτά να το δηλώσει οπουδήποτε, στην Ελλάδα, στη Γερμανία, αλλά όμως να το δηλώσει. Το αν φορολογηθεί ή όχι, εξαρτάται από τη συγκεκριμένη νομοθεσία περί φορολογίας του κράτους. 
Οι καθηγητές και οι δάσκαλοι εργαζόμενοι στη Βαυαρία για δικούς τους λόγους, από λόγους δικής τους ερμηνείας -δεν μπορώ να μπω στην ουσία ούτε να κρίνω- δεν δήλωσαν αυτό το εισόδημά τους ούτε στη Γερμανία που πήραν τα χρήματα ούτε στην Ελλάδα. Το θέμα δεν θα ερχόταν στο Υπουργείο Οικονομικών και ήταν παντελώς αδύνατον να το ελέγξει, να φτάσει μέχρι εκεί ο έλεγχος του Υπουργείου, εάν δεν υπήρχε καταγγελία μεταξύ των ίδιων των εργαζομένων. Οι εργαζόμενοι εκπαιδευτικοί δηλαδή, σε άλλο κρατίδιο ή μάλλον και στο ίδιο κρατίδιο της Γερμανίας κατήγγειλαν τους συναδέλφους τους, γιατί δεν δηλώνουν τα εισοδήματά τους και δεν φορολογούνται όπως οι ίδιοι φορολογούνται κατά την ελληνική νομοθεσία.
Ως είχε υποχρέωση η Γενική Διεύθυνση Επιθεώρησης του Υπουργείου, διέταξε έρευνα. Αποδείχθηκε πραγματικά το γεγονός της μη δήλωσης των εισοδημάτων και βεβαιώθηκαν οι φόροι. 'Ηλθαμε εδώ και λύσαμε συμβιβαστικά το θέμα. 
Η ρύθμιση ήταν ιδιαίτερα ευνοϊκή για τους εργαζόμενους, γιατί αφ' ενός μεν φορολογούνταν μόνο το 50% των εισοδημάτων και η φορολογία ήταν με 15% αντί του 45% που ήταν ο συντελεστής των φυσικών προσώπων, δηλαδή φορολογήθηκαν μ' έναν σταθερό συντελεστή. Δεν επεβλήθη καμία προσαύξηση, ενώ οι προσαυξήσεις είναι στο διπλάσιο και στο τριπλάσιο του αρχικού ποσού, λόγω του παρελθόντος χρόνου και της σοβαρότητας της φορολογικής παράβασης. Εν τέλει και αυτά δόθηκαν σε άτοκες μηνιαίες δόσεις, τριάντα έξι, αν καλώς ενθυμούμαι, δηλαδή σε τρία χρόνια. 
Ο έλεγχος συνεχίστηκε -δεν μπορούμε να σταματήσουμε εμείς τον έλεγχο- για κάποιους μέχρι το χρόνο της παραγραφής. Εμείς ψηφίσαμε τη ρύθμιση από το '97 και μετά, αλλά η παραγραφή των φορολογικών υποθέσεων ανατρέχει στη δεκαετία. 'Εγινε ο έλεγχος από ελεγκτές της εφορίας όπως γίνεται σε όλους τους 'Ελληνες φορολογούμενους και εξακριβώθηκε ότι δεν δηλώθηκαν τα εισοδήματα από το έτος 1990 που είναι ο χρόνος παραγραφής. Πιο πέρα δεν μπορούσε να πάει ο έλεγχος. Και σήμερα καλούνται οι εκπαιδευτικοί με την επιβολή πολλών προστίμων να πληρώσουν με 45%, όπως είναι ο ανώτατος συντελεστής φορολόγησης φυσικών προσώπων, για εκείνα τα χρόνια με προσαυξήσεις πραγματικά πολύ μεγάλες, που πολλαπλασιάζουν το ποσό του φόρου και της υποχρέωσης, ώστε να υπερβαίνει ακόμα και το σύνολο των ληφθεισών αποδοχών τα χρόνια αυτά.
Εμείς επειδή βλέπουμε αυτά, αποδεχθήκαμε τη λογική η οποία διατυπώθηκε με πολύ μεγάλη πειθώ από την πλευρά σας, ότι απλώς θα παρατείνουμε χρονικά την ισχύ του συγκεκριμένου νόμου και θα πούμε ότι η συγκεκριμένη διάταξη που ψηφίσαμε ανατρέχει για τα εισοδήματα από το 1990 μέχρι το 1996. 
Με αυτήν τη λογική εμείς θα δεχόμαστε την τροπολογία αυτή γιατί είναι η πλέον εύλογη και η πλέον δίκαιη αντιμετώπιση του προβλήματος.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, για να είμαστε και νομοτεχνικά εντάξει, πείτε μας την τροπολογία που κατατέθηκε πώς την εννοείτε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα την αναγνώσω: "Οι διατάξεις των παραγράφων 2 και 3 του άρθρου 45 του ν. 2873/2000 ΦΕΚ 285Α' εφαρμόζονται ανάλογα και στα εισοδήματα που αποκτήθηκαν από τους δικαιούχους της χρήσης 1990-1996. 
Β. Για την εφαρμογή των διατάξεων της προηγούμενης παραγράφου οι δικαιούχοι που έχουν εισπράξει ποσά ειδικής αποζημίωσης από την περίοδο από 1.1.90 έως 31.12.96 μπορούν να υποβάλουν στον προϊστάμενο της αρμόδιας δημόσιας οικονομικής υπηρεσίας σχετική αρχική ή συμπληρωματική δήλωση χωρίς την επιβολή πρόσθετου φόρου προσαύξησης προστίμου ή οποιασδήποτε άλλης δήλωσης μέχρι την τελευταία εργάσιμη για τις δημόσιες υπηρεσίες ημέρα του δευτέρου μήνα από τη δημοσίευση του παρόντος στην Εφημερίδα της Κυβερνήσεως". Την καταθέτω. 
(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά την προαναφερθείσα τροπολογία, η οποία έχει ως εξής:
"ΤΡΟΠΟΛΟΓΙΑ - ΠΡΟΣΘΗΚΗ
'Αρθρο
1.- Οι διατάξεις των παραγράφων 2 και 3 του άρθρου 45 του ν. 2873/2000 (ΦΕΚ 285 Α') εφαρμόζονται ανάλογα και στα εισοδήματα που αποκτήθηκαν από τους δικαούχους στις χρήσεις 1990 έως 1996.
2.- Για την εφαρμογή των διατάξεων της προηγούμενης παραγράφου οι δικαιούχοι που έχουν εισπράξει ποσά ειδικής αποζημίωσης κατά την περίοδο 1-1-1990 έως 31-12-1990 μπορούν να υποβάλλουν στον προϊστάμενο της αρμόδιας δημόσιας οικονομικής υπηρεσίας σχετική αρχική ή συμπληρωματική δήλωση χωρίς την επιβολή πρόσθετου φόρου, προσαύξησης προστίμου ή οποιασδήποτε άλλης κύρωσης, μέχρι την τελευταία εργάσιμη, για τις δημόσιες υπηρεσίες, ημέρα του δεύτερου μήνα από τη δημοσίευση του παρόντος στην Εφημερίδα της Κυβερνήσεως.
ΕΙΣΗΓΗΤΙΚΗ ΕΚΘΕΣΗ
Με το άρθρο αυτό ρυθμίζεται ο τρόπος φορολόγησης της ειδικής αποζημίωσης των αποσπασμένων εκπαιδευτικών πρωτοβάθμιας και δευτεροβάθμιας εκπαίδευσης σχολικών μονάδων της Βαυαρίας της Ομοσπονδιακής Δημοκρατίας της Γερμανίας με φορέα το Προξενείο της Ελλάδας.
Ειδικότερα, οι ανωτέρω δικαιούχοι μπορούν να υποβάλλουν αρχική ή συμπληρωματική δήλωση κάθε έτους για τις χρήσεις 1990 έως 1996 χωρίς την επιβολή κυρώσεων, μέχρι την τελευταία εργάσιμη, για τις δημόσιες υπηρεσίες, ημέρα του δεύτερου μήνα από τη δημοσίευση του παρόντος στην Εφημερίδα της Κυβερνήσεως.
Η ρύθμιση αυτή κρίνεται αναγκαία για λόγους ίσιης φορολογικής μεταχείρισης με τους λοιπούς αποσπασμένους εκπαιδευτικούς στην αλλοδαπή.")
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να βγει φωτοτυπίες και να διανεμηθεί στους συναδέλφους.
Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κατ' αρχήν να υπενθυμίσω στον κύριο Υφυπουργό ότι όταν έγινε η ρύθμιση εκείνη για τους εκπαιδευτικούς της Γερμανίας ήταν για δύο διαχειριστικές περιόδους, για δύο χρήσεις. Το ένα είναι αυτό. 
Το δεύτερο είναι ότι παρόμοιες ρυθμίσεις για εργαζόμενους σε άλλες χώρες του εξωτερικού δεν έχουν γίνει. Κατανοώ ότι ύστερα από καταγγελία ανακινήθηκε το θέμα και φθάσαμε να συζητάμε το θέμα αυτό σήμερα. 
Θα σας θυμίσω και κάτι ακόμα. Οι άνθρωποι αυτοί είναι μισθωτοί, δεν είναι ελεύθεροι επαγγελματίες, ώστε να αποθεματοποιούν κάποια χρήματα για να ετοιμάζονται να πληρώσουν μελλοντικές υποχρεώσεις. Εάν προσφύγουν στα δικαστήρια για λόγους χρηστής διοίκησης μπορεί και να κερδίσουν. 
Ενα άλλο στοιχείο είναι ότι όταν εισέπρατταν αυτές τις αποδοχές, αν δεν κάνω λάθος τους παρακρατούσαν 28%....
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, για να μην αδικήσουμε τους εργαζόμενους, εγώ αποσύρω την πρότασή μου και αφήστε να πάνε στα δικαστήρια να κερδίσουν. 
ΑΔΑΜ ΡΕΓΚΟΥΖΑΣ: Αυτά είναι εκβιαστικά διλήμματα. Μπορείτε να μην αποδεχθείτε αυτά που λέω εγώ, αλλά μη βάζετε τέτοια εκβιαστικά διλήμματα για να διακοπεί ο διάλογος. 
Εκτός αυτού, όταν έπαιρναν αυτές τις αποδοχές οι εργαζόμενοι, τους παρακρατείτο από τις αποδοχές τους 28% το οποίο αποδίδετο στον κρατικό προϋπολογισμό, όχι βέβαια στον ανάλογο φόρο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτά τα συζητήσαμε, κύριε συνάδελφε. Αν απαντήσω και εγώ, θα τελειώσουμε το βράδυ. 'Εχω αφιερώσει κυριολεκτικά μια χιλιάδα ώρες για το θέμα!
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Υφυπουργέ. 
ΑΔΑΜ ΡΕΓΚΟΥΖΑΣ: Δεν μπορώ να καταλάβω γιατί δεν έχετε την υπομονή να με ακούσετε. 
Υπάρχουν αυτά τα δεδομένα. Εγώ θα έλεγα όσον αφορά τη ρύθμιση που τότε εμείς διαφωνήσαμε -δεν συμφωνήσαμε γιατί εσείς τη φέρατε σαν λύση ανάγκης- ότι οφείλετε να κάνετε την ίδια ρύθμιση. Αλλά όταν έχουμε να ρυθμίσουμε δύο διαχειριστικές περιόδους με εφτά διαχειριστικές περιόδους που καλούμαστε τώρα να ρυθμίσουμε, αν θέλουμε να διευκολύνουμε τους εργαζόμενους και αν συμμεριζόμαστε την κοινωνική ανάγκη που αποπνέει μέσα απ' όλη αυτήν την ιστορία, θα μπορούσαμε, το ποσοστό απαλλαγής φορολογίας της αποζημίωσης αντί 50% να γίνει 40% και να μεγαλώσουμε τις δόσεις γιατί είναι μισθωτοί. Θα τους δημιουργήσει κοινωνικά προβλήματα εάν κληθούν να πληρώσουν αμέσως όλα αυτά τα χρήματα για τα εφτά προηγούμενα χρόνια. Αυξήστε το ποσοστό της απαλλαγής γι' αυτούς, δεν δημιουργείται κανένα θέμα με τους προηγούμενους και ταυτόχρονα αυξήστε τις δόσεις. Πράγματι θα δείξετε κοινωνική ευαισθησία. Εγώ θα έλεγα ότι τα ποσά που δόθηκαν στον κρατικό προϋπολογισμό έπρεπε να συμψηφίζονται. Εσείς δεν το δέχεσθε αλλά τουλάχιστον κάντε αυτό που λέω.
ΠΡΟΕΔΡΕΥΩΝ (Παναγιώτης Σγουρίδης): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Εμείς θέλουμε στα αλήθεια να υπερψηφίσουμε την τροπολογία όποια μορφή και αν πάρει. Είναι αλήθεια ότι ο κύριος συνάδελφος στην τροπολογία του έχει περισσότερο αναλυτικά και καλά δικαιολογήσει. Είναι όμως προφανές, για να είμαστε και λίγο πρακτικοί, ότι δεν προτίθεται να την κάνει αποδεκτή ως έχει ο κύριος Υπουργός. Όμως το πνεύμα μας ενδιαφέρει εδώ. 
Έχουμε μία μικρή πρόταση λοιπόν, για μια μικρή λεκτική παρατήρηση που ίσως να γεφυρώνει τα πράγματα και να μπορεί να βοηθήσει στη δική σας διατύπωση. Στην τροπολογία-προσθήκη στο τέλος του πρώτου άρθρου θα μπορούσατε να δεχθείτε -και νομίζω θα εξισορροπήσει επί τα δικαίω, για καλύτερη κατανομή, τα ζητήματα- την εξής συμπλήρωση: Λέτε "οι διατάξεις των παραγράφων 2 και 3 του άρθρου 45 του νόμου εφαρμόζονται ανάλογα και στα εισοδήματα που αποχτήθηκαν από τους δικαιούχους της χρήσης 1990 έως 1996" και εδώ προσθέτουμε "εφόσον από τα εισοδήματα αυτά δεν έγινε ήδη παρακράτηση 15% με οποιοδήποτε ονομασία από το ελληνικό δημόσιο". Δεν νομίζω ότι ευρύνει την κατάσταση, αλλά ούτε και κόστος μείζον έχει.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αν θέλετε να λυθεί το ζήτημα, μην επιμένετε. Γιατί ακόμη και να δεχτώ αυτό, η ερμηνεία αυτή που δίνουμε εμείς, που δίνει η υπηρεσία, είναι ότι δεν πλήρωσαν ούτε μία δραχμή φόρο οι εργαζόμενοι, ότι αυτά τα οποία πληρώθηκαν είναι από τη μεριά του βαυαρικού κράτους και ότι δεν μπορούν σε καμία απολύτως περίπτωση να συμψηφισθούν με υποχρέωση του ίδιου του φορολογούμενου για τη φορολογία. Άρα, αν το αφήσουμε έτσι θα επανέλθουμε πάλι στην ερμηνεία της υπηρεσίας, η οποία θα επιβάλει αυτό το οποίο πρέπει να επιβάλει.
Αυτή η ρύθμιση, για να κατανοήσουμε τα πράγματα, προβλέπει την καταβολή περίπου του 10% των συνολικών οφειλομένων. Η πρόταση που αποδέχθηκα είναι μείωση της φορολογικής υποχρέωσης κατά 80% έως 90%. 
ΠΡΟΕΔΡΕΥΩΝ (Παναγιώτης Σγουρίδης): Δηλαδή, αν χρωστάει κάποιος είκοσι εκατομμύρια, θα πληρώσει τρία εκατομμύρια.
Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός επιμένει. Δεν θέλει να καταλάβει ότι μπορεί να ρυθμίσει αυτό το θέμα. Γιατί παρακρατείτε το 15% από την επιδότηση που δίνει το βαυβαρικό κράτος στους εκπαιδευτικούς;
ΑΔΑΜ ΡΕΓΚΟΥΖΑΣ: Είναι 28%. 
ΠΑΝΑΓΙΩΤΗΣ ΛΑΦΑΖΑΝΗΣ: Εν πάση περιπτώσει, το 15% είναι σίγουρο. Γιατί το παρακρατάτε αυτό, κύριε Υπουργέ; Αυτό το ποσό μπορεί κάλλιστα να το θεωρήσετε ότι καλύπτει το φόρο που έπρεπε να πληρώνουν αυτοί οι εκπαιδευτικοί στο ελληνικό δημόσιο και να τελειώνει αυτή η υπόθεση. 
Και να σας πω κάτι; Αυτό το 15% αν το πάρουν χαμπάρι οι Βαυαροί ότι το παρακρατάτε, θα κόψουν την επιδότηση στους εκπαιδευτικούς. Αυτοί δίνουν τα λεφτά στους εκπαιδευτικούς και εσείς παρακρατάτε απ' αυτά το 15% και το εντάσσετε στον κρατικό προϋπολογισμό αυθαιρέτως. Δεν θα τους κάνετε λοιπόν χάρη. Αυτά που έπρεπε να εισπράξει το δημόσιο απ' αυτούς τους εκπαιδευτικούς, περίπου τα έχει εισπράξει. Εσείς θέλετε να πάρετε το 15% -ο κ. Ρεγκούζας λέει ότι είναι 28%, αλλά εγώ να δεχθώ το ελάχιστο, το 15% που είναι βέβαιο- και θέλετε και να φορολογήσετε και το επίδομα από πάνω. 
Η προσθήκη η οποία γίνεται στη δική σας τροπολογία λύνει το θέμα. Και, κύριε Υπουργέ, δεν υπάρχουν αυτά τα λεφτά για να τα δώσουν. Μιλάμε για μισθοσυντήρητους εκπαιδευτικούς. Ξέρετε τι μισθό παίρνουν οι εκπαιδευτικοί. Πείτε μου λοιπόν, πώς θα βρεθούν αυτά τα εκατομμύρια τα οποία ήδη έχουν δαπανηθεί; Μπορεί να έχει πάρει ένα σπίτι ο άλλος. Τι θα κάνει; Θα το πουλήσει για να ξεχρεώσει; Δεν γίνεται αυτό τώρα.
Έχετε αυτήν τη δυνατότητα, γιατί έχετε παρακρατήσει ήδη ως δημόσιο από την αποζημίωση που δίνουν οι Βαυαροί, να το εκλάβετε αυτό ως φορολόγηση του επιμισθίου και έτσι να μπορεί να λυθεί το θέμα οριστικά. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Πιστεύω ότι με δύο - τρία παραδείγματα ο κύριος Υπουργός θα μπορούσε να δείξει και τη διάσταση των οφειλομένων και ποιο είναι το κέρδος από αυτήν τη διαδικασία, δηλαδή πόσοι είναι εργαζόμενοι, γιατί η ευαισθησία απέναντι στους εκπαιδευτικούς στη Βαυαρία είναι όλων μας. Ορισμένες στιγμές αισθάνεται ο καθένας ότι κάποιος είναι πιο αλληλέγγυος από τον άλλον σε αυτήν την Αίθουσα. Πιστεύω ότι η ευαισθησία είναι η ίδια όλων μας. Θέλουμε να κλείσει μία εκκρεμότητα, η οποία είναι σοβαρή εδώ και δέκα χρόνια. 
Να υπάρξει, όμως, ένας κοινός τόπος συμφωνίας, γιατί πρέπει να αποδεχθούμε όλοι ότι ήταν εργαζόμενοι ουσιαστικά που, είτε από δική τους ερμηνεία είτε γιατί θεώρησαν ότι δεν χρειάζεται να το πουν σε κανέναν, δεν έχουν αποδώσει φόρο όπως θα απέδιδαν όλοι οι εργαζόμενοι όπου και αν βρίσκονταν και εισέπρατταν χρήματα. 
ΑΔΑΜ ΡΕΓΚΟΥΖΑΣ: Θεώρησαν ότι η παρακράτηση του 28%...
ΙΩΑΝΝΗΣ ΒΑΘΕΙΑΣ: Θεώρησαν ότι κάλυπτε. Το ξέρω ότι γίνεται στη διαδικασία. Θεωρώ όμως ότι με δύο παραδείγματα πρέπει να δείξουμε και την εξάντληση και την απόλυτη ευαισθησία μας. Να γίνει κατανοητό στο ελληνικό Κοινοβούλιο τι θα πλήρωνε, τι δεν πληρώνει και τι θα πληρώσει. Είναι τα τρία επίπεδα.
Με ένα-δύο παραδείγματα, εάν τα έχετε, κύριε Υπουργέ, να γίνει κατανοητό σε όλους και να κλείσουμε αυτό το σκέλος, διότι σε πάρα πολλά συμφωνούμε και δεν μπορούμε να ολοκληρώσουμε τελικά τις συμφωνίες σε αυτήν την Αίθουσα. Εδώ κινδυνεύσαμε να μη συμφωνήσουμε στη μείωση του πετρελαίου, που ευτυχώς ήταν ομόφωνη. Κινδυνεύσαμε να πουν κάποιοι ότι διαφωνούν και εκεί. Θα ζούσαμε το θέατρο του παραλόγου. 
ΠΡΟΕΔΡΕΥΩΝ (Παναγιώτης Σγουρίδης): Θα διαφωνούσαμε στην κηροζίνη, όχι στο πετρέλαιο. 
Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, εάν ήταν να πληρώσουν οι εκπαιδευτικοί πρόστιμα και προσαυξήσεις, σιδηροδέσμιοι θα πήγαιναν όλοι, διότι δεν θα ήταν δυνατόν, μιας και τα ποσά είναι πλέον ιλιγγιώδη. Γι' αυτόν το λόγο ας φύγουμε από αυτήν τη συζήτηση. Νομίζω ότι δεν τίθεται καν ως θέμα.
Η συζήτηση έχει γίνει, όπως είπε πολύ σωστά και ο κύριος Υπουργός και βρήκαμε αυτήν την ισορροπία όλες οι πτέρυγες της Βουλής με την Κυβέρνηση, την οποία αποδέχθηκαν και οι εκπαιδευτικοί οι υπόχρεοι των ετών '97 και '98. Νομίζω ότι είναι πάρα πολύ σωστό ότι ο Υπουργός επανέρχεται και επεκτείνει τη ρύθμιση εκείνης της εποχής.
Θέλω όμως να πω, για να είμαστε απολύτως δίκαιοι, ότι έχουμε περισσότερες χρήσεις σε μακρινότερους χρόνους. Είναι άλλο να έχεις δύο χρήσεις το '97 και το '98 και μάλιστα να είναι κοντά και άλλο να έχεις πολλές χρήσεις για να είναι μακρινές. Για να είμαστε λοιπόν δίκαιοι και να κινηθούμε στην ίδια λογική που κινηθήκαμε και για τους υπόχρεους των ετών '97 και '98, εγώ προτείνω, κύριε Υπουργέ, οι τριάντα έξι μήνες αποπληρωμής να γίνουν εξήντα, γιατί σίγουρα το ποσό είναι πολύ πιο μεγάλο για τους εκπαιδευτικούς που συζητάμε. 'Ετσι θα τους διευκολύνουμε, γιατί συνεχίζουν να είναι μισθωτοί όλοι αυτοί και από τον μηνιαίο μισθό θα αποπληρώνουν και αυτές τις δόσεις. Ας επεκτείνουμε, λοιπόν, το χρόνο αποπληρωμής.
Επίσης, αντί για το συντελεστή φορολόγησης 15% να πάμε στο 10%. Νομίζω ότι με το συνδυασμό αυτών των δύο στοιχείων, έχουμε ίση μεταχείριση των εκπαιδευτικών υπόχρεων '90-'96 με εκείνους του '97-'98. Είμαι βέβαιος ότι θα κατανοήσουν και οι εκπαιδευτικοί το αίσθημα δικαιοσύνης που εκφράζει όλη η Βουλή και βεβαίως η Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είναι σημαντικό το προσδιοριστικό στοιχείο του προβλήματος. Οι ίσες καταστάσεις αντικρίζονται με τα ίδια μέτρα. Δεν μπορώ να καταλάβω ότι είναι δυνατόν να διαφοροποιηθεί η ρύθμιση εκείνων της περιόδου 1997-2000 και εκείνων προ του 1997. Είναι οι ίδιες καταστάσεις, έχουμε το ίδιο πρόβλημα. 'Οπως λοιπόν ρυθμίστηκε για τους μεν, έτσι οφείλει το κράτος του δικαίου να ρυθμίσει και για τους δε.
Αν πρόκειται να κάνουμε ευνοϊκότερη ρύθμιση για τους παλαιότερους, αυτή πρέπει να έχει αναδρομική ισχύ και για τους νεότερους. Ένας καθηγητής στο ίδιο μέρος πρέπει να αντιμετωπίζεται με το ίδιο φορολογικό μέτρο. Αλλιώς η ρύθμιση θα είναι άνιση και αντισυνταγματική. Έτσι θα προσβληθεί η έννοια της ισότητας. Άρα, η ρύθμιση θα είναι παράνομη. Αν πρόκειται για κοινωνικούς λόγους να αντιμετωπισθεί ευνοϊκότερα η περίοδος 1990-1997, τότε η εύνοια θα πρέπει να επεκταθεί και προς τους υπόλοιπους καθηγητές.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. Πρέπει να δούμε αν θα θέσουμε σε ψηφοφορία την πρότασή σας.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κατ' αρχήν δεν υπάρχει δική μου πρόταση. Η δική μου παρέμβαση έχει την έννοια της αποδοχής ή μη της τροπολογίας των Βουλευτών. Αν δεν υπάρχει ομόφωνη πρόταση της Βουλής και αποδοχή αυτής, υπό τις προϋποθέσεις που έθεσα, η τροπολογία δεν θα συζητηθεί. Μάλιστα είναι περίπτωση που συνεπάγεται κόστος για το ελληνικό δημόσιο και εξυπηρετεί συγκεκριμένα ατομικά συμφέροντα, όπως αναφέρει ο Κανονισμός της Βουλής.
Θέλω να πω ότι δεν είμαι καθόλου ευτυχής στη θέση που κατέχω ως Υφυπουργός αρμόδιος για τα έσοδα. Έχουμε περίπου επτακόσιες χιλιάδες Έλληνες φορολογούμενους οι οποίοι βρίσκονται σε αδυναμία πληρωμής των οικονομικών τους υποχρεώσεων, άλλοι δικαιολογημένα και άλλοι αδικαιολόγητα. Αν στη λογική που συζητάμε εδώ αποδεχόμουν την ηθική πλευρά της υπόθεσης και τη συμπόνοια και όχι την εφαρμογή των φορολογικών νόμων, τότε θα είχα αποτύχει και θα βρισκόμουν στο σπίτι μου, διότι δεν επρόκειτο να εισπράξουμε ούτε μία δραχμή. Οι εργαζόμενοι, εξηγώ και πάλι ότι δεν πλήρωσαν ούτε δραχμή φόρο. Μιλώ με απλή λογική. Θα με κάνετε να γίνω πιο σκληρός. Πολλές φορές έχετε καταγγείλλει τη φοροδιαφυγή. Αυτές οι περιπτώσεις είναι κλασικές περιπτώσεις φοροδιαφυγής. Καταγγέλλετε όλες τις άλλες περιπτώσεις, όχι όμως αυτές τις παρόμοιες με τη σημερινή. Κι εγώ θα ήθελα να βρισκόμουν στα έδρανα και να προτείνω την πλήρη διαγραφή. Είναι καθαρή περίπτωση φοροδιαφυγής, όχι γιατί δεν πλήρωσαν τη φορολογία, αλλά γιατί δεν δήλωσαν ενσυνείδητα το εισόδημά τους. Αν υπήρξε παρανόηση ως προς τη φορολογική τους υποχρέωση, όφειλαν σε κάποιο τετραγωνάκι της φορολογικής τους δήλωσης να έγραφαν, πήραμε ένα εκατομμύριο δραχμές φέτος για το οποίο πληρώσαμε φόρο. Οπότε και λαθεμένα να σκεφτόταν κάποιος θα υπήρχε το άλλοθι, διότι υπήρξε πλάνη ως προς τη νομική υποχρέωσή του για την πληρωμή των φόρων. Αυτό έγινε ενσυνείδητα. 
ΑΔΑΜ ΡΕΓΚΟΥΖΑΣ: Όχι από πρόθεση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μη μου λέτε όχι από πρόθεση. 
Το ζήτημα είναι ότι όπως είπε ο στρατηγός, πρέπει να γίνει η αντιμετώπιση ίδιων καταστάσεων με ίδιο τρόπο. Επομένως με τον ίδιο τρόπο θα αντιμετωπισθούν. Το μόνο που θα μπορούσαμε να αποδεχθούμε είναι οι τριάντα έξι δόσεις να γίνουν σαράντα οκτώ δόσεις.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο κύριος Υπουργός είπε ότι να συμφωνήσουμε στην τροπολογία, όπως την τροποποίησε με τις δόσεις, που να είναι αντί για τριάντα έξι, σαράντα οκτώ. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρέπει να πω, κύριε Πρόεδρε, ότι αυτές οι σαράντα οκτώ δόσεις είναι άτοκες. Στην πράξη, με τον ισχύοντα νόμο που ισχύει για όλους τους φορολογούμενους και όχι μόνο για τους εκπαιδευτικούς της Βαυαρίας, μπορούν οι φορολογούμενοι, αν έχουν οικονομική αδυναμία, να τις κάνουν άλλες σαράντα οκτώ και να φτάσουν τις ενενήντα έξι δόσεις, απλά και μόνο με την επιβάρυνση της μη εμπρόθεσμης καταβολής. 
(Στο σημείο αυτό ο Υφυπουργός Οικονομικών κ. Απ. Φωτιάδης, καταθέτει για τα Πρακτικά την τροποποίηση της τροπολογίας - προσθήκης, η οποία έχει ως εξής:
"ΤΡΟΠΟΛΟΓΙΑ - ΠΡΟΣΘΗΚΗ
'Αρθρο
1.- Οι διατάξεις των παραγράφων 2 και 3 του άρθρου 45 του ν. 2873/2000 (ΦΕΚ 285 Α') εφαρμόζονται ανάλογα και στα εισοδήματα που αποκτήθηκαν από τους δικαιούχους στις χρήσεις 1990 έως 1996.
2.- Για την εφαρμογή των διατάξεων της προηγούμενης παραγράφου οι δικαιούχοι που έχουν εισπράξει ποσά ειδικής αποζημίωσης κατά την περίοδο 1-1-1990 έως 31-12-1996 μπορούν να υποβάλλουν στον προϊστάμενο της αρμόδιας δημόσιας οικονομικής υπηρεσίας σχετική αρχική ή συμπληρωματική δήλωση χωρίς την επιβολή πρόσθετου φόρου, προσαύξησης προστίμου ή οποιασδήποτε άλλης κύρωσης, μέχρι την τελευταία εργάσιμη, για τις δημόσιες υπηρεσίες, ημέρα του δεύτερου μήνα από τη δημοσίευση του παρόντος στην Εφημερίδα της Κυβερνήσεως.
3. Για τα ποσά που προκύπτουν σε εφαρμογή των ανωτέρω παραγράφων, η καταβολή τους ρυθμίζεται σε σαράντα οκτώ (48), κατά ανώτατο όριο, ισόποσες μηνιαίες δόσεις.
ΕΙΣΗΓΗΤΙΚΗ ΕΚΘΕΣΗ
Με το άρθρο αυτό ρυθμίζεται ο τρόπος φορολόγησης της ειδικής αποζημίωσης των αποσπασμένων εκπαιδευτικών πρωτοβάθμιας και δευτεροβάθμιας εκπαίδευσης σχολικών μονάδων της Βαυαρίας της Ομοσπονδιακής Δημοκρατίας της Γερμανίας με φορέα το Προξενείο της Ελλάδας.
Ειδικότερα, οι ανωτέρω δικαιούχοι μπορούν να υποβάλλουν αρχική ή συμπληρωματική δήλωση κάθε έτους για τις χρήσεις 1990 έως 1996 χωρίς την επιβολή κυρώσεων, μέχρι την τελευταία εργάσιμη, για τις δημόσιες υπηρεσίες, ημέρα του δεύτερου μήνα από τη δημοσίευση του παρόντος στην Εφημερίδα της Κυβερνήσεως.
Η ρύθμιση αυτή κρίνεται αναγκαία για λόγους ίσης φορολογικής μεταχείρισης με τους λοιπούς αποσπασμένους εκπαιδευτικούς στην αλλοδαπή.")
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 734 και ειδικό 53, 738 και ειδικό 54 και 739 και ειδικό 55 όπως τροποποιήθηκε από τον κύριο Υπουργό με παράγραφο 3 -κύριε Υπουργέ, σας παρακαλώ, πάρτε την τροπολογία όπως την τροποποιήσατε- όπου λέτε ότι θα καταβληθούν σε σαράντα οκτώ δόσεις, γιατί πουθενά δεν αναφέρεται.
ΑΔΑΜ ΡΕΓΚΟΥΖΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ρεγκούζα.
ΑΔΑΜ ΡΕΓΚΟΥΖΑΣ: Κύριε Πρόεδρε, ο Κοινοβουλευτικός Εκπρόσωπος του ΠΑΣΟΚ έκανε μία πρόταση. Εγώ συμφωνώ απολύτως με την πρόταση του Kοινοβουλευτικού Eκπροσώπου του ΠΑΣΟΚ. Γιατί δεν γίνεται δεκτή η βούληση των δύο μεγάλων κομμάτων, που νομίζω πως και τα μικρά κόμματα συμφωνούν;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αν δεν υπάρξει ομόφωνη αποδοχή της πρότασης, εγώ αποσύρω την τροποποιητική αυτή διατύπωση.
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτή η τροπολογία όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία του κυρίου Υπουργού έγινε δεκτή ομοφώνως και εντάσσεται στο νομοσχέδιο ως ίδιον άρθρο. 
Ερωτάται το Σώμα: Γίνεται δεκτό και το ακροτελεύτιο άρθρο του νομοσχεδίου;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς και το ακροτελεύτιο άρθρο του νομοσχεδίου έγινε δεκτό ομοφώνως.
Συνεπώς το νομοσχέδιο του Υπουργείου Οικονομικών "Φορολογικές Ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις" έγινε δεκτό επί της αρχής και επί των άρθρων. 
Η ψήφισή του στο σύνολο αναβάλλεται για άλλη συνεδρίαση. 
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 16.10' λύεται η συνεδρίαση για την προσεχή Δευτέρα 15 Οκτωβρίου 2001 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



