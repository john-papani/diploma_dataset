

Τετάρτη, 27 Μαρτίου 2002
ΣΥΝΕΔΡΙΑΣΗ ΡΙ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 28 Μαρτίου 2002, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1) Ψήφιση επί της αρχής, των άρθρων και του συνόλου του σχεδίου νόμου του Υπουργείου Γεωργίας: "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Δημοκρατίας της Τσεχίας για οικονομική, επιστημονική και τεχνική συνεργασία στον τομέα της γεωργίας", σελ.
2) Ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: "Κύρωση του Καταστατικού του Διεθνούς Ποινικού Δικαστηρίου", σελ.
3) Ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: "Κύρωση της Ευρωπαϊκής Σύμβασης για τις κινηματογραφικές συμπαραγωγές", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εξωτερικών.
ΙΩΑΝΝΙΔΗΣ Φ., σελ.
ΚΑΝΕΛΛΗ Λ., σελ.
ΚΑΡΑΤΖΑΦΕΡΗΣ Γ., σελ.
ΚΑΨΗΣ Ι., σελ.
ΛΟΒΕΡΔΟΣ Α., σελ.
ΠΑΝΑΓΙΩΤΟΠΟΥΛΟΣ Γ., σελ.
Β. Επί του σχεδίου νόμου του Υπουργείου Πολιτισμού.
ΚΑΝΕΛΛΗ Λ., σελ.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΙ΄
Τετάρτη 27 Μαρτίου 2002


Αθήνα, σήμερα στις 27 Μαρτίου 2002, ημέρα Τετάρτη και ώρα 11.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ανέστη Αγγελή, Βουλευτή Καστοριάς, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η Κοινότητα Εκάλης Αττικής διαμαρτύρεται για την παράνομη άδεια οικοδομικών εργασιών για την κατασκευή ξενοδοχείου της εταιρείας MIRASOL ΑΕΞΤΕ.
2) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Βουπρασίας Ηλείας ζητεί τη χορήγηση αποζημίωσης στους αγρότες και κτηνοτρόφους της περιοχής του που υπέστησαν ζημιά από την κακοκαιρία του Οκτωβρίου 2001.
3) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Τοπικό Συμβούλιο του Δημοτικού Διαμερίσματος Περδίκκα Πτολεμαϊδας υποβάλλει προτάσεις για την ορθή εφαρμογή του Νόμου του Καποδίστρια στους Δήμους και Κοινότητες, όπως η θέσπιση αντικειμενικών κριτηρίων αναφορικά με την κατανομή των κονδυλίων στους ΟΤΑ.
4) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία οι οικογένειες Ευθυμίου, κάτοικοι του Νομού Ιωαννίνων, ζητούν τη νομοθετική ρύθμιση της αποκατάστασής τους λόγω οικονομικής τους καταστροφής από την αναγκαστική απαλλοτρίωση της ΔΕΗ ΥΗΕ Πηγών Αώου - ΥΗΕ Μετσοβίτικου.
5) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Σύλλογος Εργαζομένων του νοσοκομείου της ακριτικής Αλεξανδρούπολης 'Εβρου ζητεί για την εύρυθμη λειτουργία του νέου νοσοκομείου να προσληφθεί το αναγκαίο προσωπικό.
6) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Σύλλογος Δασκάλων και Νηπιαγωγών Τριφυλίας ζητεί το διορισμό στα σχολεία Τριφυλίας των εκπαιδευτικών που απαιτούνται για την εύρυθμη λειτουργία τους.
7) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Επιτροπή Αγώνα για το Μητροπολιτικό Πάρκο στο Γουδί Αθηνών ζητεί την άμεση θεσμοθέτηση του Μητροπολιτικού Πάρκου με τις χρήσεις γης που προβλέπει η μελέτη του Εθνικού Μετσόβιου Πολυτεχνείου.
8) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία Σεισμόπληκτοι του Δήμου Ανδανίας Μεσσηνίας ζητούν την άμεση κατεδάφιση των ετοιμόρροπων και επικίνδυνων κατοικιών τους.
9) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύνδεσμος για τα δικαιώματα της γυναίκας ζητεί τη μεταρρύθμιση του συστήματος κοινωνικής ασφάλισης.
10) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Αιανής Κοζάνης ζητεί την άμεση λειτουργία του αρχαιολογικού Μουσείου Αιανής.
11) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο ΤΟΕΒ Ανακτορίου Βόνιτσας ζητεί οικονομική ενίσχυση για να εξασφαλιστεί η λειτουργία του αρδευτικού έργου Μοναστηρακίου - Βονίτσης.
12) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Βορειοηπειρωτών Νομού Μαγνησίας ζητεί να χορηγηθεί η ελληνική υπηκοότητα στα παιδιά των ελλήνων βορειοηπειρωτών.
13) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Αγιάς Λάρισας ζητεί την αποκατάσταση των ζημιών που προκάλεσε η πυρκαγιά της 28ης/7/2000 στην περιοχή του.
14) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί την αναθεώρηση της σύμβασης του αεροδρομίου των Σπάτων με τη γερμανική εταιρεία.
15) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Νέοι επαγγελματίες του Νομού Λάρισας ζητούν την αναδρομική ισχύ του προγράμματος ολοκληρωμένης παρέμβασης για το Νομό Λάρισας.
16) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Αγροτικός Συνεταιρισμός Γόννων ζητεί την αποτίμηση των πραγματικών ζημιών στις ελαιοκαλλιέργειες της περιοχής του.
17) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Δημοτική Επιχείρηση 'Υδρευσης - Αποχέτευσης Γιαννούλης - Φαλάνης, διαμαρτύρεται για την κατάργηση πόρων προς τις ΔΕΥΑ.
18) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο κ. Γεώργιος Γεωργούλας ζητεί την επαγγελματική του αποκατάσταση, ως άτομο "προστατευόμενο".
19) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Αμβρακιωτών "ΤΟ ΠΑΓΓΥΡΑΚΙ" ζητεί την επαναδρομολόγηση του μικρού λεωφορείου του ΚΤΕΛ από Θέρμο προς Αμβρακιά.
20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία Γονείς των μαθητών του μονοθέσιου Δημοτικού Σχολείου Αγίου Νικολάου Τριχωνίδας ζητούν τη συνέχιση της λειτουργίας του σχολείου.
21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί να μην ισχύσει το μέτρο τήρησης βιβλίου δρομολογίων για τα μέλη της.
22) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Πανελλήνια 'Ενωση Αδέσμευτων Ραδιοφωνικών και Τηλεοπτικών Σταθμών ζητεί την κατοχύρωση της ελεύθερης λειτουργίας των σταθμών.
23) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η 'Ενωση Αξιωματικών Ελληνικής Αστυνομίας Θεσσαλίας ζητεί το χαρακτηρισμό του επαγγέλματος των εργαζομένων στα Σώματα Ασφαλείας, ως επικίνδυνου και ανθυγιεινού.
24) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Πτελεού Μαγνησίας ζητεί την αποκατάσταση των ζημιών που προκάλεσαν οι έντονες βροχοπτώσεις στην περιοχή του.
25) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Λαμιέων Φθιώτιδας ζητεί την ένταξη του Νομού Φθιώτιδας στο πρόγραμμα κατά της ανεργίας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1611/25-9-01 ερώτηση δόθηκε με το υπ'αριθμ. 2040/15-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1611/25-9-01 που κατέθεσε ο Βουλευτής κ. Π. Ε. Κουρουμπλής, σας πληροφορούμε τα εξής: 
Οι εκτάσεις στην ευρύτερη περιοχή ( Αγ. Γεώργιος - Βλυχά- Αχείμαστος) Βόνιτσας στις οποίες έχει γίνει εξημέρωση αγριελαιών, έχουν μορφή δάσους και ανήκουν στο Δημόσιο. 
Επισημαίνεται ότι παραχωρήσεις δασών δεν επιτρέπονται από τον ν.1734/1987. 
Οι παραχωρήσεις δημοσίων δασικών εκτάσεων για εξημέρωση αγριελαιών προβλέπονταν από το άρθρο 192 του ν. 4173/1929. . 
Δόθηκε εντολή από το Υπ. Γεωργίας (Δ/νση Προστασίας Δασών και Φ.Π.) στο Δασαρχείο Αμφιλοχίας να ερευνήσει όλα τα ΦΕΚ από το έτος 1929 έως το 1937 (οπότε καταργήθηκε ο ν. 4173/1929 από τον α.ν. 857/1937) για να βρει τυχόν Π.Δ/τα που αφορούν παραχωρήσεις δημοσίων δασικών εκτάσεων για εξημέρωση αγριελαιών, ώστε να διαλευκανθεί ποιοι νέμονται νόμιμα και ποιοι αυθαίρετα δασικές εκτάσεις. 
Ο Υφυπουργός
Φ. ΧΑΤΖΗΜΙΧΑΛΗΣ"
2. Στην με αριθμό 1641/27-9-01 ερώτηση δόθηκε με το υπ'αριθμ. 184/15-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1641/27-9-2001 που κατέθεσε στη Βουλή, ο Βουλευτής κ. Γεώργιος Τσούρνος, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Ελέγχου Κατασκευής Έργων (ΔΕΚΕ) της Περιφέρειας Πελοποννήσου, τα εξής: 
Κατά τη δοκιμή στεγανότητας που έγινε στη δεξαμενή που κατασκευάστηκε στην Κάντια στα πλαίσια της εργολαβίας "Αρδευτικό έργο Ιρίων, Ν. Αργολίδας", σύμφωνα με τα οριζόμενα στη σύμβαση του έργου, διαπιστώθηκε διαρροή νερού από τα φρεάτια εξόδου και εκκενώσεων της δεξαμενής αυτής. 
Στη συνέχεια η αρμόδια για το έργο Υπηρεσία της Περιφέρειας Πελοποννήσου επιλήφθηκε του θέματος ως ακολούθως: 
α. Έλαβε μέτρα για την άμεση αποκατάσταση των διαρροών αυτών σε συνεργασία με τον ανάδοχο του έργου και τους αρμόδιους φορείς για τη χρήση του έργου (ΓΟΕΒ, ΤΟΕΒ κλπ). 
β. Κοινοποίησε στον ανάδοχο τη με αρ. 3360/14.09.2001 ειδική διαταγή με την οποία επιβλήθηκε σ' αυτόν περικοπή της αμοιβής του για την εργασία σκυροδέτησης της δεξαμενής κατά το ποσό των 12.000.000 δρχ., δηλαδή σε ποσοστό 15% της συνολικής δαπάνης της εργασίας αυτής, κατ΄ εφαρμογή των διατάξεων του άρθρου 46 του ΠΔ 609/95: "Κατασκευή των Δημοσίων Έργων". 
Μετά την αποκατάσταση των διαρροών, η οποία ολοκληρώνεται, το παραπάνω έργο θα λειτουργήσει σύμφωνα με τις προδιαγραφές του σχεδιασμού του. 
Ο Υπουργός
Κ. ΛΑΛΙΩΤΗΣ"
3. Στην με αριθμό 1451/17-9-01 ερώτηση δόθηκε με το υπ' αριθμ. 159/16-10-01 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1451/17-9-2001 που κατέθεσε στη Βουλή, ο Βουλευτής κ. Σπήλιος Σπηλιωτόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία της Υπηρεσίας Αποκατάστασης Σεισμοπλήκτων του ΥΠΕΧΩΔΕ τα εξής:
Ο Τομέας Αποκατάστασης Σεισμοπλήκτων Πατρών έχει κατ' επανάληψη επισημάνει και επιστήσει την προσοχή στους αρμόδιους φορείς (επισυνάπτονται σχετικά έγγραφα) για την ύπαρξη διακοσίων και πλέον κτιρίων τα οποία υπάρχουν στην πόλη της Πάτρας και έχουν κριθεί επικινδύνως ετοιμόρροπα από το σεισμό της 14/7/93 και δεν έχουν κατεδαφιστεί ακόμα.
Κατόπιν τούτου σας πληροφορούμε ότι αρμόδιες Υπηρεσίες για την κατεδάφιση των εν λόγω κτισμάτων είναι η Δ.Τ.Υ. της Νομαρχίας Αχαΐας και τα κατά τόπους Αστυνομικά Τμήματα.
Η Υπηρεσία Αποκατάστασης Σεισμοπλήκτων έχει καλύψει με πιστώσεις όλα τα αιτήματα της Δ.Τ.Υ. Νομαρχιακής Αυτοδιοίκησης Αχαΐας για κατεδαφίσεις κτισμάτων επικινδύνως ετοιμόρροπων.
Το έτος 2000 διατέθηκαν στη Νομαρχιακή Αυτοδιοίκηση Αχαΐας 50.000.000 δρχ. για κατεδαφίσεις. Για το έτος 2001 υπάρχει έγκριση πίστωσης 30.000.000 δρχ. από τα οποία διατέθηκαν τα 20.00.000 δρχ. και σύντομα θα χορηγηθούν τα υπόλοιπα.
Ο Υφυπουργός
Ν. ΑΛΕΥΡΑΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 1814/4-10-01 ερώτηση δόθηκε με το υπ' αριθμ. 2094/15-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1814/4-10-2001 που κατέθεσαν οι Βουλευτές κ.κ. Α. Αγγελής, Ε. Μπασιάκος, Γ. Καρασμάνης, Σ. Καλογιάννης, Κ. Κιλτίδης, Ν. Τσιαρτσιώνης, Α. Μπέζας, Η. Φωτιάδης, Θ. Λεονταρίδης, σας πληροφορούμε τα εξής:
Μετά την απόφαση του ΔΕΚ για τα ην (προσωρινή) αφαίρεση του τυριού ΦΕΤΑ από τον κατάλογο των Κοινοτικών Προϊόντων Π.Ο.Π., η Επιτροπή της Ε.Ε. ξεκίνησε διαδικασία πληρέστερης τεκμηρίωσης της γνησιότητας της ΦΕΤΑΣ με τη συλλογή σχετικών στοιχείων από όλα τα Κράτη μέλη. Η Ελλάδα συνδράμοντας την Επιτροπή της Ε.Ε., απέστειλε ογκώδη φάκελο πλήρη αποδεικτικών στοιχείων για τη γνησιότητα της Φέτας ως ελληνικού τυριού.
Τα στοιχεία αυτά αφού συγκεντρώθηκαν, τέθηκαν υπόψη της αρμόδιας επιτροπής εμπειρογνωμόνων των προϊόντων Π.Ο.Π. Η επιτροπή αυτή αφού συνεδρίασε, επανειλημμένα, αποφάνθηκε ομόφωνα τον Απρίλιο 2001, για την γνησιότητα της ΦΕΤΑΣ.
Με βάση το πόρισμα που συνετάχθη η Επιτροπή της Ευρωπαϊκής Ένωσης αναμένεται σύντομα να υποβάλει πρόταση κανονισμού για επανακαταχώρηση της Ελληνικής ΦΕΤΑΣ στον κατάλογο των Κοινοτικών προϊόντων Π.Ο.Π. και να την φέρει προς συζήτηση και ψηφοφορία στην αρμόδια επιτροπή του καν. (ΕΟΚ) 2081/92 εντός του τρέχοντος έτους. Το αποτέλεσμα της ψηφοφορίας αυτής αναμένεται να επιτρέψει την επίλυση του προβλήματος προς όφελος της χώρας μας (επανακαταχώρηση). 
Πάντως το Υπουργείο Γεωργίας, από την στιγμή που προέκυψε το πρόβλημα μέχρι σήμερα, έχει προβεί σε όλες τις ενέργειες που έκρινε αναγκαίες και θα συνεχίσει τις προσπάθειές του για την επανακαταχώρηση της φέτας στον κατάλογο των προϊόντων ΠΟΠ της Ε. Ενωσης ως ελληνικό τυρί, ώστε να προστατευθούν τα συμφέροντα των Ελλήνων αιγοπροβατοτρόφων, τυροκόμων και καταναλωτών.
Ο Υφυπουργός
Φ. ΧΑΤΖΗΜΙΧΑΛΗΣ"
5. Στην με αριθμό 1285/6-9-01 ερώτηση δόθηκε με το υπ' αριθμ. 36789/27-9-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σχετικά με την ερώτηση 1285/6-9-01 του Βουλευτή κ.Θ. Δημοσχάκη, σας πληροφορούμε, σύμφωνα με σχετικά έγγραφα της Περιφέρειας Ανατ. Μακεδονίας - Θράκης και της Νομαρχιακής Αυτοδιοίκησης Ροδόπης - 'Εβρου, τα εξής:
1. 'Οσον αφορά την τάφρο του θέματος, που διασχίζει τους οικισμούς Νεοχωρίου - Λεπτής - Πύργου Ορεστιάδος και καταλήγει στην Περιφερειακή Τάφρο Ορεστιάδος, εκτελέσθηκαν εργασίες ύψους 400.000.000 δρχ. που αφορούν τη βελτίωση της αντιπλημμυρικής λειτουργίας της, κυρίως στις περιοχές Πύργου και Σαγήνης Ορεστιάδος, στα πλαίσια του έργου "Αντιπλημμυρικά ποταμών 'Εβρου", Ερυθροποτάμου, 'Αρδα, παραποτάμων και περιφερειακής τάφρου Ορεστιάδος" (αριθμ. Έργου 9572114 και ΣΑΕ 072/1).
Συγκεκριμένα υπερυψώθηκε το αντιπλημμυρικό ανάχωμα της ανωτέρω τάφρου σε μήκος 2,7 χλμ., διευθετήθηκαν τα δύο ρέματα του οικισμού Πύργος, (ανατολικό και δυτικό που εκβάλουν σ' αυτήν) και αποκαταστάθηκε η συνέχεια των αναχωμάτων της στα σημεία που έχουν ρηγματωθεί. Επίσης με το κατασκευασθέν νέο αντλιοστάσιο στην τάφρο 11Τ (περιοχή Σφαγείων Ορεστιάδος), βελτιώθηκε ο τρόπος απορροής των πλημμυρικών υδάτων της υπόψη τάφρου αλλά και της ευρύτερης περιοχής Ορεστιάδος - Πύργου - Σαγήνης.
2. Αναφορικά με τα προβλήματα της επίχωσης της ως άνω τάφρου με μπάζα, και των εστιών μόλυνσης που δημιουργήθηκαν καθώς και της ανάγκης καθαρισμού της, η Δ/νση Υδροοικονομίας του Νομαρχιακού Διαμερίσματος 'Εβρου έχει προγραμματίσει τον καθαρισμό της Τάφρου με τα μηχανήματά της. Από τα 8.000 μ. περίπου της τάφρου υπάρχει πρόβλημα για τις εργασίες καθαρισμού σε περίπου 1.000 μ. στην περιοχή των σφαγείων Ορεστιάδας όπου εσωτερικά του αναχώματος δεν υπάρχει χώρος για την εργασία του μηχανήματος. Δεδομένου ότι ο καθαρισμός σε αυτό το τμήμα προϋποθέτει την καθαίρεση των αντιπλημμυρικών αναχωμάτων, πράγμα επικίνδυνο ενόψη και της επερχόμενης χειμερινής περιόδου, αυτός θα γίνει μελλοντικά σε κατάλληλη χρονική περίοδο και με τη χρησιμοποίηση κατάλληλου μηχανικού εξοπλισμού.
Με τις ως άνω σχεδιαζόμενες παρεμβάσεις θα επιλυθεί σε μεγάλο βαθμό το πρόβλημα του καθαρισμού της τάφρου Νεοχωρίου - Πύργου - Ορεστιάδος και θα εξαλειφθούν οι δυσμενείς συνέπειες της μόλυνσης για τους κατοίκους των γειτονικών οικισμών.
Ο Υφυπουργός
Κ. ΚΑΪΣΕΡΛΗΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 28 Μαρτίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2&3 Καν. Βουλής)
1. Η με αριθμό 491/26-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής Άμυνας, σχετικώς με την υλοποίηση του προγράμματος αντιβαλλιστικών πυραύλων από την Τουρκία.
2. Η με αριθμό 492/26-3-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με τη διαγραφή από τις Πανεπιστημιακές Σχολές των Ελλήνων ομογενών από την Αλβανία.
3. Η με αριθμό 506/26-3-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημοσίας Διοίκησης και Αποκέντρωσης, σχετικώς με τις περιβαλλοντικές επιπτώσεις από τη λειτουργία μονάδας αποθήκευσης και συσκευασίας λιπασμάτων στον όρμο Αγίου Ιωάννη Αμαλιάπολης Μαγνησίας.
4. Η με αριθμό 487/26-3-2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την απομάκρυνση των βιοτεχνικών επιχειρήσεων από την περιοχή του Μεταξουργείου.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2&3 Καν. Βουλής)
1. Η με αριθμό 488/26-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Γεωργίας, σχετικώς με τις προθέσεις του Υπουργείου για τον ορισμό ατομικού πλαφόν στην έκταση και στην παραγωγή του βαμβακιού κλπ.
2. Η με αριθμό 498/26-3-2002 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Πολιτισμού, σχετικώς με την ένταξη στο Γ΄ Κοινοτικό Πλαίσιο Στήριξης της ίδρυσης των νέων Αρχαιολογικών Μουσείων Σπάρτης και Νεάπολης Λακωνίας.
3. Η με αριθμό 505/26-3-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με την έλλειψη φαρμάκων στην αγορά κλπ.
4. Η με αριθμό 495/26-3-2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με το χρονοδιάγραμμα εκτέλεσης των έργων κατασκευής των ανισόπεδων κόμβων στη Δυτική Αττική κλπ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Υπουργείου Γεωργίας
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Δημοκρατίας της Τσεχίας για οικονομική, επιστημονική και τεχνική συνεργασία στον τομέα της γεωργίας".
Η Σύμβαση έχει ψηφιστεί ομόφωνα στην αρμόδια επιτροπή. Δεν βλέπω να υπάρχουν αντιρρήσεις.
Ερωτάται το Σώμα: Γίνεται δεκτό το σχέδιο νόμου;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το σχέδιο νόμου: "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Δημοκρατίας της Τσεχίας για οικονομική, επιστημονική και τεχνική συνεργασία στον τομέα της γεωργίας" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:

(Το κείμενο του σχεδίου νόμου βρίσκεται στο τεύχος των Πρακτικών της Βουλής)

ΠΡΟΕΔΡΕΥΩΝ (Κωνσταντίνος Γείτονας): Υπουργείου Εξωτερικών
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Καταστατικού του Διεθνούς Ποινικού Δικαστηρίου".
Στη Διαρκή Επιτροπή έγινε δεκτό κατά πλειοψηφία. Η Νέα Δημοκρατία ψήφισε "ΝΑΙ", ο Συνασπισμός της Αριστεράς και της Προόδου ψήφισε "ΝΑΙ" και το Κομμουνιστικό Κόμμα Ελλάδος ψήφισε "ΟΧΙ".
Η κα Κανέλλη έχει αντιρρήσεις. Θέλετε το λόγο;
ΛΙΑΝΑ ΚΑΝΕΛΛΗ: Μάλιστα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, εκφράσαμε τις αντιρρήσεις μας όσο γινόταν πιο εμπεριστατωμένα στην επιτροπή εν γνώσει του γεγονότος, εν γνώσει μας ότι έχει υπογραφεί και μένει η κύρωση αυτής της Σύμβασης. 
Τα τελευταία γεγονότα, δηλαδή από τη συζήτηση στην επιτροπή μέχρι σήμερα, που εδώ έχουμε μία δεύτερη ευκαιρία να απευθυνθούμε στο Σώμα και στους συναδέλφους, νομίζω ότι δικαιώνουν τις επιφυλάξεις. Το λιγότερο, δηλαδή, που θα προσδοκούσε κάποιος ήταν μια καθυστέρηση στην κύρωση, για να σχηματοποιηθεί ίσως -θεωρητικά ενδεχομένως- η πρόθεση αυτού του Δικαστηρίου σε ένα κόσμο αγγελικά πλασμένο -που όμως δεν είναι- οικονομικά ισορροπημένο -που όμως δεν είναι- με αναγνωρισμένα τα δικαιώματα και με μια ισονομία και ισοτιμία των χωρών απέναντι σε αυτό που λέμε διεθνή κοινότητα. Ένα τέτοιο δικαστήριο ενδεχομένως να είχε μια λειτουργική και ουσιαστική προσφορά. 
Αυτήν τη στιγμή που μιλάμε είμαστε σε έναν κόσμο, όπου σε διεθνή συνεδρίαση για την επίλυση του τραγικού μεσανατολικού προβλήματος, το ζήτημα δεν είναι άλλο από το αν θα επιτραπεί ή όχι στον Αραφάτ να επιστρέψει στη χώρα του! Και για την επίλυση του μεσανατολικού ζητήματος -και είναι σαουδαραβικό το σχέδιο- η συμμετοχή του καθορίζεται από το αν θα του το επιτρέψουν οι ισραηλινές αρχές, όχι απλώς να φύγει από τη χώρα -που δεν μπορεί- αλλά ζητούν διαβεβαίωση -άκουσον, άκουσον- από τις Η.Π.Α. ότι θα έχουν το δικαίωμα, εφόσον απομακρυνθεί από τη χώρα, να μην του επιτρέψουν την είσοδο!
Έρχομαι και ερωτώ: Αυτό το δικαίωμα, το πολιτικώς αναγνωρισμένο -δεν μιλούμε για έναν καμικάζι της διεθνούς πολιτικής σκηνής, ασχέτως αν είναι η ίδια διεθνής πολιτική σκηνή που τον χαρακτήριζε τρομοκράτη πριν από τριάντα χρόνια και συνυπέγραφε μαζί του εν χορδαίς και οργάνοις και υπό τα τηλεοπτικά όμματα παγκοσμίως πριν από λίγα χρόνια- ποιος το εγγυάται σε ένα τέτοιο δικαστήριο, στο Διεθνές Ποινικό Δικαστήριο της Χάγης;
Κατ' αρχάς, διεθνές, ως προς τι; Δεν είναι διεθνές, πλειοψηφικώς διεθνές είναι. Αθροιστικά και με ορισμό μίνιμουμ αριθμού κρατών που θα του επιτρέψουν τη συγκρότηση στο οποίο θα αναγκαστούν να προσχωρήσουν και οι άλλοι. Είναι η πλειονότης των εξήντα ισχυρών. Είναι καθορισμένος ο αριθμός. Και σιγά-σιγά πώς θα προσχωρήσουν οι υπόλοιπες χώρες; Θα προσχωρήσουν προφανώς υπό την απειλή και το τίμημα του ενδεχομένως οι ηγέτες τους ή πρόσωπα ή κάτοικοι αυτών των κρατών να βρεθούν κατηγορούμενοι στο Διεθνές Ποινικό Δικαστήριο της Χάγης, εκόντες άκοντες, χωρίς να συμμετέχουν, χωρίς να έχουν αναγνωρίσει την αρμοδιότητά του. 
Δεν λέει κανείς πως δεν προέκυψαν ανάγκες για μια συνολικότερη αντιμετώπιση. Πώς όμως; Επιστημονικώς; Αρκούν τα πέντε χρόνια της συζήτησης; Τι θα συνέβαινε αύριο το πρωί αν οι Ισραηλινοί σε άλλο έδαφος συνελάμβαναν τον Αραφάτ τον έχουν χαρακτηρίσει τρομοκράτη, του έχουν αποδώσει -λέω- κατηγορίες για εγκλήματα κατά της ανθρωπότητας και με δεδομένη την απαγόρευση επιστροφής του -αυτό είναι η διεθνής συγκυρία, από τότε που συζητήσαμε στην Επιτροπή μέχρι σήμερα υπάρχει αυτή η τεράστια και οφθαλμοφανής, είναι εξόφθαλμη αλλαγή- τον δίκαζαν στο Διεθνές Δικαστήριο της Χάγης; Τίποτε δεν το αποκλείει. Και όχι απλώς δεν το αποκλείει, αλλά θα έλεγα σχεδόν το προδιαγράφει.
Έπειτα είναι ο τρόπος συγκρότησης του δικαστηρίου και κυρίως η πολύ πλατειά γκάμα, ασαφής νομικά, προσδιοριζόμενων εγκλημάτων επί των οποίων θα γίνεται η δίκη χωρίς να περιγράφονται, γιατί δεν περιγράφονται και δεν μπορούν να περιγραφούν- οι μηχανισμοί σύλληψης. Ποιος θα είναι ο μηχανισμός σύλληψης και προσαγωγής; Ποιες δυνάμεις; Η έλλειψη εγγυήσεων ότι αυτό το δικαστήριο μπορεί να αφίσταται πολιτικών πιέσεων. Δεν διευκρινίζω το χώρο από τον οποίο θα προέλθουν οι πιέσεις. Θα είναι όμως σαφώς πολιτικές πιέσεις. 
Για τον τρόπο με τον οποίο λειτούργησαν τα δύο δικαστήρια, είχα προειδοποιήσει τους συναδέλφους στην επιτροπή ότι θα υπάρξει αλλαγή της αμερικάνικης στάσης απέναντι στο Διεθνές Ποινικό Δικαστήριο της Χάγης και είχα ακουστεί ολίγον παράξενα. Τι συνέβη όμως; Εάν δεν το παρατηρήσατε, καθώς υπάρχει και μια απεργία στα Μέσα Ενημέρωσης και είναι πολύ δύσκολο να το παρατηρήσει κάποιος, ήδη τίθεται δημοσίως το ερώτημα στις Ηνωμένες Πολιτείες εάν ο Σαντάμ Χουσεΐν θα είναι αντικείμενο εμπόλεμης δράσης ή θα παραπεμφθεί σε δίκη. Δηλαδή το μείζον συμφέρον της αμερικανικής εξωτερικής πολιτικής αυτήν τη στιγμή μετατρέπεται σε δικαστική μάχη. Σε ποιο δικαστήριο θα τον πάνε; Ειδικό δικαστήριο για το Ιράκ δεν υπάρχει, υπάρχει μόνο για τη Ρουάντα και για τη Γιουγκοσλαβία. Άρα ήδη έχουμε την πρώτη έμπρακτη απόδειξη των ισχυρισμών μας στην επιτροπή ότι αλλάζουν στάση οι Ηνωμένες Πολιτείες απέναντι στο Διεθνές Δικαστήριο της Χάγης γιατί ενδεχομένως είναι δέκα φορές πιο εξυπηρετικό ή προοιμιακό των πολεμικών τους επιχειρήσεων και αν μπορούν να τις επιλύσουν δικαστικά, γιατί να κάνουν πόλεμο; 
Ένα τέτοιο διεθνές δικαστήριο γιατί βιαζόμαστε να το επικυρώσουμε; Μήπως θεωρηθούμε απομονωμένοι εκτός των εξήντα κρατών; Αναρωτήθηκε κανένας ότι ενδεχομένως υποκύπτοντας σε τέτοιες πολύ σαφείς πια, όχι διαφαινόμενες, όχι υπονοούμενες σκοπιμότητες βάζουμε ενδεχομένως το κεφάλι του τόπου σε ένα ντορβά; Και θα γίνει αντιληπτό αυτό μόνο αν βρεθούμε σε θέση κατηγορουμένου και όχι κατηγόρου. 
Κατηγορηματικά όχι, για μια ακόμη φορά με την προειδοποίηση ότι οι διαφαινόμενες πολιτικές σκοπιμότητες συγκρότησης στην παρούσα ιστορική φάση ενός τέτοιου δικαστηρίου υπερβαίνουν κατά πολύ τις δικανικές δικονομικές, επιστημονικές ενδεχομένως, καλές προθέσεις για τη συγκρότηση ενός δικαστηρίου που θα ορίσει πρώτα, θα συλλάβει μετά και εκδικάσει υποθέσεις εγκλημάτων κατά της ανθρωπότητας. 
Όταν η ανθρωπότητα έχει γίνει ιδιοκτησία κάποιων, είναι προφανές ότι και το δικαστήριο θα μετατραπεί σε όργανο της ιδιοκτησίας. Παράλληλα οι πλειοψηφικές δράσεις ή οι νομιμοποιήσεις από τα Κοινοβούλια δεν αφαιρούν το χαρακτήρα της ιδιοκτησίας του κόσμου. Ως κόσμο βέβαια, εννοούμε τους ανθρώπους, τις πλουτοπαραγωγικές πηγές, τα συμφέροντα, την ελευθερία διακίνησης ιδεών και αγαθών. 
Ο κόσμος -έτσι όπως συγκροτείται- δεν θα ανήκει σε εμάς, στον καθένα από εμάς και σε όλους μαζί τους λαούς. Θα ανήκει σ' αυτούς που είναι σε θέση να τον διαφεντέψουν, να τον προσδιορίσουν και, ενδεχομένως, να δικάσουν οιαδήποτε φωνή με το πρόσχημα ότι διέπραξε έγκλημα κατά της δικής τους ανθρωπότητας.
Παραμένουμε συνειδητά στο "όχι" και σας καλούμε να το ξανασκεφτείτε, γιατί ακολουθεί το Ιράκ και, ενδεχομένως, αύριο το πρωί οποιοσδήποτε θα απάδει των συμφερόντων των ιδιοκτητών του σημερινού κόσμου.
ΠΡΟΕΔΡΕΥΩΝ (Κωνσταντίνος Γείτονας): Κύριε Ιωαννίδη, μου ζητήσατε το λόγο, αλλά οφείλω να σας θυμίσω ότι σύμφωνα με την παράγραφο 1 του άρθρου 108, λαμβάνουν το λόγο όσοι έχουν αντιρρήσεις. Αν έχετε αντίρρηση, θα σας δώσω το λόγο!
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, ξέρω τη σχετική παράγραφο και θα μπορούσα με ανεπίτρεπτο, αν θέλετε, δικονομικό τέχνασμα να πάρω το λόγο, προφασιζόμενος αντιρρήσεις. Όμως, δεν θα το κάνω! Απλώς, θα είχα μερικές καλόπιστες απαντήσεις στα όσα είπε η αγαπητή συνάδελφος.
ΚΥΡΙΑΚΟΣ ΣΠΥΡΙΟΥΝΗΣ: Είπε και μερικές αλήθειες!
ΠΡΟΕΔΡΕΥΩΝ (Κωνσταντίνος Γείτονας): Καλώς, με διευκολύνετε!
Κύριε Παναγιωτόπουλε, επειδή είστε και εισηγητής, μου ζητήσατε και εσείς το λόγο. Ψηφίσατε τη διάταξη. Έχετε αντιρρήσεις, για να σας δώσω το λόγο;
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Έχω αντιρρήσεις για ορισμένα θέματα που προκύπτουν! Τι να κάνουμε;
ΠΡΟΕΔΡΕΥΩΝ (Κωνσταντίνος Γείτονας): Καλώς! Αν έχετε αντιρρήσεις, μπορείτε να λάβετε το λόγο! Αν προβάλλετε αντιρρήσεις σύμφωνα με την παράγραφο 1 του άρθρου 108, τότε θα σας δώσω το λόγο!
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Τότε γιατί είμαι εισηγητής;
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΚΥΡΙΑΚΟΣ ΣΠΥΡΙΟΥΝΗΣ: Θα βρει μιμητές, όμως!
ΠΡΟΕΔΡΕΥΩΝ (Κωνσταντίνος Γείτονας): Τι να κάνω; Εφόσον προβάλλει αντιρρήσεις, πρέπει να δώσω το λόγο.
Μην προκαλέσουμε όμως επιδημία!
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Δηλαδή γι' αυτήν την υπόθεση δεν θα κουβεντιάσει η Βουλή καθόλου;
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ!
Κύριε Παναγιωτόπουλε, επειδή βλέπω στους συναδέλφους μία αναταραχή, θα ήθελα να με διευκολύνετε.
Υπενθυμίζω ότι το άρθρο 108 του Κανονισμού της Βουλής, παράγραφος 1, με το οποίο συζητάμε σήμερα, προβλέπει περιορισμένη συζήτηση μεταξύ εκείνων των Βουλευτών που προβάλλουν αντιρρήσεις. Άρα, εφόσον προβάλλετε αντιρρήσεις, παρ' όλο που την ψηφίσατε τη Σύμβαση, σας δίνω το λόγο.
Ορίστε, έχετε το λόγο.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ευχαριστώ!
Κύριε Πρόεδρε, όπως έχετε διαπιστώσει, στην παγκόσμια τάξη σήμερα επικρατεί αταξία! Υπάρχει εντυπωσιακή ανισότητα ισχύος και τάση παρέμβασης και επιρροής ξένων χωρών. Η εξαφάνιση του διπολισμού το 1990 είχε, βέβαια, σαν κύριο αποτέλεσμα τη σύγχρονη εξαφάνιση και του ψυχρού πολέμου. 
Ταυτόχρονα, όμως, διαπιστώνεται και η αποδυνάμωση των μικρών και αδυνάτων κρατών, για τα οποία δεν υπάρχει πλέον ισχυρό κίνητρο προσέγγισής τους από τους πρώην δύο πόλους, με αποτέλεσμα αυτά να μην μπορούν να βρίσκουν συμπαράσταση για την επίλυση των εσωτερικών τους προβλημάτων, κυρίως δε των οικονομικών.
Συγχρόνως, εμφανίζονται τοπικές κρίσεις και διαμάχες μεταξύ γειτονικών χωρών, με επικίνδυνες εξάρσεις του εθνικιστικού πνεύματος. Όμως, και η μοναδική πλέον υπερδύναμη -οι Ηνωμένες Πολιτείες- αισθάνεται ότι μπορεί χωρίς ιδιαίτερα εμπόδια να επιβάλει σε παγκόσμιο επίπεδο την άποψή της. 
Η απαράδεκτη -και αποδοκιμαστέα από κάθε άποψη- τρομοκρατική ενέργεια της 11ης Σεπτεμβρίου είχε εκτός των άλλων αρνητική επίδραση στη διατήρηση ισορροπιών στη διεθνή σκηνή. Συγχρόνως, άλλαξε τον τρόπο ζωής και την ψυχολογία στο εσωτερικό των Ηνωμένων Πολιτειών. Κυρίως, όμως, ενίσχυσε την αποφασιστικότητα της υπερδύναμης για την εν ανάγκη -χωρίς τη συναίνεση κανενός- παρέμβαση, προκειμένου να καταπολεμηθεί η διεθνής τρομοκρατία.
Αυτά, όμως, είναι πολύ μεταγενέστερα της Διάσκεψης των Ηνωμένων Εθνών του 1998, μετά από δύσκολη προπαρασκευαστική εργασία πέντε ετών, κατά την οποία διάσκεψη εγκρίθηκε το καταστατικό ίδρυσης του Διεθνούς Ποινικού Δικαστηρίου που συζητάμε σήμερα. 
Η δικαιοδοσία του αφορά τη γενοκτονία, τα εγκλήματα κατά της ανθρωπότητας, τα εγκλήματα πολέμου και το έγκλημα της επίθεσης. Το κακό είναι -και για μένα είναι πολύ σοβαρό- ότι ενώ για τις πρώτες κατηγορίες έχουν περιληφθεί ορισμοί στο καταστατικό, για το έγκλημα της επίθεσης, που είναι αυτό που κατά τη γνώμη μου είναι πιθανότερο να διαπραχθεί, όπως διαμορφώθηκε η παγκόσμια κατάσταση σήμερα, δεν υπήρξε συμφωνία στη διάσκεψη για τον ορισμό της έννοιας της επίθεσης και έτσι το υπό ίδρυση Διεθνές Ποινικό Δικαστήριο δεν μπορεί να ασκήσει δικαιοδοσία.
Η έλλειψη αυτή δικαιοδοσίας για το έγκλημα της επίθεσης είναι ένα ουσιαστικό έλλειμμα στη διαδικασία της κύρωσης του Διεθνούς Ποινικού Δικαστηρίου. Τα κράτη που υπέγραψαν τη συμφωνία προχωρούν με πολύ αργούς ρυθμούς στην κύρωση που κάνουμε εμείς σήμερα. 
Η Ελλάς -και καλά πράττει σήμερα- συζητά την κύρωση, η οποία είναι αναγκαία για τη δικαιοδοσία του δικαστηρίου στη χώρα μας. Θα πρέπει να προχωρήσουν και οι άλλες χώρες. Δεν προχωρούν και επομένως, δεν υπόκεινται στη δικαιοδοσία του Διεθνούς Ποινικού Δικαστηρίου. 
Το 1993 και 1994, όπως είναι γνωστό, το Συμβούλιο Ασφαλείας συνέστησε δυο Ειδικά Δικαστήρια για την πρώην Γιουγκοσλαβία και τη Ρουάντα για την εκδίκαση εγκλημάτων που διεπράχθησαν εκεί, αν βέβαια αυτά αποδειχθούν. Αυτά συστήθηκαν μετά τη διάπραξη των εγκλημάτων και αυτό βέβαια θέτει εν αμφιβόλω την αντικειμενικότητά τους. Αυτό το δικαστήριο -μπορεί να υπάρχουν οι αντιρρήσεις που διατύπωσε η συνάδελφός μου του Κ.Κ.Ε.- αλλά οπωσδήποτε είναι ένα βήμα προς τα εμπρός. Έχει έλλειμμα, κυρίως δεν καθόρισε την έννοια της επίθεσης, που για μένα είναι αυτό που βλέπουμε να διαπράττεται καθημερινώς στην παγκόσμια σκηνή. 
ΛΙΑΝΑ ΚΑΝΕΛΛΗ: Θα ψηφίσετε "όχι" λοιπόν.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Βλέπουμε ότι η αυθαιρεσία, μετά από αυτήν τη συγκλονιστική και εγκληματική ενέργεια της 11ης Σεπτεμβρίου, ενεθάρρυνε την ασυδοσία των ισχυρών και τον τρόπο παρέμβασης σε ξένα κράτη. Επομένως αυτό καθιστά ακόμη πιο αναγκαίο να υπάρξει ένα διεθνές δικαστήριο, το οποίο να είναι μόνιμο και να μπορεί να επεμβαίνει και να εκδικάζει εγκλήματα που διαπράττονται στην παγκόσμια σκηνή.
Αλλά δεν μπορώ να αντιληφθώ για ποιο λόγο είναι δυνατόν να λέμε ότι δεν πρέπει να κυρώσουμε τη σύμβαση. Δηλαδή, επειδή θα διαπράξουμε εμείς τέτοια εγκλήματα και επομένως θα υποκείμεθα στη δικαιοδοσία…
ΛΙΑΝΑ ΚΑΝΕΛΛΗ: Αλλάξατε ψήφο; 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κυρία συνάδελφε.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Εμείς πρέπει να την κυρώσουμε, διότι είναι ένα βήμα προς τα εμπρός. Αυτό δεν μπορεί να το αμφισβητήσει κανείς.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ζητήσει ο κ. Καψής.
Έχετε αντιρρήσεις για τη σύμβαση αυτή, για να πάρετε το λόγο, κύριε Καψή;
ΓΙΑΝΝΗΣ ΚΑΨΗΣ: Κύριε Πρόεδρε, για να σηκώνω το χέρι μου σημαίνει ότι έχω και τις έχω εκφράσει και στην Επιτροπή. Γιατί ρωτάτε; 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Καψή. Μου ζητήσατε το λόγο. Για να σας δώσω το λόγο με βάση τον Κανονισμό, πρέπει να δηλώσετε ότι έχετε αντιρρήσεις. 
ΓΙΑΝΝΗΣ ΚΑΨΗΣ: Βάλατε την προϋπόθεση για να δώσετε το λόγο.
ΠΡΟΕΔΡΕΥΩΝ (Κωνσταντίνος Γείτονας): Όχι, δεν είναι δική μου προϋπόθεση, είναι του Κανονισμού. Είναι μια περιορισμένη συζήτηση που προβλέπει ο Κανονισμός, στην οποία μετέχουν όσοι συνάδελφοι έχουν αντιρρήσεις.
ΓΙΑΝΝΗΣ ΚΑΨΗΣ: Μα, για να σηκώσω το χέρι μου, σημαίνει ότι έχω αντιρρήσεις.
ΠΡΟΕΔΡΕΥΩΝ (Κωνσταντίνος Γείτονας): Ωραία, λοιπόν, έχετε το λόγο.
ΓΙΑΝΝΗΣ ΚΑΨΗΣ: Αρχίζω από το τέλος της ομιλίας του εκλεκτού συναδέλφου κ. Παναγιωτόπουλου, που λέει, ότι είναι ένα βήμα μπρος. Αυτό μου θύμισε τον περίφημο λόγο του δικτάτορα Παπαδόπουλου, που είπε ότι μπροστά μας ανοίγεται το χάος και η επανάσταση έκανε ένα βήμα μπρος. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Για το γκρεμό το είπε αυτό. 
ΓΙΑΝΝΗΣ ΚΑΨΗΣ: Το να κάνεις ένα βήμα μπρος δεν είναι πάντοτε σωστό και σοβαρό και δεν ξέρεις τι βρίσκεται μπροστά σου. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Αυτό το είπε ο Παττακός στην Κρήτη.
ΓΙΑΝΝΗΣ ΚΑΨΗΣ: Κύριε Πρόεδρε, θα είμαι πάρα πολύ σύντομος, γιατί δεν χρειάζεται να επαναλάβω…
ΠΡΟΕΔΡΕΥΩΝ (Κωνσταντίνος Γείτονας): Το ελπίζω ότι θα είσθε σύντομος.
ΓΙΑΝΝΗΣ ΚΑΨΗΣ : Το ελπίζετε; Τότε θα μακρηγορήσω, κύριε Πρόεδρε, για να διαψεύσω όλες τις ελπίδες σας. 
ΠΡΟΕΔΡΕΥΩΝ (Κωνσταντίνος Γείτονας): Καλώς.
ΓΙΑΝΝΗΣ ΚΑΨΗΣ : Κύριε Πρόεδρε, θα είμαι σύντομος για τον απλούστατο λόγο ότι αυτή η σύμβαση θα κυρωθεί. Αλλά δεν θέλω να φέρω εγώ την ευθύνη, που θα φέρει ο κ. Παναγιωτόπουλος. Διότι ναι μεν αναφέρονται εδώ οι βασικές αρχές, οι οποίες προσπαθούν να καλύψουν τη βασική αρχή του nulla penna sine lege, αλλά μην αυταπατώμεθα.
ΓΙΩΡΓΟΣ ΠΑΝΑΓΙΩΤΟΠΟΥΛΟΣ : Γιατί απευθύνεστε στο Προεδρείο, αφού σε εμάς αναφέρεστε;
ΓΙΑΝΝΗΣ ΚΑΨΗΣ : Η παραπομπή σε διάφορες διεθνείς διατάξεις, οι οποίες δεν αποτελούν ένα συγκροτημένο δικαιϊκό σύστημα, αλλά απλές συμφωνίες, αίρουν την ύπαρξη Διεθνούς Ποινικού Δικαίου. Συνεπώς υπάρχει η βασική αδυναμία ότι συνιστούμε ένα δικαστήριο, το οποίο θα δικάζει χωρίς να έχουμε σαφή νόμο για το πώς θα δικάσει. 
Βιάζεστε, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Κύριε Καψή, δεν ξέρω γιατί σήμερα είστε πολύ επιθετικός προς το Προεδρείο. Γιατί;
ΓΙΑΝΝΗΣ ΚΑΨΗΣ : Κύριε Πρόεδρε, ξέρετε ότι έχω τα καλύτερα αισθήματα για εσάς.
ΠΡΟΕΔΡΕΥΩΝ (Κωνσταντίνος Γείτονας): Αυτά είναι αμοιβαία.
ΦΟΙΒΟΣ ΙΩΑΝΝΙΔΗΣ : Αυτό να φοβάστε.
ΠΕΤΡΟΣ ΜΟΛΥΒΙΑΤΗΣ : Φανταστείτε και να μην είχε τα καλύτερα αισθήματα!
ΓΙΑΝΝΗΣ ΚΑΨΗΣ : Δεδομένου ότι ζούμε σε μία εποχή, όπου το διεθνές ποινικό δόγμα στηρίζεται σε εκείνο, που -είστε νεότερος μου και δεν θα το θυμάστε- έλεγαν επί κατοχής τα τάγματα ασφαλείας : Πας μη μεθ' ημών, καθ' ημών.
ΛΙΑΝΑ ΚΑΝΕΛΛΗ : Αυτή είναι δήλωση του κ. Μπους.
ΓΙΑΝΝΗΣ ΚΑΨΗΣ : Όχι, κυρία συνάδελφε. 
ΠΡΟΕΔΡΕΥΩΝ (Κωνσταντίνος Γείτονας): Αφήστε, κυρία συνάδελφε, για να τελειώσουμε. Σας παρακαλώ, κυρία Κανέλλη. 
ΓΙΑΝΝΗΣ ΚΑΨΗΣ : Εγώ φοβάμαι πάρα πολύ. 
Υποσχέθηκα ότι θα είμαι σύντομος. Θα ήθελα να ζητήσω από τον κύριο Υπουργό, ο οποίος είναι εισηγητής, μια διευκρίνιση: Όταν θα κάνω τροχαία παράβαση, θα παραπέμπομαι στην Τροχαία ή στο Διεθνές Ποινικό Δικαστήριο; Είναι κάτι, το οποίο μπορεί να συμβεί. Μπορεί, εάν θίξω ή παρεμποδίσω ένα διπλωματικό αυτοκίνητο που διασχίζει την Κηφισίας, να θεωρηθώ τρομοκράτης. 
Κύριε Πρόεδρε, η ιστορία μας έδειξε ότι οι περισσότεροι μεγάλοι ηγέτες από το Μακάριο μέχρι το Μαντέλα ξεκίνησαν την πολιτική τους καριέρα ως τρομοκράτες και παριστάμεθα σήμερα ως μάρτυρες της μεγαλύτερης κρατικής τρομοκρατίας χωρίς να αντιδρούμε. 
Διάβασα σήμερα στις εφημερίδες ότι απηγορεύθη στον Αρχηγό της Παλαιστινιακής Οντότητας, για να μην πω το πω, κράτος -αν θίγω μερικούς- να πάει στη Συρία. Αν αυτό είναι διεθνής έννομος τάξη, την οποία έρχεται να εφαρμόσει αυτό το δικαστήριο, εγώ καταψηφίζω τη σύμβαση. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυριούνης μου έχει ζητήσει το λόγο. 
Ορίστε, κύριε Σπυριούνη. 
ΚΥΡΙΑΚΟΣ ΣΠΥΡΙΟΥΝΗΣ: Παραιτούμαι, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Σπυριούνη. 
Ο κ. Καρατζαφέρης έχει το λόγο και τελειώνουμε, γιατί δεν έχει ζητήσει κανείς άλλος το λόγο. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, μπορώ να διορθώσω ένα ιστορικό λάθος, που έκανε ο κ. Καψής; 
ΠΡΟΕΔΡΕΥΩΝ (Κωνσταντίνος Γείτονας): Αφήστε το, κύριε Παναγιατώπουλε, για μετά. Έχω δώσει τώρα το λόγο στον κ. Καρατζαφέρη.
Έχετε αντιρρήσεις, κύριε Καρατζαφέρη;
ΓΕΩΡΓΙΟΣ ΚΑΡΑΤΖΑΦΕΡΗΣ: Βεβαίως, κύριε Πρόεδρε, έχω μεγάλες αντιρρήσεις. 
ΠΡΟΕΔΡΕΥΩΝ (Κωνσταντίνος Γείτονας): Επομένως, να τις ακούσουμε. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δικαστήριο από δικαστήριο έχει μεγάλη διαφορά. Εδώ πρόκειται να συσταθεί ένα έκτακτο στρατοδικείο. Και εξηγούμαι λέγοντας ότι ένα δικαστήριο έχει την αξία του, αν διέπεται από δημοκρατία. 
Αυτή η παγκόσμια κοινότητα, που έρχεται μπροστά μας, είναι δημοκρατική; Αμφιβάλλει κανείς ότι έχουμε την πλήρη επικυριαρχία της Αμερικής; Αμφιβάλλει κανείς ότι τα λεγόμενα Ενωμένα Έθνη είναι προτεκτοράτο των Ηνωμένων Πολιτειών; Αμφιβάλλει κανείς ότι ο άνθρωπος που προΐσταται σήμερα, ο κ. Κόφι Ανάν, δεν ενεργεί κατά παραγγελία της Αμερικής; Άρα, ερχόμαστε να συστήσουμε ένα στρατοδικείο με τη δική μας συναίνεση, για να παίξει η Αμερική το παιχνίδι της για άλλη μια φορά. 
Έχουμε τώρα ένα προηγούμενο: αυτό το οποίο γίνεται με τον ηγέτη της Γιουγκοσλαβίας, το Μιλόσεβιτς. 
Υπάρχει κανείς μας που να συμφωνεί με αυτό το θέατρο που γίνεται εκεί, με αυτήν τη φαρσοκωμωδία, με αυτήν την τραγωδία, αν θέλετε, με ό,τι συμβαίνει, όταν δεν υπάρχει καν η δυνατότητα σε αυτό το δικαστήριο να πάνε Έλληνες Βουλευτές, ως παρατηρητές; Τέτοια στρατοδικεία θα συστήσουμε εμείς με τη δική μας υπογραφή; 
Και έρχομαι, κύριε Πρόεδρε, σε ένα παράδειγμα, όπου και η δική σας η συμμετοχή ήταν έντονη, πολύ δε περισσότερο άλλων ανθρώπων, όπως του προλαλήσαντος. Σας θυμίζω τι έγινε με τον Ρασίντ. Εσείς κάνατε τη δική σας πολιτική ως Κυβέρνηση ανεξάρτητα αν συμφωνούσαν ή διαφωνούσαν κάποιοι άλλοι. Τον κλείσατε στον Κορυδαλλό. Δεν τον παραδώσατε στους Αμερικανούς. Με αυτήν τη σύμβαση που σήμερα και εσείς θα υπογράψετε και θα συναινέσετε εκείνη την πολιτική που εσείς κάνατε ως Κυβέρνηση του ΠΑΣΟΚ δεν θα μπορείτε να την κάνετε. Δεν θα μπορείτε να πείτε όχι, δεν παραδίδω τον Ρασίντ. Επομένως με ποια λογική προχωράτε; Ποια σχέση έχει εκείνη η εποχή με αυτήν την εποχή; 
ΛΙΑΝΑ ΚΑΝΕΛΛΗ: Τον Κοσκωτά θα τον παραδίναμε; 
ΓΕΩΡΓΙΟΣ ΚΑΡΑΤΖΑΦΕΡΗΣ: Άρα, λοιπόν, θα ήθελα να σας πω για άλλη μία φορά ότι καθημερινώς τον τελευταίο μήνα -το είπα και προχθές- δεν κάνουμε τίποτα άλλο παρά να φέρουμε συμβάσεις εδώ που μειώνουν την κυριαρχία του κράτους. Κάθε μέρα. Προχθές παραδώσαμε την αστυνόμευση της χώρας στην EUROPOL. Από την άλλη μεριά συζητάμε και διαπραγματευόμαστε ότι η άμυνά μας θα είναι σε έναν ευρωστρατό που θα ελέγχεται από τους Αμερικανούς και από τους Αμερικανούς στους Τούρκους. Συζητάμε για τη Συνθήκη της Νίκαιας, συζητάμε για ένα Σύνταγμα ευρωπαϊκό που θα υπερτερεί του δικού μας Συντάγματος. Εκχωρήσαμε την κεντρική μας τράπεζα. Δεν έχουμε κεντρική τράπεζα, είναι η κεντρική τράπεζα των Βρυξελλών. Έχουμε εκχωρίσει την εξωτερική μας πολιτική και υπακούμε σε όλα τα κελεύσματα της Ουάσιγκτον και των Βρυξελλών. Δεν έχουμε κράτος πλέον. Τώρα δίδουμε και τη δικαιοσύνη. Κάθε μέρα φέρνουμε εδώ μία σύμβαση, όπου εκχωρούμε κυριαρχικά μας δικαιώματα. Δεν καταλαβαίνω, λοιπόν, πώς είναι δυνατόν να συμβαίνει αυτό. Επιτέλους κάποια στιγμή θα βρεθούμε αντιμέτωποι με την επόμενη γενιά. Ενώ εμείς παραλάβαμε κράτος, τι παραδίδουμε; Παραδίδουμε μία επαρχία. Τι παραδίδουμε αύριο το πρωί όταν δεν έχουμε το δικαίωμα της συλλήψεως, της εκδικάσεως, όταν δεν θα έχουμε δική μας άμυνα, όταν δεν έχουμε πλέον νόμισμα, όταν θα έχουμε καταργήσει τα πάντα. 
Άρα, λοιπόν, κύριε Πρόεδρε, θα πρέπει να το δούμε και κάτω από αυτήν τη διάσταση. Μη βλέπουμε ένα-ένα το πετραδάκι. Ας δούμε όλο το μωσαϊκό που δημιουργείται. Κάθε μέρα, επαναλαμβάνω και το λέω μετ' επιτάσεως, έρχεται και μία σύμβαση μειώσεως της κυριαρχίας μας. Δεν μπορεί να συνεχιστεί αυτός ο κατήφορος. Νομίζω ότι διαπράττουμε ένα έγκλημα. Πολύ εύκολα να εισχωρήσουμε μέσα σε όλα αυτά. Εάν αύριο το πρωί αποφασίσουμε να απαγκιστρωθούμε απ΄ όλα αυτά, να δούμε πώς θα μπορέσουμε να ξεφύγουμε. Και εν πάση περιπτώσει εάν αυτό το ποινικό δικαστήριο ίσχυε πριν από διακόσια χρόνια -αυτό που πάμε σήμερα να διαπράξουμε- έχετε υπόψη σας ότι θα δικαζόταν στη Χάγη και όχι στο Ναύπλιο ο Κολοκοτρώνης. 
ΠΕΤΡΟΣ ΜΟΛΥΒΙΑΤΗΣ: Κύριε Πρόεδρε, μπορεί να υπάρξει κατ' οικονομία ερμηνεία για να μιλήσει και η άλλη πλευρά; 
ΠΡΟΕΔΡΕΥΩΝ (Κωνσταντίνος Γείτονας): Όχι, θα μιλήσει ο κύριος Υπουργός. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, θέλω να κάνω ένα σχόλιο.
ΠΡΟΕΔΡΕΥΩΝ (Κωνσταντίνος Γείτονας): Κύριε Παναγιωτόπουλε, σας παρακαλώ, διευκόλυνα τη συζήτηση όσο μπορούσα, αλλά είμαστε στη διάρκεια διαδικασίας νομοθετικού έργου. 
Εγώ μόνο μία παρατήρηση. Ήθελα να αναφερθώ στον κ. Καρατζαφέρη και το κάνω με αφορμή και άλλες τοποθετήσεις συναδέλφων. Όταν απευθύνεστε στο Προεδρείο, να μην το ταυτίζετε με πολιτικές και την σχετική αντιπαράθεση. Το Προεδρείο είναι εδώ για να διεξάγεται ομαλά η συζήτηση, όπως προβλέπει ο Κανονισμός. Να απευθύνεστε για τις πολιτικές στα υπουργικά έδρανα ή στις πτέρυγες. 
ΓΕΩΡΓΙΟΣ ΚΑΡΑΤΖΑΦΕΡΗΣ: Απευθυνόμαστε στον Πρόεδρο. 
ΠΡΟΕΔΡΕΥΩΝ (Κωνσταντίνος Γείτονας): Όχι, γιατί το Προεδρείο συνήθως δέχεται επιθέσεις από παντού. Τα του Καίσαρος, τω Καίσαρι... 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, δώστε μου το λόγο για μισό λεπτό. 
ΠΡΟΕΔΡΕΥΩΝ (Κωνσταντίνος Γείτονας): Κατ' οικονομία για μισό δευτερόλεπτο, ορίστε έχετε το λόγο.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Είπε ο κ. Καψής για τον Παπαδόπουλο, που είπε για το βήμα προς τα εμπρός. Αυτό δεν το είπε ο Παπαδόπουλος, το είπε ο Παττακός, μιλώντας στο Ηράκλειο. 
ΛΙΑΝΑ ΚΑΝΕΛΛΗ: Οποία η ανάγκη της διευκρίνισης, κύριε συνάδελφε ...
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Είπε ότι η Ελλάς προ της 21ης Απριλίου ευρίσκετο στο χείλος το γκρεμού και με την επανάσταση της 21ης Απριλίου πραγματοποίησε ένα άλμα προς τα εμπρός. 
ΠΡΟΕΔΡΕΥΩΝ (Κωνσταντίνος Γείτονας): Δεν έχει ενδιαφέρον.
ΛΙΑΝΑ ΚΑΝΕΛΛΗ: Χούντα ο ένας, χούντα και ο άλλος.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Γιατί με διακόπτετε; Ήταν στο χείλος του γκρεμού και με την επανάσταση της 21ης Απριλίου πραγματοποίησε ένα άλμα προς τα εμπρός. Σαν το άλμα που κάνει το κόμμα το δικό σας. 
ΠΡΟΕΔΡΕΥΩΝ (Κωνσταντίνος Γείτονας): Είτε ο ένας το είπε είτε ο άλλος, για τη Βουλή και τη δημοκρατία, δεν έχει καμία σημασία η άποψη χουντικών.
Ο κύριος Υπουργός έχει το λόγο.
ΛΙΑΝΑ ΚΑΝΕΛΛΗ: Πνευματικά δικαιώματα θα ζητήσει ο Παττακός, κύριε συνάδελφε; Σκοτιστήκαμε τι είπε. Η χούντα το είπε. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Προβάλατε αντιρρήσεις, ακούστε τον κύριο Υπουργό. Ακούστε τον αντίλογο, λοιπόν.
Ορίστε, κύριε Υπουργέ, έχετε το λόγο.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Εξωτερικών, κ. Λοβέρδος.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Κύριε Πρόεδρε, θεωρώ μεγάλη μου τιμή και μεγάλη μου τύχη να είμαι εισηγητής για την κύρωση αυτής της σύμβασης. Και είναι μεγάλη μου τύχη γιατί προηγούμενοι από μένα το ξεκίνησαν αυτό το εγχείρημα. Στον Υπουργό τον κ. Πάγκαλο πρέπει να δοθούν τα συγχαρητήρια, στον τότε συνεργάτη του στον καθηγητή τον κ. Περράκη, που παρίσταται και σήμερα στη συζήτησή μας, στην κα Λιβαδά και στην κα Μαρούδα, στους ανθρώπους που πίστεψαν αυτό το θέμα από την αρχή και καταλήξαμε σήμερα στην Εθνική Αντιπροσωπεία, μετά από μια συζήτηση αρκετά σοβαρή που έγινε στη Διαρκή Επιτροπή, να κυρώνουμε τη σύμβαση περί αυτού του διεθνούς ποινικού δικαστηρίου.
Θεωρώ πολύ θετική εξέλιξη την παρούσα εξέλιξη -και συνεπώς τιμή μου που ασκώ τη σχετική νομοθετική πρωτοβουλία- και αυτό για έναν πολύ σημαντικό λόγο. Έρχεται το Διεθνές Ποινικό Δικαστήριο να αντικαταστήσει, κυρίες και κύριοι Βουλευτές, την ad hoc ποινική δικαιοσύνη, την ποινική δικαιοσύνη του τύπου του δικαστηρίου που δικάζει σήμερα το Μιλόσεβιτς, του δικαστηρίου δηλαδή για τα εγκλήματα πολέμου στο χώρο της Γιουγκοσλαβίας. 
Η ad hoc ποινική δικαιοσύνη, κυρίες και κύριοι Βουλευτές, έχει δύο όψεις. Η μία της όψη είναι το Διεθνές Ποινικό Δικαστήριο που αφορά στα εγκλήματα που διεπράχθησαν στη Ρουάντα, που όποιος έχει υπόψη του τους εμφυλίους πολέμους σε χώρες τέτοιας αναπτυξιακής κατάστασης, μπορεί να παραπέμπεται σε πολλά πράγματα, και εν πάση περιπτώσει έχουμε υπ' όψιν αυτήν την ad hoc ποινική δικαιοσύνη με θετική όψη, αλλά και την ad hoc ποινική δικαιοσύνη με τις πολλές επιφυλάξεις τις δικές μας ως προς αυτήν. Και αναφέρομαι στη στάση πολλών πολιτικών δυνάμεων, και στην Ελλάδα, για το Διεθνές Ποινικό Δικαστήριο, που αφορά τα εγκλήματα που διεπράχθησαν στη Γιουγκοσλαβία.
Όσοι ξέρουν τη Βοσνία Ερζεγοβίνη, όσοι έχουν δει από κοντά τι διεπράχθη εκεί απ' όλες τις πλευρές, όσοι έχουν υπόψη τους τι μπορεί να κάνει ο άνθρωπος εναντίον άλλου ανθρώπου, θα καταλάβουν ότι ένα Διεθνές Ποινικό Δικαστήριο έχει ρόλο και σημασία. Όχι όμως όταν αυτό λειτουργεί μεροληπτικά, όχι όμως όταν αυτό δεν δημιουργεί εμπιστοσύνη ότι μπορεί ενώπιόν του να διεξαχθεί μία δίκαιη δίκη.
ΦΟΙΒΟΣ ΙΩΑΝΝΙΔΗΣ: Και όχι όταν συνιστάται εκ των υστέρων.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Εν όψει, λοιπόν, όλων αυτών και εν όψει κι αυτού που λέγει ο κ. Ιωαννίδης, που είναι πολύ σημαντικό, της παραβίασης δηλαδή της αρχής της μη αναδρομικότητας του ποινικού νόμου, που είναι θεμελιώδης αρχή για κάθε ποινικό σύστημα, το να ιδρύεται ένα Διεθνές Ποινικό Δικαστήριο, αυτό συνιστά από μόνο του μία θετική εξέλιξη. 
ΠΕΤΡΟΣ ΜΟΛΥΒΙΑΤΗΣ: Γιατί δεν θα είναι η δικαιοσύνη των νικητών.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Θα ήθελα να χρησιμοποιήσω αυτό το επιχείρημα στη συνέχεια. Αλλά μια και παρεμβαίνει ο κ. Μολυβιάτης με οδηγεί να το πω τώρα.
ΛΙΑΝΑ ΚΑΝΕΛΛΗ: Η αναπτυξιακή κατάσταση της Ρουάντα ήταν εφάμιλλη μιας ευρωπαϊκής χώρας.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Απευθύνομαι σε όλους τους συναδέλφους. Εκφράστηκαν οι αντιρρήσεις. Να ακούσουμε και τον αντίλογο για να κλείσουμε και τη συζήτηση. 
Συνεχίστε, κύριε Υπουργέ.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Είναι δεδομένο και κανένας θεσμός δεν μπορεί να ανατρέψει αυτό που θα ειπωθεί τώρα ότι οι διεθνείς σχέσεις στηρίζονται, και κινητήριος δύναμή τους είναι, ο συσχετισμός των δυνάμεων. Αυτό είναι μια, κατάσταση από την οποία ουδείς άνθρωπος μπορεί να ξεφύγει. Είναι έτσι.
ΦΟΙΒΟΣ ΙΩΑΝΝΙΔΗΣ: Ουαί τοις ηττημένοις. 
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Όμως υπάρχουν διαδικασίες, υπάρχουν θεσμοί οι οποίοι είναι σε θέση, σχετικά τουλάχιστον, αυτόν το συσχετισμό δυνάμεων να τον οριοθετούν και να τον εκλογικεύουν. Και αυτό το Διεθνές Ποινικό Δικαστήριο είναι μία γραμμή άμυνας. Δεν είναι "Η" γραμμή άμυνας ή δεν είναι εκείνος ο θεσμός που θα ανατρέψει τη ροή του συσχετισμού των δυνάμεων, αλλά είναι οπωσδήποτε ένας θεσμός που εκλογικεύει τα θέματα της ποινικής δικαιοσύνης και που δεν επιτρέπει απολύτως να αποτυπώνεται μέσω ενός Διεθνούς Ποινικού Δικαστηρίου το δίκαιο του νικητή. Που τι θέλει; Θέλει να διαγράψει από τον ηττημένο το καθεστώς του αντιπάλου. Η διαγραφή του καθεστώτος του αντιπάλου υποβιβάζει τον ηττημένο από έναν πόλο μιας σύγκρουσης σε έναν κατάδικο, σε έναν άνθρωπο με ριγέ στολή και σιδερένια μπάλα στα πόδια, έναν άνθρωπο, ένα υποκείμενο που δεν έχει καμία σχέση με την πολιτική, αλλά έχει σχέση με την ποινική δικαιοσύνη.
Η συζήτηση, κυρίες και κύριοι Βουλευτές, για ένα Διεθνές Ποινικό Δικαστήριο είναι πάρα πολύ παλιά. Μετά τον Α΄ Παγκόσμιο Πόλεμο έγινε πολύ μεγάλη συζήτηση για να ιδρυθεί ένα τέτοιο δικαστήριο και για να καταγραφούν τα σχετικά αδικήματα.
Αυτή η συζήτηση, κύριοι συνάδελφοι και κυρία Κανέλλη, ήταν ατελέσφορη. Από άλλους κρίθηκε ρομαντική και ουτοπική, από άλλους κρίθηκε επικίνδυνη. 
ΛΙΑΝΑ ΚΑΝΕΛΛΗ: Πνίγηκε.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Και πράγματι, σε έναν κόσμο διπολικό, σε έναν κόσμο όπου ήταν δύσκολο να καταλήξεις σε τυποποίηση αδικημάτων, αυτή η συζήτηση δεν είχε κάποιο συγκεκριμένο αποτέλεσμα.
ΛΙΑΝΑ ΚΑΝΕΛΛΗ: Και όταν έγινε μονοπολικός, έγινε η συζήτηση.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Μετά το Β΄ Παγκόσμιο Πόλεμο και με την εμπειρία της Νυρεμβέργης, που οι ποινικολόγοι ξέρουν ότι δεν ήταν και η καλύτερη δυνατή, η συζήτηση αναζωπυρώθηκε χωρίς να υπάρχει αποτέλεσμα.
ΛΙΑΝΑ ΚΑΝΕΛΗ: Σύμφωνοι.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Μετά την εμπειρία και των ad hoc δικαστηρίων θεωρώ ότι η ανθρωπότητα καλώς κάνει που καταλήγει σε μια διεθνή συνθήκη περί ίδρυσης διεθνούς ποινικού δικαστηρίου, την οποία μάλιστα συγκεκριμένες χώρες με συγκεκριμένο ρόλο στις διεθνείς σχέσεις είτε δεν την υπογράφουν, όπως π.χ. η Τουρκία είτε, αφού την υπέγραψαν, δηλώνουν πως δεν θα την κυρώσουν. 
Μας ενδιαφέρει η Ελλάδα να ανήκει σ' αυτούς τους εξήντα πρώτους που θα την κυρώσουν και θα την επικυρώσουν και επικυρώνοντάς την θα αρχίσει να τίθεται σε εφαρμογή αυτός ο διεθνής θεσμός. Ήδη, κυρίες και κύριοι Βουλευτές, οι χώρες πλησιάζουν τις εξήντα και είναι ενδιαφέρον να συγκαταλέγεται και η Ελλάδα ανάμεσα σ' αυτούς τους πρώτους, ούτως ώστε από το Σεπτέμβριο στην πρώτη συνδιάσκεψη των συμβαλλομένων μερών, των όσων θα είναι μέρη που έχουν επικυρώσει τη συνθήκη, να μπορέσουν να αρχίσουν να συζητούνται τα θέματά της.
Ένα από τα θέματα που θα συζητηθούν είναι και αυτό που αφορά ένα από τα τέσσερα αδικήματα που σαφώς οριοθετούνται από τη σύμβαση αυτή, αυτό της επιθέσεως. Και έχετε απόλυτο δίκιο ότι είναι προβληματικό, που ακόμη η έννοια της επίθεσης δεν έχει διευκρινιστεί.
Μια σκέψη μόνο και κλείνω. Η διεθνής σύμβαση για το διεθνές αυτό δικαστήριο εμπεριέχει τρεις καλές στιγμές: Άρθρα 5 και επόμενα περί τυποποίησης αδικημάτων, άρθρα 35 και επόμενα περί προσωπικής και λειτουργικής ανεξαρτησίας των δικαστών και οπωσδήποτε μέσα από τις διατάξεις της προκύπτει ότι δεν μπορεί να παραβιαστεί η αρχή της μη αναδρομικότητας του ποινικού νόμου, που είναι θεμελιώδής αρχή για το ποινικό δίκαιο. 
Για την επίθεση, που είναι μια έλλειψη ο σαφής ορισμός της, υπάρχει σχετική συζήτηση, υπάρχει σχετική ελληνική πρόταση -"ελληνοπορτογαλλική" ας μου επιτραπεί να τη χαρακτηρίσω. Μετά την πρώτη σύσκεψη των μερών που θα έχουν επικυρώσει τη σύμβαση ανοίγει η συζήτηση προς περαιτέρω διευκρίνιση της έννοιας της επιθέσεως. 
Αυτά, κύριε Πρόεδρε. Ευχαριστώ πάρα πολύ για την ανοχή.
ΓΙΑΝΝΗΣ ΚΑΨΗΣ: Κύριε Πρόεδρε, ζητώ το λόγο επί του Kανονισμού.
ΠΡΟΕΔΡΕΥΩΝ (Κωνσταντίνος Γείτονας): Μετά επί της διαδικασίας.
Κυρίες και κύριοι συνάδελφοι, κηρύσσεται περαιωμένη η περιορισμένη συζήτηση που έγινε στο σχέδιο νόμου "Κύρωση του Καταστατικού του Διεθνούς Ποινικού Δικαστηρίου" σύμφωνα με το άρθρο 108, παράγραφος 1 του Κανονισμού.
Ερωτάται το Σώμα: Γίνεται δεκτό το σχέδιο νόμου "Κύρωση του Καταστατικού του Διεθνούς Ποινικού Δικαστηρίου";
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Δεκτό κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το σχέδιο νόμου του Υπουργείου Εξωτερικών: "Κύρωση του Καταστατικού του Διεθνούς Ποινικού Δικαστηρίου" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:

(Το κείμενο του νομοσχεδίου βρίσκεται στο τεύχος των Πρακτικών της Βουλής)

ΠΡΟΕΔΡΕΥΩΝ (Κωνσταντίνος Γείτονας): Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: "Κύρωση της Ευρωπαϊκής Σύμβασης για τις κινηματογραφικές συμπαραγωγές".
Ενημερώνω τους κυρίους συναδέλφους ότι στην Επιτροπή ψηφίστηκε ομόφωνα.
ΛΙΑΝΑ ΚΑΝΕΛΛΗ: Όχι, κύριε Πρόεδρε. Με συγχωρείτε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Αυτό λένε τα Πρακτικά, κυρία Κανέλλη.
ΛΙΑΝΑ ΚΑΝΕΛΛΗ: Τα Πρακτικά τα λένε ως προς την καταγραφή.
ΠΡΟΕΔΡΕΥΩΝ (Κωνσταντίνος Γείτονας): Και οφείλω να συμπληρώσω ότι έλειπε ο Συνασπισμός.
ΛΙΑΝΑ ΚΑΝΕΛΛΗ: Ναι. Επιτρέψτε μου κάτι όμως. Αν διαβάσετε τα Πρακτικά, ο κ. Χουρμουζιάδης έχει τοποθετηθεί αρνητικά. Με τον τρόπο που γίνεται η ψηφοφορία στις Επιτροπές τώρα με τον καινούριο Κανονισμό, αν απουσίαζε την ώρα της ψηφοφορίας ο κ. Χουρμουζιάδης -ακόμα κι αν είχε πάει στην τουαλέτα, με συγχωρείτε- θα πάρουμε τα Πρακτικά ή τη φυσική του απουσία; 
ΠΡΟΕΔΡΕΥΩΝ (Κωνσταντίνος Γείτονας): Εκφράζετε λοιπόν αντιρρήσεις;
ΛΙΑΝΑ ΚΑΝΕΛΛΗ: Εκφράζω αντιρρήσεις.
ΠΡΟΕΔΡΕΥΩΝ (Κωνσταντίνος Γείτονας): Αφού εκφράζετε αντιρρήσεις, πάρτε το λόγο για τρία λεπτά.
ΛΙΑΝΑ ΚΑΝΕΛΛΗ: Νομίζω ότι θα χρειαστώ λιγότερα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Μακάρι. 
ΛΙΑΝΑ ΚΑΝΕΛΛΗ: Οι συμπαραγωγές ταινιών χρειάζονται εκ των προτέρων προσδιορισμό του προϊόντος. Είναι πνευματικό προϊόν, είναι καλλιτεχνικό προϊόν ή είναι ένα εμπόρευμα του οποίου δεν μας ενδιαφέρει η σύσταση; 
Ο τρόπος με τον οποίον προωθείται η συνεργασία έχει μόνο ένα στενά οικονομίστικο κριτήριο και, αν θέλετε, διευκολύνει τους μεγάλους σε σχέση με τους μικρούς. Δηλαδή, θα πάμε σε ένα 10% συμμετοχή μιας συμπαραγωγής ελληνικής και γαλλικής. Αναρωτιέμαι -το δήλωσε στην Επιτροπή ο συνάδελφος κ. Χουρμουζιάδης- γιατί το νομοσχέδιο προβλέπει και διατήρηση του εθνικού χαρακτήρα της συμμετοχής. Άρα, μπορείτε να μου πείτε πώς θα εκφραστεί αυτός, ως προς τι; Αν το κριτήριο είναι οικονομίστικο, θα μεταφραστεί ως προς το γεγονός ότι τμήμα των παραγωγών αυτής της ταινίας θα είναι Έλληνες εργαζόμενοι ενδεχομένως. Αρκεί αυτό για να χαρακτηριστεί εθνική η συμμετοχή με οικονομικά κριτήρια; Ή θα δείτε τον Κολοκοτρώνη σε ταινία να λέει "to be or not to be", αγγλικά με φουστανέλα; Διότι συστατικό της εθνικής συμμετοχής σε πνευματικά προϊόντα είναι η γλώσσα.
Δεν έχει λοιπόν τέτοιου είδους προσδιορισμό μέσα. Θα δείτε ως επαρκή συμμετοχή το "S.A.G.A.P.O". Αφήνω τη μετάφραση στα Πρακτικά, διότι θεωρείται ελληνική συμμετοχή σε διεθνή οργανισμό. Δεν χρειάζεται να το μεταφράσω λοιπόν. Άρα, ο σκοπός αυτού του πράγματος είναι ….
ΠΡΟΕΔΡΕΥΩΝ (Κωνσταντίνος Γείτονας): "Προκαλείτε" την αρκαδική μου καταγωγή με το παράδειγμα του Κολοκοτρώνη.
ΛΙΑΝΑ ΚΑΝΕΛΛΗ: Μα, και η δική μου είναι κατά το ήμισυ αρκαδική, εάν σας ενδιαφέρει. Εκ Παρθενίου Αρκαδίας κατάγομαι και μετέπειτα κατελθούσα προς νότον η οικογένεια. 'Αρα, δεν σας θίγω. Γειτονεύουμε, αλλά όχι ως προς την εξουσία, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Προχωρήστε. 
ΛΙΑΝΑ ΚΑΝΕΛΛΗ: Η προώθηση, λοιπόν, ενός νομοσχεδίου…
ΦΟΙΒΟΣ ΙΩΑΝΝΙΔΗΣ: Μας έχουν φάει οι Αρκάδες γενικώς! 
ΛΙΑΝΑ ΚΑΝΕΛΛΗ: Κοιτάξτε να δείτε, εις την γην την Αρκαδικήν του Πανός…
ΠΡΟΕΔΡΕΥΩΝ (Κωνσταντίνος Γείτονας): Κύριε Ιωαννίδη, να μην πούμε για την Κρήτη, άλλωστε οι Αρκάδες και οι Κρήτες έχουν άριστες σχέσεις. 
ΛΙΑΝΑ ΚΑΝΕΛΛΗ: Θα παρακαλούσα τους άρρενος Πάνες να σεβαστούν την κυρία που ομιλεί! 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κυρία Κανέλλη. Εγώ είμαι ο φταίχτης για τις διακοπές αυτές. 
ΛΙΑΝΑ ΚΑΝΕΛΛΗ: Δεν με πειράζει καθόλου, κύριε Πρόεδρε.
Θα παρακαλούσα λοιπόν να συνειδητοποιήσουμε ότι γίνεται και σε ευρωπαϊκό και σε διεθνές επίπεδο ένας αγώνας αντίστασης σε έναν ιμπεριαλιστικό πολιτισμό της μιας χρήσεως, της χαρτοπετσέτας. Αυτό είναι από το οποίο υποφέρουμε και εκεί αντιστεκόμεθα κατά έναν παράξενο τρόπο όλοι. Γιατί όταν μπουν τα χρήματα στη μέση κάμπτεται αυτή η αντίσταση και το κινηματογραφικό προϊόν παύει να είναι κατ' εξοχήν καλλιτεχνικό και διανοητικό προϊόν και γίνεται αντίστοιχο προϊόν μιας συρματόβεργας; Δεν μιλούμε για απειλή προσδιοριστική των πολιτιστικών χαρακτηριστικών εθνικών ή λαϊκών ομάδων; 
Θα έρθουμε λοιπόν με το πρόσχημα μιας ενίσχυσης συμπαραγωγής. Η φιλοσοφία του νομοσχεδίου το λέει ρητά: η ανταγωνιστικότητα. Θα ανταγωνιστούμε λοιπόν συμμετέχοντες σε συμπαραγωγές, που για να μπορέσουμε να ανταγωνιστούμε άλλους κολοσσούς θα πρέπει να απεμπολήσουμε όλο το εθνικό χαρακτηριστικό που μπορεί να έχουμε για να γίνουμε ανταγωνιστικοί. Με συγχωρείτε, αλλά αυτό σε οποιαδήποτε γλώσσα το λένε πολιτιστικό ενδοτισμό. Επειδή όμως καλύπτεται από το κέρδος ενδεχομένως, το οποίο θα εισπραχθεί, το κάνουμε με περισσή ευκολία. 
Αυτή είναι η ουσιαστική επί της αρχής και της ουσίας του νομοσχεδίου αντίρρηση. Εάν ενταχθεί και ο πολιτισμός σε εμπορευματική ανταγωνιστική διαδικασία και μάλιστα με οικονομικά κριτήρια -και νομίζω ότι είναι απολύτως σαφές και κατανοητό- τότε δεν έχει νόημα να διατηρήσει κανείς καμία κουλτούρα, όταν γνωρίζει ότι το εμπορευματικό και καπιταλιστικό της περιτύλιγμα τη φέρνει σε θέση αδυναμίας. Και όπως για μας δεν υπάρχουν μικρές και μεγάλες χώρες επί της ουσίας ή μη μόνον με πληθυσμιακά, οικονομικά κριτήρια, έτσι αρνούμεθα να εντάξουμε σ' αυτήν τη διαδικασία, ως ήσσονος σημασίας, προϊόντα που μπορούμε να παράξουμε και να τα θυσιάσουμε στο βωμό του ανταγωνισμού.
ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση επί του σχεδίου νόμου: "Κύρωση της Ευρωπαϊκής Σύμβασης για τις κινηματογραφικές συμπαραγωγές".
Ερωτάται το Σώμα: Γίνεται δεκτό το νομοσχέδιο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Πολιτισμού: "Κύρωση της Ευρωπαϊκής Σύμβασης για τις κινηματογραφικές συμπαραγωγές" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και στο σύνολο και έχει ως εξής:


(Το κείμενο του νομοσχεδίου βρίσκεται στο τεύχος των Πρακτικών της Βουλής)


ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 11.50΄, λύεται η συνεδρίαση για αύριο ημέρα Πέμπτη και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: "Για την καθιέρωση της Απλής Αναλογικής ως Εκλογικού Συστήματος για την εκλογή Βουλευτών και Βουλευτών Επικρατείας".


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ





 


