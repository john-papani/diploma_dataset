
ΣΥΝΕΔΡΙΑΣΗ Ζ' 
Πέμπτη 22 Ιουνίου 2000 
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
Επικύρωση Πρακτικών, 
Β. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Παιδείας και Θρησκευμάτων: "Ρύθμιση θεμάτων διορισμού εκπαιδευτικών πρωτοβάθμιας και δευτεροβάθμιας εκπαίδευσης και άλλες διατάξεις", 
2. Αίτηση ονομαστικής ψηφοφορίας και ψηφοφορία επί του άρθρου 1 του σχεδίου νόμου του Υπουργείου Εθνικής Παιδείας και Θρησκευμάτων, 
3. Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων:"Ρύθμιση θεμάτων διορισμού εκπαιδευτικών πρωτοβάθμιας και δευτεροβάθμιας εκπαίδευσης και άλλες διατάξεις",   
4. Ψήφιση στο σύνολο του σχεδίου νόμου του Υπουργείου Πολιτισμού: 
"Θέματα προετοιμασίας των Ολυμπιακών Αγώνων 2004 και άλλες διατάξεις", ΟΜΙΛΗΤΕΣ 
Επί του σχεδίου νόμου του Υπουργείου Εθνικής Παιδείας και Θρησκευμάτων: 
ΑΝΘΟΠΟΥΛΟΣ Ι., 
ΔΑΜΑΝΑΚΗ Μ., 
ΔΑΜΙΑΝΑΚΗΣ Ε., 
ΕΥΘΥΜΙΟΥ Π., 
ΚΑΛΟΣ Γ., 
ΚΑΡΑΣΜΑΝΗΣ Γ., 
ΜΑΓΚΡΙΩΤΗΣ Ι., 
ΠΕΤΡΑΛΙΑ-ΠΑΛΛΗ Φ., 
ΣΓΟΥΡΙΔΗΣ Π., 
ΣΙΟΥΦΑΣ Δ., 
ΣΚΡΕΚΑΣ Θ., 
ΣΠΛΗΛΙΟΠΟΥΛΟΣ Α., 
ΧΟΥΡΜΟΥΖΙΑΔΗΣ Γ. 
Π Ρ Α Κ Τ Ι Κ Α  Β Ο Υ Λ Η Σ 
Ζ' ΑΝΑΘΕΩΡΗΤΙΚΗ ΒΟΥΛΗ 
Ι' ΠΕΡΙΟΔΟΣ 
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
ΣΥΝΟΔΟΣ Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 
ΘΕΡΟΥΣ 2000 
ΣΥΝΕΔΡΙΑΣΗ Ζ' 
Πέμπτη 22 Ιουνίου 2000 
------------------ 
Αθήνα, σήμερα στις 22 Ιουνίου 2000, ημέρα Πέμπτη και ώρα 10.35' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της  Βουλής (Α' σύνθεση),  για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Ρύθμιση θεμάτων διορισμού εκπαιδευτικών πρωτοβάθμιας και δευτεροβάθμιας εκπαίδευσης και άλλες διατάξεις". 
Επίσης, εκτός από τα δύο άρθρα που έχουμε να συζητήσουμε, έχουμε και δέκα εμπρόθεσμες τροπολογίες Βουλευτών και μία εκπρόθεσμη. 
Ο εισηγητής του ΠΑΣΟΚ κ. Δαμιανάκης έχει το λόγο. 
ΕΥΤΥΧΙΟΣ ΔΑΜΙΑΝΑΚΗΣ: Κύριε Πρόεδρε, κυρίες και κύριοι συνάδελφοι, μετά τη χθεσινή τοποθέτησή μου επί της αρχής του νομοσχεδίου, όπου και έκανα μια συνοπτική αναφορά στο περιεχόμενο του, θα ήθελα να αναφερθώ σήμερα στις επί μέρους κυριότερες ρυθμίσεις του. 
Το σχέδιο νόμου με τον τίτλο: "Ρύθμιση θεμάτων διορισμού εκπαιδευτικών πρωτοβάθμιας και δευτεροβάθμιας εκπαίδευσης" έχει νομοτεχνικά διατυπωθεί σε ένα άρθρο. Το δεύτερο αφορά την έναρξη ισχύος του συγκεκριμένου νόμου. Με τις επί μέρους παραγράφους γίνεται μια συγκροτημένα πρόταση, από τον Υπουργό Παιδείας, για τη ρύθμιση θεμάτων που αφορούν το διορισμό εκπαιδευτικών της πρωτοβάθμιας και δευτεροβάθμιας εκπαίδευσης. 
Σύμφωνα με την παράγραφο 1 (ένα) του νομοσχεδίου παρατείνεται μέχρι τις 31 Δεκεμβρίου του 2000 η ισχύς των πινάκων διοριστέων εκπαιδευτικών του διαγωνισμού του 1998, δεδομένου ότι ο διαγωνισμός του 2000, ο οποίος είχε αρχικά προγραμματιστεί για την 31η Μαϊου θα καθυστερήσει, με βάση τη σχετική πράξη νομοθετικού περιεχομένου και συνεπώς θα πρέπει κατά την έναρξη του σχολικού έτους 2000-2001 να έχουν διοριστεί αυτοί οι εκπαιδευτικοί. 
Η ρύθμιση αυτή καθιστά αναγκαία και την έκδοση νέας κωδικοποιημένης προκήρυξης από το ΑΣΕΠ, δεδομένου ότι επέρχονται μεταβολές στον τρόπο βαθμολογίας, επίδοσης, αλλά και στον τρόπο διαμόρφωσης της τελικής βαθμολογίας των διοριστέων εκπαιδευτικών. Με αυτήν την έννοια θα πρέπει να έχουν δικαίωμα συμμετοχής, τόσο οι παλαιοί, ήδη εκδηλώσαντες ενδιαφέρον, σε ότι αφορά τη συμπλήρωση από μέρους του των δικαιολογητικών που προβλέπονται στις νέες ρυθμίσεις, όσο και από νέους εκπαιδευτικούς, οι οποίοι επιθυμούν να συμμετάσχουν στο διαγωνισμό. 
Σημαντική είναι η ρύθμιση που έχει σχέση με τη βαθμολογία επίδοσης, όπου πλέον στη βαθμολογία επίδοσης στο διαγωνισμό θα προσμετρώνται και άλλες παράμετροι, όπως είναι ο βαθμός του πτυχίου, οι μεταπτυχιακοί τίτλοι σπουδών και βεβαιώς η εκπαιδευτική προϋπηρεσία και διδακτική εμπειρία. 
'Αλλη τομή του νομοσχεδίου είναι εκείνη σύμφωνα με την οποία με απόφαση του Υπουργού Εθνικής Παιδείας και Θρησκευμάτων και πριν αυτός παραγγείλει στο ΑΣΕΠ τη διενέργεια διαγωνισμού, θα καθορίζεται επακριβώς κατά κλάδους και ειδικότητες ο αριθμός των εκπαιδευτικών, οι οποίοι πρόκειται να καλυφθούν με τον εκάστοτε διενεργούμενο διαγωνισμό. 
'Αλλη σημαντική ρύθμιση είναι εκείνη που αναφέρεται στα θέματα των εκπαιδευτικών πληροφορικής, όπου προκειμένου να λειτουργήσουν τέτοια τμήματα σε όλα τα σχολεία της χώρας και επειδή δεν υπάρχει μεγάλη επάρκεια εκπαιδευτικών του κλάδου αυτού, ρυθμίζεται το θέμα να μπορούν να συμμετάσχουν στο σχετικό διαγωνισμό ή και να διοριστούν από τους πίνακες εκπαιδευτικοί οι οποίοι δεν έχουν το πτυχίο της ΠΑΤΕΣ-ΣΕΛΕΤΕ. Είναι πολύ σημαντικό να λειτουργήσουν σήμερα και τμήματα πληροφορικής σε όλα τα σχολεία της χώρας. 
Επίσης αντιμετωπίζεται το θέμα των προσλήψεων αναπληρωτών εκπαιδευτικών και ρυθμίζονται θέματα εξετάσεων των μαθητών της τετάρτης τάξεως των εσπερινών ενιαίων λυκείων και των μαθητών του Β' κύκλου σπουδών των Τεχνικών Επαγγελματικών Εκπαιδευτηρίων, όπου εκεί ανάλογα με την επιθυμία των υποψηφίων, αν θέλουν και έχουν διάθεση για πρόσβαση στην τριτοβάθμια εκπαίδευση, θα υπάρχει μια διαδικασία, και για εκείνους οι οποίοι δεν επιθυμούν πρόσβαση στην τριτοβάθμια εκπαίδευση θα εξετάζονται σε μαθήματα που θα ορίζονται από το Σύλλογο Διδασκώντων προκειμένου να αποκομίσουν αντίστοιχο τίτλο σπουδών. 
Κλείνοντας, κύριε Πρόεδρε, θέλω να πω ότι το συζητούμενο σήμερα σχέδιο νόμου το οποίο είναι διατυπωμένο σε ένα άρθρο είναι ένα ρυθμιστικό, πράγματι, νομοσχέδιο, το οποίο κατά την προσωπική μου εκτίμηση κινείται στη σωστή κατεύθυνση και εκτίμησή μου είναι ότι θα πρέπει να ψηφιστεί, γιατί ο Υπουργός Παιδείας που έχει την ευθύνη για το εκπαιδευτικό σύστημα είναι εκείνος ο οποίος κάθε φορά θα πρέπει να διαμορφώνει τις λεπτομέρειες που απαιτούνται, προκειμένου να προχωρήσει η υλοποίησή του. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, παρακαλώ, το λόγο. 
ΠΡΟΕΔΡΕΥΩΝ (Παναγιώτης Σγουρίδης): Είπαμε να κτυπάμε την κάρτα μας. Το έχει ξεκαθαρίσει ο κύριος Πρόεδρος της Βουλής ότι θα πρέπει ακόμη και  οι εισηγητές να κτυπούν την κάρτα τους. Για τελευταία φορά γίνεται αυτό. 
Δεν το ξανακάνουμε. Σας παρακαλώ πολύ. 
Ορίστε, κύριε Σπηλιόπουλε, έχετε το λόγο. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Η χθεσινή συζήτηση, κύριε Πρόεδρε, του παρόντος νομοσχεδίου επί της αρχής, απέδειξε τρία πράγματα. Το πρώτο είναι η αντιπαράθεση που υπάρχει ανάμεσα στη σημερινή και την προηγούμενη ηγεσία του Υπουργείου Παιδείας η οποία ούτε λίγο ούτε πολύ αμφισβήτησε στο σύνολό της τις προτεινόμενες ρυθμίσεις, επισημαίνοντας μάλιστα για κάποιες τουλάχιστον απ' αυτές τον κίνδυνο δικαστικής ακόμη και συνταγματικής αμφισβήτησής τους. Αυτό είναι ένα γεγονός που προκάλεσε εντύπωση και θα έλεγα και αλγεινή εντύπωση άλλωστε είναι το μόνο μήνυμα που πέρασε στα μέσα ενημέρωσης από τη χθεσινή συζήτηση. Δεύτερον απέδειξε την πλήρη έλλειψη κατ' εμέ επαφής με την πραγματικότητα της παλιάς πολιτικής ηγεσίας του Υπουργείου Παιδείας. Είναι προφανές ότι η προηγούμενη πολιτική ηγεσία του Υπουργείου Παιδείας δεν κατάλαβε ότι σ' αυτήν την ιστορία έμεινε μόνη με τον κ. Κασιωτάκη. Δεν είναι δυνατόν να υποστηρίζονται πράγματα τα οποία δεν έχουν καμία επαφή με την πραγματικότητα. Υποστηρίζει ο προηγούμενος Υπουργός Παιδείας ότι είναι λάθος ο κλειστός αριθμός των επιτυχόντων και ότι θα πρέπει να είναι ανοικτός. Ουαί και αλίμονο, κύριε Αρσένη, αν το Υπουργείο Παιδείας δεν μπορεί να προγραμματίσει στοιχειωδώς ανάγκες σε εκπαιδευτικό προσωπικό μέσα από οποιαδήποτε διαδικασία. Και ουαί και αλίμονο αν ένας Υπουργός Παιδείας κατηγορεί χιλιάδες εκπαιδευτικούς τους οποίους χρησιμοποιεί  χρόνια ολόκληρα τώρα για να καλύψει ανάγκες του εκπαιδευτικού συστήματος.  Και όχι μόνο αυτό και να τους λοιδορεί θα έλεγα. 
Το τρίτο συμπέρασμα από τη χθεσινή συζήτηση είναι η σύγχυση της σημερινής πολιτικής ηγεσίας του Υπουργείου Παιδείας η οποία προσπαθεί να ακροβατήσει ανάμεσα σ' αυτό που κληρονόμησε, δηλαδή, στο παλιό και σ' αυτό που εκ των πραγμάτων είναι υποχρεωμένη να κάνει. Αυτό είναι λάθος το είπα και χθες το επαναλαμβάνω και σήμερα. Η παιδεία δεν χρειάζεται ούτε ακροβασίες ούτε τέτοιου είδους μεθοδεύσεις και πρακτικές. Δεν χρειάζεται διαχειριστικές μεθόδους διότι τα προβλήματα ήταν τεράστια, τα αδιέξοδα πάρα πολύ μεγάλα, είπα και επαναλαμβάνω ότι χρειάζονται βαθιές τομές και ρήξεις. Επαναλαμβάνω επίσης ότι προκειμένου να βγούμε από τα αδιέξοδα αυτά, από τη σημερινή κρίση θα πρέπει να προχωρήσουμε μέσα από ένα θεσμοθετημένο εθνικό διάλογο. 
Ο κ. Ευθυμίου χθες μιλώντας γι' αυτόν το διάλογο αναφέρθηκε στο ΕΣΥΠ και στο διάλογο που θα πρέπει να γίνει μέσα στην Επιτροπή Μορφωτικών Υποθέσεων. 
Κατ' αρχήν στην Επιτροπή Μορφωτικών Υποθέσεων περισσότερο ενημέρωση γίνεται  με τον τρόπο που γίνεται η συζήτηση και λιγότερο διάλογος.          Είμαι βέβαιος ότι με  αυτά που έγιναν  σε σχέση με το συζητούμενο νομοσχέδιο και ο ίδιος στο ίδιο συμπέρασμα θα καταλήγει. 
Σε ό,τι αφορά το ΕΣΥΠ, παρά το ότι είναι ένα όργανο θεσμοθετημένο, ουδέποτε λειτούργησε. Είναι ένα όργανο δαιδαλώδες, ογκώδες, το οποίο μόνο διάλογο δεν μπορεί να παράγει. Αλλιώς εννούμε εμείς αυτόν το διάλογο, αυτόν το θεσμοθετημένο εθνικό διάλογο, για τον οποίο ως Νέα Δημοκρατία επίμονα εδώ και πολύ καιρό ζητάμε. 
Νομίζω ότι η κατάσταση που επικρατεί επιβάλλει περισσότερο παρά ποτέ, κύριε Υπουργέ, αυτής της μορφής το διάλογο. Εμείς σε αυτόν το διάλογο ερχόμαστε πανέτοιμοι, έχοντας τις θέσεις μας, έτοιμοι να βάλουμε νερό στο κρασί μας, να συζητήσουμε, διότι επαναλαμβάνω ότι τα προβλήματα είναι μεγάλα και αξεπέραστα. 
Σε ό,τι αφορά το συζητούμενο νομοσχέδιο, είναι καθαρά διαχειριστικού χαρακτήρα. Ο κ. Αρσένης αντί να μέμφεται τη σημερινή πολιτική ηγεσία, θα πρέπει να μεμφθεί τον εαυτό του, διότι άλλαξε δύο φορές θέσεις σε ό,τι αφορά το χρόνο διεξαγωγής του νέου διαγωνισμού και ότι η τελευταία απόφασή του ήταν εκείνη που δημιουργούσε το πρόβλημα. 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Από εκεί και πέρα, ορισμένα άλλα ζητήματα που ρυθμίζονται σε σχέση με το νέο διαγωνισμό, θα έπρεπε να γίνουν. Το είπαμε χθες, το επαναλαμβάνουμε και σήμερα. 'Ομως δεν λύνεται το θέμα των αναπληρωτών καθηγητών, των ωρομισθίων και εκείνων που πέτυχαν στον τελευταίο διαγωνισμό. Για μας το θέμα αυτό είναι μείζονος σημασίας και πιστεύουμε ότι αυτούς τους ανθρώπους, που τόσο πολύ και τόσα χρόνια τώρα εμπιστευθήκαμε, πρέπει τώρα να τους δώσουμε την ευκαιρία να μπουν στο σύστημα και να προσφέρουν χωρίς άγχος  και προβλήματα τις υπηρεσίες τους, οι οποίες για μας ήταν και παραμένουν πολύτιμες. Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Χουρμουζιάδης έχει το λόγο. ΓΕΩΡΓΙΟΣ ΧΟΥΡΜΟΥΖΙΑΔΗΣ: 'Υστερα από τη χθεσινή ομιλία του κυρίου Υπουργού, την άκρως θεωρητική και ενδιαφέρουσα, όπου θα μπορούσε να χαρακτηρισθεί ως ένα δοκίμιο με τον τίτλο "Η αναζήτηση του καλύτερου εκπαιδευτικού", πραγματικά μου δημιουργήθηκε μια διάθεση πολύ δυνατή, να αναζητήσω στις παραγράφους του άρθρου πού ακριβώς αυτή η θεωρητική άποψη του κυρίου Υπουργού βρίσκει το δρόμο για να πραγματοποιηθεί. 
Δυστυχώς το άρθρο αυτό με τις παραγράφους του το μόνο που ρυθμίζει είναι το πώς θα υπάρξουν διαδικασίες ελέγχου της ποιότητας των εκπαιδευτικών. 
Εγώ όμως θα ήθελα να δω μέσα στις παραγράφους αυτές ή και σε περισσότερα άρθρα πώς δομείται ο καλός εκπαιδευτικός και όχι πώς ελέγχεται. 'Ετσι αναγκαστικά οι παράγραφοι αυτού του άρθρου, το μόνο που έντονα τελικά προβάλλουν είναι μια ρυθμιστική αναφορά σε θέματα πιο πολύ εργασιακών σχέσεων των εκπαιδευτικών με την εκπαίδευση, με το Υπουργείο. 
Επομένως, ένα τέτοιο κλίμα νομοθετικού χαρακτήρα αναγκαστικά οδηγεί σε μια συνδικαλιστική προσέγγιση των παραγράφων, που μέσα από αυτήν την προσέγγιση αναζητούνται δικαιώματα, προσεγγίσεις, κατηγορίες και τελικά στο τέλος ως πρόταση τελική είναι να δημιουργούνται αναφορές σε  κατηγορίες εργαζομένων, σε κατηγορίες εκπαιδευτικών με προϋπηρεσία, χωρίς προϋπηρεσία, με βαθμούς, με διδακτορικά κλπ. 
Κύριε Υπουργέ, πραγματικά -και η ερώτησή μου δεν είναι ρητορική- σε ποια παράγραφο βλέπετε, έστω και να διαφαίνεται, μια προσπάθεια δημιουργίας ενός συστήματος "παραγωγής" εκπαιδευτικών με υψηλό επίπεδο όχι μόνο παιδαγωγικής κατάρτισης, αλλά και επιστημονικής; Γιατί ασφαλώς μέσα από μια τέλεια και θεμελιωμένη επιστημονική κατάρτιση συνυπάρχει και η παιδαγωγική κατάρτιση. 
Δεν μπορώ, δηλαδή, να ξεχωρίσω τον καλό επιστήμονα από τον καλό παιδαγωγό. Ασφαλώς υπάρχουν καλοί επιστήμονες που όμως δεν μπορούν να μεταφέρουν αυτό που έμαθαν σ'αυτούς προς τους οποίους διδάσκουν. Το δέχομαι. Φοβούμαι όμως ότι σας ξεφεύγει και αυτή η δυνατότητα, δηλαδή να συνυπάρχουν ταυτόχρονα οι επιστημονικές και οι παιδαγωγικές καταρτίσεις. 
'Αρα εκείνο που θα ήθελα να δω εγώ μέσα σ'αυτές τις παραγράφους του άρθρου είναι με ποιο τρόπο τελικά οδηγείται εκεί το Υπουργείο Παιδείας, δηλαδή στην εγκατάσταση ενός συστήματος μέσα στα πανεπιστήμια όπου ο καλός εκπαιδευτικός θα συνυπάρχει τελικά με τον καλό επιστήμονα. 
Γι' αυτόν το λόγο βρισκόμαστε σε πάρα πολύ δύσκολη θέση και με κανέναν τρόπο δεν θα θέλαμε να ψηφίσουμε αυτό το νομοσχέδιο και το μοναδικό του άρθρο. 
ΠΡΟΕΔΡΕΥΩΝ (Κωνσταντίνος Βρεττός): 'Εχει ζητήσει το λόγο η κ. Δαμανάκη, Κοινοβουλευτική Εκπρόσωπος του Συνασπισμού της Αριστεράς και της Προόδου. 
Ορίστε, κυρία Δαμανάκη. 
ΜΑΡΙΑ ΔΑΜΑΝΑΚΗ: Κύριε Πρόεδρε, θα προσπαθήσω όσο, είναι δυνατόν, να μην επαναλάβω τη χθεσινή συζήτηση που είχαμε επί της αρχής. Θέλω όμως πολύ σύντομα να επαναλάβω τη βασική θέση του Συνασπισμού για το κεντρικό πρόβλημα του νομοσχεδίου που είναι η επιλογή του καλύτερου δυνατού προσωπικού για την πρωτοβάθμια και δευτεροβάθμια δημόσια εκπαίδευση. 
Θέλω να επαναλάβω ότι αυτό το θέμα είναι υπαρκτό μέσα σε μια ανταγωνιστική κοινωνία και είναι ανάγκη μέσα σ' αυτά τα πλαίσια εμείς να  αναζητήσουμε τις καλύτερες δυνατές λύσεις για το προσωπικό που στελεχώνει τη δημόσια εκπαίδευση. 
Δεν είναι δυνατόν στο όνομα κάποιων γενικότερων απόψεων αυτό το θέμα να το παρακάμπτουμε, να το αγνοούμε ή μάλλον να το παραπέμπουμε σε μια μελλοντική κατάσταση όπου ενδεχομένως η ανώτατη εκπαίδευση θα φθάσει στο τελειότερο δυνατό σημείο της και θα παράγει τους καλύτερους επιστήμονες που θα τα καλύπτουν όλα και όλες τις ανάγκες. 
Από τη στιγμή, λοιπόν, που κατά τη γνώμη μου πρέπει να μπούμε σε μια τέτοια λογική -και αυτό το επιβάλλει ο ίδιος ο χαρακτήρας της δημόσιας εκπαίδευσης- επιλογής του καλύτερου δυνατού προσωπικού εμείς επανερχόμαστε στη πρότασή μας ότι είναι ανάγκη να συνυπολογίζονται ορισμένα κριτήρια. 
Επιμένουμε στην ανάγκη να συνυπολογίζεται και ο βαθμός του πτυχίου. 
Τα όσα ακούσαμε για τις διαφορές ανάμεσα στα ελληνικά πανεπιστήμια δεν μας βρίσκουν σύμφωνους και δεν νομίζω ότι μπορούν να στοιχειοθετήσουν σοβαρά μια άποψη ότι δεν πρέπει ο βαθμός του πτυχίου να λαμβάνεται υπόψη ούτε και αυτά που ακούσαμε για τη βαθμοθηρία. Είναι υπαρκτή η βαθμοθηρία, αλλά εν πάση περιπτώσει είναι και ένα κριτήριο απόδοσης ο βαθμός του πτυχίου. 
Είναι ανάγκη, λοιπόν, ο βαθμός του πτυχίου να λαμβάνεται υπόψη. 
Επίσης το ενδεχόμενο διδακτορικών ή μεταπτυχιακών τίτλων στο αντικείμενο είναι ανάγκη να λαμβάνεται υπόψη. Και είναι πολύ σοβαρό θέμα αυτό διότι αν μιλούμε για την ανάγκη να έχουμε καλύτερους επιστήμονες, πρέπει να δούμε ότι αυτοί θα υπάρξουν και μέσα από τα κίνητρα που θα τους δοθούν και μέσα από την επιβράβευση της διάθεσής τους να κάνουν κάτι καλύτερο στη ζωή τους. 
Επομένως επιμένουμε και σ' αυτό. Και επιμένουμε τέλος, κύριε Πρόεδρε, -επιμένω ιδιαίτερα στο τελευταίο σημείο διότι παρακολούθησα την ομιλία του κυρίου Υπουργού χθες και δεν αναφέρθηκε- στο θέμα της παιδαγωγικής κατάρτισης. Δεν είναι δυνατόν οι σημερινές σχολές των πανεπιστημίων, οι οποίες γενικά παράγουν επιστήμονες, φυσικούς, χημικούς, φιλολόγους κλπ., 
 να μη λύνουν αυτό το θέμα. 
Υπάρχει, λοιπόν, η ανάγκη της παιδαγωγικής κατάρτισης και υπάρχει ανάγκη της δυνατότητας επιλογής από το νέο που θέλει να ακολουθήσει, ας το πω έτσι, το διδασκαλικό κλάδο. Είναι ανάγη να υπάρξει η δυνατότητα επιλογής ώστε και οι ίδιοι οι νέοι να αποφασίζουν ότι θα εργαστούν σοβαρά στο θέμα αυτό. 
Νομίζω, λοιπόν, ότι αυτό το θέμα πρέπει να λυθεί σε συνεργασία με τα πανεπιστήμια με τον καλύτερο δυνατό τρόπο και όσο γίνεται πιο σύντομα.  Αυτά όσον αφορά γενικά στο σύστημα της επιλογής των καθηγητών. 
'Ερχομαι τώρα σε ορισμένα θέματα που αφορούν πιο συγκεκριμένα στο άρθρο. Υπάρχει η παράγραφος 1 σε συνδυασμό με την παράγραφο 8 που αναφέρεται στο περίφημο θέμα των αναπληρωτών, των παλιών διορισμών κλπ.  Εγώ θα έλεγα εδώ ότι γενική μας θέση είναι η εξής: Δεν υποστηρίζουμε μαζικούς διορισμούς από μία μόνο κατηγορία. 
Ορισμένες τροπολογίες που έχουν έρθει και στη Βουλή ακυρώνουν όλα τα άλλα κριτήρια και λαμβάνουν υπόψη μόνο ένα, παραδείγματος χάρη την προϋπηρεσία και μάλιστα και μετά την εφαρμογή του νόμου, όταν πλέον ήταν γνωστές οι συνθήκες που είχαν δημιουργηθεί. Εμείς δεν μπορούμε να πάμε σε μια τέτοια λογική. 
'Εχω όμως την εντύπωση, κύριε Υπουργέ, ότι στα πλαίσια αυτού που είπαμε, να δημιουργηθεί μία νέα αρχή και στη σχέση με τους εκπαιδευτικούς φορείς, πρέπει το Υπουργείο να πάρει στα σοβαρά προτάσεις που προβάλλονται από την ΟΛΜΕ και τη ΔΟΕ  για έστω ένα διάστημα μεταβατικό. 
Κατ'αρχήν πρέπει νομίζω να δούμε διαφορετικά την κατάσταση στη μέση εκπαίδευση και διαφορετικά στην πρωτοβάθμια εκπαίδευση. Είναι διαφορετικά τα θέματα. 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού) 
Κύριε Πρόεδρε, συγγνώμη, θα πάρω λίγο χρόνο παραπάνω, αλλά είναι πολύ λεπτομερειακά τα θέματα και πρέπει να γίνουν κατανοητές οι προτάσεις. 
Πρέπει, λοιπόν, να δούμε χωριστά το θέμα για τη μέση εκπαίδευση και χωριστά για την πρωτοβάθμια εκπαίδευση, γιατί οι συνθήκες είναι διαφορετικές. 
Για τη μέση εκπαίδευση σκέφτομαι, παραδείγματος χάρη, την πρόταση της ΟΛΜΕ η οποία λέει ότι το δεκαεξάμηνο μπορεί να γίνει οκτάμηνο χωρίς να θίγονται βασικές αρχές του νόμου που ισχύει, διότι η οκτάμηνη προϋπηρεσία πριν από την ψήφιση του νόμου είναι μία προϋπηρεσία η οποία θεμελιώνει την παρουσία ενός αναπληρωτή ένα χρόνο στην εκπαίδευση και η οποία δεν ανεβάζει τον αριθμό των υπό διορισμό δραματικά ώστε να ανατραπεί η αρχή με την οποία και εμείς συμφωνούμε ότι πρέπει όλα τα κριτήρια να λαμβάνονται υπόψη. Αυτήν την πρόταση πρέπει να τη δείτε. 
'Οσον αφορά την πρωτοβάθμια εκπαίδευση εδώ έχουμε την εξής ιδιομορφία: 'Εγινε ο διαγωνισμός και πράγματι οι επιτυχόντες ήταν ελάχιστοι. Δεν θέλω τώρα να εξετάσω το πώς συνέβη αυτό. Δεν μπορώ να δεχθώ ότι εν πάση περιπτώσει τόσο μικρά είναι τα ποσοστά επιτυχίας. Κάτι πρέπει να έχει συμβεί. Με το να λέμε ότι όλες οι θέσεις μεταφέρονται στον επόμενο διαγωνισμό και ισχύει ο πίνακας, ουσιαστικά καταργούμε τη δυνατότητα να έχουμε για έναν αριθμό και από τους δασκάλους. 
Ειδικά για τους δασκάλους νομίζω ότι το θέμα πρέπει να επαναξετασθεί, να μελετηθεί. Εγώ δεν δέχομαι ότι πρέπει να ρυθμιστεί το θέμα κάτω από τις συνδικαλιστικές πιέσεις -θέλω να είμαι σαφής, κύριε Πρόεδρε- από την εκλογή συνδικαλιστικών οργάνων και άλλων τέτοιων παραγόντων. Πρέπει όμως να υπάρξει μία λύση, διότι υπάρχουν άνθρωποι μεγάλης ηλικίας, με πολύ μεγάλη προϋπηρεσία και τους οποίους θα είναι πολύ δύσκολο να τους στρέψουμε αλλού αυτήν τη στιγμή. 
'Ερχομαι τώρα στην παράγραφο 1β'. Με την παράγραφο αυτή προσπαθεί το Υπουργείο να καλύψει κενά παρελθόντων ετών. Και θα θέλαμε το Υπουργείο να μας δώσει μία απάντηση για το πόσα ήταν αυτά τα κενά των τεχνικών ειδικοτήτων, διότι θα θυμάστε ότι στην προηγούμενη σύνθεση της Βουλής επανειλημμένα είχε αρνηθεί η τότε ηγεσία του Υπουργείου Παιδείας ότι υπήρχαν κενά. Θέλουμε να έχουμε μία εικόνα πόσα κενά καλύπτονται. Και θα καλυφθούν τα κενά ή θα έχουμε και στο επόμενο χρονικό διάστημα κενά; 
'Οσον αφορά την παράγραφο 3, εμείς συμφωνούμε. Το Υπουργείο πρέπει να προγραμματίζει τον αριθμό των θέσεων που είναι προς διορισμό. Και θέλω να πω ότι αυτή η ρύθμιση είναι σωστή, διότι έτσι αποτρέπει και μία κατάσταση ώστε κάποιοι που πέτυχαν στο διαγωνισμό να σκέπτονται ότι κάποτε θα διοριστούν και να δημιουργεί όλες αυτές τις εκκρεμότητες οι οποίες προσανατολίζουν και νέους ανθρώπους σε λάθος κατεύθυνση. 
Θα ήθελα όμως, κύριε Πρόεδρε, να επιμείνω στο θέμα ότι είναι ανάγκη ο προγραμματισμός αυτός των μονίμων διορισμών να γίνει με ένα σοβαρότερο τρόπο ώστε να μην καταλήγουμε στο φαινόμενο να έχουμε τόσους πολλούς αναπληρωτές. 'Εχουμε πάρα πολλούς αναπληρωτές, που δεν δικαιολογούνται, από έκτακτες ανάγκες. 
Νομίζω, λοιπόν, ότι το Υπουργείο πρέπει να επανεξετάσει την πολιτική της κατανομής των θέσεων προσωπικού ανάμεσα σε μόνιμους διορισμούς και αναπληρωτές. 
Με την παράγραφο 6 συμφωνούμε. 
Για τις παραγράφους 7 και 8 μίλησα ήδη. 
Θέλω όμως στην παράγραφο 8 να πω το εξής: Εμείς έχουμε κάνει μία πρόταση να συμπεριληφθούν στο θέμα της προϋπηρεσίας και οι εκπαιδευτικοί που έχουν προϋπηρεσία στη Σιβιτανίδειο, στα μεταλυκειακά κέντρα, στα ναυτικά λύκεια, στα Ανώτατα Εκπαιδευτικά Ιδρύματα, στα Τεχνολογικά και στη Σ.Ε.Λ.Ε.Τ.Ε. 
Ο κύριος Υπουργός αντέτεινε στην Κοινοβουλευτική Επιτροπή ότι λαμβάνει υπόψη μόνο την προϋπηρεσία στη μέση εκπαίδευση, το οποίο πράγματι είναι ένα κριτήριο. Υπάρχουν όμως θέματα που έχουν σχέση με τα μεταλυκειακά κέντρα, τα ναυτικά λύκεια, τη Σιβιτανίδειο, που έχουν κάποια συνάφεια με τη μέση εκπαίδευση. 
Από την άλλη, νομίζω, κύριε Πρόεδρε, ότι εφ'όσον γίνεται η ρύθμιση αυτή, θα μπορούσε να γίνει με ένα γενικότερο χαρακτήρα. 'Ετσι κι αλλιώς η προϋπηρεσία στην εκπαίδευση είναι προϋπηρεσία στην εκπαίδευση. 
Η παράγραφος 9 επίσης μας βρίσκει σύμφωνους. Είναι αυτή που αφορά τα εσπερινά λύκεια. Εμείς θα θέλαμε να διευκρινίσει το Υπουργείο ότι ο τίτλος που θα παίρνουν οι απόφοιτοι των εσπερινών λυκείων μέσα από αυτές τις διαδικασίες θα είναι ισοδύναμος με των άλλων. 'Εχει μία σημασία παρ' όλες τις δυσκολίες που αυτό συνεπάγεται. 
Η πρότασή μας την οποία έχουμε καταθέσει είναι ειδικά για φέτος να ισχύσει αυτό -εμείς θα λέγαμε μόνιμα αλλά τουλάχιστον για φέτος- και γι'αυτούς που είναι στη Γ' τάξη των εσπερινών λυκείων. 
Σας θυμίζω ότι τα εσπερινά λύκεια έχουν τέσσερις τάξεις. Ουσιαστικά η τρίτη και η τέταρτη τάξη είναι αυτό που στα άλλα λύκεια είναι η τρίτη τάξη. Νομίζουμε ότι γι' αυτούς τους ανθρώπους που με δύσκολες συνθήκες προσπαθούν να πάρουν ένα χαρτί, πρέπει εν πάση περιπτώσει να εξαντληθεί η ανοχή και η επιείκεια. 
Σας ευχαριστώ, κύριε Πρόεδρε, για την ανοχή σας. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Καλός έχει το λόγο. 
ΓΕΩΡΓΙΟΣ ΚΑΛΟΣ: Κύριε Πρόεδρε, στη συζήτηση επί της αρχής αυτού του νομοσχεδίου, εμείς από την αρχή δεν εμφανίσαμε ισχυρές αντιθέσεις ή αντιθέσεις απόψεων. 
Μία ήταν η βασική αντίθεσή μας ότι η ίδια φιλοσοφία του  νομοσχεδίου και το γράμμα και η διατύπωσή του έτσι όπως συζητήθηκε στην αρμόδια Επιτροπή των Μορφωτικών Υποθέσεων δείχνουν ότι παραμένει εκτός των ρυθμίσεων για τις μονιμοποιήσεις, δηλαδή για τις προσλήψεις, ένα μεγάλο πλήθος άξιων εκπαιδευτικών που είναι εκπαιδευτικοί της πρωτοβάθμιας -για να τους διαχωρίσουμε όπως πολύ σωστά είπε η κ. Δαμανάκη- δηλαδή οι δάσκαλοι οι οποίοι δούλεψαν ως αναπληρωτές και από την άλλη πλευρά καθηγητές που επίσης ως αναπληρωτές και ωρομίσθιοι δουλεύουν χρόνια τώρα κατά ειδικότητα για να καλύπτουν τα κενά όλων των σχολείων της χώρας. 
Εμείς, έχουμε δώσει υπόσχεση και λόγο σ' αυτούς τους ανθρώπους ότι θα αγωνισθούμε κοντά τους γιατί τιμούμε το έργο τους. Δεν τους θεωρούμε καθηγητές και δασκάλους δευτέρας κατηγορίας. Και μάλιστα, σας καταθέσαμε και σχετική τροπολογία την οποία πιστεύω ότι μετά τη συζήτηση του άρθρου έχουμε αρκετό χρόνο σήμερα να τη συζητήσουμε. 
Με την τροπολογία αυτή προτείνουμε να γίνει μία ρύθμιση για μερική, έστω κατά τμήματα απορρόφηση αυτών των ανθρώπων, ώστε να μην παραμένουν εκτός νυμφώνος και να μη θεωρούν τους εαυτούς τους, να μη θεωρούνται κυρίως από τους μαθητές τους ότι είναι δάσκαλοι και καθηγητές δευτέρας κατηγορίας. 
Δεύτερο και σημαντικό, η ρύθμιση για τον ΑΣΕΠ, δηλαδή, η μετατόπιση της ημερομηνίας λήξεως των πινάκων επιτυχίας του διαγωνισμού του 1998, οπωσδήποτε σας δίνει την ευχέρεια -και το επικροτήσαμε αυτό- να απορροφήσετε έναν αριθμό εκ των πέντε χιλιάδων διακοσίων ογδόντα νομίζω, τόσοι είναι αυτοί περίπου οι οποίοι έχουν πετύχει, που είναι στους πίνακες, που έχουν τέλος πάντων την πιστοποίηση της επιτυχίας και δεν έχουν διορισθεί μέχρι σήμερα. Θα απορροφηθούν για το νέο σχολικό έτος, αλλά θα μείνουν άνθρωποι, θα μείνουν καθηγητές, θα μείνουν επιτυχόντες, οι οποίοι αφού διαγωνίσθηκαν με ίσους όρους πήραν ακριβώς αυτό το πιστοποιητικό της επιτυχίας τους, θεωρούνται δηλαδή επιτυχόντες και δυστυχώς, λόγω του ότι είναι περιορισμένες οι φετινές ανάγκες, θα παραμείνουν και πάλι εκτός νυμφώνος. Αυτοί οι άνθρωποι τι θα κάνουν; Θα τους πείτε, ελάτε στον επόμενο διαγωνισμό για να διαγωνισθείτε σ' αυτόν ενώ επέτυχαν στον προηγούμενο; Γιατί; Θα έρθουν, δηλαδή, να διαγωνισθούν μέσα σε δύο χρόνια με τη λογική αυτού του άρθρου; Και πώς εσείς θα δικαιολογήσετε αυτό που πρέπει να πράξουν; 
Εκτός τούτου, σας είπαμε ότι και εμείς συμφωνούμε ότι πρέπει να δοθεί πολύ μεγαλύτερη προσοχή στην κατάρτιση και στη μετεκπαίδευση των εκπαιδευτικών. Δεν είναι δυνατόν με τον προχειρότατο τρόπο που έχει εγκαθιδρυθεί, να περνούν καθηγητές και δάσκαλοι στην εκπαίδευση οι οποίοι ουσιαστικά έχουν ένα πιστοποιητικό Σαββατοκύριακου, επιμόρφωσης και εκπαιδευτικής κατάρτισης Σαββατοκύριακου. Σας το είπαμε. Κάτι πρέπει να κάνετε γιατί το άρθρο μπορεί να μην ασχολείται ειδικά με αυτό το θέμα, αλλά πρέπει εσείς να ασχοληθείτε και με κάποια νέα ρύθμιση να αποκαταστήσετε τα πράγματα στη βάση που ξέρουμε, της ανάγκης να έχουμε καταρτισμένους δασκάλους και καθηγητές στα σχολεία μας. 
Σας δώσαμε επίσης μερικές ιδέες για το τι μπορεί να γίνει από πλευράς εκείνου του άλλου εκπαιδευτηρίου, το οποίο υποβαθμισμένο και  εγκαταλελειμμένο από το Υπουργείο Παιδείας προσπαθεί και αγωνίζεται χρόνια τώρα να δίνει, όχι απλώς πιστοποιητικά επιμόρφωσης και κατάρτισης, αλλά να δίνει ουσιαστικές γνώσεις στους καθηγητές οι οποίοι θέλουν να διδάξουν τεχνολογικά μαθήματα, είτε στην τεχνολογική κατεύθυνση είτε στα τεχνικά και επαγγελματικά λύκεια. Μιλώ για την ΑΣΕΤΕΜ-ΣΕΛΕΤΕ το μέλλον της οποίας είναι μάλλον δυσοίωνο, διαγράφεται χρόνια τώρα δυσοίωνο λόγω της εγκατάλειψης της σχολής αυτής από το Υπουργείο Παιδείας. 
Επειδή συζητάμε αυτό το άρθρο στο οποίο υπάρχει κάποια τέτοια ρύθμιση, έχω μπροστά μου ένα δείγμα των δυσλειτουργιών για τις οποίες σας μιλήσαμε στην επιτροπή, όταν συζητούσαμε το αντίστοιχο άρθρο. 'Εχω, δηλαδή, μια επιστολή-διαμαρτυρία με ημερομηνία Μαϊου του ενεστώτος έτους προς τον πρόεδρο του Δ.Σ. της ΣΕΛΕΤΕ. Είπαμε ότι κακώς η ΣΕΛΕΤΕ επιμορφώνει καθηγητές, δηλαδή πτυχιούχους ανωτάτων εκπαιδευτικών ιδρυμάτων και δεν είναι ανώτατη ή τουλάχιστον δεν ακολουθεί τη δομή και τη λειτουργία ενός μεταπτυχιακού ή τουλάχιστον μεταβατικού σταδίου μετά τις πτυχιακές σπουδές ενός Α.Ε.Ι. Αυτή η επιστολή, λοιπόν, καταγγέλλει προσλήψεις καθηγητών και μάλιστα σε επίπεδο σκανδάλου και λέει ότι το Μετσόβιο Πολυτεχνείο έχει διατάξει έρευνα, γιατί οι καθηγητές αυτοί δεν είχαν καν σωστά πιστοποιητικά σπουδών ή αποφοίτησης από το Μετσόβιο Πολυτεχνείο.  Θα σας το δώσω μετά να το δείτε. 
Δεν το κάνω θέμα, αλλά εκείνο που θέλω να πω είναι ότι αυτό και μόνο καταδεικνύει τι νυστέρι χρειάζεται και σε ποιο βάθος πρέπει να βάλετε αυτό το νυστέρι για να σπάσετε αυτό το απόστημα και να δώσετε σ' αυτήν τη σχολή τη δυνατότητα να δουλέψει σωστά και να παράγει μετεκπαιδευτικό έργο, το οποίο έχει ανάγκη η εκπαίδευση, ειδικά στις περιπτώσεις που σας είπα. 
Εν τέλει θα ήθελα να προσθέσω ότι εμείς δεν είμαστε αντίθετοι στη μοριοδότηση. Ακούστηκαν εδώ πάρα πολλά πράγματα χθες σ' αυτήν την Αίθουσα και προφανώς νομίζω ότι δεν είναι προσθετικά του κύρους των ανωτάτων εκπαιδευτικών ιδρυμάτων της χώρας όσα ακούστηκαν από την πρηγούμενη ηγεσία στην κόντρα που είχε η νέα ηγεσία με την παλιά ηγεσία, που και το κόμμα σας εκθέτει και την Κυβέρνηση εκθέτει, περί μη ισοτιμίας των βαθμών των πτυχίων των διαφόρων Α.Ε.Ι. της χώρας. Σεβόμενοι το status αυτό, το οποίο εσείς πρώτοι ως ηγεσία παλιά και νέα του Υπουργείου Παιδείας πρέπει να το ενισχύετε και όχι να οδηγείτε σε αφαίμαξη και υποβιβασμό την ώρα που άλλες καταστάσεις οδηγούν σε υποβάθμιση των πτυχίων της χώρας, θέλω να σημειώσω ότι λέμε ναι στη μοριοδότηση. Αφήνουμε πίσω τις αιτιάσεις του κ. Αρσένη και οποιουδήποτε άλλου μεταρρυθμιστή, αν πρόκειται να γίνει ουσιαστική αντιμεταρρύθμιση. 
Θέλουμε όμως να υποσημειώσουμε και σήμερα εκείνο για το οποίο πολλές φορές έχουμε μιλήσει ότι, δηλαδή, η μοριοδότηση των μεταπτυχιακών τίτλων πρέπει να είναι προσεκτική και κλιμακωτή. Εκείνο που ενδιαφέρει κυρίως την εκπαίδευση, κύριε Υπουργέ, δεν είναι απλώς να δώσετε μόρια στους κατόχους μεταπτυχιακών τίτλων, που επάξια πρέπει να δοθούν, αλλά κυρίως να δώσετε μόρια σε εκείνους που έχουν μεταπτυχιακούς τίτλους διδακτικής των αντιστοίχων μαθημάτων, γιατί αυτό ενδιαφέρει την εκπαίδευση. 
Τέλος, θέλω να πω ότι θα ευχόμουν, χωρίς να υπερεκμεταλλεύομαι την κόντρα της παλιάς ηγεσίας του Υπουργείου Παιδείας με τη νέα, αυτήν την ώρα που η εκπαιδευτική κοινότητα της χώρας αντιμετωπίζει πάρα πολλά προβλήματα, την ώρα που ο ελληνικός λαός περιμένει από αυτήν την Κυβέρνηση να δώσει στη δημοσιότητα και να πείσει για τη χρησιμότητά της μία εκπαιδευτική πολιτική ποιοτική και ολοκληρωμένη, που να αντιμετωπίζει τουλάχιστον στα βασικότερα σημεία της σε πρώτο πλάνο όλες τις ανάγκες για τις οποίες ψηφίσθηκε αυτή η Κυβέρνηση. Να σταματήσει αυτήν τη διχασμένη πολιτική που ενεφάνισε σ' αυτήν την Αίθουσα και να υπηρετήσει τις πραγματικές ανάγκες του λαού πέρα από πείσματα και μικροκομματικές σκοπιμότητες. 
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να αποσαφηνίσω ορισμένα θέματα, τα οποία όντως έχουν σημασία για τον εκπαιδευτικό κόσμο και για την εμπέδωση της αρχής της ενίσχυσης του διαγωνισμού που προτείνει το συγκεκριμένο νομοσχέδιο. 
Θα ήθελα να πω κυρίως αναφερόμενος στα θέματα που έθειξε η κ. 
Δαμανάκη, αλλά και σε όσα κατ'ουσίαν η τροπολογία της Νέας Δημοκρατίας θέτει, ότι δεν θα μπορέσουμε ποτέ να βρούμε ένα κλειδί προσανατολισμού στα θέματα προσωπικού της εκπαίδευσης εάν δεν κάνουμε τον ουσιώδη και αναγκαίο διαχωρισμό ανάμεσα στα οργανικά κενά της εκπαίδευσης και στα λειτουργικά κενά της εκπαίδευσης. 
'Ολα τα αιτήματα των εκπαιδευτικών, των διαφόρων κατηγοριών αναπληρωτών, τα οποία κατ'ουσίαν επαναλάβατε, κυρία Δαμανάκη, και ενσωματώνετε και εσείς, κύριε Καλέ, στη δική σας τροπολογία, στηρίζονται στην καίρια αυτή σύγχυση, στο τι καλείται ο αναπληρωτής να κάνει στο σχολείο. Και ήθελα να πω ότι είναι υποχρεωμένη η πολιτεία να αντιμετωπίζει την κάλυψη των οργανικών κενών ως ευθύνη της και προφανώς να περιστέλει και να εξορθολογήσει τις ανάγκες που διαμορφώνονται ως προς τα ζητήματα αναπλήρωσης. Να ξεκαθαρίσω τι εννοώ ακόμα περισσότερο. 
Το σύνολο των αναπληρώσεων καλύπτει εργασιακές συνθήκες στις οποίες όλοι υποκλινόμαστε, για παράδεγιμα τις άδειες λοχείας. Ποιος δεν θέλει να ενισχύσει την άνεση της καθηγήτριας ή της δασκάλας στην εγκυμοσύνη και την τεκνοποίηση; 'Ολοι ξέρουμε ότι δεν είναι θέμα μόνο δημογραφικού προβλήματος, αλλά είναι θέμα καίριας κοινωνικής ευαισθησίας. Ποιος δεν θέλει επίσης την κάλυψη αναγκών, που όλοι συμφωνούμε; 
Αυτήν τη στιγμή αναφέρω πρόχειρα για τη δευτεροβάθμια εκπαίδευση ότι διακόσιοι εκπαιδευτικοί είναι στο Παιδαγωγικό Ινστιτούτο, τριακόσιοι πενήντα είναι στα Ανώτατα Εκπαιδευτικά Ιδρύματα σε μετεκπαιδεύσεις ή εργασίες εκεί, εξακόσιοι πενήντα είναι σε εκπαιδευτικές άδειες κ.ο.κ.  Θα στερήσουμε λοιπόν από αυτούς τους εκπαιδευτικούς τη δυνατότητα ανάπτυξης νέων δεξιοτήτων; Δεν θα δώσουμε τη δυνατότητα επίσης μέσω της αναπλήρωσης να γίνουν αυτές οι δραστηριότητες; 
Υπάρχουν, όμως, άλλες δραστηριότητες στην εκπαίδευση που καλούνται οι μόνιμοι εκπαιδευτικοί να καλύψουν, οι οποίες είναι απολύτως ρευστές. Για παράδειγμα, έχουμε το πρόγραμμα των βιβλιοθηκών. 'Εχουμε πεντακόσιες σχολικές βιβλιοθήκες, οι οποίες καλύπτονται στις λειτουργίες τους από πενήντα βιβλιοθηκονόμους και τετρακόσιους πενήντα καθηγητές, οι οποίοι έχουν αποσπασθεί από το διδακτικό τους έργο για να στηρίξουν τις βιβλιοθήκες. Εάν υποθέσουμε ότι προσληφθούν για τις τετρακόσιες πενήντα βιβλιοθήκες βιβλιοθηκονόμοι, τότε, οι τετρακόσιοι πενήντα καθηγητές θα επιστρέψουν στα διδακτικά τους καθήκοντα στις οργανικές τους θέσεις.  'Αρα, ο διορισμός τετρακοσίων πενήντα εκπαιδευτικών στα σημερινά λειτουργικά κενά των καθηγητών που καλύπτουν τις ανάγκες λειτουργίας των βιβλιοθηκών, θα δημιουργούσε αυτόματα ένα πλεόνασμα που δεν θα είχε κανένα πραγματικό αντίκρισμα. 
Επομένως, αν ως κυρίαρχη λογική έχουμε ότι οι διορισμοί εκπαιδευτικών στην εκπαίδευση γίνονται για τις οργανικές θέσεις και όχι για τα λειτουργικά κενά, οι προτάσεις και οι τροπολογίες που έχουν κατατεθεί δημιουργούν ένα μείζον πρόβλημα βαθύτατης αναρχίας στην εκπαίδευση. Δημιουργούν μία νέα κατηγορία αλλεπάλληλων επετηρίδων, οι οποίες έχουν μία διπλή πρακτική επίπτωση: Αφ'ενός καταργούν πλήρως το διαγωνισμό, αφ'ετέρου επιφέρουν πολύ μεγαλύτερη αναρχία από την παλιά λογική της επετηρίδας του ν.1566. 'Αρα, δηλώνω ότι δεν μπορούν να γίνουν δεκτές οι τροπολογίες που έχουν κατατεθεί προς αυτήν την κατεύθυνση. 
Θέλω να επαναφέρω το εξής θέμα: Με το παρόν νομοσχέδιο ενισχύεται με ουσιώδη τρόπο ο διαγωνισμός του ΑΣΕΠ υπέρ κυρίως των εκπαιδευτικών. 'Ολες αυτές οι κατηγορίες αναπληρωτών, που αναφέρατε, αποκτούν ένα καίριο προνόμιο πρόσβασης με το σύνολο των ρυθμίσεων που έχουν γίνει, έτσι ώστε να είναι οι άνθρωποι που φυσιολογικά θα κερδίσουν τη θέση τους στην εκπαίδευση μέσω του διαγωνισμού. 
Και συγκεκριμένα και πρακτικά, κυρία Δαμανάκη, για τις τεχνικές ειδικότητες που ζητήσατε, έχουμε φέτος υπολογισμό διορισμού από την επετηρίδα επτακοσίων τεσσάρων και απομένουν για το διαγωνισμό εξακόσιες τριάντα εννέα θέσεις. Γενικότερα, εάν θέλετε να ολοκληρώσω σε αυτήν την κατεύθυνση -είναι άλλη η κατηγορία από αυτό που θέτετε- στην πληροφορική  υπολογίζουμε ότι εννιακόσιες πενήντα θέσεις θα καλυφθούν από την επετηρίδα και άνω των χιλίων τριακοσίων θα καλυφθούν από το διαγωνισμό. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Καλός έχει το λόγο. 
ΓΕΩΡΓΙΟΣ ΚΑΛΟΣ: Κύριε Πρόεδρε, ακούγοντας τον κύριο Υπουργό σε αυτά τα λίγα που μας είπε για το άρθρο και για τις τροπολογίες είχα την αίσθηση ότι ζούμε σε διαφορετική χώρα ή τουλάχιστον ότι η νέα ηγεσία του Υπουργείου Παιδείας αγνοεί την πραγματικότητα. Αυτό, κυρίε Ευθυμίου, το λέω με θλίψη μου. Είναι δυνατόν να μιλάτε απλώς για λειτουργικά κενά, τα οποία καλύπτουν οι αναπληρωτές; Δεν γνωρίζετε ότι πάρα πολλές θέσεις σε πάρα πολλούς νομούς της χώρας φθάνουν να καλύπτονται -και μάλιστα αποσπασματικά- με βάση τον τρόπο που εμείς αγωνιζόμαστε σε κάθε διεύθυνση δευτεροβάθμιας και πρωτοβάθμιας εκπαίδευσης να εξοικονομούμε φωνάζοντας και πιέζοντας την εκάστοτε ηγεσία του Υπουργείου Παιδείας, χρόνια τώρα που κυβερνάτε, για να δίνει  τις αντίστοιχες πιστώσεις; 
Εγώ προέρχομαι από ένα νομό ο οποίος θεωρείται μέγα αστικό κέντρο, στην ουσία είναι πάρα πολύ κοντά στην Αθήνα. Η εκπαιδευτική  περιφέρεια, λοιπόν, του Πειραιά με όλες της τις διευθύνσεις έφθασε φέτος, τέλος Μαρτίου αρχές Απριλίου, να διορίζει ακόμα μαζικά αναπληρωτές και να έχουμε και κενά τα οποία δεν καλύφθηκαν και στα νησιά και στο κέντρο του Πειραιώς. 
Πώς λοιπόν λέμε τώρα ότι οι αναπληρωτές έρχονται απλώς για κάποιες κυήσεις; Εμείς είμαστε υπέρ του να ενισχύσετε και να βοηθήσετε την ελληνική κοινωνία να άρει τις δύσκολες συνθήκες της υπογεννητικότητας, αλλά δεν είναι μόνο αυτό. Δυστυχώς η ελληνική πολιτεία έμαθε, κύριε Πρόεδρε, να βολεύεται από τους μη βολεμένους εκπαιδευτικούς, οι οποίοι σήμερα και πάλι κατεβαίνουν να διαδηλώσουν στους δρόμους. 
Θα ήθελα να τονίσω εδώ κάτι που σας είπε και η κ. Δαμανάκη. Δεν είναι βόλεμα, κυρίως για τους δασκάλους, οι οποίοι έχουν φθάσει να υπερβαίνουν το τεσσαρακοστό και το τεσσαρακοστό πέμπτο έτος της ηλικίας τους και οι οποίοι παραμένουν έξω. Θα τους φέρετε και αυτούς στο διαγωνισμό, όταν διδάσκουν δώδεκα, δεκατέσσερα, δεκαέξι, δεκαοκτώ χρόνια  στην εκπαίδευση ως αναπληρωτές; Τι θα κάνετε; Γιατί αυτές τις θέσεις τις μεταφέρετε από τον ένα διαγωνισμό στον άλλον και από την άλλη πλευρά μένουν οι υπόλοιποι απ' έξω, ξυπόλητοι; 
Νομίζω ότι αυτό είναι άδικο και τουλάχιστον αυτό το κομμάτι των τροπολογιών ως ευρύτερης συναίνεσης κατατεθειμένο, πρέπει  να το δείτε. 
ΠΡΟΕΔΡΕΥΩΝ (Κωνσταντίνος Βρεττός): Η κ. Δαμανάκη έχει το λόγο. 
ΜΑΡΙΑ ΔΑΜΑΝΑΚΗ: Κύριε Πρόεδρε, η ομιλία του κυρίου Υπουργού ήταν ενδιαφέρουσα, όσον αφορά στο πολύ σοβαρό θέμα  που έχει σχέση με τον προσδιορισμό των οργανικών και των λειτουργικών κενών. Δεν υποστηρίζει κάποιος ότι δεν υπάρχει διάκριση ανάμεσα στα οργανικά και στα λειτουργικά κενά, όμως είναι ανάγκη να συνεννοηθούμε. Εάν το Υπουργείο είναι διατεθειμένο να προγραμματίσει τα κενά του -φαίνεται και από την παράγραφο 3 ότι πάει  προς μια τέτοια κατεύθυνση- τότε πιστεύω ότι πολλά από τα κενά, τα οποία έχουν μόνιμο χαρακτήρα, δεν θα πρέπει να θεωρούνται λειτουργικά. 
Κύριε Υπουργέ, αναρωτιέμαι ακόμα και αν τα παραδείγματα στα οποία αναφερθήκατε είναι επιτυχή. Είναι τα επιτυχέστερα; Μας λέτε για  παράδειγμα ότι διακόσιοι εκπαιδευτικοί είναι στο Παιδαγωγικό Ινστιτούτο.            Μα δεν θα είναι κάθε χρόνο διακόσιοι εκπαιδευτικοί; Επομένως γιατί δεν προσλαμβάνουμε διακόσιους, εφόσον το Υπουργείο προγραμματίζει κάθε χρόνο να επιμορφώνει διακόσιους το Παιδαγωγικό Ινστιτούτο και άρα γνωρίζει εκ των προτέρων ότι θα λείπουν διακόσιοι; Είπατε ότι κάποιοι άλλοι κάνουν μετεκπαίδευση. Δεν γνωρίζετε περίπου τον αριθμό εκείνων που θα κάνουν μετεκπαίδευση, ώστε αντιστοίχως να προγραμματιστεί η κατάσταση; 
'Οσον αφορά στο άλλο παράδειγμα, που αναφέρατε, για τις βιβλιοθήκες, ασφαλώς εάν θα προσληφθούν βιβλιοθηκονόμοι θα λυθεί το πρόβλημα, αλλά δεν έχουμε μια εικόνα σε ποιο βάθος χρόνου θα έχουμε βιβλιοθηκονόμους; 
Αυτά μπορούν να προβλεφθούν και κατά συνέπεια πρέπει να υπάρξει καλύτερος προγραμματισμός. Εμείς, για να διευκρινίσω τη θέση μας, διότι δεν ταυτιζόμαστε σε αυτό το θέμα με τη Νέα Δημοκρατία, δεν υποστηρίζουμε ότι αυτήν τη στιγμή πρέπει να διοριστούν όλοι όσοι διαθέτουν κάποια προϋπηρεσία και να γίνουν όλες αυτές οι παράλληλες επετηρίδες. 'Ομως, κύριε Υπουργέ, ο νόμος που ψηφίστηκε για το διαγωνισμό προέβλεπε την ανάγκη μεταβατικής περιόδου, όπως προέβλεπε να καλυφθούν με έναν ορισμένο τρόπο άνθρωποι που είχαν προϋπηρεσία. Τι συνέβη μετά; Νομίζω ότι  συνέβησαν δύο πράγματα, που πρέπει να τα σκεφτείτε.                       Το ένα είναι ότι ουσιαστικά τα οργανικά κενά δεν ανταποκρινόντουσαν στην πραγματικότητα, όπως σας είπα πριν και όπως ανεπτύχθη και από άλλες πλευρές. Δηλαδή, ουσιαστικά, κάθε χρόνο ο αριθμός των αναπληρωτών είναι πολύ μεγάλος και δεν έχουν μεγάλη απορρόφηση. Αφ'ενός συνέβη αυτό και αφ'ετέρου με τη μεταφορά των πινάκων και τη μικρή επιτυχία στους δασκάλους όλες οι θέσεις έμειναν κενές και πάνε στον επόμενο χρόνο. 
'Αρα ούτε οι μεταβατικές διατάξεις και η διάκριση του νόμου για το διαγωνισμό για την κάλυψη εν μέρει αυτών των ανθρώπων έχουν ικανοποιηθεί.  Γι'αυτό λέω ότι είναι ανάγκη να δούμε πιο ψύχραιμα αυτό το θέμα, όχι στη βάση της αναίρεσης ενός συστήματος επιλογής και τη δημιουργίας παράλληλων επετηρίδων -εγώ δεν το υποστηρίζω αυτό- αλλά στη βάση μιας πραγματικής μεταβατικής λύσης επί της ουσίας, που θα πληροί τις προϋποθέσεις και του νόμου για το διορισμό, όσον αφορά τη μεταβατικότητα, οι οποίες έχουν ακυρωθεί στην πράξη με τη μικρή επιτυχία στο διαγωνισμό, με το μικρό αριθμό οργανικών κενών και με τη μεταφορά των πινάκων. 
Επίσης νομίζω ότι πρέπει να γίνει ένας διαχωρισμός πρωτοβάθμιας και δευτεροβάθμιας εκπαίδευσης. Τα λέω αυτά για να διευκρινίσω τη θέση μας. 
Βέβαια αυτήν τη στιγμή έχουμε φθάσει στο παρά πέντε, αλλά το Υπουργείο μπορεί να εξετάσει αυτό το θέμα με περισσότερη νηφαλιότητα και σε μεγαλύτερο βάθος. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Ανθόπουλος έχει το λόγο. 
ΙΩΑΝΝΗΣ ΑΝΘΟΠΟΥΛΟΣ: Θα κάνω μόνο κάποιες συμπληρωματικές παρατηρήσεις και θα δώσω κάποιες απαντήσεις, όπως στο θέμα των  αναπληρωτών, το οποίο τίθεται με επιμονή και δικαίως από την κ. Δαμανάκη. Θέλω να την ενημερώσω ότι ο αριθμός των αναπληρωτών το 1996 ήταν είκοσι χιλιάδες περίπου στην πρωτοβάθμια και στη δευτεροβάθμια εκπαίδευση. Με την πολιτική απομείωσης του αριθμού τους είναι λογικό να κατεβεί σε ένα ποσοστό 4% έως 6% του συνολικού αριθμού των μονίμως υπηρετούντων. 'Ετσι φθάσαμε το 1999 στον αριθμό των έντεκα χιλιάδων οκτακοσίων.  Δηλαδή μέσα σε μία τριετία περιορίσαμε κατά 50% των αριθμό  των αναπληρωτών και αυξήσαμε δραστικά τον αριθμό των μονίμως διορισμένων. Είχαμε είκοσι έναν χιλιάδες οκτακοσίους διορισμούς μέσα σε μία τριετία. 
Με βάση αυτόν τον εξορθολογισμό πιστεύω ότι πορεύεται και η σημερινή ηγεσία του Υπουργείου κάνοντας εξαρχής μία τυπική και εμπεριστατωμένη απογραφή των οργανικών θέσεων που είναι κενές, αλλά και αυτών που στο μέλλον θα προκύψουν, διότι η εκπαιδευτική μεταρρύθμιση παρήγαγε νέες θέσεις εργασίας στο χώρο της δημόσιας εκπαίδευσης, ενώ λογικά θα έπρεπε να έχουμε μείωση, διότι πράγματι έχουμε ένα οξύ δημογραφικό πρόβλημα, το οποίο κάθε χρόνο μειώνει τον μαθητικό πληθυσμό. 
Εγώ διαφωνώ με την άποψη ότι η χθεσινή αγόρευση του κυρίου Υπουργού ήταν μία γενική και αόριστη ομιλία. 'Ηταν μία εμπεριστατωμένη ομιλία. Και εγώ προσωπικά έκανα ένα λάθος, διότι χθες έκανα μία αποστροφή προς το δημοσιογράφο κ. Ευθυμίου, όσον αφορά τον ορθολογισμό και την αξιοκρατική του νοοτροπία. Απέδειξε, όμως, ότι και ως Υπουργός κινείται μέσα στις αρχές της φιλοσοφίας της εκπαιδευτικής μεταρρύθμισης και ότι τις πιστεύει.  Γι'αυτό ακριβώς θα επιμείνω σε κάποιες παρατηρήσεις, διότι εδώ μάλλον πρόκειται για παρεξήγηση και για παρερμηνεία. 
Εγώ λέω ότι ο καλύτερα εφοδιασμένος εκπαιδευτικός με τους τυπικούς τίτλους και την προϋπηρεσία δεν χρειάζεται δεκανίκια, διότι έχει υπέρ αυτού ένα συγκριτικό πλεονέκτημα έναντι των άλλων. Το λέω αυτό, διότι αν απαξιώσουμε τους τίτλους τους μεταπτυχιακούς, τα διδακτορικά και την προϋπηρεσία, τότε πράγματι θέλει υποστήριξη. 'Ομως αν πούμε ότι είναι τίτλοι με αντίκρισμα, ότι είναι προϋπηρεσία που παράγει επαγγελματική εμπειρία, τότε αναγνωρίζουμε ότι υπάρχει συγκριτικό πλεονέκτημα υπέρ αυτού του υποψηφίου και δεν χρειάζεται μοριοδοτική ενίσχυση. Αυτή  είναι η λογική και πιστεύω ότι με μία ακόμα σκέψη ο κύριος Υπουργός ίσως καταλάβει ότι η παρατήρησή μου έχει και λογικό αλλά και νομικό έρεισμα.  Γι'αυτό είπα ότι θα έχουμε δικαστικές προσφυγές από κάποιους οι οποίοι ενδεχομένως θα αδικηθούν από αυτήν τη μοριοδότηση. 
Σταματώ εδώ και υπενθυμίζω ότι για την είσοδο των εκπαιδευτικών στη δημόσια εκπαίδευση γίνεται μία αρχική αξιολόγηση με το διαγωνισμό, για να ελεχθεί το επίπεδό τους στις βασικές και αναγκαίες γνώσεις. Δεν ελέγχουμε τα πανεπιστήμια, ελέγχουμε αν ο συγκεκριμένος υποψήφιος διατήρησε τις γνώσεις του, αφομοίωσε αυτά που έμαθε στο πανεπιστήμιο και είναι ικανός να ξέρει αυτά που πρέπει να διδάξει. Τον ελέγχουμε στη στοιχειώδη μόρφωση και γι' αυτό στη συνέχεια δίνουμε μετεκπαίδευση και επιμόρφωση. Θεωρούμε μορφωμένο τον εκπαιδευτικό, αλλά ελέγχουμε μεταξύ πολλών ποιος έχει την καλύτερη μόρφωση για να τον προσλάβουμε στο εκπαιδευτικό σύστημα. 
Στη συνέχεια έχουμε ένα διετές διάστημα δοκιμασίας και θέλουμε να ξέρουμε αν είναι κατάλληλος και για εκπαιδευτικός με τα παιδαγωγικά του προσόντα ή δεν τα έχει καθόλου; Μονιμοποιείται λοιπόν, και στη συνέχεια έχουμε πάλι τη διαρκή αξιολόγηση που, όπως διαβεβαίωσε ο κύριος Υπουργόςκαι προς τιμή του- θα αρχίσει να εφαρμόζεται. 
'Αρα, η αξιολόγηση είναι μία διαρκής διαδικασία επιλογής και παρακολούθησης του εκπαιδευτικού προσωπικού χάρη της ποιότητας και χάρη της αξιοκρατία. Είναι τόσο απλές αυτές οι αρχές που διέπουν την εκπαιδευτική μεταρρύθμιση και τις αναγνώρισε η ελληνική κοινωνία και ιδιαίτερα η εκπαιδευτική κοινότητα, γιατί στο διαγωνισμό είχαν ήδη υποβληθεί πριν την αναβολή του περίπου πενήντα ή εξήντα χιλιάδες αιτήσεις συμμετοχής. Αυτό σημαίνει αναγνώριση του διαγωνισμού. 
Πάω πιο κάτω, κύριε Υπουργέ, και σας υπενθυμίζω ότι στο άρθρο 6 πολύ σωστά κάνατε αυτήν τη ρύθμιση για να πάρετε τους καθηγητές Πληροφορικής.            'Ομως είχατε υποσχεθεί ότι θα κάνετε μία δήλωση στα Πρακτικά ότι αυτή η ρύθμιση δεν θα προσβάλλει τα δικαιώματα των άλλων εκπαιδευτικών που είναι άλλων ειδικοτήτων, αλλά προσαπέκτησαν και την ικανότητα και το προσόν της διδαχής της Πληροφορικής και μπήκαν σε έναν κατάλογο με μία νομοθετική ρύθμιση. Κάντε λοιπόν αυτήν τη δήλωση, απλούστατα, για να διασκεδάσετε κάποιες ανησυχίες οι οποίες υπάρχουν ακόμα και σήμερα. 
Τέλος, δεν επαναλαμβάνω άλλα από αυτά που είπα χθες στην αγόρευσή μου. Θα κάνω μία παρατήρηση όσον αφορά τη διάσπαση του ενιαίου των τίτλων, τόσο με τη διαφορετική λειτουργική χρησιμότητα τού τίτλου του Ενιαίου Εσπερινού Λυκείου όσο και με την επίσης διαφορετική λειτουργική χρησιμότητα που καθιερώνεται με τον τίτλο του δευτέρου κύκλου σπουδών του ΤΕΕ. Και στη μία και στην άλλη περίπτωση βλέπω ότι είναι προσωρινής και μόνο ετήσιας ισχύος αυτή η ρύθμιση. Αυτό είναι καλό. 'Ομως υποψιάζομαι και με βάση τις παρατηρήσεις της Νομοτεχνικής Επιτροπής της Βουλής ότι θα έχουμε κάποιο πρόβλημα, γιατί παραβιάζεται η αρχή των ίσων ευκαιριών, το ενιαίο σχολείο παράγει ενιαίο τίτλο και ο ενιαίος τίτλος θα πρέπει να είναι και ισότιμος και ισοδύναμος. Εδώ τώρα αίρεται όχι η ισοτιμία, γιατί πρόκειται για τίτλους που προέρχονται από της αυτής βαθμίδος ιδρύματα σχολικά, αλλά αίρεται η ισοδυναμία των τίτλων, διότι είναι προφανές ότι διαφορετική είναι η λειτουργική χρήση τους. 'Ενας κάτοχος μη ισοδύναμου τίτλου δεν θα μπορεί να συμμετέχει σε διαγωνισμό του δημοσίου επικαλούμενος την προτεραιότητα της βαθμολογικής του υπεροχής έναντι του άλλου, διότι ο ένας βαθμός βγαίνει από μία διαδικασία, ο άλλος βαθμός βγαίνει από άλλη διαδικασία. Και η διαφορετικότητα εδώ της διαδικασίας παράγει και διαφορετικό αποτέλεσμα.  Θα πάρουν όλοι είκοσι βέβαια με την εύκολη διαδικασία.  Ξέρουμε τι γινόταν και στο παρελθόν, γιατί οι μεγαλύτεροι βαθμοί ήταν αυτοί των Εσπερινών Λυκείων και των ΤΕΛ. Με βάση μία στατιστική το 60% των μαθητών σε κάθε τάξη είχαν βαθμό από "18,5" και άνω. 
Πιστεύω πως πρέπει να δοθεί μια ιδιαίτερη προσοχή εδώ, μήπως έχουμε αυτό το πρόβλημα και δημιουργήσει κάποιες ανωμαλίες και κυρίως, προσοχή, μην τυχόν και μονιμοποιηθεί αυτή η ρύθμιση και θα έχουμε ένα μόνιμο πρόβλημα που θα παρουσιάσει στρεβλώσεις στο σύστημα της ενιοποίησης των σχολείων. Σας ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο Β' Αντιπρόεδρος της Βουλής κ. 
Παναγιώτης Σγουρίδης έχει το λόγο. 
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Υπουργέ, ζήτησα το λόγο για να σας θέσω υπόψη σας μία αδικία που πιστεύω ότι θα πρέπει να τη θεραπεύσουμε. 
Στα πλαίσια της εκπαιδευτικής μεταρρύθμισης και μετά την ψήφιση του νόμου για τη μειονοτική εκπαίδευση και τη διαπολιτισμική εκπαίδευση για την καλύτερη εκπαίδευση των μουσουλμάνων μαθητών και των αθιγγάνων δημιουργήθηκαν τα φροντιστήρια ενισχυτικής διδασκαλίας από το Εθνικό 'Ιδρυμα Νεότητας. 
Οι καθηγητές που διδάσκουν σε αυτά τα φροντιστήρια με ζήλο και με θέρμη προσπαθούν να βοηθήσουν τους μουσουλμάνους μαθητές και τα αθιγγανόπαιδα για την καλύτερη εκπαίδευσή τους. Η προϋπηρεσία όμως αυτών των καθηγητών, αυτών των δασκάλων, δεν λαμβάνεται υπόψη και δεν μοριοδοτείται. 
Επειδή θεωρώ ότι αυτό είναι μια αδικία, κατέθεσα μία επίκαιρη ερώτηση, η οποία συζητήθηκε στη Βουλή στις 17 Δεκεμβρίου 1999, στην οποία ο τότε Υφυπουργός και σημερινός συνάδελφος κ. Ανθόπουλος είπε τα εξής επί λέξει, πράγμα που μου κάνει εντύπωση, γιατί τώρα ο κ. Ανθόπουλος θεωρεί ότι δεν θα πρέπει να υπάρχουν μοριοδοτήσεις. 
Είπε, λοιπόν, στην πρωτολογία του: "Είναι σαφές ότι η ρύθμιση στην οποία αναφέρεσθε, η ρύθμιση για τη μοριοδότηση όσων θα συμμετάσχουν στο διαγωνισμό του ΑΣΕΠ ισχύει κατά διασταλτική ερμηνεία και γι' αυτούς -δηλαδή τους καθηγητές της ενισχυτικής διδασκαλίας στα φροντιστήρια για τους μουσουλμάνους μαθητές- προκειμένου να μοριοδοτηθούν, εφόσον συμμετάσχουν στο διαγωνισμό του ΑΣΕΠ". 
Συνεχίζει στη δευτερολογία του -κι αυτό εμένα φυσικά με ικανοποίησε, διότι πίστευα ότι θα λυθεί το θέμα: "Θα ήθελα να διαβεβαιώσω το συνάδελφο ότι πέραν αυτής της διασταλτικής ερμηνείας και αν χρειαστεί μια ρητή νομοθετική ρύθμιση για να μην αδικηθούν οι συγκεκριμένοι εκπαιδευτικοί, θα πρέπει να γίνει οσονούπω. 'Εχει σημασία ότι διευρύναμε τη λογική της μοριοδότησης των εκπαιδευτικών που συμμετάσχουν στο διαγωνισμό του ΑΣΕΠ, κρίναμε σκόπιμο -και μάλιστα έως ότου εφαρμοστεί στην πράξη σύμφωνα με αυτά που προβλέπει ο ν. 2525- το πιστοποιητικό της διδακτικής και παιδαγωγικής επάρκειας, να προωθήσουμε δηλαδή αυτούς τους εκπαιδευτικούς που έχουν εμπειρία στο χώρο της εκπαίδευσης και από την αίθουσα διδασκαλίας να συμμετάσχουν στο διαγωνισμό, όπου η εμπειρία αυτή θα μοριοδοτηθεί, προκειμένου να έχουμε τον καλύτερο εκπαιδευτικό στην ενεργό εκπαιδευτική ζωή. 
Με αυτήν ακριβώς τη λογική κάναμε αυτήν την επέκταση και μέσα σ' αυτήν ακριβώς την επέκταση έχω υπόψη μου να εντάσσονται και οι εκπαιδευτικοί οι οποίοι υπηρέτησαν σε αυτά τα σχολεία, στα φροντιστήρια δηλαδή ενισχυτικής διδασκαλίας". 
'Ερχομαι, λοιπόν, στο νομοσχέδιο το οποίο προτείνετε, κύριε Υπουργέ, να ψηφιστεί, στο άρθρο 1 και στην παράγραφο 7, να κάνω αυτήν τη ρητή διατύπωση, ότι: "Προϋπηρεσία αποτελεί η απασχόληση ως προσωρινού αναπληρωτή ή ωρομίσθιου εκπαιδευτικού σε δημόσια σχολεία πρωτοβάθμιας ή δευτεροβάθμιας εκπαίδευσης στη Σιβιτανίδειο Δημόσια Σχολή Τεχνών και Επαγγελμάτων..." κλπ. και καταλήγω στο τέλος αυτής της φράσεως να πω: "καθώς και των εκπαιδευτικών του Εθνικού Ιδρύματος Νεότητος που διδάσκουν στα φροντιστήρια ενισχυτικής διδασκαλίας". 
Θα παρακαλούσα πολύ, κύριε Υπουργέ, να δεχτείτε να μπει αυτή η ρητή φράση, ώστε να μην υπάρχει αδικία για τους εκπαιδευτικούς αυτούς, οι οποίοι μπορεί μεν να μην έχουν επιλεγεί μέσα από τους καταλόγους της επετηρίδας, αλλά έχουν επιλεγεί με ειδικά κριτήρια, γιατί ακριβώς επιτελούν ειδικό έργο, γιατί έχουν να διδάξουν παιδιά τα οποία έχουν ανάγκη μιας ειδικής διδασκαλίας για να μάθουν την ελληνική γλώσσα και τα άλλα μαθήματα. Πιστεύω να κάνετε δεκτή αυτήν τη ρητή διάταξη. 
Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, στην κατ' άρθρον συζήτηση, στη συζήτηση του μοναδικού άρθρου, νομίζω ότι αυτό που κυριάρχησε είναι οι λιγότερο δυνατές διαφωνίες που έχουν ακουστεί ποτέ για συζητούμενο νομοσχέδιο. 
Μάλιστα χαρακτηριστική είναι η φράση του Κοινοβουλευτικού Εκπροσώπου της Νέας Δημοκρατίας: "Δεν έχουμε σημαντικές διαφορές με τη συζητούμενη διάταξη του νομοσχεδίου". 
'Ετσι λοιπόν μπορούμε να πούμε ότι το ζητούμενο της διακομματικής αλλά και ενδοεκπαιδετικής συνεννόησης και συναίνεσης για τα θέματα της παιδείας και την εκπαίδευσης έχει κατακτηθεί και μπορούμε να προχωρήσουμε όλοι μπροστά. 
Γιατί κοινός είναι ο στόχος της αναβάθμισης της δημόσιας παιδείας, αφού όλοι αναγνωρίζουμε πως η παιδεία και η εκπαίδευση είναι το όχημα του μέλλοντος και κάθε μέρα αυτό το όχημα θα είναι πιο αναγκαίο. Αναγκαίο και ικανό για να πάει η χώρα μπροστά.  Αφορά τη νέα γενιά, αφορά το μέλλον της χώρας, αφορά το μέλλον της οικονομίας και της κοινωνίας. 
Αυτά όλα, όμως, μας υποχρεώνουν να αναζητήσουμε το ρόλο του εκπαιδευτικού. Και ο ρόλος του εκπαιδευτικού είναι αναντικατάστατος μέσα στο εκπαιδευτικό μας σύστημα, είναι ο πυρήνας του εκπαιδευτικού συστήματος. 
Και αυτό απαιτεί έναν ενημερωμένο, εκπαιδευμένο, συνεχώς επιμορφωνόμενο και επανακαταρτιζόμενο εκπαιδευτικό.  'Εναν εκπαιδευτικό με την αίσθηση του λειτουργήματος το οποίο επιτελεί.  'Εναν εκπαιδευτικό με διάθεση να βρίσκεται μέσα στην αίθουσα και κοντά στη νέα γενιά. 
Γι' αυτό και η πολιτεία πρέπει να εξασφαλίσει τις υλικές, τις θεσμικές αλλά και τις ηθικές προϋποθέσεις, για να μπορέσει ο εκπαιδευτικός να λειτουργήσει απερίσπαστα μέσα στο σχολικό και εκπαιδευτικό περιβάλλον ενισχύοντας το μαθητή, καλλιεργώντας τις δεξιότητές του, δίνοντας τα απαραίτητα εφόδια και τους εξοπλισμούς για να ανταποκριθεί στον ισχυρότατο και υψηλότατο ανταγωνισμό της κοινωνίας και της παραγωγής. 
Η πολιτεία, λοιπόν, θα πρέπει να δώσει προτεραιτότητα στη σχολική στέγη, στην εργαστηριακή ενίσχυση, στην υλικοτεχνική ενίσχυση όλων των εκπαιδευτικών βαθμίδων, στην ενίσχυση των εκπαιδευτικών. Να διαμορφώσουμε όλοι μαζί, όλος ο πολιτικός κόσμος, όλη η κοινωνία, οι φορείς της εκπαιδευτικής κοινότητας, το κατάλληλο, ζεστό και φιλικό περιβάλλον. Να αγκαλιάσουμε τους μαθητές, τη νέα γενιά. 
Να προσπαθήσουμε όλοι μαζί ακόμη περισσότερο. Να δουλέψουμε περισσότερο. Και αυτό πρέπει να είναι το μήνυμα της εποχής: Να βάλουμε πιο πάνω τον πήχη της αποτελεσματικότητάς μας αλλά και των απαιτήσεων από τους εαυτούς μας, και βεβαίως από το σύνολο. 
Αν όλα αυτά ισχύουν και μας βρίσκουν όλους σύμφωνους και αν πράγματι οι διαφωνίες που ακούστηκαν για τη συζητούμενη διάταξη απ' όλες τις πτέρυγες δεν είναι σημαντικές, τότε πιστεύω πως στο τέλος της συζήτησης θα πρέπει όλοι να υπερψηφίσουμε αυτήν τη διάταξη. Να στείλουμε έστω και σήμερα ένα μήνυμα προς την ελληνική κοινωνία, προς την εκπαιδευτική κοινότητα, προς τη νέα γενιά, πως εμείς ομονοούμε. Αυτά που διακηρύσσουμε στα λόγια, τα κάνουμε πράξη, τα εννοούμε. Θα πορευθούμε μαζί με ομοθυμία, ομοψυχία και συναίνεση, με διάλογο σε όλα τα θέματα της παιδείας. 
Δυστυχώς, όμως, απ' ό,τι άκουσα και στις πρωτολογίες των αγορητών της Αξιωματικής Αντιπολίτευσης αλλά και των άλλων κομμάτων της Αντιπολίτευσης, δεν θα υπερψηφίσουν τη διάταξη αυτή, παρ'όλα τα καλά λόγια με τα οποία τη στόλισαν, παρ'όλες τις μικρές διαφοροποιήσεις στις οποίες αναφέρθηκαν. 
Γι' αυτό κι εγώ επανέρχομαι και επιμένω: Είναι η στιγμή να ψηφίσουμε όλοι μαζί τη διάταξη αυτή, αφού συμφωνούμε στον πυρήνα και στη στόχευσή της, που είναι η αναβάθμιση του εκπαιδευτικού συστήματος, της δημόσιας παιδείας, είναι η αναβάμιση και η διεύρυνση των αξιοκρατικών κριτηρίων επιλογής του εκπαιδευτικού προσωπικού. 
Και για τις επί μέρους διαφωνίες και επιφυλάξεις υπάρχει η διαδικασία των τροπολογιών και εκεί ο καθένας μπορεί να τις καταθέσει, μπορεί με ένταση και έμφαση να τις υπερασπιστεί και βεβαίως να διεκδικήσει την υπερψήφισή τους. Η ηγεσία του Υπουργείου Παιδείας έδειξε όλη τη διάθεση να συζητήσει τα θέματα αυτά και σήμερα, αλλά και σε ένα άλλο νομοσχέδιο. 
'Οπως τόνισα και στη χθεσινή συζήτηση, η εκπαιδευτική μεταρρύθμιση πρέπει να είναι διαρκής, γιατί ο κόσμος γύρω αλλάζει, οι ανάγκες παραγωγής και της κοινωνίας συνεχώς αλλάζουν. Και το εκπαιδευτικό μας σύστημα έχει μείνει αρκετά πίσω. 
Πρέπει να τρέξουμε με γοργά, με γρήγορα βήματα. Να προλάβουμε τις εξελίξεις, να κερδίσουμε το μέλλον, ιδιαίτερα στο πεδίο της γνώσης. Η γνώση απαξιώνεται με ταχύτατους ρυθμούς και εμείς δεν πρέπει να μένουμε προσκολλημένοι στη γνώση που έχει συσσωρευτεί στο χθες και να τη μεταφέρουμε μηχανιστικά, ως όγκο μόνο γνώσεων και όχι ως ποιότητα, επικαιρότητα και αξία χρήσης στο μέλλον. 
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
Με αυτή, λοιπόν, την έννοια πιστεύω πως όλοι πρέπει να ομονοήσουμε και να ψηφίσουμε την παρούσα διάταξη, να κάνουμε πράξη τις διακηρύξεις για συναίνεση και συμφωνία στο μέγα θέμα της παιδείας και της εκπαίδευσης. Θα προσφέρουμε στη νέα γενιά, στο μέλλον της, με αξιοπιστία και με κύρος από την πλευρά του πολιτικού κόσμου. 
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Ο κ. Καλός ζητά το λόγο να μιλήσει για τρίτη φορά. Είναι η τελευταία σας ευκαιρία, κύριε Καλέ. 
ΓΕΩΡΓΙΟΣ ΚΑΛΟΣ: Ευχαριστώ, κυρία Πρόεδρε. Για ένα λεπτό θα μιλήσω. Και χθες ακούστηκαν σε αυτήν την Αίθουσα οι εκκλήσεις για να επιτευχθεί η σύμπνοια, τέλος πάντων, και να ψηφιστεί συναινετικά αυτό το ένα άρθρο του νομοσχεδίου που συζητούμε, εκ μέρους του Κοινοβουλευτικού Εκπροσώπου του ΠΑΣΟΚ. Επειδή με τρόπο μάλλον απλοϊκό παρέφρασε εκείνα τα οποία είπα, θα ήθελα να επαναλάβω για να είναι σαφέστατη, κύριε Υπουργέ, η θέση μας. 
Σας το είπαμε στην επιτροπή, το είπα στην πρωτολογία μου, το είπα στη συζήτηση επί της αρχής. Η Νέα Δημοκρατία δεν έχει βασικές αντιρρήσεις στο θέμα της μοριοδότησης, δηλαδή στο θέμα της εγκαθίδρυσης ενός νέου τύπου διαγωνισμού ΑΣΕΠ. 'Ομως καταψηφίζει αυτό το νομοσχέδιο, επειδή εσείς ως Υπουργός δεν θελήσατε να περιλάβετε μέσα τις ρυθμίσεις εκείνες για τις οποίες εμείς πάρα πολλές φορές έχουμε πει, δηλαδή ότι τασσόμεθα υπέρ της μερικής σταδιακής απορρόφησης των αναπληρωτών και δασκάλων και καθηγητών και, δεύτερον, γιατί ένα μέρος των επιτυχόντων του ΑΣΕΠ λογικά θα το αφήσει εκτός και θα το παραπέμψει στις καλένδες του νέου διαγωνισμού, τον οποίον προγραμματίζετε για το Σεπτέμβριο ή τον Οκτώβριο. 
Αυτές λοιπόν οι δύο αντιθέσεις μας στο σύνολο των διατάξεων του άρθρου 1 είναι εκείνες που δεν μας επιτρέπουν να ψηφίσουμε αυτό το άρθρο και παρακαλώ, λοιπόν, να μη μας παραφράζει κανείς σε αυτήν την Αίθουσα. 
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): 'Εχει ζητήσει το λόγο ο κ. 
Καρασμάνης... 
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, το λόγο, παρακαλώ. 
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Θέλετε να προηγηθείτε, κύριε Μαγκριώτη; 
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, δεν θέλω να μιλήσω, απλώς θα ήθελα να απαντήσω στον Κοινοβουλευτικό Εκπρόσωπο της Νέας Δημοκρατίας. 
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): 'Η θα ζητήσετε το λόγο να μιλήσετε για τρίτη φορά όπως δικαιούστε ή δεν θα απαντήσετε. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Εμείς, κυρία Πρόεδρε, θα μιλήσουμε; 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Βεβαίως θα πάρετε το λόγο, αλλά προηγείται ο κ. Καρασμάνης. 
Ορίστε, κύριε Καρασμάνη, έχετε το λόγο. 
ΓΕΩΡΓΙΟΣ ΚΑΡΑΣΜΑΝΗΣ: Κυρία Πρόεδρε, ζήτησα το λόγο για να κάνω δύο-τρεις επισημάνσεις. 
Η πρώτη επισήμανση είναι ότι τις τελευταίες μέρες πανηγυρίσαμε για την είσοδό μας στην ΟΝΕ -ήταν ένα όραμα το οποίο υλοποιήθηκε- και μάλιστα ο κύριος Πρωθυπουργός είπε ότι θα δώσει ιδιαίτερη προτεραιότητα στο θέμα της παιδείας, της υγείας και της απασχόλησης. Στο θέμα λοιπόν της παιδείας, το οποίο είναι και επίκαιρο λόγω του νομοσχεδίου, θα ήθελα να πω ότι η μεταρρύθμιση την οποία ευαγγελίστηκε η Κυβέρνηση έχει καταντήσει απορύθμιση. Ζήσαμε πέρυσι τους μαθητές να βρίσκονται στο δρόμο, τα σχολεία κλειστά, οι αίθουσες επικίνδυνες, χωρίς θέρμανση, χωρίς βιβλία, χωρίς καθηγητές, χωρίς δασκάλους, κύριε Υπουργέ. Το θέμα για μένα πέρα από όλα τα άλλα έχει να κάνει και με πιστώσεις, με δαπάνες. Πώς μπορούμε λοιπόν να προχωρήσουμε σε μεταρρυθμίσεις και σε εκπαιδευτικό εκσυγχρονισμό όταν τα κονδύλια στην παιδεία είναι καθηλωμένα στα προ επταετίας επίπεδα; 
Βλέπουμε ότι για την παιδεία οι δαπάνες είναι μόλις στο 3,5%. Στο 3,2% ήταν το 1993 στο 3,5% είναι σήμερα. Πώς λοιπόν εξηγείται η εμμονή η χώρα να μένει και σε αυτόν τον πιο σημαντικό τομέα τελευταία και καταϊδρωμένη στην Ευρωπαϊκή 'Ενωση με 3,5% δαπάνες, όταν το ποσοστό αυτό στο σύνολο των κοινοτικών μελών είναι 5,2%; Δεν μιλάμε για το 8%, κύριε Υπουργέ, που δαπανά η πλούσια Δανία αλλά ούτε το μέσο όρο, το 5,2% που δαπανά η Ιρλανδία. 
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
Με τους ρυθμούς που ακολουθούμε, κύριε Υπουργέ, και σε αυτόν τον τομέα θα πρέπει να περάσουν τριάντα τέσσερα χρόνια για να φτάσουμε στο επίπεδο της δημόσιας εκπαίδευσης που έχει εξασφαλίσει η Ιρλανδία. Αυτήν την Ελλάδα παραδίδουμε στη μεταΟΝΕ εποχή και στον τομέα παιδείας. Τριάντα τέσσερα χρόνια μετά την Ιρλανδία! 
Και έρχομαι πολύ συνοπτικά να πω δύο κουβέντες, κύριε Πρόεδρε, για το θέμα της πρόσληψης των εκπαιδευτικών. 
Πρώτα-πρώτα, πρέπει να ξεκαθαρίσουμε τον τομέα της επετηρίδας.                  Βλέπουμε εκπαιδευτικούς να εργάζονται στο δημόσιο τομέα, στις τράπεζες, στον ευρύτερο δημόσιο τομέα και να περιμένουν το στάδιο της ωρίμανσης για να προσληφθούν στον εκπαιδευτικό τομέα. Πρέπει να ξεκθαριστεί ο τομέας της επετηρίδας. 
Δεύτερον, θεωρώ αδιανόητο άνθρωποι που έδωσαν εξετάσεις με το σύστημα του ΑΣΕΠ να καλούνται για δεύτερη φορά να δοκιμαστούν οι γνώσεις τους. 
Και το τρίτο, το σημαντικότερο, δεν μπορεί αναπληρωτής, ο οποίος έχει μπει στην αίθουσα πέντε-δέκα χρόνια, να καλείται εκ των υστέρων σε δοκιμασία γνώσεων. Δηλαδή, τα δικά μας τα παιδιά, που δέχθηκαν τη διδασκαλία αυτών των ανθρώπων, ήταν πειραματόζωα, κύριε Υπουργέ; Και βλέπουμε σε άλλους τομείς του δημόσιου τομέα άνθρωποι να προσλαμβάνονται επειδή οι συμβάσεις τους έχουν ανανεωθεί δύο και τρεις φορές, ενώ οι εκπαιδευτικοί έχουν τέσσερις και πέντε και δέκα φορές υπογράψει συμβάσεις με το Υπουργείο σας και δεν προσλαμβάνονται. Νομίζω ότι θα πρέπει να το δείτε αυτό και να μου απαντήσετε σε ποια ευρωπαϊκή χώρα συμβαίνει αυτό το τρελό σύστημα. 
ΠΡΟΕΔΡΟΣ (Απόστολος Κακλαμάνης): Παρακαλώ, να διακόψουμε για λίγο τη συζήτηση του νομοσχεδίου του Υπουργείου Παιδείας, προκειμένου να ψηφιστεί στο σύνολο το νομοσχέδιο του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις". 
Είναι εδώ οι εισηγητές και το νομοσχέδιο έχει διανεμηθεί. 
Κύριε Υπουργέ, έχετε να κάνετε κάποια διόρθωση; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Είχε γίνει συζήτηση στο άρθρο 1 παράγραφος 1 περίπτωση θ', στη σελίδα 3 του νομοσχεδίου και η λέξη "τακτική" αντικαθίσταται με τη λέξη "ευρεία". 
ΠΡΟΕΔΡΟΣ (Απόστολος Κακλαμάνης): Μήπως έχετε να κάνετε κάποια άλλη διόρθωση; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Οχι, κύριε Πρόεδρε. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, παρακαλώ, το λόγο. 
ΠΡΟΕΔΡΟΣ (Απόστολος Κακλαμάνης): Υπάρχει παρατήρηση σ'αυτό; 
ΦΑΝΗ ΠΕΤΡΑΛΙΑ-ΠΑΛΛΗ: Δεν διαφωνούμε σε αυτό. 
Θα ήθελα, κύριε Πρόεδρε, να πω το εξής: Παρουσιάστηκαν κάποιες δυσλειτουργίες κατά τη διάρκεια της συζήτησης του συγκεκριμένου νομοσχεδίου και θα ήθελα να σας παρακαλέσω να κάνετε κάποιες υποδείξεις στα Υπουργεία. Θα αναφερθώ στο εξής χαρακτηριστικό. Στο άρθρο 2, το οποίο ψηφίστηκε κατά πλειοψηφία, είχε έρθει από το Υπουργείο Πολιτισμού μια σελίδα, η οποία διαφοροποιούσε κάποια πράγματα και ουσιαστικά αναιρούσε τελείως το άρθρο 2. Παρ'όλα αυτά, το άρθρο 2 ψηφίστηκε, και όταν στο τέλος θέλησε η Kυβέρνηση να το ξανασυζητήσει, δεν είχαν κατατεθεί ως τροπλογία, όπως θα έπρεπε, οι αλλαγές οι οποίες γίνονταν και οι οποίες αναφέρονταν στα έσοδα του Δήμου Αθηναίων. 'Εχει μείνει, λοιπόν, ένα τεράστιο θέμα. Ο Δήμος Αθηναίων μένει χωρίς κανένα έσοδο από τις διαφημίσεις... 
ΠΡΟΕΔΡΟΣ (Απόστολος Κακλαμάνης): Να μη συζητήσουμε τώρα θέματα... 
ΦΑΝΗ ΠΕΤΡΑΛΙΑ-ΠΑΛΛΗ: Αλλά θα ήθελα η παράκληση... 
ΠΡΟΕΔΡΟΣ (Απόστολος Κακλαμάνης): Αντιλαμβάνομαι ότι αυτό που παρατηρείτε -η πρακτική η οποία έχει τη χρησιμότητά της, όταν πρόκειται για κάποιες φραστικές αλλαγές που γίνονται στο υπόψη της Βουλής κείμενο- όταν πρόκειται για ολόκληρες διατάξεις να διανέμονται κανονικά... 
ΦΑΝΗ ΠΕΤΡΑΛΙΑ-ΠΑΛΛΗ: Θα πρέπει να έρθει ως τροπολογία. ΠΡΟΕΔΡΟΣ (Απόστολος Κακλαμάνης): Είναι έτσι, ώστε να μη δημιουργούνται ζητήματα, όπως αυτό το οποίο θίγετε. Τώρα, στη διαδικασία αυτή, δεν μπορούμε να το συζητήσουμε, αλλά ήδη σημειώθηκε και θα το έχει υπόψη της η Κυβέρνηση. 
ΦΑΝΗ ΠΕΤΡΑΛΙΑ-ΠΑΛΛΗ: Επίσης, κύριε Πρόεδρε, επειδή δεν ήταν εγγεγραμμένο στην ημερήσια διάταξη ότι θα εψηφίζετο στο σύνολο το νομοσχέδιο, θέλω... 
ΠΡΟΕΔΡΟΣ (Απόστολος Κακλαμάνης): 'Οχι, είναι γραμμένο στην ημερήσια διάταξη. 
ΦΑΝΗ ΠΕΤΡΑΛΙΑ-ΠΑΛΛΗ: Εγώ μέχρι τις 10.00' το πρωί δεν το γνώριζα. Δεν βλέπω την κ. Κανέλλη, την εισηγήτρια, και τον κ. Λιακατά. 
ΠΡΟΕΔΡΟΣ (Απόστολος Κακλαμάνης): 'Οχι, είναι γραμμένο. 'Οταν διενεμήθη η ημερήσια διάταξη της εβδομάδος, ήταν γραμμένο ότι θα συζητηθεί το νομοσχέδιο επί της αρχής, των άρθρων και στο σύνολό του. Την Τρίτη το βράδυ είπαμε ότι ψηφίστηκε και επί της αρχής και επί των άρθρων και αναβάλλεται η ψήφισή του στο σύνολο για επόμενη συνεδρίαση. 
ΦΑΝΗ ΠΕΤΡΑΛΙΑ-ΠΑΛΛΗ:  Εγώ αναφέρω το γεγονός ότι οι εισηγητές του Κομμουνιστικού Κόμματος και ο κ. Λιακατάς δεν είναι εδώ. Εμείς δεν έχουμε καμία αντίρρηση. 
ΠΡΟΕΔΡΟΣ (Απόστολος Κακλαμάνης): Αυτό αφορά εκείνους. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, προ ενός τετάρτου ειδοποιηθήκαμε και το γνωρίζετε. 
ΜΑΡΙΑ ΔΑΜΑΝΑΚΗ: Κύριε Πρόεδρε, παρακαλώ, το λόγο. 
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο. 
ΜΑΡΙΑ ΔΑΜΑΝΑΚΗ: Κύριε Πρόεδρε, το θέμα που έθεσε η κ. Πετραλιά για το Δήμο Αθηναίων πράγματι δεν μπορεί να συζητηθεί, έχετε δίκιο. 'Ομως, θέλω να θυμίσω στον κ. Φλωρίδη το εξής. Μετά από τις προτάσεις μας είχαμε παρακαλέσει τον παριστάμενο Υπουργό κ. Πάγκαλο να κρατήσει το άρθρο και να δει ο ίδιος την τελική του διατύπωση. Η Κυβέρνηση φέρνει αυτήν την τελική διατύπωση που είναι στο νομοσχέδιο; Αν τη φέρνει, εγώ δεν μπορώ να παρέμβω στη συζήτηση. 
ΠΡΟΕΔΡΟΣ (Απόστολος Κακλαμάνης): Αυτήν τη στιγμή στο Τμήμα τίθεται το νομοσχέδιό του στο σύνολό του, όπως έχει ψηφιστεί. Τι έφερε ή τι δεν έφερε η Κυβέρνηση ανήκει πλέον στο διάστημα που συζητούσαμε το νομοσχέδιο της. Τώρα στο Τμήμα τίθεται το νομοσχέδιο στο σύνολό του. Και εάν επρόκειτο να γίνει κάποια αλλαγή, αυτό δεν θα μπορούσε να γίνει παρά μόνο με τη συγκατάθεση όλων και προφανώς αυτό, για λόγους πρακτικούς και τεχνικούς, αυτήν τη στιγμή δεν είναι δυνατόν να γίνει. 
ΜΑΡΙΑ ΔΑΜΑΝΑΚΗ: Καλώς, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ας δει όμως η Κυβέρνηση αυτό το θέμα. 
Ερωτάται το Τμήμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο. 
Συνεπώς το νομοσχέδιο του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις" έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής: 
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής). 
ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 
ΔΗΜΗΤΡΙΟΣ ΣΙΟΥΦΑΣ: Μου επιτρέπετε, κύριε Πρόεδρε, να πω κάτι; 
ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα. 
ΔΗΜΗΤΡΙΟΣ ΣΙΟΥΦΑΣ: Ευχαριστώ πολύ. 
Το θέμα που έθεσαν οι κυρίες συνάδελφοι πριν από λίγο, είναι μείζον για την Εθνική Αντιπροσωπεία για ένα ζήτημα: 'Οτι η ψηφοφορία του συγκεκριμένου άρθρου, που έγινε με πρωτοβουλία της Κυβέρνησης και παρά το ότι της επισημάνθηκε πως τα προβλήματα, τα οποία θα δημιουργήσει θα είναι τρομακτικά και θα ακολουθηθεί η γνωστή τακτική να ψηφίζονται άρθρα και μετά από δέκα μέρες να έρχονται τροποποιήσεις των άρθρων στη Βουλή, που δείχνει μία επίδοση από την πλευρά της Κυβέρνησης σε αυτό που εγώ ονομάζω ως σπορ της γονατογραφίας, θα καταδειχθεί, με το θέμα αυτό που κουβεντιάζαμε πριν από λίγο, σε πολύ μεγάλη έκταση. Διότι ελήφθη μία απόφαση περισσότερο από πείσμα. 
Και παρά το γεγονός ότι ενημερώσαμε τον κύριο Υφυπουργό και ο ομιλών και η κ. Πετραλιά, πως χρειάζεται παρέμβαση και διόρθωση και επειδή ψηφίστηκε το συγκεκριμένο άρθρο, να έρθει τροπολογία και να περιληφθεί στην προχθεσινή συζήτηση ως νέο άρθρο που να ρυθμίζει τις εκκρεμότητες που αφήνει, δεν εισακουστήκαμε. Γιατί ακούστε, κύριε Πρόεδρε, τι έγινε... 
ΠΡΟΕΔΡΟΣ (Απόστολος Κακλαμάνης): Κύριε Σιούφα, δεν χρειάζεται να μας πείτε... 
ΔΗΜΗΤΡΙΟΣ ΣΙΟΥΦΑΣ: Για την ενημέρωσή σας, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ναι, αλλά έτσι ίσως και άλλοι συνάδελφοι θα θελήσουν να με ενημερώσουν, καθώς και ο Υπουργός. Θα γίνει, λοιπόν, μία συζήτηση εκτός Κανονισμού. 
ΔΗΜΗΤΡΙΟΣ ΣΙΟΥΦΑΣ: Είναι το θέμα του πώς νομοθετεί η Κυβέρνηση, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Αυτό που καταλάβαμε, κύριε Σιούφα, είναι ότι θέσατε κάποιο θέμα, επειδή περιμένατε ότι μέχρι το τέλος θα έφερνε ίσως ο Υπουργός μία διάταξη για να ενσωματωθεί στο νομοσχέδιο.  Αυτό δεν συνέβη. 
ΔΗΜΗΤΡΙΟΣ ΣΙΟΥΦΑΣ: Θα είχα τελειώσει, λέγοντας τούτο: Δεν έφερε την τροπολογία, την οποία είχε έτοιμη ο κύριος Υπουργός, διότι λέει: "Αν το φέρετε εσείς το θέμα και το ζητήσετε, τότε θα συναινέσω να γίνει αυτό".  Και είπα ότι η πρωτοβουλία της νομοθετικής εργασίας, αλλά και της τροποποίησης, η οποία γίνεται επί ζημία και των δήμων και των επιχειρήσεων, που ασχολούνται σε αυτόν το χώρο, που θα ζητήσουν αποζημιώσεις από τους δήμους, είναι δική σας. Θα το φέρετε εσείς και θα περιμένετε από εμάς να πούμε το "ναι" ή το "όχι" στην καινούρια πρωτοβουλία σας. 
Αυτό για ενημέρωσή σας. 
ΠΡΟΕΔΡΟΣ (Απόστολος Κακλαμάνης): Ας κλείσουμε το θέμα. Απ' ό,τι καταλαβαίνω, μεταξύ μαμής και παπά το παιδί χάθηκε. 'Ετσι είναι; 
ΜΑΡΙΑ ΔΑΜΑΝΑΚΗ: Ο παπάς ποιος είναι, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Δηλαδή ο Υπουργός δεν έφερε αυτό που νομίζετε εσείς ότι έπρεπε να φέρει. Εσείς δεν φέρατε αυτό που ο Υπουργός σας είπε ότι αν το πιστεύετε να το φέρετε. Γι' αυτό, αν υπάρχει θέμα... 
ΦΑΝΗ ΠΕΤΡΑΛΙΑ-ΠΑΛΛΗ: Μόνο η μαμή φταίει; 
ΔΗΜΗΤΡΙΟΣ ΣΙΟΥΦΑΣ: Τώρα προεδρεύετε στην 'Εδρα, αλλά συμβαίνει και η μαμή και ο πατέρας να τα έχουν κάνει στραβά και γι' αυτό δεν βγήκε σωστό το παιδί. 
ΠΡΟΕΔΡΟΣ (Απόστολος Κακλαμάνης): Ειρήνη ημίν. Από χθες έχουμε και κάποια νέα μηνύματα. Ειρήνη ημίν, λοιπόν, και προχωρούμε. 
Επανερχόμαστε στη συζήτηση του νομοσχεδίου του Υπουργείου Εθνικής Παιδείας και Θρησκευμάτων. 
Ο κ. Σπηλιόπουλος έχει το λόγο. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, θα ήθελα να κάνω τρεις διαπιστώσεις. 
Η πρώτη αφορά τον Kοινοβουλευτικό Εκπρόσωπο του ΠΑΣΟΚ. Θα ήθελα να τον ευχαριστήσω για τις νουθεσίες και να του πω ότι δεν τις έχουμε ανάγκη, δεν τις χρειαζόμαστε. Δεν χρειαζόμαστε διερμηνείς των θέσεών μας. Η θέση μας απέναντι στο συγκεκριμένο νομοσχέδιο είναι ξεκάθαρη. Αν δεν την κατάλαβε, πρόβλημά του. 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Η δεύτερη διαπίστωση απευθύνεται στην παλιά ηγεσία του Υπουργείου Παιδείας. Θα ήθελα, λοιπόν, να πω, απευθυνόμενος σ'αυτήν, ότι δεν είναι δεκανίκια ένας μεταπτυχιακός τίτλος σπουδών, μια διδακτορική διατριβή ή μια προϋπηρεσία. Δεν μπορούμε να τα ισοπεδώνουμε σ'αυτό το χώρο, σ'αυτόν τον τόπο όλα και να θεωρούμε ότι ο βαθμός ενός γραπτού διαγωνισμού μπορεί να τα υποκαθιστά όλα. Αυτό είναι απαράδεκτο. Η αντίληψη αυτή είναι επικίνδυνη. 
Επίσης επειδή ο κ. Ανθόπουλος μίλησε για παιδαγωγική επάρκεια των νεοπροσλαμβανόμενων εκπαιδευτικών, η οποία εκτιμάται προκειμένου να αποφασιστεί εντός της πρώτης διετίας το αν και κατά πόσο θα μονιμοποιηθούν ή όχι, θα ήθελα να τον ρωτήσω αν υπάρχει έστω και ένας εκπαιδευτικός που πέρασε μέσα από τη διαδικασία αυτή, ώστε να μη μονιμοποιηθεί. Υπάρχει έστω και ένας; Να μην επικαλούμαστε επομένως κάποια πράγματα, για να δημιουργούμε εντυπώσεις. 
Και επειδή μίλησε για αξιολόγηση, λειτουργεί το σύστημα της αξιολόγησης; Είναι γνωστές οι αντιρρήσεις μας, οι ενστάσεις μας. Γι'αυτό ψηφίστηκε. Λειτουργεί σύστημα αξιολόγησης των εκπαιδευτικών;  Σε ό,τι αφορά τη σημερινή πολιτική ηγεσία του Υπουργείου ... 
ΙΩΑΝΝΗΣ ΑΝΘΟΠΟΥΛΟΣ: Εμείς το φέραμε. Εσείς ποτέ δεν τολμήσατε. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Δεν ακούτε, δεν παρακολουθείτε. 
Σε ό,τι αφορά τη σημερινή πολιτική ηγεσία, θα επαναλάβω ότι η προσπάθεια, που γίνεται για διαχωρισμό των αναπληρωτών σ'αυτούς που καλύπτουν οργανικά και λειτουργικά κενά, είναι επικίνδυνη. Θα πρέπει να ξεφύγουμε από τη λογική αυτή. Και οι μεν και οι δε καλύπτουν ανάγκες του εκπαιδευτικού μας συστήματος, κύριε Υπουργέ, ουσιαστικές ανάγκες. 
Θα έλεγα, απευθυνόμενος στην προηγούμενη πολιτική ηγεσία του Υπουργείου, ότι είναι γνωστό το τι έγινε, είναι γνωστός ο περιορισμός του αριθμού των αναπληρωτών. 'Ομως, κάποτε θα πρέπει να πάμε σ' ένα εκπαιδευτικό σύστημα, που να μπορεί να προσδιορίζει τις ανάγκες του σε εκπαιδευτικό προσωπικό. Αυτό δεν γινόταν και δυστυχώς δεν γίνεται ούτε και τώρα. 
Τελειώνω, κύριε Πρόεδρε, επιμένοντας σ'αυτό που είπαμε από την πρώτη στιγμή, θα πρέπει να ξεκαθαρίσετε, κύριε Υπουργέ, τη θέση σας, το ρόλο που θα επιλέξετε. Θα είστε διαχειριστής μιας κατάστασης, που για μας είναι επικίνδυνη και αδιέξοδη ή θα προχωρήσετε σε τομές και σε ρήξεις μέσα από έναν εθνικό διάλογο; Είναι προφανές ότι η παλιά, η προηγούμενη πολιτική ηγεσία του Υπουργείου Παιδείας εξακολουθεί να βρίσκεται εκτός τόπου και χρόνου. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανθόπουλος έχει το λόγο. ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, νομίζω ότι περιττεύει να υπογραμμίσω ότι η Αξιωματική Αντιπολίτευση έχει υιοθετήσει τον κανόνα να μεταβάλει τη συζήτηση κάθε νομοσχεδίου σε επερώτηση και μάλιστα γενικευμένη επερώτηση εφ' όλης της ύλης. 'Οσον αφορά τα θέματα του Υπουργείου Παιδείας, κάνει κριτική εφ' όλης της ύλης της εκπαιδευτικής μεταρρύθμισης. 
Εγώ θα έκανα μια παρατήρηση μόνο. Η Αξιωματική Αντιπολίτευση σήμερα, που μόνο κριτική κάνει και ουδέποτε στο παρελθόν όταν είχε την εξουσία έλαβε έστω και ένα μέτρο μεταρρύθμισης και φυσικά προόδου προς το μέλλον, επιδίδεται μετά μανίας σε μια ... 
ΓΕΩΡΓΙΟΣ ΚΑΛΟΣ: Τι λέτε, κύριε συνάδελφε; 
ΙΩΑΝΝΗΣ ΑΝΘΟΠΟΥΛΟΣ: Κύριε συνάδελφε, νομίζω ότι έχω αυτό το δικαίωμα, διότι δεν μπορείτε μόνο να επιτίθεσθε. Θα υποστείτε και τις επιθέσεις, για να αμυνθείτε και κάπου, εκεί όπου πάσχετε μονίμως. Είσθε άχρωμοι άοσμοι, άτολμοι και μονίμως επικριτικοί. Αυτή είναι η στάση σας. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Δεν είμαστε ψεύτες. Αυτοί είναι η διαφορά. ΙΩΑΝΝΗΣ ΑΝΘΟΠΟΥΛΟΣ: Μιλάτε εσείς σήμερα για δαπάνες παιδείας. Να σας θυμίσω κάτι; Το 1993 ο αριθμός του προϋπολογισμού  ήταν εξακόσια δισεκατομμύρια (600.000.000.000) δραχμές με ετήσιο πληθωρισμό τότε 14%. Το 1999-2000 είναι ένα τρισεκατομμύριο τριακόσια δισεκατομμύρια (1.300.000.000.000) με ετήσιο πληθωρισμό 2,5%. Ε, λοιπόν σταματήστε να ξύνετε τις δικές σας πληγές. Μιλάτε, σήμερα, για το ότι δεν έχει αυξήσει και η προηγούμενη και η σημερινή ηγεσία τις δαπάνες του προϋπολογισμού για την παιδεία; 
Σχετικά με το άλλο που λέτε για την αξιολόγηση, ποιος καθιέρωσε νομοθετικά την αξιολόγηση και ποιος πρόκειται να εφαρμόσει την αξιολόγηση; Μα, μόνο το ΠΑΣΟΚ. Τολμήσατε εσείς να συζητήσετε ποτέ μέσα σ' αυτήν την Αίθουσα για αξιολόγηση; Γνωρίζω ότι πράγματι μέχρι τώρα η διετής δοκιμασία για τον εκπαιδευτικό είχε μόνο τυπικό χαρακτήρα, αλλά θα έχει στο μέλλον ουσιαστικό χαρακτήρα, διότι θα εισαχθεί η αξιολόγηση. 
Ευχαριστώ, κύριε Πρόεδρε. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: 'Εχω δικαίωμα τριτολογίας, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας): Θα το ασκήσετε. 'Εχει ζητήσει το λόγο ο κ. Σιούφας για δύο λεπτά. 
Ορίστε, κύριε Σιούφα. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, νομίζω ότι είναι πρωτοφανές αυτό το οποίο έγινε από την πλευρά του συναδέλφου του κ. Ανθόπουλου να θέλει να εμφανιστεί και ως τιμητής, αντί να σκύψει με προσοχή και να απολογηθεί και στην Εθνική Αντιπροσωπεία και στον ελληνικό λαό γι' αυτά τα οποία έλεγε χθες εναντίον του νομοσχεδίου και της σημερινής ηγεσίας του Υπουργείου Παιδείας. 
Αλλά να εμφανίζεται και ως τιμητής και ότι για πρώτη φορά μπαίνουν ζητήματα εξυγίανσης και αναγέννησης της παιδείας; Eσείς οι ίδιοι τη δεκαετία του 1980 δεν αφήσατε τίποτα όρθιο από πλευράς δελτίων αξιολόγησης, καταργήσατε τους επιθεωρητές, καταργήσατε όλα τα συστήματα και αποδιοργανώσατε την εκπαίδευση, ήρθατε το 1993 και ό,τι βρήκατε την περίοδο 1990-1993, μεταξύ των οποίων και τα θέματα αξιολόγησης των εκπαιδευτικών, τα καταργήσατε. Kαι σήμερα, ενώ τα έχετε γκρεμίσει, θέλετε, παρά τη ζημιά την οποία κάνατε,να εμφανίζεστε ότι είστε και σωτήρες; 'Ελεος! 'Ελεος, κύριε πρώην Υφυπουργέ! 
ΠΡΟΕΔΡΕΥΩΝ (Κωνσταντίνος Γείτονας): Δεν έχει ζητήσει άλλος το λόγο. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε.... 
ΠΡΟΕΔΡΕΥΩΝ (Κωσταντίνος Γείτονας): 'Εχετε δευτερολογήσει, κύριε συνάδελφε. Δεν υπάρχει από τον Κανονισμό δικαίωμα τριτολογίας. 
Ο κύριος Υπουργός έχει το λόγο. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, θα ήθελα να κρατήσω τις απαντήσεις μου μόνο στα συγκεκριμένα θέματα και να μην προσχωρήσω στην τάση να υπάρξει πάλι μια γενικευμένη συζήτηση περί εκπαίδευσης. 
Αυτό που ήθελα να τονίσω είναι ότι αυτήν τη στιγμή έχουμε μια ουσιώδη βελτίωση του διαγωνισμού του ΑΣΕΠ. 'Εχουμε μια ουσιώδη βελτίωση στα κριτήρια, τα οποία προστίθενται και διαμορφώνουν ακόμα καλύτερο τοπίο, ώστε η εκπαίδευση να αντλεί στελέχη που έχουν συνάφεια με το εκπαιδευτικό έργο. 
Κατά τούτο, θα ήταν χρήσιμη η συζήτηση, εφόσον σ' αυτό υπάρχει και ευρύ πεδίο συναίνεσης. Γιατί ήθελα να θυμίσω προς όλους ότι αυτή η ρύθμιση γίνεται μετά από ενδελεχή μελέτη των προτάσεων του ΑΣΕΠ, οι οποίες υιοθετήθηκαν, των προτάσεων της επιτροπής Καζάζη, των προτάσεων του κυβερνητικού προγράμματος του ΠΑΣΟΚ και αφού ελήφθησαν σοβαρά υπόψη και οι αντίστοιχες προτάσεις του κυβερνητικού προγράμματος της Νέας Δημοκρατίας. 
Θα έλεγα, επομένως, ότι αυτή η ευρεία συναίνεση διευκολύνει τον προσανατολισμό του εκπαιδευτικού κόσμου στην κύρια διαδικασία άντλησης προσωπικού. Διευκολύνει γιατί; Ακόμα και αυτό που ζήτησε η κ. Δαμανάκη και είναι πρόβλεψη του ν. 2525, δηλαδή η απόκτηση παιδαγωγικής και διδακτικής επάρκειας μέσα από Ανώτατες Σχολές, πάλι δεν θα δημιουργήσει έναν αυτοματισμό περί την πρόσληψη, θα προσθέσει απλώς ένα άλλο αναγκαίο κριτήριο. 
'Αρα θα ήταν σκόπιμο και χρήσιμο να γίνει σήμερα κατανοητό ότι γίνεται ένα θετικό βήμα στην εμπέδωση του διαγωνισμού του ΑΣΕΠ και στον προσανατολισμό του, ακόμα πιο συγκεκριμένα, στα εκπαιδευτικά κριτήρια, τα οποία πρέπει ακριβώς να κυριαρχούν στην άντληση των καλύτερων εκπαιδευτικών για την εκπαίδευση. 
Γι' αυτό πιστεύω ότι είναι κάτι που αποτελεί ένα κοινό βήμα μπροστά για όλη την εκπαιδευτική κοινότητα στο συγκεκριμένο σημείο. 
Θα ήθελα, επίσης, να αποσαφηνίσω ότι ορισμένες απ' αυτές τις ρυθμίσεις που έχουμε κάνει είναι και αίτημα όλων, μα όλων, των εκπαιδευτικών φορέων, όπως για παράδειγμα η ρύθμιση για το Εσπερινό Λύκειο, αλλά ήταν και μια πράξη συνέπειας της πολιτείας στον εαυτό της. 
Γιατί εσείς, κύριε Ανθόπουλε, το 1998 είχατε δεσμευθεί απέναντί τους -και ξεκαθαρίζω σωστά είχατε δεσμευθεί- ότι θα τηρηθεί αυτή η συγκεκριμένη διαδικασία. Και ακριβώς τιμήσαμε τη δικιά σας πράξη απέναντι σ' αυτούς τους ανθρώπους, όπως λάβαμε σοβαρά υπόψη και όλα τα σχετικά και τεκμηριωμένα αιτήματα του συνόλου της εκπαιδευτικής κοινότητας έναντι αυτών των ανθρώπων. 
Θα ήθελα τώρα να μην επεκταθώ πουθενά αλλού, γιατί νομίζω ότι για όλους μας θα έπρεπε να είναι κοινός τόπος κοινής αναγνώρισης ορισμένες πραγματικότητες της εκπαίδευσης. 
Θα επιμείνω, κύριε Σπηλιόπουλε -και θα επιμείνω και στην κ. Δαμανάκηότι βοηθά όλους μας να γνωρίζουμε τη πραγματική διαφορά ανάμεσα στο οργανικό και στο λειτουργικό κενό στην εκπαίδευση. Βοηθά όλους μας η αναγνώριση αυτής της πραγματικότητας και βέβαια είναι σκόπιμο και χρήσιμο κάθε φορά να εντοπίζουμε τυχόν ελαστικές χρήσεις των οργανικών κενών ή της αντίστοιχης αναπλήρωσης, ώστε να μπαίνει μια πιο ορθολογική τάξη στην εκπαίδευση. 
Αλλά στα θέματα διορισμών η σύγχυση σε αυτό το επίπεδο δημιουργεί μια τέτοια επικίνδυνη αναρχία στην εκπαίδευση που πραγματικά νομίζω ότι το βάρος της δεν πρέπει να το αναλάβει κανείς και είναι μια τεράστια ευθύνη. 
'Ερχομαι σε ορισμένα πρακτικά ζητήματα. Αν και νομίζω ότι η παράγραφος 6 είναι απόλυτα σαφής, κάνω τη δήλωση ότι το τελευταίο εδάφιο της παραγράφου 6 του άρθρου 1 περιλαμβάνει και τους εκπαιδευτικούς, οι οποίοι έχουν γραφτεί στην επετηρίδα με πτυχία σχολών τριτοβάθμιας εκπαίδευσης και πρόσθετες σπουδές στην πληροφορική ή δεκαέξι μήνες διδακτική εμπειρία. 
Είναι ακριβώς αυτό που ήδη διασφαλίζει όταν λέει "τα πλήρη προσόντα". Θα ήθελα επίσης να πω ότι, επειδή ακριβώς αυτή η νομοθετική ρύθμιση έχει μια απόλυτη εσωτερική συνοχή, η μόνη τροπολογία που γίνεται δεκτή είναι η τροπολογία του κ. Σγουρίδη, που είναι η εξής: 
"Στην παράγραφο 7 του άρθρου 1 και στην τελευταία περίοδο προστίθενται μετά από τις λέξεις "Ναυτικά Λύκεια" τα ακόλουθα: 
"Η υπηρεσία εκπαιδευτικών στα Τμήματα Ενισχυτικής Διδασκαλίας του Εθνικού Ιδρύματος Νεότητας για μουσουλμάνους μαθητές". 
Υπενθυμίζω, για λόγους αρχής ότι είχαμε δηλώσει ότι θέλουμε να ενισχύσουμε όλους όσους μετέχουν στην πρωτοβάθμια ή δευτεροβάθμια εκπαίδευση και απ' αυτούς θέλουμε να δώσουμε την κατεύθυνση -ας την πούμε έτσι- του μπόνους, του πριμ, της μοριοδότησης για το διαγωνισμό ΑΣΕΠ. 
Αυτή ακριβώς η τροπολογία είναι σ' αυτή τη συγκεκριμένη κατεύθυνση. 
Δουλεύουν σε έναν κατ' εξοχήν ευαίσθητο τομέα, όπως είναι η εκπαίδευση των μουσουλμανοπαίδων και γι' αυτό γίνεται δεκτή αυτή η συγκεκριμένη τροπολογία. 
Ευχαριστώ. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Μαγκριώτη, έχετε το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θέλω να πω στους αγαπητούς συναδέλφους της Νέας Δημοκρατίας ότι ούτε απλή ερμηνεία της τοποθέτησης τους κάνω ούτε νουθεσίες. Απλώς από τις τοποθετήσεις και τις διακηρύξεις τους ξεκινώ για συναίνεση και διάλογο, για μεγάλες συμφωνίες στο μέγα εθνικό θέμα της παιδείας. 
Βεβαίως επανέλαβαν και στις δευτερολογίες τους τα ίδια που είπαν στις πρωτολογίες. 'Ετσι, λοιπόν, εγώ δεν μπορώ να καταλάβω πως μια θέση, η οποία ξεκινά από τη θετική αξιολόγηση της παρούσας διάταξης του συνόλου του νομοσχεδίου -γιατί το νομοσχέδιο είναι ένα άρθρο- ότι κινείται στη σωστή κατεύθυνση και ότι δεν υπάρχουν ουσιώδεις διαφορές -εγώ πιστεύω απ' αυτά που άκουσα ότι δεν έχουν καμία διαφορά από τη συζητούμενη διάταξηνα καταλήγει, επειδή δεν συμφωνεί η ηγεσία του Υπουργείου Παιδείας για μια επιμέρους ρύθμιση τακτικού χαρακτήρα, όπως είναι ένας μεγαλύτερος αριθμός προσλήψεων από την πλευρά των αναπληρωτών ή των ωρομισθίων, να τους οδηγεί στην καταψήφιση της διάταξης. 
Πώς δηλαδή η συμφωνία στο θεσμικό ζήτημα, στο όλον δηλαδή, σε αυτό που θα καθορίσει τη διαδικασία επιλογής των εκπαιδευτικών στο μέλλον να οδηγεί στην ανατροπή ή να ανατρέπεται από μια επιμέρους διαφωνία, η οποία έχει κατατεθεί με μια συγκεκριμένη τροπολογία και η οποία συζητείται στη Βουλή; 
Γι' αυτό ακριβώς είπα πως όλοι μαζί μπορούμε να ψηφίσουμε τη διάταξη αυτή και να στείλουμε ένα μήνυμα στη νέα γενιά, στην εκπαιδευτική κοινότητα ότι εμείς ομονοούμε. Εμείς αυτά που διακηρύσσουμε για εθνική συνεννόηση και για αναβάθμιση της παιδείας τα εννοούμε και τα κάνουμε πράξη. Αυτό ήθελα να πω στη δευτερολογία μου και τίποτε περισσότερο. 
Θέλω, λοιπόν, να πω στους αγαπητούς συναδέλφους της Νέας Δημοκρατίας ότι είναι η στιγμή να τολμήσουν. Είμαστε μακριά από το χρόνο των εκλογών.  Δεν καταγράφονται ως ουσιαστική Αξιωματική Αντιπολίτευση με το να πολλαπλασιάζουν τον αριθμό των ονομαστικών ψηφοφοριών ή να καταψηφίζουν διατάξεις και θεσμοθετήσεις με τις οποίες συμφωνούν. 
Δεν εκπέμπουν έτσι στην κοινή γνώμη ένα εναλλακτικό αντιπολιτευτικό λόγο ούτε βεβαίως μια εναλλακτική πρόταση εξουσίας. Απλώς αν νομίζουν ότι αθροίζοντας ονομαστικές ψηφοφορίες και καταψηφίσεις άρθρων για τα οποία συμφωνούν, διατυπώνουν εναλλακτικό αντιπολιτευτικό λόγο, γίνονται πειστικοί στην κοινή γνώμη, τους πληροφορώ ότι η κοινή γνώμη και οι πολίτες καταγράφουν και προθέσεις, καταγράφουν όμως και πράξεις. Ο λαός θέλει τα λόγια να συμφωνούν με τα έργα. 
ΔΗΜΗΤΡΙΟΣ ΣΙΟΥΦΑΣ: Τον ευχαριστούμε πολύ τον Κοινοβουλευτικό Εκπρόσωπο του ΠΑ.ΣΟ.Κ. για τις νουθεσίες αλλά εχει αρκετά θεματα για τα οποία χρειάζεται να κάνει νουθεσίες στους συναδέλφους του και όχι στην Αντιπολίτευση. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Σιούφα. Ο Πρόεδρος είπε προηγουμένως "ειρήνη ημίν". 
Κυρίες και κύριοι συνάδελφοι, δεν έχει ζητήσει άλλος το λόγο. Κηρύσσεται περαιωμένη η συζήτηση επί του άρθρου 1. 'Εχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί του άρθρου 1, της οποίας το κείμενο έχει ως εξής: 
"ΠΡΟΣ ΤΟΝ ΠΡΟΕΔΡΟ ΤΗΣ ΒΟΥΛΗΣ Ζητούμε ονομαστική ψηφοφορία στο άρθρο του νομοσχεδίου. 
Δημήτρης Σιούφας Δημήτρης Κωστόπουλος Αριστόβουλος Σπηλιωτόπουλος Τάσος Σπηλιόπουλος Γεώργιος Καλός Αθανάσιος Βαρίνος Βασίλης Μιχαλόπουλος" Θα αναγνώσω και τον κατάλογο των υπογραφόντων την αίτηση  της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αιρθμός για την υποβολή της. 
Ο κ. Δημήτριος Σιούφας. Παρών. 
Ο κ. Δημήτριος Κωστόπουλος. Παρών. 
Ο κ. Αριστόβουλος Σπηλιωτόπουλος. Παρών. 
Ο κ. Αναστάσιος Σπηλιόπουλος. Παρών. 
Ο κ. Γεώργιος Καλός. Παρών. 
Ο κ. Αθανάσιος Βαρίνος. Παρών. 
Ο κ. Βασίλειος Μιχαλολιάκος. Παρών. 
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό. 
(Δ Ι Α Κ Ο Π Η) 
(ΜΕΤΑ ΤΗ ΔΙΑΚΟΠΗ) 
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επαναλαμβάνεται η διακοπείσα συνεδρίαση. 
Θα γίνει ονομαστική ψηφοφορία επί του άρθρου 1. 
Οι αποδεχόμενοι το άρθρο 1 λέγουν "ΝΑΙ". 
Οι μη αποδεχόμενοι το άρθρο λέγουν "ΟΧΙ". 
Οι αρνούμενοι ψήφο λέγουν "ΠΑΡΩΝ". 
Καλούνται επί του καταλόγου: Ο κ. Κατσιλιέρης από το ΠΑ.ΣΟ.Κ. και ο κ. Καλαντζής από τη Νέα Δημοκρατία. 
Παρακαλώ να αρχίσει η ανάγνωση του καταλόγου. 
(Ψ Η Φ Ο Φ Ο Ρ Ι Α) 
( ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΟΣ(Απόστολος Κακλαμάνης): Υπάρχει κανείς κύριος συναδελφος, ο οποίος δεν άκουσε το όνομά του; Κανείς. 
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
(ΚΑΤΑΜΕΤΡΗΣΗ) 
(ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας. 
Ψήφισαν συνολικά 94 Βουλευτές. 
Υπέρ του άρθρου, δηλαδή "ΝΑΙ" ψήφισαν 51 Βουλευτές. 
Κατά του άρθρου, δηλαδή "ΟΧΙ" ψήφισαν 43 Βουλευτές, σύμφωνο με το παρακάτω πρωτόκολλο ονομαστικής ψηφοφορίας: 
"Oνομαστική ψηφοφορία επί του άρθρου 1 Από το Πανελλήνιο Σοσιαλιστικό Κίνημα ΝΑΙ         ΟΧΙ Αλαμπάνος Δημήτριος+ Ανθόπουλος Ιωάννης+ Αποστολίδης Λουκάς+ Αρσένη Μαρία+ Αρσένης Γεράσιμος- Βλασσόπουλος Ευάγγελος+ Βρεττός Κωνσταντίνος+ Γείτονας Κωνσταντίνος+ Γερανίδης Βασίλειος+ Λωτίδης Λάζαρος+ Γιαννάκης Ιωάννης+ Γιαννόπουλος Ευάγγελος+ Γικόνογλου Μόσχος+ Γκεσούλης Νικόλαος+ Δαμιανάκης Ευτύχιος+ Δασκαλάκης Γεώργιος+ Ζαμπουνίδης Νικόλαος+ Ζήση Ροδούλα+ Γιαννακόπουλος Ιωάννης+ Θωμά Μαρία+ Θωμόπουλος Ιωάννης+ Κακλαμάνης Απόστολος+ Πετσάλνικος Φίλιππος+ Καστανίδης Χαράλαμπος+ Κατσιλιέρης Πέτρος+ Κίρκος Γεώργιος- Κολιοπάνος Θεόδωρος+ Κοσσυβάκης Δημήτριος+ Κουράκης Ιωάννης+ Κουρουμπλής Παναγιώτης+ Μαγκριώτης Ιωάννης+ Μανωλιά Χρύσα+ Ματζαπετάκης Στέλιος+ Μπένος Σταύρος+ Μπεντενιώτης Εμμανουήλ+ Παπαδήμας Λάμπρος+ Παπούλιας Κάρολος+ Σαλαγιάννης Νικόλαος+ Σγουρίδης Παναγιώτης+ Σκουλάκης Εμμανουήλ+ Σμπώκος Ιωάννης+ Σμυρλής - Λιακατάς Χρήστος+ Σπηλιόπουλος Κωνσταντίνος+ Σπυρόπουλος Ροβέρτος+ Τσακλίδης Ιωάννης+ Τσερτικίδης Παντελής+ Τσιλίκας Βασίλειος+ Τσίμας Κωνσταντίνος+ Τσιόκας Θεοχάρης+ Φλώρος Νικόλαος+ Φούρας Ανδρέας+ Χρυσανθακόπουλος Αλέξανδρος+ Χωρέμης Αναστάσιος+ Από τη Νέα Δημοκρατία Βαρίνος Αθανάσιος+ Βύζας Βασίλειος+ Γιαννόπουλος Αθανάσιος+ Γκιουλέκας Κωνσταντίνος+ Δαβάκης Αθανάσιος+ Δημοσχάκης Θεοφάνης+ Καλαντζής Γεώργιος+ Καλός Γεώργιος- Καμμένος Παναγιώτης+ Καρασμάνης Γεώργιος+ Καρράς Κώστας+ Κασσίμης Θεόδωρος+ Κωστόπουλος Δημήτριος+ Λαμπρόπουλος Ιωάννης+ Λέγκας Νικόλαος+ Λεονταρίδης Θεόφιλος+ Σιούφας Δημήτριος+ Μελάς Παναγιώτης- Μιχαλολιάκος Βασίλειος+ Μπασιάκος Ευάγγελος+ Μπενάκη - Ψαρούδα 'Αννα+ Ορφανός Γεώργιος+ Παπαληγούρας Αναστάσιος+ Παπανικολάου Ελευθέριος+ Πάππας Βασίλειος+ Παυλόπουλος Προκόπης+ Πετραλιά - Πάλλη Φάνη+ Ρεγκούζας Αδάμ+ Σαλαγκούδης Γεώργιος+ Σκρέκας Θεόδωρος+ Σπηλιόπουλος Αναστάσιος+ Σπηλιωτόπουλος Αριστόβουλος ('Αρης)+ Σπηλιωτόπουλος Σπήλιος+ Ταλιαδούρος Σπυρίδων- Τζαννετάκης Τζαννής- Τρυφωνίδης Γεώργιος+ Φουντουκίδου - Θεοδωρίδου Παρθένα+ Φωτιάδης Ηλίας+ Χειμάρας Αθανάσιος+ Χωματάς Ιωάννης+ Ψωμιάδης Παναγιώτης+ Από το Κομμουνιστικό Κόμμα Ελλάδας  Σκοπελίτης Σταύρος                                   + Κοσιώνης Παναγιώτης                                  + Χουρμουζιάδης Γεώργιος                               + Από το Συνασπισμό της Αριστεράς και της Προόδου Δαμανάκη Μαρία                                       + Λαφαζάνης Παναγιώτης                                 + Από τους Ανεξάρτητους Ψαχαρόπουλος Γεώργιος                                 + "ΝΑΙ" : 51 "ΟΧΙ" : 43 ΣΥΝΟΛΟ ΨΗΦΙΣΑΝΤΩΝ : 94 
Ο    ΠΡΟΕΔΡΟΣ                       ΟΙ ΓΡΑΜΑΤΕΙΣ" 
ΠΡΟΕΔΡΟΣ (Απόστολος Κακλαμάνης):Συνεπώς το άρθρο 1 του νομοσχεδίου έγινε δεκτό κατά πλειοψηφία, όπως τροποποιήθηκε. 
Κύριοι συνάδελφοι, κρατείται το ακροτελεύτιο άρθρο και εισερχόμαστε στη συζήτηση των τροπολογιών. 
Υπάρχει κάποια εκ των τροπολογιών που δεν συνεπάγεται δαπάνη, ώστε να υπάρχει το κώλυμα εκ του Συντάγματος; 
Ο κύριος Υπουργός έχει το λόγο. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Η μόνη τροπολογία που έγινε δεκτή, κύριε Πρόεδρε, και είναι του κ. Σγουρίδη για τους εκπαιδευτικούς, δεν συνεπάγεται καμία δαπάνη. 
ΠΡΟΕΔΡΟΣ (Απόστολος Κακλαμάνης): Από τις άλλες τροπολογίες πρόκειται να δεχθείτε κάποια; 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν πρόκειται να δεχθούμε καμία, γιατί δεν συνδέονται με το συγκεκριμένο νομοθέτημα με τον τρόπο  που αυτό υπηρετεί τους σκοπούς του. 
ΠΡΟΕΔΡΟΣ (Απόστολος Κακλαμάνης): Τώρα εκ των συναδέλφων όσοι κατέθεσαν τροπολογίες μπορούν να πάρουν το λόγο και να τις αναπτύξουν. 
Ο κ. Καλός έχει το λόγο. 
ΓΕΩΡΓΙΟΣ ΚΑΛΟΣ: Κύριε Πρόεδρε, τόσο στη Διαρκή Επιτροπή, στην οποία συζητήσαμε αναλυτικά τις θέσεις μας πάνω σ' αυτά τα θέματα που τα συμπτύξαμε σε δύο τροπολογίες, μία για τους δασκάλους αναπληρωτές και μία για τους καθηγητές αναπληρωτές, όσο και στη συζήτηση που προηγήθηκε επί της αρχής και επί του ενός και μόνο άρθρου, τονίσαμε ότι είμαστε αντίθετοι στην εξαίρεση των αναπληρωτών δασκάλων και καθηγητών από αυτές τις ρυθμίσεις ενός μόνο άρθρου έστω που προσπαθεί να βάλει τάξη στο τοπίο των διορισμών για τη δημόσια εκπαίδευση και στην πρωτοβάθμια και στη δευτεροβάθμια. 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής. κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Θα ήθελα να πω ότι λυπούμαι που ο κύριος Υπουργός δεν δέχεται όλη αυτήν την κατάσταση εφ'όσον από την όλη συζήτηση φάνηκε, κύριε Υπουργέ, ότι η διάκριση ανάμεσα στα λειτουργικά κενά και στα άλλα κενά που καλύπτουν και οι δάσκαλοι αναπληρωτές και οι έκτακτοι ωρομίσθιοι και αναπληρωτές καθηγητές είναι πάρα-πάρα πολύ δύσκολη. 
Δεύτερον, ακούστηκε σ' αυτήν την Αίθουσα απ'όλες τις πτέρυγες και αυτό πρέπει να το λάβετε υπόψη σας, ασχέτως του τι είπε ο κ. Ανθόπουλος απελθών από την ηγεσία του Υπουργείου Παιδείας -ότι δεν είναι μικρός ο αριθμός των αναπληρωτών δασκάλων και καθηγητών. Και δεν είναι παράτυπο να αρχίσετε να ικανοποιείτε με διορισμό βηματικό έτσι όπως σας το προτείναμε από το 10% ξεκινώντας έστω κάθε χρόνο, αυτήν την κατηγορία διδασκόντων, η οποία στο κάτω-κάτω έχει προσφέρει πάρα πολλές υπηρεσίες και στην οποία στηριχθήκατε είπα να κάνετε και διόρθωση γραπτών. Δηλαδή φθάσατε στο σημείο να χρησιμοποιείτε τους ανθρώπους αυτούς και στα βαθμολογικά κέντρα. 
Νομίζω, λοιπόν, ότι μάλλον ένα πείσμα είναι εκείνο που στηρίζει την όλη κατάσταση, πείσμα δηλαδή το οποίο έρχεται να στηρίξει και την επιλογή της προηγούμενης ηγεσίας. Αν αυτό το κάνετε γι'αυτό το κατανοούμε, αλλά δεν το προσυπογράφουμε. Λογικό είναι. Θα θέλαμε, λοιπόν, να αρθείτε στο ύψος των περιστάσεων και να δεχθείτε αυτήν την τροπολογία η οποία θα μας έφερνε πάρα πολύ κοντά στην ψήφιση του νομοσχεδίου. Σας ευχαριστώ. 
ΠΡΟΕΔΡΕΥΩΝ (Κωντσταντίνος Γείτονας): Υπάρχει άλλος συνάδελφος που θέλει να λάβει το λόγο επί της τροπολογίας; 
Ο κ. Σκρέκας έχει το λόγο. 
ΘΕΟΔΩΡΟΣ ΣΚΡΕΚΑΣ: Κύριε Υπουργέ, σε ό,τι αφορά την τροπολογία που ο Κοινοβουλευτικός Εκπρόσωπος της Νέας Δημοκρατίας κ. Καλός πριν από λίγο ανέφερε, θεωρώ ότι είναι μια τροπολογία, η οποία αφορά έναν αριθμό ανθρώπων, που με τη μεταρρύθμιση του κ. Αρσένη δημιούργησε ένα σοβαρότατο πρόβλημα, πρόβλημα που δεν είναι μόνο των ανθρώπων που επί χρόνια προσέφεραν τις υπηρεσίες τους, αλλά και μπήκαν στη σειρά με την ελπίδα, όπως η πολιτεία είχε προσδιορίσει, είχαν μπει στη σειρά περιμένοντας τον κανονικό τους διορισμό. 
Η μεταρρύθμιση του κ. Αρσένη δημιούργησε σειρά προβλημάτων σε αυτους τους ανθρώπους, αλλά και στις οικογένειές τους. Και είναι λυπηρό που η Κυβέρνηση δεν έχει σκύψει πάνω σε αυτό το σοβαρό πρόβλημα που έχει δημιουργηθεί σ' αυτήν την κατηγορία των ανθρώπων, όταν η συντριπτική πλειοψηφία των συναδέλφων του κυβερνώντος κόμματος είναι θετική, πάνω σ' αυτήν την τροπολογία που εμείς καταθέσαμε, με την οποία συμφωνούν μεν όταν έρχονται σε επαφή με τους ενδιαφερόμενους, αλλά δεν προωθούν και δεν πιέζουν το Υπουργείο σας, αλλά και την Κυβέρνηση, να υιοθετήσει αυτή την τροπολογία. 
Παρακαλώ και εγώ από την πλευρά μου να υιοθετηθεί και να συζητηθεί αυτή η τροπολογία. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Είναι άλλος συνάδελφος που θέλει το λόγο επί των τροπολογιών; 'Οχι. 
Κύριε Υπουργέ, θέλετε να πείτε κάτι; 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Ναι, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 'Οπως αναλυτικά εξηγήθηκε, κύριε Πρόεδρε, είναι αδύνατον να εγκαθιδρυθεί μια νέα τάξη στις προσλήψεις, στηριγμένη στην αναπαραγωγή πολλών επετηρίδων.         Αυτό θα ήταν εις βάρος της εκπαίδευσης και εις βάρος επομένως και του εκπαιδευτικού κόσμου. Γι' αυτό η μόνη ρύθμιση που τηρεί όχι μόνο τον τύπο του νόμου, αλλά και την ουσία των ζητουμένων, είναι αυτή η ισορροπία που έχουμε μέσω του διαγωνισμού και των υπαρχουσών κατηγοριών και όχι με την προσθήκη κάποιων άλλων, που θα δημιουργούσαν πολύ μεγαλύτερα προβλήματα. 'Αρα δεν μπορεί να γίνουν δεκτές αυτές οι τροπολογίες. 
ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση επί των τροπολογιών. 
Δεν υπάρχει ο απαιτούμενος αριθμός συναδέλφων σύμφωνα με το Σύνταγμα και με τον Κανονισμό για να γίνουν δεκτές οι τροπολογίες και συνεπώς απορρίπτονται. 
Κύριοι συνάδελφοι, εισερχόμαστε στην ψήφιση του ακροτελευτίου άρθρου. Ερωτάται το Τμήμα: 
Γίνεται δεκτό το ακροτελεύτιο άρθρο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΓΕΩΡΓΙΟΣ ΚΑΛΟΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Το ακροτελεύτιο άρθρο έγινε δεκτό κατά πλειοψηφία. 
Συνεπώς το νομοσχέδιο του Υπουργείου Εθνικής Παιδείας και Θρησκευμάτων:  "Ρύθμιση θεμάτων διορισμού εκπαιδευτικών πρωτοβάθμιας και δευτεροβάθμιας εκπαίδευσης και άλλες διατάξεις" έγινε δεκτό επί της αρχής και επί των άρθρων. 
Κυρίες και κύριοι συνάδελφοι, συμφωνεί το Τμήμα να το ψηφίσουμε και στο σύνολο; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Κύριε Καλέ, συμφωνείτε; 
ΓΕΩΡΓΙΟΣ ΚΑΛΟΣ: Δεν έχουμε αντίρρηση, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Υπάρχει από πουθενά καμία αντίρρηση; 'Οχι. 
Ερωτάται το Τμήμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό και στο σύνολο. 
Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Ρύθμιση θεμάτων διορισμού εκπαιδευτικών πρωτοβάθμιας και δευτεροβάθμιας εκπαίδευσης και άλλες διατάξεις" έγινε δεκτό κατά πλειοψηφία σε μόνη συζήτηση κατ' αρχήν, κατ' άρθρον και στο σύνολο και έχει ως εξής: 
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής). 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση. 
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 12.53' λύεται η συνεδρίαση για την προσεχή Τρίτη 27 Ιουνίου 2000 και ώρα 18.30' με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί. 
Ο ΠΡΟΕΔΡΟΣ                                     ΟΙ ΓΡΑΜΜΑΤΕΙΣ 
  


