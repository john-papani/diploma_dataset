



ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΑ΄
Πέμπτη, 7 Mαρτίου 2002
ΘΕΜΑΤΑ


Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Κ. Διαμαντή, Π. Τσερτικίδη και Γ. Θωμόπουλου, σελ.
3. Ανακοινώνεται ότι τη συνεδρίαση παρακολουθούν μαθητές από το 6ο Δημοτικό Σχολείο Ιλίου, σελ.
Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 8 Μαρτίου 2002, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών, σχετικά με την προετοιμασία υποβολής εκκαθάρισης των φορολογικών δηλώσεων εισοδήματος για το 2001, σελ.
β) Προς τον Υπουργό Δικαιοσύνης, σχετικά με την επίλυση του συνταξιοδοτικού των δικαστικών λειτουργών, σελ. 
γ) Προς τον Υπουργό Ανάπτυξης, σχετικά με την εκμίσθωση δικαιώματος έρευνας και εκμετάλλευσης έκτασης στο Νομό Κιλκίς για την εξόρυξη χρυσού, σελ. 
δ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την μονιμοποίηση των φυλάκων των Σχολικών Κτιρίων, σελ. 
ε) Προς τον Υπουργό Γεωργίας σχετικά με την απόφαση της διοίκησης της Πανελλήνιας Συνομοσπονδίας Γεωργικών Συνεταιρισμών Ελλάδας (ΠΑΣΕΓΕΣ) να επιβαρύνει με τα έξοδα διαχείρισης των επιδομάτων τους δικαιούχους αγρότες και κτηνοτρόφους κλπ., σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών
α) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εξωτερικών: "Κύρωση του Καταστατικού του Διεθνούς Ποινικού Δικαστηρίου", σελ. 
β). Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχεδίου νόμου: του Υπουργείου Δημόσιας Τάξης: "Κύρωση του Πρωτοκόλλου που καταρτίστηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση EUROPOL) για την τροποποίηση του άρθρου 2 και του Παραρτήματος της εν λόγω Σύμβασης", σελ.
ΟΜΙΛΗΤΕΣ
Α. Επί των επικαίρων ερωτήσεων
ΑΡΓΥΡΗΣ Ε., σελ.
ΚΑΛΑΦΑΤΗΣ Α., σελ.
ΚΑΡΡΑΣ Κ., σελ.
ΛΥΚΟΥΡΕΖΟΣ Α., σελ.
ΜΑΚΡΥΠΙΔΗΣ Α., σελ.
ΠΑΠΑΔΗΜΑΣ Λ., σελ.
ΠΕΤΣΑΛΝΙΚΟΣ Φ., σελ.
ΣΚΟΠΕΛΙΤΗΣ Σ., σελ.
ΤΖΕΚΗΣ Α, σελ.
ΦΩΤΙΑΔΗΣ Α., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΑ΄
Πέμπτη 7 Μαρτίου 2002


Αθήνα, σήμερα στις 7 Μαρτίου 2002, ημέρα Πέμπτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6/3/2002 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Ρ΄ συνεδριάσεώς του, της 6ης Μαρτίου 2002 σε ό,τι αφορά στην ψήφιση στο σύνολο των σχεδίων νόμου: 1. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας για τις θαλάσσιες μεταφορές".
2. "Τροποποίηση διατάξεων του Κώδικα Οργανισμού Δικαστηρίων και κατάστασης δικαστικών λειτουργών (κ.ν. 1756/1988) και του Κώδικα Δικαστικών Υπαλλήλων (κ. ν. 2812/2000) και άλλες διατάξεις".).
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κώστα Καρρά, Βουλευτή Β' Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ:
1. Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία η Ένωση Τελωνειακών Υπαλλήλων της 5ης Τελωνειακής Περιφέρειας ζητεί τη μη κατάργηση της 5ης Τελωνειακής Περιφέρειας.
2. Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Δήμος Σκιάθου Μαγνησίας ζητεί την άμεση εκτέλεση των αποστραγγιστικών έργων στο Αεροδρόμιο Σκιάθου.
3. Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Δήμος Μηλεών Μαγνησίας ζητεί την παράταση της υποβολής των δηλώσεων ζημιάς που προκάλεσε η τελευταία κακοκαιρία στις καλλιέργειες των αγροτών της περιοχής του.
4. Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία το 5ο Γυμνάσιο Βόλου Μαγνησίας επισημαίνει τα λειτουργικά προβλήματα από τη συστέγασή του με το 1ο και 2ο ΤΕΕ στο Καρτάλειο Διδακτήριο.
5. Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Δήμος Παλλήνης Χαλκιδικής ζητεί την ίδρυση αστυνομικού τμήματος στην περιοχή του.
6. Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία τα Περιφερειακά Συμβούλια Γεωτεχνικών Νομού Χαλκιδικής ζητούν να καθιερωθεί μηνιαίο επίδομα γεωτεχνικής ευθύνης, ύψους 440,2 ευρώ για όλους τους γεωτεχνικούς.
7. Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Ένωση Ξενοδόχων Χαλκιδικής ζητεί να ανασταλούν οι διαδικασίες αναγκαστικής εκτέλεσης για δάνεια των μελών της.
8. Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία το Επιμελητήριο Χαλκιδικής ζητεί την αναστολή των νέων φορολογικών αποφάσεων, έως ότου συγχρονισθούν οι μικρές επιχειρήσεις με τα νέα μέτρα.
9. Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Εργατοϋπαλληλικό Κέντρο Ρεθύμνου ζητεί την ίδρυση τμήματος ή γραφείου τεχνικής και υγειονομικής επιθεώρησης στο Νομό Ρεθύμνου.
10. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Πτελεού Μαγνησίας ζητεί τη συνέχιση της λειτουργίας του αστυνομικού σταθμού Πτελεού Μαγνησίας.
11. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ζητεί να εγκριθεί μόνιμη άδεια λειτουργίας στο Ραδιοφωνικό Σταθμό "ΠΕΙΡΑΪΚΗ ΕΚΚΛΗΣΙΑ".
12. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας "Ο Άγιος Ανδρέας" ζητεί να του εγκριθεί άδεια αλιείας του δευτεροκάικου των γρι-γρι.
13. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Αγροτικός Συνεταιρισμός Νεοχωρίου Λακωνίας ζητεί την άμεση αποτίμηση των ζημιών από τον ΕΛΓΑ στα ελαιόδενδρα της περιοχής του που επλήγησαν από παγετό.
14. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Δικαστικοί Λειτουργοί - Δικαστές και Εισαγγελείς ζητούν την επίλυση εργασιακών, οικονομικών και συνταξιοδοτικών θεμάτων του κλάδου τους.
15. Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία Ωρομίσθιοι Καθηγητές στο Διδασκαλείο Ξένων Γλωσσών του Εθνικού και Καποδιστριακού Πανεπιστημίου Αθηνών ζητούν τη μετατροπή των συμβάσεών τους σε προσωποπαγείς συμβάσεις εργασίας ιδιωτικού δικαίου και αορίστου χρόνου.
16. Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Δήμος Επιδαύρου ζητεί να σταματήσει η παρακράτηση της "οικοιοθελούς συνεισφοράς" προς την Ε.Α.Σ. Αργολίδας του 2% + 1% από την επιχορήγηση του λαδιού.
17. Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Νομαρχιακή Αυτοδιοίκηση Μεσσηνίας ζητεί να προχωρήσει το έργο του Εθνικού δρόμου Καλαμάτας - Τρίπολης - Αθήνας.
18. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Ένωση Νομαρχιακών Αυτοδιοικήσεων Ελλάδος αναφέρεται στο ρόλο και στο έργο των γεωτεχνικών επιστημόνων.
19. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Αγροτικών Συλλόγων Νομού Άρτας ζητεί να εισπράξουν οι αγρότες εσπεριδοκαλλιεργητές τις δικαιούμενες επιδοτήσεις των χυμοποιήσεων πορτοκαλιών του τρίτου τριμήνου 2001.
20. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Δεσκάτης Γρεβενών ζητεί την άμεση αναστολή της λειτουργίας του πεδίου βολής Κρανέας Ελασσόνας.
21. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία Αγρότες - Ελαιοπαραγωγοί της Λέσβου ζητούν την αναθεώρηση της απόφασης που επιβάλλει πλαφόν ανά ελαιόδενδρο σε λάδι.
22. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Πρόεδρος του Αγροτικού Συνεταιρισμού Μελίας Λάρισας ζητεί την επιστροφή του ΦΠΑ του 2000 και 2001 στους παραγωγούς γεωργοκτηνοτροφικών προϊόντων.
23. Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία η Συντονιστική Επιτροπή Φορέων Σεισμοπλήκτων Οικισμών Νομού Αττικής ζητεί να εκπονηθεί άμεσα από τον ΟΕΚ πρόγραμμα εργατικής κατοικίας για τους σεισμόπληκτους ενοικιαστές των οικισμών.
24. Η Πανελλήνια Ομοσπονδία Ενώσεων Συντακτών, με ψήφισμά της, το οποίο παρέδωσε στον κύριο Πρόεδρο της Βουλής των Ελλήνων ζητεί τη λήψη μέτρων για την εξασφάλιση της ποιότητας της ενημέρωσης και την υπογραφή ικανοποιητικών συλλογικών συμβάσεων που θα εξασφαλίζουν αξιοπρεπείς μισθούς και δέσμευση για προστασία των εργασιακών σχέσεων.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 762/25-7-01 ερώτηση δόθηκε με το υπ' αριθμ. 10631/16-8-01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην αριθμό 762/25-7-2001 ερώτηση, σχετικά με το θέμα, την οποία κατέθεσε ο Βουλευτής κ. Βασ. Μιχαλολιάκος, σας γνωρίζουμε τα ακόλουθα: 
1. Με τις διατάξεις της περίπτ. ε΄ της παρ. 1 του άρθρου 55 του ν. 2238/1994 ορίζεται, ότι δημόσιες υπηρεσίες, οργανισμοί τοπικής αυτοδιοίκησης και λοιπά νομικά πρόσωπα δημόσιου δικαίου, κοινωφελή ιδρύματα, οργανισμοί και επιχειρήσεις κοινής ωφέλειας, δημόσιες επιχειρήσεις, τράπεζες και πιστωτικά ιδρύματα ή πιστωτικοί οργανισμοί, συνεταιρισμοί και ενώσεις τους, σύλλογοι γενικά και ενώσεις προσώπων ανεξάρτητα από το σκοπό τους, καθώς και επιχειρήσεις και ελεύθεροι επαγγελματίες, που τηρούν βιβλία δεύτερης ή τρίτης κατηγορίας του Κ.Β.Σ., όταν για την επαγγελματική τους εξυπηρέτηση ή για την εκτέλεση του σκοπού τους καταβάλλουν σε τρίτους, εκτός από τα πρόσωπα της παρ. 3 του άρθρου 2 του Κ.Β.Σ., προμήθειες, μεσιτείες, αμοιβές ή άλλες κάθε είδους παροχές μη έμμισθης υπηρεσίας κτλ., εφόσον σε αυτές τις περιπτώσεις δεν ορίζεται από τον Κ.Β.Σ. η έκδοση θεωρημένου αποδεικτικού στοιχείου από το δικαιούχο των αμοιβών αυτών, οφείλουν να παρακρατούν κατά την καταβολή των εν λόγω αμοιβών φόρο, ο οποίος υπολογίζεται με συντελεστή 20% στο ακαθάριστο ποσό αυτής. 
2. Από τις παραπάνω διατάξεις προκύπτει, ότι η παρακράτηση φόρου κατά την καταβολή των ως άνω προμηθειών, αμοιβών κτλ. στους δικαιούχους εξαρτάται από το τι ορίζει ο Κ.Β.Σ. αναφορικά με την έκδοση από τους δικαιούχους αποδεικτικών στοιχείων για τις συγκεκριμένες προμήθειες, αμοιβές κτλ. Ειδικότερα, εάν ο Κ.Β.Σ. δεν ορίζει την έκδοση από τους δικαιούχους θεωρημένων αποδεικτικών στοιχείων για τις συγκεκριμένες προμήθειες, αμοιβές κτλ., τότε οι προαναφερόμενοι υπόχρεοι σε καταβολή αυτών των προμηθειών, αμοιβών κτλ. πρέπει να διενεργούν κατά την καταβολή τους παρακράτηση φόρου με συντελεστή 20%, ενώ εάν ο Κ.Β.Σ. ορίζει την έκδοση από τους δικαιούχους θεωρημένων αποδεικτικών στοιχείων για τις συγκεκριμένες προμήθειες, αμοιβές κτλ., τότε οι προαναφερόμενοι υπόχρεοι σε καταβολή αυτών των προμηθειών, αμοιβών κτλ. δεν πρέπει να διενεργούν κατά την καταβολή τους παρακράτηση φόρου. Σημειώνεται, ότι ο φόρος αυτός παρακρατείται έναντι του φόρου που προκύπτει με βάση την οικεία δήλωση φορολογίας εισοδήματος των δικαιούχων των υπόψη προμηθειών, αμοιβών κτλ. 
3. Με την αριθ. 1056291/378/0015/ΠΟΛ 1227/22-11-1999 απόφαση του Υπουργού Οικονομικών, η οποία εκδόθηκε κατ΄ εξουσιοδότηση των διατάξεων του Κ.Β.Σ., εγκρίθηκε όπως ο Ο.Δ.Ι.Ε., για τις προμήθειες που καταβάλλει στους πράκτορες ιπποδρομιακού στοιχήματος, εκδίδει ως ειδικά στοιχεία μία φορά το χρόνο εκκαθαρίσεις για κάθε ένα πράκτορα και ορίζεται, ότι για τις προμήθειες αυτές παρέλκει η έκδοση τιμολογίων από τους δικαιούχους αυτών. Συνεπώς, από του χρόνου ισχύος αυτής της απόφασης, εφόσον με αυτή ορίσθηκε ότι δεν απαιτείται οι πράκτορες ιπποδρομιακού στοιχήματος να εκδίδουν τιμολόγιο για τις προμήθειες που λαμβάνουν από τον Ο.Δ.Ι.Ε., ο τελευταίος υποχρεούται, κατ' εφαρμογή των προαναφερόμενων διατάξεων του ν. 2238/1994, να διενεργεί παρακράτηση φόρου κατά την καταβολή τους με συντελεστή 20%. 
4. Από τα προαναφερόμενα προκύπτει, ότι δεν πρόκειται περί αλλαγής του καθεστώτος φορολόγησης των πρακτόρων ιπποδρομιακού στοιχήματος, όπως αναφέρεται στην ερώτηση, αλλά περί παρακράτησης φόρου επί των προμηθειών που εισπράττουν από τον Ο.Δ.Ι.Ε., η οποία πραγματοποιείται έναντι του φόρου που προκύπτει με βάση την οικεία δήλωση φορολογίας εισοδήματος των δικαιούχων. Τέλος, διευκρινίζεται, ότι επειδή από παραδρομή ο Ο.Δ.Ι.Ε. δεν είχε διενεργήσει παρακράτηση φόρου στις προμήθειες που κατέβαλε στους πράκτορες ιπποδρομιακού στοιχήματος κατά το Α΄ εξάμηνο του 2001 και απέδωσε το φόρο στο Δημόσιο από δικά του έσοδα, με την αριθ. 1069632/10578/Β0012/ΠΟΛ 1181/17-7- 2001 διαταγή του Υφυπουργού Οικονομικών έγινε δεκτό, όπως μη γίνει παρακράτηση φόρου στις προμήθειες του Α΄ εξαμήνου του 2001 των παραπάνω προσώπων και επιστραφεί ο αποδοθείς φόρος στον Ο.Δ.Ι.Ε.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
2. Στην με αριθμό 766/26-7-01 ερώτηση ΑΚΕ 88 δόθηκε με το υπ' αριθμ. 11415/7-8-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση και ΑΚΕ με αριθμό 766/88 που κατατέθηκε στις 26-7-01 από το Βουλευτή κ. Αθανάσιο Δαβάκη και όσον αφορά θέματα αρμοδιότητας ΥΠΕΧΩΔΕ επισυνάπτουμε για ενημέρωσή σας το υπ' αριθμ. 107670/7-8-01 έγγραφο της Ειδικής Υπηρεσίας Περιβάλλοντος (ΕΥΠΕ) και καταθέτουμε φωτοαντίγραφο της Προέγκρισης Χωροθέτησης καθώς και της Έγκρισης Περιβαλλοντικών Όρων που εκδόθηκαν από την Περιφέρεια Πελοποννήσου.
Ο Υπουργός
Κ. ΛΑΛΙΩΤΗΣ"
3. Στην με αριθμό 784/26-7-01 ερώτηση δόθηκε με το υπ' αριθμ. 25523/23-8-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 784/26/7/2001 του Βουλευτή κ. Μ. Χαλκίδη, που αφορά πιστωτικές διευκολύνσεις σε εξαγωγικές επιχειρήσεις που επλήγησαν από την κρίση στο Κόσοβο, σας γνωρίζουμε τα ακόλουθα:
Με σειρά Κοινών Υπουργικών Αποφάσεων του Υπουργού Εθνικής Οικονομίας και Οικονομικών έχουν παρασχεθεί πιστωτικές διευκολύνσεις στις επιχειρήσεις ορισμένων Νομών οι οποίες επλήγησαν από την κρίση στο Κόσοβο. Σκοπός των ανωτέρω Αποφάσεων ήταν να βοηθήσουν τις εταιρείες, οι οποίες κατά την κρίσιμη περίοδο, η οποία ήταν το έτος 1999, δεν μπόρεσαν να ανταπεξέλθουν στις υποχρεώσεις τους λόγω των επιπτώσεων που είχε σε αυτές η εν λόγω κρίση.
Το μοναδικό κριτήριο υπαγωγής των εξαγωγικών επιχειρήσεων στις ρυθμίσεις αυτές ήταν η εγγραφή στα ειδικά Μητρώα Εξαγωγέων των οικείων Επιμελητηρίων. Η απουσία του κριτηρίου αυτού θα αποκαλούσε την ανεξέλεγκτη υπαγωγή των επιχειρήσεων στις Αποφάσεις αυτές, με αποτέλεσμα την επιβάρυνση του Δημοσίου με πρόσθετο δημοσιονομικό κόστος καθώς επίσης και την ανατροπή της πρακτικής εφαρμογής των Αποφάσεων αυτών από τα Πιστωτικά Ιδρύματα.
Τέλος σημειώνουμε ότι το ανωτέρω θεσμικό πλαίσιο έχει ήδη ολοκληρωθεί και υλοποιηθεί από τα πιστωτικά ιδρύματα. Επίσης με το αριθμ. 23412/Β1280/26-6-2000 έγγραφο του Υπουργείου Εθνικής Οικονομίας καλούνται τα πιστωτικά Ιδρύματα για την πιστή τήρηση του ήδη υφισταμένου θεσμικού πλαισίου. Κατά συνέπεια τυχόν τροποποίηση υφισταμένων διατάξεων θα ερχόταν σε αντίθεση με το ήδη υπάρχον θεσμικό πλαίσιο και θα δημιουργούσε προβλήματα στην εφαρμογή τους.
Ο Υπουργός
Γ. ΠΑΠΑΝΤΩΝΙΟΥ"
4. Στην με αριθμό 795/26-7-01 ερώτηση / ΑΚΕ 92 δόθηκε με το υπ' αριθμ. 2052/28-9-01 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης και αίτησης κατάθεσης εγγράφων, με αριθμό 795/92/26-7-2001, που κατέθεσε στη Βουλή ο βουλευτής κ. Νικόλαος Κατσαρός και αφορά στο διαγωνισμό για την πρόσληψη εκπαιδευτικών στην Πρωτοβάθμια και Δευτεροβάθμια εκπαίδευση (προκήρυξη 12/2Π/2000-ΦΕΚ 362/17-7-2000), σας γνωρίζουμε ότι στην προκήρυξη ορίζεται ρητά ότι τα απαιτούμενα προσόντα πρέπει να υπάρχουν κατά την τελευταία ημέρα λήξης της προθεσμίας υποβολής των αιτήσεων, δηλαδή το αργότερο μέχρι την 4/8/2000.
Συνεπώς, μεταπτυχιακοί τίτλοι που έχουν αποκτηθεί, μετά την ανωτέρω ημερομηνία, δεν λήφθηκαν υπόψη για τη χορήγηση προσαύξησης της βαθμολογίας. Μεταπτυχιακοί, όμως, τίτλοι, για τους οποίους όλες οι προϋποθέσεις απόκτησής τους είχαν ολοκληρωθεί πριν την ανωτέρω ημερομηνία, έγιναν δεκτοί, εφόσον οι υποψήφιοι προσκόμισαν είτε βεβαίωση της Γραμματείας του Μεταπτυχιακού Τμήματος, είτε βεβαίωση του αρμόδιου καθηγητή με θεώρηση του γνησίου της υπογραφής του από τη Γραμματεία του Μεταπτυχιακού Τμήματος, ότι ο υποψήφιος ολοκλήρωσε επιτυχώς τις εξετάσεις λήψεως μεταπτυχιακού τίτλου.
Μετά την ανωτέρω διευκρίνιση, αν ο ερωτών βουλευτής εξακολουθεί να επιθυμεί την αποστολή αντιγράφων των μεταπτυχιακών τίτλων των υποψηφίων, παρακαλούμε να μας γνωστοποιήσετε τους κλάδους των εκπαιδευτικών, για τους οποίους ενδιαφέρετε, δεδομένου ότι η αρίθμηση που αναφέρεται στο ερώτημα (Α.ΕΠ. 1-1400), δεν αντιστοιχεί σε αρίθμηση στοιχείων του Α.Σ.Ε.Π., ούτε σε συγκεκριμένους κλάδους.
Η Υπουργός
ΒΑΣΩ ΠΑΠΑΝΔΡΕΟΥ"
5. Στην με αριθμό 804/27-7-01 ερώτηση δόθηκε με το υπ' αριθμ. 25524/28-9-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 804/27-7-2001 του Βουλευτή κ. Γ. Καρατζαφέρη που αφορά την αλληλογραφία της Διοίκησης του Χ.Α.Α. και της ALPHA BANK, σας γνωρίζουμε τα εξής:
Όπως μας ενημέρωσε το Χρηματιστήριο Αξιών Αθηνών, οι υπηρεσίες του μετά από δημοσίευμα της εφημερίδας "Χρηματιστήριο" στις 17-7-2001 στο οποίο γινόταν λόγος για επικείμενη συνεργασία της ALPHA BANK με γαλλικές τράπεζες και ειδικότερα για συμμετοχή της γαλλικής τράπεζας στο μετοχικό κεφάλαιο της ελληνικής, απηύθυναν σχετική επιστολή στην ελληνική τράπεζα, προκειμένου να λάβει η διοίκησή της θέση. Η αποστολή αυτής της επιστολής έγινε με βάση την κείμενη νομοθεσία (άρθρα 5 παρ. 5 και 10 του Π.Δ. 350/1985 καθώς και την 5/204/14-11-2000 απόφαση της Επιτροπής Κεφαλαιαγοράς) και σκοπό είχε την ενημέρωση του επενδυτικού κοινού.
Η διοίκηση της Τράπεζας απάντησε με την από 19-7-2001 επιστολή της η οποία δημοσιεύθηκε κατά νόμο στο Ημερήσιο Δελτίο Τιμών του Χρηματιστηρίου ότι θα προβεί στις κατά νόμο ανακοινώσεις εφόσον υπάρξει κάτι οριστικό, θέση της που επανέλαβε με την από 23-7-2001 επιστολή της που εστάλη κατόπιν νέας επιστολής του Χ.Α.Α. Και η δεύτερη επιστολή της Τράπεζας δημοσιεύθηκε στο ΗΔΤ του Χ.Α.Α.
Ο Υπουργός
Γ. ΠΑΠΑΝΤΩΝΙΟΥ"
6. Στην με αριθμό 805/27-7-01 ερώτηση δόθηκε με το υπ' αριθμ. 25225/23-8-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 805/27-7-01 του βουλευτή κ. Λ. Παπαγεωργόπουλου, σχετικά με την αντιμετώπιση των προβλημάτων από το σεισμό της 26-7-2001 στη νήσο Σκύρο, σας γνωρίζουμε ότι με την προς έκδοση Κοινή Απόφαση των Υπουργών Εθνικής Οικονομίας, Περιβάλλοντος Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης οριοθετείται η εν λόγω περιοχή και παρέχονται πιστωτικές διευκολύνσεις για την αποκατάσταση των ζημιών των κτιρίων και των κτιριακών εγκαταστάσεων.
Για τα λοιπά θέματα τα οποία θίγονται στην εν λόγω ερώτηση θα σας απαντήσουν τα συνερωτώμενα Υπουργεία κατά το μέτρο της αρμοδιότητάς τους.
Ο Υπουργός
Γ. ΠΑΠΑΝΤΩΝΙΟΥ"
7. Στην με αριθμό 811/30.7.01 ερώτηση δόθηκε με το υπ' αριθμ. 1888/17.8.01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 811/30.7.01 που κατέθεσε ο Βουλευτής κ. Μ. Καρχιμάκης για τα θέματα της αρμοδιότητάς μας, σας πληροφορούμε τα εξής:
Σχετικά με την καταγγελία του Πολιτιστικού και Φυσιολατρικού Συλλόγου Θρύπτης και του Πολιτιστικού Συλλόγου Επάνω Χωριού Ιεράπετρας, επισημαίνεται ότι η αρμόδια τοπική Υπηρεσία έχει προβεί στη λήψη των νόμιμων μέτρων σε ό,τι αφορά τις περιφράξεις σε δασικές εκτάσεις, διενεργείται δε προανάκριση ύστερα από εντολή του κ. Εισαγγελέα Πρωτοδικών Λασιθίου.
Ο Υφυπουργός
Φ. ΧΑΤΖΗΜΙΧΑΛΗΣ"
8. Στην με αριθμό 806/27.7.01 ερώτηση δόθηκε με το υπ' αριθ. 23769/6.8.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 806/27.7.01 που κατέθεσαν στη Βουλή των Ελλήνων οι Βουλευτές, κύριοι Αντώνης Σκυλλάκος, Νίκος Γκατζής και Άγγελος Τζέκης σας γνωρίζουμε τα εξής:
1. Η διαδικασία υποβολής αιτήσεων και δικαιολογητικών από τους οικονομικούς μετανάστες διεξήχθη ομαλά και δεν προέκυψε ανάγκη παράτασης της δίμηνης προθεσμίας. Όμως επειδή παρατηρήθηκε μεγάλη προσέλευση κοινού στις υπηρεσίες του Υπουργείου Εξωτερικών για τη μετάφραση και την επικύρωση εγγράφων των υπό νομιμοποίηση αλλοδαπών, και προς διευκόλυνση των ενδιαφερομένων, δόθηκε η δυνατότητα στους αλλοδαπούς που υπέβαλαν αίτημα για εξάμηνη άδεια παραμονής μέχρι την 2α Αυγούστου 2001, να μπορούν να συμπληρώσουν τα τυχόν ελλείποντα δικαιολογητικά, υποβάλλοντάς τα στο Δήμο ή την Κοινότητα, όπου είχαν υποβάλει την αίτηση, μέχρι την Παρασκευή, 7 Σεπτεμβρίου 2001.
2. Με το νέο μεταναστευτικό νόμο οι οικονομικοί μετανάστες εντάσσονται στην αγορά εργασίας ομαλά μέσα στα πλαίσια των νόμων και των διεθνών συμβάσεων. Εφαρμόζεται και στην περίπτωση τους όλη η ισχύουσα νομοθεσία με την οποία αποκτούν τα ίδια δικαιώματα και υποχρεώσεις όπως και οι υπόλοιποι εργαζόμενοι.(Άρθρα: 21, παρ.2, άρθρο 66 παρ.6).
Επίσης, προβλέπονται επιπλέον κυρώσεις στους εργοδότες σε περίπτωση παραβίασης της κείμενης ασφαλιστικής νομοθεσίας (άρθρο 53).
3. Ο ν. 2910/2001 αποτελεί μια πρωτοποριακή προσπάθεια, αφού πέραν των άλλων συμβάλλει και στην κατοχύρωση θεμελιωδών δικαιωμάτων των μεταναστών, όπως η υποχρέωση στην ελάχιστη 9ετή σχολική φοίτηση των ανηλίκων και η πρόσβασή τους στην πανεπιστημιακή εκπαίδευση (άρθρο 40), η νοσοκομειακή και ιατροφαρμακευτική περίθαλψή τους κ.λ.π.
Το Υπουργείο Εσωτερικών, Δημόσιας Διοίκησης και Αποκέντρωσης δίνει ιδιαίτερη βαρύτητα στην αντιμετώπιση των προβλημάτων των μεταναστών και στην ενσωμάτωση τους στην Ελληνική κοινωνία. Στο πλαίσιο αυτής της πολιτικής το ΥΠΕΣΔΔΑ, αρμόδιο Υπουργείο για το σχεδιασμό και το συντονισμό της μεταναστευτικής πολιτικής θα προχωρήσει:
α. Στην ίδρυση του Κέντρου Μελέτης της Μετανάστευσης, όπως προβλέπεται στ ν. 2910/2001. Το Κέντρο, νομικό πρόσωπο ιδιωτικού δικαίου, θα έχει ως αντικείμενο την έρευνα και την εκπόνηση μελετών για το σχεδιασμό και την εφαρμογή της κυβερνητικής πολιτικής.
β. Στην εκπόνηση ενός βραχύ-μεσοπρόθεσμου σχεδίου ενσωμάτωσης των οικονομικών μεταναστών, σε συνεργασία με τα εμπλεκόμενα Υπουργεία Εργασίας και Κοινωνικών Ασφαλίσεων, Παιδείας, Πολιτισμού και Υγείας Πρόνοιας. (Εκπαιδευτικά ζητήματα παιδιών μεταναστών, σύναψη διμερών συμφωνιών για εποχιακή απασχόληση κ.λπ.)
γ. Στην υλοποίηση του σχεδίου μεταναστευτικής πολιτικής, σε στενή συνεργασία με τις Περιφέρειες και τους δύο βαθμούς Τοπικής Αυτοδιοίκησης.
Ο Υφυπουργός
Κ. ΚΑΪΣΕΡΛΗΣ").
ΠΡΟΕΔΡΟΣ (Απόστολος Κακλαμάνης): Έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 8 Μαρτίου 2002. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παρ.2&3, 130 παρ.2 και 3 Καν. Βουλής)
1. Η με αριθμό 460/5-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την πρόσληψη στο Δημόσιο των επιτυχόντων αλλά μη προσληφθέντων, του γραπτού διαγωνισμού του Ανώτατου Συμβουλίου Επιλογής Προσωπικού (ΑΣΕΠ), του Φεβρουαρίου του 1998. 
2. Η με αριθμό 436/21/4-3-2002 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τον Πρωθυπουργό, σχετικώς με τις πρόσφατες κρίσεις στο Πολεμικό Ναυτικό, την παραίτηση του Αρχηγού κλπ.
(Θα απαντήσει ο Υπουργός Εθνικής Άμυνας. Άρθρο 129, παρ.3 Κ. τ. Β.).
3. Η με αριθμό 456/5-3-2002 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Τύπου και Μέσων Μαζικής Ενημέρωσης, σχετικώς με την επίλυση των αιτημάτων των Μουσικών της Ελληνικής Ραδιοφωνίας Τηλεόρασης (ΕΡΤ). 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 449/5-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Μεταφορών και Επικοινωνιών, σχετικώς με την αλλαγή χάραξης της γραμμής του τραμ κλπ. 
2. Η με αριθμό 452/5-3-2002 επίκαιρη ερώτηση της Βουλευτού της Νέας Δημοκρατίας κας Αικατερίνης Παπακώστα προς τον Υπουργό Υγείας και Πρόνοιας σχετικώς με τη λειτουργία του Νομαρχιακού Γενικού Νοσοκομείου Δυτικής Αττικής "Αγία Βαρβάρα". 
3. Η με αριθμό 457/5-3-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με τη χρηματοδότηση των δύο αστικών εταιρειών, που λειτουργούν με τη συμμετοχή του δημοσίου και φιλοξενούν άτομα με ειδικές ανάγκες κλπ. 
4. Η με αριθμό 450/5-3-2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη χρηματοδότηση των Κομμάτων κλπ. 


ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου
Πρώτη είναι η με αριθμό 443/4-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Οικονομίας και Οικονομικών, σχετικώς με την προετοιμασία υποβολής και εκκαθάρισης των φορολογικών δηλώσεων εισοδήματος για το 2001.
Η επίκαιρη ερώτηση του κ. Μακρυπίδη έχει ως εξής:
"Η παραλαβή επεξεργασία και εκκαθάριση των φορολογικών δηλώσεων κάθε έτους είναι ένας φορολογικός Γολγοθάς για φορολογούμενους, επιχειρήσεις, λογιστές, εργαζόμενους στις Δ.Ο.Υ. Συχνές αλλαγές των εντύπων, ελλείψεις εντύπων, εγκύκλιοι που εκδίδονται τελευταία στιγμή, ατελείωτες ουρές κλπ., συνθέτουν ένα μωσαϊκό παραλογισμού που καταταλαιπωρεί τους πάντες κάθε χρόνο. Αν όλα αυτά συνδυαστούν με την ήδη προβληματική κατάσταση των Δ.Ο.Υ., λόγω ελλείψεων σε προσωπικό, δημιουργούν ένα εκρηκτικό περιβάλλον, που κρύβει κινδύνους για τα δημοσιονομικά δεδομένα και απίστευτης απώλειας εργατοωρών για πολίτες-φορολογούμενους και υπαλλήλους του Υπουργείου.
Για τους λόγους αυτούς ερωτάται ο κύριος Υπουργός:
1. Δεσμεύεται ότι έχουν ληφθεί όλα τα μέτρα που απαιτούνται για την ομαλή παραλαβή, επεξεργασία και εκκαθάριση των φορολογικών δηλώσεων; Τι νέο μέτρο σε σχέση με τα προηγούμενα έτη έχει ληφθεί φέτος;
2. Υπάρχει συγκεκριμένο χρονοδιάγραμμα εκκαθάρισης των φορολογικών δηλώσεων που θα υποβληθούν εντός του έτους και πότε θα ολοκληρωθεί η εκκαθάρισή τους; Έχει ολοκληρωθεί η εκκαθάριση όλων των φορολογικών δηλώσεων εισοδήματος που υποβλήθηκαν τα έτη 2000 και 2001; Και αν όχι, πόσες έχουν απομείνει και πότε προβλέπεται η ολοκλήρωση της εκκαθάρισής τους;"
Ο κύριος Υφυπουργός των Οικονομικών έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θέλω να πω ξεκινώντας ότι στο Υπουργείο Οικονομικών τα τελευταία χρόνια γίνεται μια πολύ σοβαρή προσπάθεια εκσυγχρονισμού των υπηρεσιών του Υπουργείου, αλλά και βελτίωσης του παρεχομένου έργου από την πλευρά των υπηρεσιών. Έτσι, λοιπόν, θα πρέπει να θυμίσω ότι πέρυσι για πρώτη φορά δεν είχαμε φαινόμενα ουρών και θα το πω σαν απόδειξη, ότι τα Μέσα Μαζικής Ενημέρωσης, τα οποία προσφιλώς ασχολούνται με τις ουρές και δικαιολογημένα, δεν ασχολήθηκαν πέρυσι με τέτοια ζητήματα. Αντίθετα μάλιστα, οι οποιεσδήποτε δημοσιογραφικές αναφορές ήταν προς επιβεβαίωση του ότι ένα πρόβλημα ιδιαίτερα σημαντικό, αυτό της ταλαιπωρίας των φορολογούμενων είχε επιλυθεί στις περισσότερες των περιπτώσεων. Οι εξαιρέσεις οι οποίες υπήρξαν, θα έλεγα τα προβλήματα, λύθηκαν ευθύς αμέσως. Έτσι, λοιπόν, και φέτος πιστεύουμε ότι την επιτυχία την περυσινή θα την ακολουθήσει μια ακόμη μεγαλύτερη επιτυχία φέτος, ώστε να μην έχουμε ουρές, γιατί η ουρά είναι μια βαρβαρότητα απέναντι στον πολίτη, θίγει την προσωπικότητα του Έλληνα πολίτη και φορολογούμενου και μάλιστα σε μια υπηρεσία που δεν πάει κανείς συνήθως πολύ ευχάριστα. Δεν πάει να πληρώσει φόρους με πολύ μεγάλη ευχαρίστηση.
Έτσι, λοιπόν, πιστεύουμε ότι η προεργασία η οποία έχει υπάρξει τους μήνες Ιανουάριο και Φεβρουάριο, η εκπαίδευση όλων των στελεχών, η ταχύρυθμη εκπαίδευση η οποία προηγήθηκε αυτούς τους δύο μήνες, η δημιουργία ειδικών συνεργείων εκ των προτέρων ορισθέντων για την παραλαβή αφ΄ενός των δηλώσεων, αλλά και ενός δεύτερου συνεργείου για τον έλεγχο και την άμεση αποστολή στη γενική γραμματεία πληροφορικών συστημάτων για την εκκαθάριση, εγγυώνται ότι τα πράγματα θα πάνε ακόμα καλύτερα φέτος. Στόχος μας είναι η προτεραιότητα στον πολίτη, ο σεβασμός στον Έλληνα φορολογούμενο, κάτι το οποίο, το ξανατονίζω, πέρυσι για πρώτη φορά καταφέραμε τόσο μειώνοντας τις ουρές, όσο και συντομεύοντας το χρόνο εκκαθάρισης των δηλώσεών τους.
Πρέπει να θυμίσω ότι πέρυσι είχαμε βάλει στόχο την εκκαθάριση του 80% των φορολογικών δηλώσεων μέχρι τις 31 Ιουλίου, κάτι το οποίο με τη συνεργασία των εργαζομένων στο Υπουργείο και στη Γενική Γραμματεία των Πληροφορικών Συστημάτων το πετύχαμε σχεδόν στο 100%. Φέτος ξαναβάζουμε στόχο να ξεπεράσουμε το 80% των δηλώσεων που θα εκκαθαριστούν μέχρι 31 Ιουλίου και ελπίζουμε ότι και αυτόν το στόχο θα τον πετύχουμε.
Και θα πρέπει να μνημονεύσω, εδώ κύριε Πρόεδρε, ότι η πιλοτική εφαρμογή του συστήματος αποστολής ηλεκτρονικά φορολογικών δηλώσεων φυσικών προσώπων πέρσι, είχε μια απόδοση της τάξης των τριάντα χιλιάδων δηλώσεων. Ελπίζουμε ότι φέτος αυτός ο αριθμός θα δεκαπλασιαστεί. Δηλαδή, θα έχουμε τριακόσιες χιλιάδες δηλώσεις Ελλήνων φορολογουμένων που θα υποβληθούν μέσω του διαδικτύου. Είναι ένας στόχος ιδιαίτερα μεγαλεπίβολος. Ελπίζουμε όμως -βλέποντας και την ανταπόκριση των Ελλήνων- ότι αυτός ο στόχος θα επιτευχθεί. 
Τα πλεονεκτήματα τα οποία δώσαμε είναι μεταξύ άλλων η έκπτωση του 2,5% γι' αυτούς που θα κάνουν χρήση του ηλεκτρονικού τρόπου υποβολής της δήλωσης, όπως επίσης η σύντομη εκκαθάριση της συγκεκριμένης δήλωσης και άμεση επιστροφή των φόρων -όσων έχουν να πάρουν επιστροφή- αλλά και η δυνατότητα της μη υποβολής των σχετικών δικαιολογητικών με τη δήλωση ή με αποστολή με το ταχυδρομείο.
Στη δευτερολογία μου θα προσθέσω και μερικά άλλα μέτρα τα οποία έχουμε πάρει και ελπίζουμε ότι είναι ιδιαίτερα ευνοϊκά για τον Έλληνα φορολογούμενο.
ΠΡΟΕΔΡΟΣ (Απόστολος Κακλαμάνης): Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Είναι γεγονός, κύριε Πρόεδρε, ότι η επιμήκυνση του χρόνου υποβολής των φορολογικών δηλώσεων σε τρεις μήνες με την υποχρέωση υποβολής φορολογικών δηλώσεων σε ημερομηνία κατά κατηγορία φορολογουμένων έχει βοηθήσει ώστε το απαράδεκτο φαινόμενο που ζούσαμε χρόνια, δηλαδή, των ατέλειωτων ουρών που ήταν δυσφήμιση για τη χώρα, να περιοριστεί κατά τη γνώμη μου, δεν έχει όμως εξαλειφθεί. Νομίζω, κύριε Υπουργέ, ότι υπάρχει ακόμα μεγάλο περιθώριο προς αυτήν την κατεύθυνση, πέρα από τη γνωστή νοοτροπία να είμαστε, δηλαδή, όλοι της τελευταίας στιγμής περιμένοντας την τελευταία ημέρα να υποβάλουμε τη φορολογική μας δήλωση.
Εκτιμώ όμως ότι η διαδικασία συμπλήρωσης των φορολογικών δηλώσεων παραμένει ένα δύσκολο σταυρόλεξο για μεγάλους λύτες. Άρα, θα πρέπει να δούμε, κύριε Υπουργέ, και το θέμα της απλούστευσης των εντύπων και φυσικά τα επόμενα βήματα όπως η υποβολή και η εκκαθάριση των φορολογικών δηλώσεων και που αποτελούν ένα σοβαρό πρόβλημα για μεγάλο αριθμό φορολογουμένων.
Θα ήθελα όμως να μας απαντήσετε σε ποιο βαθμό γίνεται αξιοποίηση της μηχανοργάνωσης, της μεγάλης επένδυσης που έκανε η πολιτεία στο σύστημα ΤΑΧΙS μέσω του διαδικτύου, όσον αφορά την υποβολή των φορολογικών δηλώσεων.
Ο αριθμός των τριάντα χιλιάδων που είπατε ότι ήταν πέρσι και ο στόχος τώρα των τριακοσίων χιλιάδων είναι μια πρόοδος αλλά έχω την εντύπωση ότι μπορούμε να πάμε σε μεγαλύτερο αριθμό αν υπάρξει ανάλογη προβολή τις δυνατότητες και τις ευκαιρίες που έχουν οι φορολογούμενοι λαμβανομένου και της έκπτωσης επί του φόρου. Άρα, βλέπω ότι υπάρχουν πολλά περιθώρια, και συγχρόνως να προχωρήσουμε σε κατάργηση των υποχρεώσεων υποβολής φορολογικών δηλώσεων αρκετών περιπτώσεων φορολογουμένων που έχουν εισόδημα μόνο από μισθωτές υπηρεσίες, να μην υποβάλουν φορολογικές δηλώσεις. Είναι ένας τρόπος, που νομίζω ότι θα απλουστεύσει τα μέγιστα τη διαδικασία υποβολής, παραλαβής και εκκαθάρισης των φορολογικών δηλώσεων εισοδήματος. 
Ακόμη θα ήθελα, κύριε Υπουργέ, να μας πείτε σχετικά με την πρόσληψη προσωπικού. Γνωρίζετε πολύ καλά ότι οι τελευταίες προσλήψεις στο Υπουργείο Οικονομικών έγιναν το 1999. Τρία και πλέον χρόνια δεν έχουν γίνει προσλήψεις στο Υπ. Οικονομικών. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Χίλια πεντακόσια στελέχη του Υπουργείου Οικονομικών που έχουν πάει στα ελεγκτικά κέντρα, χίλια και πλέον άτομα έχουν συνταξιοδοτηθεί με αποτέλεσμα να έχουν αποδυναμωθεί υπηρεσίες που έχουν την καθημερινή συναλλαγή που είναι οι ΔΟΥ. Και δυστυχώς κατά τη γνώμη μου στις Δημόσιες Οικονομικές Υπηρεσίες, τις γνωστές εφορίες σήμερα δοκιμάζεται η μεγάλη προσπάθεια που κάνουμε αναφορικά με τη βελτίωση των σχέσεων κράτους πολίτη. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): O Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, ιδανικός στόχος του Υπουργείου Οικονομικών είναι καμιά απολύτως συναλλαγή του Έλληνα φορολογούμενου να μη γίνεται με την αυτοπρόσωπη εμφάνισή του στις εφορίες και την ταλαιπωρία του στις ουρές και προς αυτήν την κατεύθυνση έχουν γίνει σημαντικά βήματα τα τελευταία χρόνια. Θα μνημονεύσω ότι δέκα εκατομμύρια πράξεις που αφορούν τα πιστοποιητικά φορολογικής ενημερότητας ουσιαστικά έχουν καταργηθεί με τη δυνατότητα λήψης του πιστοποιητικού φορολογικής ενημερότητας, από εφτά χιλιάδες διαφορετικά σημεία, πλην των Δ.Ο.Υ.. Ταυτόχρονα να θυμίσω ότι ήδη το μέτρο της ηλεκτρονικής υποβολής του ΦΠΑ έχει γνωρίσει πολύ μεγάλη επιτυχία. Κοντά στις τριακόσιες χιλιάδες επιχειρήσεις ήδη κάνουν χρήση της συγκεκριμένης υπηρεσίας. Τριακόσιες χιλιάδες επιχειρήσεις δεν χρειάζεται κάθε μήνα ή κάθε δίμηνο, ανάλογα με την υποχρέωσή τους, να προσέλθουν στις εφορίες, αλλά υποβάλουν ηλεκτρονικά τις δηλώσεις, αλλά και πληρώνουν μέσω του INTERNENT BANΚING ηλεκτρονικά τις υποχρεώσεις τους. Εκατό δισεκατομμύρια δραχμές περίπου φθάνει το σύνολο των καταβληθέντων φόρων τον προηγούμενο μήνα μέσω του ηλεκτρονικού συστήματος.
Είναι πραγματικά μια επιτυχία. Και πιστεύουμε ότι το ιδανικότερο απ' όλα θα είναι όλοι οι φορολογούμενοι και τις δηλώσεις φορολογίας των φυσικών προσώπων να τις υποβάλλουν μέσω του διαδικτύου. Άρα, αυτόματα καταργούμε τις ουρές με έναν πολύ απλό τρόπο.
Μπορεί κανείς να ισχυριστεί ότι η χρήση του διαδικτύου είναι περιορισμένη στη χώρα μας. Και να το ομολογήσουμε ότι είναι μια πραγματικότητα. Όμως, επειδή, σύμφωνα με τα στοιχεία τα οποία διαθέτουμε, πάνω από 50% των δηλώσεων πάσης μορφής προς τη ΔΟΥ συντάσσονται από οργανωμένα φοροτεχνικά γραφεία και φοροτέχνες συμβούλους των φορολογουμένων, είναι αδιανόητο για μας τα οργανωμένα γραφεία αλλά και οι οργανωμένες επιχειρήσεις και ορισμένοι από τους φορολογούμενους να μην κάνουν, όταν έχουν τη δυνατότητα, χρήση αυτών των δυνατοτήτων που και οικονομικά τους ωφελεί, αλλά και δεν τους ταλαιπωρεί. Υπάρχει εξοικονόμηση ενός κόστους σημαντικού για την εθνική οικονομία που επιμερίζεται μεταξύ των φορολογουμένων, αλλά και του διαχειριστικού κόστους του συστήματος από την πλευρά του Υπουργείου Οικονομικών.
Θα κάνω μια απλή αποτίμηση, κύριε Πρόεδρε. Μόνο για τα πιστοποιητικά φορολογικής ενημερότητας 10 δισεκατομμύρια δραχμές κέρδισε το Υπουργείο Οικονομικών πέρα από το όφελος της εθνικής οικονομίας από την εξοικονόμηση πολλών ανθρωποωρών που δαπανώνταν. Σε δέκα δευτερόλεπτα σήμερα από οποιοδήποτε από τα επτά χιλιάδες σημεία, συμβολαιογράφους, τράπεζες, νομαρχίες, δήμους, επιμελητήρια έρχεται η απάντηση και το πιστοποιητικό φορολογικής ενημερότητας στο προπιστοποιημένο fax. Έτσι πιστεύουμε ότι και στις υπόλοιπες υπηρεσίες θα έχουμε ανταπόκριση από την πλευρά των Ελλήνων φορολογουμένων. 
Το Υπουργείο Οικονομικών σεμνύνεται να λέει ότι προηγείται της κοινωνίας, ότι πηγαίνει πιο μπροστά από την κοινωνία, ενώ στο δημόσιο τομέα συμβαίνει συνήθως το αντίθετο. Εμείς πιστεύουμε ότι θα προχωράμε μπροστά, θα παρέχουμε υπηρεσίες και οι πολίτες θα ανταποκρίνονται πολύ σύντομα σε αυτές τις υπηρεσίες προς όφελος και της εθνικής οικονομίας ως σύνολο αλλά και προς όφελος της ποιότητας ζωής των Ελλήνων πολιτών. 
ΠΡΟΕΔΡΕΥΩΝ (Κωνσταντίνος Γείτονας): Να πηγαίνετε πιο μπροστά, κύριε Υπουργέ, από την κοινωνία όπως είπατε για να εισπράτετε και να κοιτάτε λίγο πίσω πάλι την κοινωνία για να τα ξαναμοιράζετε δίκαια. 
Δεύτερη είναι η με αριθμό 445/4-3-2002 επίκαιρη ερώτηση του Βουλευτή της Νέας Δημοκρατίας κ. Αλέξανδρου Λυκουρέζου προς τους Υπουργούς Δικαιοσύνης, Οικονομίας και Οικονομικών σχετικώς με την επίλυση του συνταξιοδοτικού των Δικαστικών Λειτουργών. 
Η επίκαιρη ερώτηση του κ. Λυκουρέζου έχει ως εξής:
"Είναι κοινή η διαπίστωση ότι οι Δικαστικοί Λειτουργοί ασκούν καθημερινά τα καθήκοντά τους κάτω από αντίξοες συνθήκες εργασίας, γεγονός το οποίο κάνει επιτακτική την ανάγκη για λήψη συντονισμένων μέτρων από την Κυβέρνηση προκειμένου να αντιμετωπιστούν τα προβλήματα που παρουσιάζονται, προβλήματα τα οποία διογκώνονται, όταν οι Δικαστικοί Λειτουργοί συνταξιοδοτούνται.
Οι Δικαστικοί Λειτουργοί λαμβάνουν συνταξιοδοτούμενοι το 44% των εν ενεργεία αποδοχών τους σε αντίθεση με όλους τους άλλους εργαζόμενους που λαμβάνουν το 80% αυτών.
Η άνιση αυτή μεταχείριση από την πολιτεία αποκαταστάθηκε με την 1316/2001 απόφαση της Ολομέλειας του Ελεγκτικού Συνεδρίου. Παρ' όλα αυτά η Κυβέρνηση εξακολουθεί να εμπαίζει τους Δικαστικούς Λειτουργούς και παρά τις επανειλημμένες δεσμεύσεις και εξαγγελίες της δεν έχει προχωρήσει ακόμη στην εκτέλεση της παραπάνω απόφασης.
Το γεγονός αυτό προσβάλλει την αξιοπρέπεια των δικαστών, η ανεξαρτησία των οποίων προϋποθέτει έναν ευπρεπή τρόπο ζωής όταν αυτοί συνταξιοδοτούνται.
Τονίζεται ότι στην πανδικαστική συγκέντρωση στις 28/2/2002 υιοθετήθηκε ψήφισμα με το οποίο οι Δικαστικοί Λειτουργοί όλων των κλάδων ζητούν την άμεση επίλυση του συνταξιοδοτικού τους προβλήματος.
Με βάση τα παραπάνω ερωτώνται οι κύριοι Υπουργοί:
Α) Πότε προτίθενται να εφαρμόσουν την παραπάνω απόφαση της Ολομέλειας του Ελεγκτικού Συνεδρίου ούτως ώστε να υπάρξει αποκατάσταση της άνισης και άδικης αυτής μεταχείρισης που υφίστανται οι Δικαστικοί Λειτουργοί."
Θα απαντήσει ο Υπουργός Δικαιοσύνης κ. Πετσάλνικος.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε. Κατ' αρχήν χαίρομαι που ο συνάδελφος κ. Λυκουρέζος μου δίνει τη δυνατότητα να αναφερθούμε στο θέμα αυτό, στο συνταξιοδοτικό των δικαστικών λειτουργών. Πριν όμως έρθω σ' αυτό, θα μου επιτρέψετε να θυμίσω παράλληλα και τις αυξήσεις που πρόσφατα αυτή η Κυβέρνηση του ΠΑΣΟΚ, η Κυβέρνηση του κ. Σημίτη εξασφάλισε στις αποδοχές των δικαστικών λειτουργών ακριβώς για να διασφαλίσουμε πλήρως την ανεξαρτησία τους και τον αξιοπρεπή τρόπο διαβίωσης, όπως άλλωστε και κατά το Σύνταγμα επιτάσσεται σε σχέση με το λειτούργημα των δικαστικών λειτουργών. 
Και αναφέρω ορισμένα παραδείγματα κάνοντας και μια σύγκριση. Γυρίζοντας λίγα χρόνια μόλις πίσω, στο 1993 επί παραδείγματι, ας δούμε τι έπαιρνε τότε ένας πρωτοδίκης και τι παίρνει σήμερα. Τότε επί δικής σας κυβέρνησης, κύριε Λυκουρέζο, το 1993, ένας πρωτοδίκης έπαιρνε 270.000 δραχμές το μήνα ενώ σήμερα παίρνει 751.000 δραχμές, δηλαδή έχουμε μια αύξηση 178%.
Ένας εφέτης το 1993 έπαιρνε 446.000 δραχμές, ενώ σήμερα παίρνει 1.150.000 δραχμές, αύξηση δηλαδή 157%. Ένας αρεοπαγίτης έπαιρνε το 1993 μόνο 560.000 δραχμές το μήνα, ενώ σήμερα παίρνει 1.388.000 δραχμές, αύξηση δηλαδή 147%. 
Έρχομαι τώρα στο συνταξιοδοτικό. Κατ' αρχάς δεν είναι ακριβές αυτό που λέτε ότι ενώ σε όλες τις άλλες περιπτώσεις, των δημοσίων υπαλλήλων, η σύνταξη αφορά το 80% των συνολικών αποδοχών, στην περίπτωση των δικαστικών καλύπτει μόνο το 44%. Σε όλες τις περιπτώσεις η σύνταξη υπολογίζεται όχι επί των συνολικών αποδοχών ενέργειας, όπως λέμε, αλλά επί των συνταξίμων αποδοχών. Εκεί υπολογίζεται το 80%. Άρα, λοιπόν, επί των συνταξίμων αποδοχών, η σημερινή σύνταξη και στην περίπτωση των δικαστικών λειτουργών δεν αφορά μόνο το 44%. 
Εν πάση περιπτώσει, όμως, πέρα απ' αυτό, έχουμε δεσμευθεί ως Κυβέρνηση και μάλιστα το είχα ρητώς δηλώσει και είχα διαβεβαιώσει τις Ενώσεις Δικαστών και Εισαγγελέων και τις ενώσεις των άλλων δικαστικών λειτουργών. Και η δέσμευση της Κυβέρνησης ισχύει. 
Συνεννοηθήκαμε με τους συναδέλφους μου, τους αρμόδιους Υπουργούς Οικονομικών, τον κ. Χριστοδουλάκη και τον κ. Φλωρίδη και την 1, του Μάρτη έγινε και η συνάντηση με τους εκπροσώπους των δικαστικών λειτουργών στο Υπουργείο Οικονομίας. Και εκεί ανακοίνωσε και ο κ. Χριστοδουλάκης και ο κ. Φλωρίδης αυτό για το οποίο, όπως είπα, είχαμε συνεργαστεί και είχαμε συμφωνήσει. Ότι δηλαδή, σε ό,τι αφορά το χρονοδιάγραμμα επίλυσης του συνταξιοδοτικού προβλήματος των δικαστικών λειτουργών, μέσα στο έτος αυτό, δηλαδή μέσα στο 2002, θα ολοκληρωθεί η συζήτηση, θα ψηφιστεί η σχετική διάταξη και θα αρχίσει να εφαρμόζεται το νέο συνταξιοδοτικό από την 1.1.2003. 
Είναι, λοιπόν, ρητή, συγκεκριμένη, σαφής, επαναλαμβάνω, η δέσμευση αυτή μετά και από τη συνάντηση που έγινε στην 1η του Μάρτη.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Ολοκληρώνω, κύριε Πρόεδρε.
Επίσης στην ίδια συνάντηση ενημερώθηκαν -όπως είχαν ενημερωθεί και από εμένα πριν από μερικές μέρες- ότι έχουμε κινήσει τη διαδικασία για τη συγκρότηση επιτροπής με αντικείμενο και την αναγνώριση του χρόνου δικηγορικής προϋπηρεσίας των δικαστικών λειτουργών ως συνταξίμου. Σε αυτήν την επιτροπή συμμετέχει και εκπρόσωπος των δικαστικών ενώσεων. 
Αυτή ήταν πρωτοβουλία του Υπουργού Δικαιοσύνης. Συμφωνεί με την πρωτοβουλία αυτή….
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): …και το Υπουργείο Οικονομικών και θα προχωρήσουμε προς αυτήν την κατεύθυνση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, πρώτον η σύγκριση του κυρίου Υπουργού με το παρελθόν ήταν άστοχη. Είναι γνωστό ότι το ΠΑΣΟΚ δεν πήρε πρωτοβουλία για τη λύση του μισθολογικού των δικαστών, αλλά σύρθηκε στην επίλυσή του μετά τις αλλεπάλληλες δικαστικές αποφάσεις. 
Δεύτερον, υποσχέσεις υπήρξαν πολλές, καθώς και υπουργικές δεσμεύσεις κατά το τελευταίο χρονικό διάστημα, που δεν ετηρήθησαν, γι' αυτό και είχα χρέος να καταθέσω αυτή την ερώτηση.
Τρίτον, γνωρίζετε πολύ καλά, κύριε Υπουργέ, ότι με την απόφαση 550/2000 του Ελεγκτικού Συνεδρίου, η οποία κατέστη αμετάκλητη με την απόφαση 1317/2001 της ολομελείας του ιδίου δικαστικού σχηματισμού, συμπεριελήφθη στις συντάξιμες αποδοχές και η παγία αποζημίωση που είναι το επίδομα των 300.000 δραχμών.
Η απόφαση αυτή, κύριε Υπουργέ, είναι άμεσα εκτελεστή. Την άποψη αυτή έχει και το Γενικό Λογιστήριο του Κράτους, όπως διατυπώθηκε δύο φορές εγγράφως μέχρι σήμερα.
Παρ' όλα αυτά η κυβερνητική αδράνεια παρατείνει αυτό το άνισο και άδικο καθεστώς σε βάρος των δικαστών. Ένα καθεστώς που τραυματίζει τη λειτουργική και προσωπική ανεξαρτησία των δικαστικών λειτουργών των οποίων οι συντάξεις αντιστοιχούν στο 44% των εν ενεργεία αποδοχών τους.
Χαίρομαι διότι και εσείς επαναλαμβάνετε σήμερα στη Βουλή τη δέσμευση την οποία έδωσε ο Υπουργός Οικονομίας και Οικονομικών στη συνάντηση που είχε με τις Δικαστικές Ενώσεις. Ελπίζω αυτήν τη φορά η δέσμευση να μην είναι από αυτές που αναγγέλλονται και τελικά λησμονούνται.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δύο λόγια μόνο, κύριε Πρόεδρε.
Κατ' αρχάς σε ό,τι αφορά το πρόσφατο παρελθόν. Εγώ αναζήτησα -αλλά ματαίως, γιατί δεν βρήκα καμία- κάποια απόφαση της Νέας Δημοκρατίας που να αφορούσε τα τέσσερα χρόνια που κυβέρνησε σε αυξήσεις μισθών, γενικότερα απολαβών των δικαστικών λειτουργών. Καμία απόφαση. Επί τέσσερα χρόνια είτε λόγω δικαστικών αποφάσεων είτε χωρίς δικαστικές αποφάσεις, δεν αυξήσατε καθόλου τις αποδοχές, κύριε Λυκουρέζο. Επί τέσσερα ολόκληρα χρόνια! Και τότε ήταν πάρα πολύ χαμηλές, όπως εξήγησα νωρίτερα.
Η απόφασή μας πάρθηκε το 1997 και μάλιστα σε μία περίοδο όπου, θα έλεγα, καταβαλλόταν μια έντονη προσπάθεια από το σύνολο του ελληνικού λαού, η προσπάθεια δηλαδή η χώρα μας να βελτιώσει τα δημοσιονομικά της μεγέθη για να μπορέσει να εισέλθει στη ζώνη του ευρώ. Σ' εκείνη την κρίσιμη και δύσκολη οικονομική περίοδο πήραμε την απόφαση και αυξήσαμε αυτές τις αποδοχές, τις οποίες ανέφερα νωρίτερα. Ήταν συνειδητή απόφαση της Κυβέρνησης του ΠΑΣΟΚ και σεμνυνόμεθα γι' αυτό. Γιατί αυτό είναι συγκεκριμένο δείγμα του τι εννοούμε όταν λέμε ότι πρέπει πράγματι σύμφωνα με τη σημασία του λειτουργήματός τους να ενισχυθούν οι δικαστικοί λειτουργοί.
Σε ό,τι αφορά επίσης στη δέσμευση, στην οποίαν αναφέρθηκα, αυτά που είπα νωρίτερα τα παίρνω από την ανακοίνωση των ενώσεων δικαστών και εισαγγελέων, όλων των ενώσεων, στις 4 Μαρτίου, όπου οι ενώσεις πραγματικά μετά από τη συζήτηση που είχαν μαζί μου και τη συζήτηση που είχαν και με τον κ. Χριστοδουλάκη ανακοινώνουν αυτό το πράγμα, ότι πράγματι από 1/1/2003 θα ισχύσει το νέο συνταξιοδοτικό. Και στη διάρκεια αυτού του έτους μέχρι και το φθινόπωρο θα ολοκληρωθούν οι διαδικασίες, ο τρόπος υπολογισμού κλπ.
Άρα, λοιπόν, είναι και εδώ συγκεκριμένη απόφαση της Κυβέρνησης. Δεν δίνουμε υποσχέσεις στον αέρα και πολύ περισσότερο δεν κοπτόμεθα θεωρητικώς περί της ανάγκης βελτίωσης των συνθηκών εργασίας και αμοιβών των δικαστικών, αλλά παίρνουμε συγκεκριμένα μέτρα.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 Χρόνια από την Ελληνική Επανάσταση", σαράντα δύο μαθητές και δύο συνοδοί δάσκαλοι από το 6ο Δημοτικό Σχολείο Ιλίου του Νομού Αττικής. 
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Θα προχωρήσουμε στη συζήτηση της με αριθμό 446/4.3.2002 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Ανάπτυξης, σχετικώς με την εκμίσθωση δικαιώματος έρευνας και εκμετάλλευσης έκτασης στο Νομό Κιλκίς για την εξόρυξη χρυσού. 
Η επίκαιρη ερώτηση του κ. Τζέκη έχει ως εξής:
"Το Υπουργείο Ανάπτυξης έχει προκηρύξει στις 14.3.2002 πλειοδοτική δημοπρασία για την εκμίσθωση δικαιώματος έρευνας και εκμετάλλευσης 293.000 στρεμμάτων δημόσιας και δασικής έκτασης, αποδίδοντάς τα στη μεταλλευτική χρήση και στην εξόρυξη χρυσού.
Η προς εκμίσθωση-παραχώρηση έκταση καλύπτει το 50% της συνολικής έκτασης του Δήμου Κρουσών του Νομού Κιλκίς και σε περίπτωση που πραγματοποιηθεί τέτοια δραστηριότητα θα έχει αρνητικές επιπτώσεις για το περιβάλλον, τη μόλυνση των επιφανειακών και υπόγειων υδάτων καθώς και στην παραγωγική διαδικασία της περιοχής. 
Η ενέργεια του Υπουργείου Ανάπτυξης αντιτίθεται στο στρατηγικό σχεδιασμό ανάπτυξης της περιοχής που από κοινού έχουν σχεδιάσει η Περιφέρεια Κεντρικής Μακεδονίας και η Νομαρχιακή Αυτοδιοίκηση Κιλκίς.
Ερωτάται ο κύριος Υπουργός, αν θα σταματήσει η Κυβέρνηση το ξεπούλημα του ορυκτού πλούτου της περιοχής και αν θα πάρει μέτρα για την ουσιαστική ανάπτυξή της, που δεν θα οδηγεί στην καταστροφή των πλουτοπαραγωγικών της πηγών και του περιβάλλοντος".
Θα απαντήσει ο Υφυπουργός Ανάπτυξης κ. Καλαφάτης.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
Αγαπητέ συνάδελφε, επί της ερώτησής σας ήθελα να κάνω τέσσερις επισημάνσεις:
Η πρώτη επισήμανση αφορά στην αγωνία σας και την ευαισθησία σας σε ζητήματα περιβάλλοντος. Θέλω να σας διαβεβαιώσω ότι αυτό είναι απολύτως αποδεκτό και σεβαστό και επίσης να σας διαβεβαιώσω ότι και η Κυβέρνηση στο σύνολό της, αλλά νομίζω και ο ελληνικός λαός, έχει τις ίδιες ευαισθησίες σε σχέση με το περιβάλλον. 
Η δεύτερη επισήμανση είναι ότι παρατηρώ και από άλλες ερωτήσεις που έχει καταθέσει το κόμμα σας ότι πάντα όταν πρόκειται για ένα αναπτυξιακό έργο προεξοφλείτε την καταστροφή. Το ίδιο κάνετε και σήμερα. Η ερώτησή σας διαπνέεται από έντονο το αίσθημα της καταστροφολογίας. Νομίζω ότι αυτό δεν είναι κάτι που μπορεί να βοηθήσει το διάλογο για ζητήματα ανάπτυξης. 
Η τρίτη επισήμανση αφορά στο ότι η δική μας απόφαση για να κάνουμε δημόσιο διαγωνισμό για την έρευνα και την επεξεργασία χρυσού, εάν βρεθεί, έρχεται σε αντίθεση με το στρατηγικό σχεδιασμό του Νομού Κιλκίς, που έχει φτιάξει η κεντρική Μακεδονία. Αυτό δεν ξέρω από πού το βγάζετε. 
Κατ' αρχάς θα ήθελα να σας πω τη δική μου άποψη ότι ο στρατηγικός σχεδιασμός για ένα νομό είναι μια έννοια, την οποίαν δεν πρέπει να χρησιμοποιούμε έτσι αφειδώλευτα, αλλά θα πρέπει να την επεξεργαζόμαστε, ειδικά στις σημερινές συνθήκες της ανοιχτής αγοράς.
Σε κάθε περίπτωση, όμως, να ξέρετε ότι στο ερώτημά σας δεν υπάρχει καμία αντίφαση. Ίσα-ίσα υπάρχει συνεργασία και με την περιφέρεια κεντρικής Μακεδονίας και με τη Νομαρχία Κιλκίς. Μάλιστα δεν υπάρχουν αντίθετες απόψεις περί αυτού.
Η τέταρτη επισήμανση είναι ότι κάθε φορά που φέρνουμε ένα τέτοιο ζήτημα στην οικονομική μας πολιτική συγχύζετε -δεν ξέρω αν το κάνετε σκόπιμα ή όχι- την αξιοποίηση ενός πλουτοπαραγωγικού πόρου με το ξεπούλημα. Αυτή είναι μία μόνιμη τακτική και πραγματικά δεν ξέρω εάν αυτό συνεισφέρει στη συζήτησή μας περί ανάπτυξης.
Υπάρχει όμως ένα ερώτημα, το οποίο σας το έχω ξαναπεί σε μία παρόμοια ερώτηση που κάνετε εδώ και λίγο καιρό. Έχουμε εθνικό ορυκτό πλούτο, ο οποίος καλώς ή κακώς είναι αρκετός. Το ερώτημα είναι το εξής: Αυτόν τον πλούτο τον αφήνουμε να τον διαχειρίζεται η ημιμάθεια, η τοπικιστική υστερία, η οποία καλλιεργείται επιτηδευμένα από διάφορα συμφέροντα ή θέτουμε με διαφάνεια τα ζητήματα αυτά; Και καλούμαστε να απαντήσουμε, εάν έτσι έχουν τα πράγματα, τι κάνουμε με τον εθνικό ορυκτό πλούτο; 
Σε μία εκπομπή που υπήρξε, κάποιος από αυτούς που αντιδρούν, όταν του έθεσα το ερώτημα μου είπε να μείνει εκεί και όταν θα βρεθεί καλύτερη τεχνολογία να αξιοποιήσουμε. Αυτή η αντίληψη, εάν σας διαπνέει και εσάς, νομίζω ότι είναι μία αντίληψη που δεν είναι σύγχρονη και δεν βοηθά την ανάπτυξη της χώρας μας. 
Εμείς λέμε ναι στην αξιοποίηση του εθνικού ορυκτού πλούτου σύμφωνα με τις θεσμοθετημένες νομοθετικές ρυθμίσεις, με ευαισθησία στο περιβάλλον και με κοινωνικό έλεγχο. Αυτή είναι η δική μας θέση στην πρόκληση της αξιοποίησης του εθνικού μας πλούτου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Να ξεκαθαρίσουμε βέβαια από την αρχή ότι το Κομμουνιστικό Κόμμα Ελλάδας δεν καταστροφολογεί, γιατί εάν καταστροφολογεί το Κομμουνιστικό Κόμμα Ελλάδας καταστροφολογεί και το Συμβούλιο της Επικρατείας, κύριε Υπουργέ, το οποίο ακύρωσε την επένδυση της TVX για το χρυσό στην περιοχή Ολυμπιάδας. Ευτυχώς που υπήρχε και το Συμβούλιο της Επικρατείας.
Κύριε Πρόεδρε, εμείς θεωρούμε τον ορυκτό πλούτο ως λαϊκή περιουσία και ως τέτοια -επαναλαμβάνουμε για μια ακόμα φορά- ότι δεν πρέπει να ξεπουλιέται. Θα ξεπουλήσει η Κυβέρνηση διακόσιες ενενήντα τρεις χιλιάδες στρέμματα, όπως ξεπούλησε και τριακόσιες δέκα τέσσερις χιλιάδες στρέμματα στην περιοχή της Χαλκιδικής -άκουσον άκουσον- για 11 δισεκατομμύρια δραχμές.
Άρα λοιπόν εμείς πιστεύουμε ότι η όποια αξιοποίηση του ορυκτού πλούτου πρέπει να γίνεται σε συνεννόηση και με τους φορείς ολόκληρης της περιοχής για τον αποχαρακτηρισμό μιας περιοχής από την οικονομική ανάπτυξη που υπάρχει. Στο Δήμο Κρουσσών έχουμε την κτηνοτροφία, τη γεωργία, αλλά και το σχεδιασμό της κεντρικής Μακεδονίας και με τη σύμφωνη γνώμη της νομαρχίας για προγράμματα αγροτοτουρισμού, που ήδη έχουν γίνει. 
Κύριε Πρόεδρε, όμως, ξέρετε ότι όλα αυτά έγιναν εν κρυπτώ από το δήμο, ο οποίος θα υποστεί και τη μεγάλη συνέπεια. Έχω εδώ το ψήφισμα-καταγγελία του Δήμου Κρουσσών, το ψήφισμα του Δήμου Κιλκίς και την ανακοίνωση-συμπαράσταση του Εργατικού Κέντρου Κιλκίς προς τη συγκεκριμένη περιφέρεια, γιατί βάζουν ορισμένα συγκεκριμένα προβλήματα οι συγκεκριμένοι συμπολίτες μας, ο δήμος και όλοι οι κάτοικοι της περιοχής.
Τα καταθέτω και για τα Πρακτικά.
(Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επίσης, έχω και την ανακοίνωση δεκαπέντε πολιτιστικών συλλόγων οι οποίοι θέτουν πολύ καίρια το ζήτημα και της αξιοποίησης από πολυεθνικές εταιρείες, αλλά και τις επιπτώσεις τόσο στα χωράφια τους στην περιοχή ολόκληρη, αλλά και στα υπόγεια νερά. Αυτό έχει πολύ μεγάλη σημασία. 
Τελικά θα πρέπει ο κύριος Υπουργός και η Κυβέρνηση γενικότερα να καταλάβει ότι ο ορυκτός πλούτος δεν μπορεί να παραδίδεται σε πολυεθνικά συγκροτήματα, που έχουν απώτερο στόχο το ίδιο όφελος και μετά από μία ληστρική εκμετάλλευση να αφήσουν πίσω κρανίου τόπο. Αυτά γίνονται και αλλού. Έχουν γίνει συγκεκριμένες καταγγελίες και μέσα σε συγκεκριμένους διεθνείς οργανισμούς. 
Θα πρέπει η Κυβέρνηση να λάβει υπόψη της τις διαμαρτυρίες της περιοχής, διότι δεν μπορείτε να κάνετε αυτό που κάνετε και στην Ολυμπιάδα. Θα στείλετε στο Δήμο Κρουσσών ολόκληρες διμοιρίες των ΜΑΤ για να επιβάλετε μία επένδυση; Αυτό θα κάνετε ; Ποιο θα είναι το τελικό αποτέλεσμα;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Τζέκη, πρέπει να κατανοήσουμε όλοι ότι άλλος ο ρόλος του Συμβουλίου της Επικρατείας και άλλος ο ρόλος της Κυβέρνησης. Εμείς κυβερνάμε. Δεν κυβερνά το Συμβούλιο της Επικρατείας.
ΑΓΓΕΛΟΣ ΤΖΕΚΗΣ:… (Δεν ακούστηκε)
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας παρακαλώ, κύριε Τζέκη. Βεβαίως αυτό γίνεται στα συνταγματικά πλαίσια. Εμείς όμως δεν θα αφήσουμε…
ΑΓΓΕΛΟΣ ΤΖΕΚΗΣ: Εκτός αν δεν δέχεστε το Συμβούλιο της Επικρατείας. Τότε να το δηλώσετε.
ΠΡΟΕΔΡΕΥΩΝ (Κωνσταντίνος Γείτονας): Τώρα θα συνεχίσετε έτσι, με διακοπές; Αφήστε τον Υπουργό να μιλήσει.
Συνεχίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Έχουμε συγκροτημένη πολιτική, έχουμε συγκεκριμένους νόμους, τους οποίους ακολουθούμε. Υπάρχει το Συμβούλιο της Επικρατείας, το οποίο ακολουθεί τις δικές τους διαδικασίες. Αυτό σημαίνει συνταγματική δημοκρατία.
Σε σχέση με την αξιοποίηση του εθνικού ορυκτού μας πλούτου θέλω να σας πω ότι όλη η καταστροφολογία που αναπτύξατε στην ερώτησή σας συνοδεύτηκε στην ομιλία σας σήμερα και από άκρατη κινδυνολογία. Εγώ σας είπα ότι θέτουμε ορισμένες βασικές, αυστηρές και σκληρές προϋποθέσεις για την αξιοποίηση του εθνικού πλούτου. 
Οι προϋποθέσεις αυτές είναι: Πρώτον, η αυστηρή τήρηση όλων των διαδικασιών που προβλέπουν οι νόμοι -και δεν είναι λίγες οι ρήτρες που υπάρχουν σε αυτούς τους νόμους. Δεύτερον, ο εξονυχιστικός έλεγχος των τεχνικών μελετών, όπως και των μελετών περιβαλλοντικών επιπτώσεων. Τρίτον, κατά την έκδοση των βασικών εγκρίσεων θα συμμετέχουν οι τοπικοί φορείς, κάτι που προβλέπεται και από τις νόμιμες διαδικασίες. Κυρίως θα αξιοποιείται η σύγχρονη τεχνολογία. Αυτά εξάλλου προβλέπονται στις μελέτες περιβαλλοντικών επιπτώσεων και στις τεχνικές μελέτες, να υπάρξει η αντίστοιχη ευαισθησία στο περιβάλλον. 
Επίσης, όπως το ξέρετε -γιατί σας το έχω αναφέρει ξανά, αλλά σήμερα δεν το λαμβάνετε υπόψη σας- με υπουργική απόφαση που υπέγραψα εδώ και ένα μήνα προβλέπουμε τον κοινωνικό έλεγχο στις μεταλλευτικές δραστηριότητες. Σε αυτές τις επιτροπές κοινωνικού ελέγχου μετέχουν ανεξάρτητα πνευματικά ιδρύματα, το Πολυτεχνείο, πανεπιστήμια, τοπικοί επιστημονικοί φορείς και τοπικοί φορείς της Νομαρχιακής και Τοπικής Αυτοδιοίκησης, προκειμένου να ελέγχουν πώς και πότε γίνεται αυτή η επένδυση.
Είναι της μόδας τελευταία, όταν πρόκειται να κάνουμε κάποια προσπάθεια ανάπτυξης του ορυκτού πλούτου, να μιλάνε όλοι και να εφευρίσκουν τον αγροτουρισμό. 
ΑΓΓΕΛΟΣ ΤΖΕΚΗΣ: Εσείς εφευρίσκετε αυτά τα προγράμματα.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν ξέρω αν έχετε πάει στην περιοχή. Πρόκειται για μια περιοχή, στην οποία δεν υπάρχουν οικισμοί κοντά.
ΑΓΓΕΛΟΣ ΤΖΕΚΗΣ: Υπάρχουν εννιά οικισμοί.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εκεί προβλέπεται να υπάρξει, σύμφωνα με όλες τις νόμιμες διαδικασίες εξασφαλισμένοι περιβαλλοντικοί όροι. Το να λέμε εκ προοιμίου ότι δεν θέλουμε τίποτα, είναι μια οπισθοδρομική αντίληψη, η οποία χαρακτηρίζει την ερώτησή σας και απορώ -γιατί είστε ένα προοδευτικό κόμμα, τουλάχιστον αυτό θέλω να πιστεύω- πώς αντιμετωπίζετε τέτοιου είδους εθνικά θέματα με αυτές τις παρωπίδες.
ΑΓΓΕΛΟΣ ΤΖΕΚΗΣ: Θα μας πείτε και για τους Ολυμπιακούς;
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, γιατί θέλετε να έχετε τον τελευταίο λόγο; Είχατε λόγο, ακούσατε τον αντίλογο, εδώ είμαστε πάλι!
Η με αριθμό 448/4-3-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξυροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων, Μακεδονίας-Θράκης, σχετικώς με τη σύσταση και την ενεργοποίηση Φορέα Διαχείρισης του Θερμαϊκού και της Παραλιακής Ζώνης Θεσσαλονίκης διαγράφεται λόγω κωλύματος του Υπουργού.
Επίκαιρες ερωτήσεις δευτέρου κύκλου.
Η με αριθμό 441/4-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κόμματος κ. Κωνσταντίνου Σπηλιόπουλου προς τον Υπουργό Εθνικής Παιδείας και Θρησκευμάτων, σχετικώς με την λειτουργία του Σεισμολογικού Εργαστηρίου του Πανεπιστημίου Πάτρας διαγράφεται λόγω κωλύματος του αρμόδιου Υπουργού.
Δεύτερη είναι η με αριθμό 444/4-3-2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη μονιμοποίηση των φυλάκων των Σχολικών Κτιρίων.
Η επίκαιρη ερώτηση του κ. Καρρά έχει ως εξής:
"Ο ν. 34100/99 του Υπουργείου Εργασίας θέσπισε το νομικό πλαίσιο φύλαξης των σχολικών κτιρίων.
Με βάση το νόμο αυτό ξεκίνησε να εφαρμόζεται το πιλοτικό πρόγραμμα "φύλαξης σχολικών κτιρίων", το οποίο προέβλεπε:
" 11μηνη εκπαίδευση, στα πλαίσια του προγράμματος απόκτησης εργασιακής εμπειρίας.
" 13 μήνες κανονική απασχόληση
" Μόνιμη τοποθέτηση των ανθρώπων αυτών στα σχολεία.
Το πρόγραμμα αυτό άρχισε να υλοποιείται από την 1-1-2001 σε εκατόν σαράντα πέντε δήμους της χώρας και ολοκληρώθηκε με επιτυχία το πρώτο του μέρος, η ενδεκάμηνη περίοδος της εκπαίδευσης. Αφού, όμως, έληξε η πρώτη αυτή φάση του προγράμματος δεν έγινε καμία ενέργεια, ώστε να συνεχιστεί η δεύτερη φάση, που αφορά στους δεκατρείς μήνες κανονικής απασχόλησης.
Μετά τις αντιδράσεις που προκλήθηκαν δόθηκε μια παράταση της πρώτης φάσης της εκπαιδευτικής περιόδου, ως τον Ιούνιο του 2002.
Ερωτάται ο κύριος Υπουργός: 
1. Γιατί το πρόγραμμα αυτό, αφού κρίνεται επιτυχημένο δεν προχώρησε στις επόμενες δύο φάσεις όπως ορίζει ο ν.34100/99 και υπάρχει τόσο μεγάλη καθυστέρηση; 
2. Τι μέτρα πρόκειται να λάβει ώστε να προχωρήσει στη μονιμοποίηση αυτών των ανθρώπων και ταυτόχρονα στη διασφάλιση της ουσιαστικής φύλαξης των σχολικών κτιρίων;"
Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
Κύριε συνάδελφε, για την ίδια επίκαιρη ερώτηση έχω απαντήσει μέχρι σήμερα άλλες πέντε φορές. Δεν θα πω σήμερα διαφορετικά πράγματα. 
Το πρόγραμμα αυτό ξεκίνησε σε συνεργασία του Υπουργείου Εσωτερικών και του ΟΑΕΔ με στόχο την απόκτηση εργασιακής εμπειρίας από ανέργους οι οποίοι θα απασχολούνταν σαν φύλακες σε αρκετά σχολεία στη χώρα μας. Σ' αυτό πρόγραμμα απασχολήθηκαν περίπου τρεις χιλιάδες τριακόσιοι άνεργοι. Το πρόγραμμα περιελάμβανε ένα εντεκάμηνο για απόκτηση εργασιακής εμπειρίας και στη συνέχεια άλλους δεκατρείς μήνες για τους οποίους ήταν υποχρεωμένοι οι δήμοι που τους προσέλαβαν και στους οποίους είχαν απασχοληθεί, να τους απασχολήσουν. Συνολικά δηλαδή το πρόγραμμα είχε εικοσητετράμηνη διάρκεια. Έχει τελειώσει το εντεκάμηνο και οι φύλακες αυτοί βρίσκονται στις θέσεις τους. Έχουμε φροντίσει και έχει ξεκινήσει η δεύτερη φάση, ώστε να ολοκληρωθεί αυτό το πρόγραμμα των είκοσι τεσσάρων μηνών. 
Από τα μηνύματα που έχουμε πάρει από τους δήμους, από τις τοπικές κοινωνίες και από τα παιδιά -και πιθανόν τα παιδιά που σήμερα μας παρακολουθούν να έχουν στα σχολειά τους τέτοιους φύλακες- το πρόγραμμα αυτό ήταν απόλυτα επιτυχές. Δεν ήταν επιτυχές μόνο γιατί κατάφερε να μειώσει έως να εξαλείψει τελείως τις ζημιές που γίνονταν στη σχολική περιουσία, στα κτίρια, αλλά γιατί έδωσε στους γονείς των μαθητών το αίσθημα της ασφάλειας για τις ώρες που τα παιδιά τους βρίσκονταν εκεί, είτε ήταν ώρες λειτουργίας των σχολείων είτε ήταν ώρες που το σχολείο δεν λειτουργούσε αλλά λειτουργούσε ο αύλιος χώρος και μαζεύονταν τα παιδιά για παιχνίδι. 
Όσον αφορά τη μονιμοποίηση, απ' ό,τι ξέρετε -το έχουμε ψηφίσει όλοι στο Σύνταγμα- δεν μονιμοποιούνται έκτακτοι που απασχολούνται σε οποιοδήποτε τομέα του δημοσίου. Εκείνο, όμως, που μπορεί να γίνει για τους συγκεκριμένους εργαζόμενους και τους έχουμε πει ότι έτσι θα πρέπει να το αντιμετωπίσουν, είναι ότι θα πρέπει μέσα σ' αυτό το διάστημα του ενός χρόνου που θα μεσολαβήσει μέχρι να λήξει το εικοσιτετράμηνο οι δήμοι να τροποποιήσουν τους οργανισμούς εσωτερικής υπηρεσίας -έχουν αυτό το δικαίωμα και είναι πολύ εύκολη η διαδικασία, γιατί μόνο από τον περιφερειάρχη εγκρίνεται η τροποποίηση του κανονισμού- να περιλάβουν θέσεις σχολικών φυλάκων και να προκηρύξουν αυτές τις θέσεις. Εμείς έχουμε υποχρέωση σαν Βουλή να νομοθετήσουμε και να δώσουμε μόρια σ' αυτούς που έχουν εργασθεί μέχρι σήμερα, ώστε να έχουν κάποιο προβάδισμα έναντι κάθε άλλου που θα διεκδικήσει αυτήν τη θέση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρράς έχει το λόγο.
ΚΩΣΤΑΣ ΚΑΡΡΑΣ: Κύριε Υπουργέ, θέλω να πιστεύω πραγματικά ότι η προστασία των παιδιών είναι ένα θέμα που αφορά όλους μας. Αλλά μάλλον η φύλαξη των σχολικών κτιρίων μάλλον δεν επιβεβαιώνει του λόγου το αληθές. 
Η κατάσταση είναι πολύ περίπλοκη. Φαίνεται ότι δεν παρακολουθείτε από κοντά τι συμβαίνει στα σχολειά. Μπορεί να υπάρχουν φύλακες, αλλά συμβαίνουν πολλά πράγματα. Πολλά σχολειά είναι αφύλακτα. 
Συγκεκριμένα, όπως είπατε, με τον ν. 34100/99 το Υπουργείο Εργασίας θέσπισε το πρόγραμμα της φύλαξης σχολικών κτιρίων με σκοπό αφ' ενός την απόκτηση εργασιακής εμπειρίας ανέργων ηλικίας εικοσιπέντε έως εξηντατεσσάρων ετών, που πλήττονται ιδιαίτερα από την ανεργία, με την προοπτική μόνιμης απασχόλησης και αφ' ετέρου την επίλυση ενός τόσο σημαντικού προβλήματος, που δεν βλέπω να λύνεται, όπως αυτό της φύλαξης των σχολικών κτιρίων, του εξοπλισμού τους, την επίβλεψη του περιβάλλοντος χώρου και της προστασίας των μαθητών, που είναι και το σημαντικό. Ειδικότερα, όπως είπατε, προβλέπονταν εντεκάμηνη εκπαίδευση στα πλαίσια του προγράμματος, απόκτηση εργασιακής εμπειρίας, στη συνέχεια δεκατρείς μήνες κανονική απασχόληση και τελικά τη μόνιμη τοποθέτηση αυτών των ανθρώπων στα σχολειά.
Το πρόγραμμα αυτό για τους τρεις χιλιάδες τριακόσιους σχολικούς φύλακες ξεκίνησε να εφαρμόζεται σε εκατόν σαράντα πέντε δήμους από την 1.1.2001. Το Νοέμβριο ολοκληρώθηκε η εντεκάμηνη εκπαιδευτική περίοδος. Ενώ, όμως, ολοκληρώθηκε η πρώτη φάση, καμία ενέργεια δεν έγινε για να προχωρήσει το πρόγραμμα στη δεύτερη φάση, που προέβλεπε τη δεκατριάμηνη κανονική απασχόληση. Μετά από τις έντονες αντιδράσεις του Συλλόγου Φυλάκων Σχολικών Κτιρίων, δόθηκε μία παράταση της εκπαιδευτικής περιόδου έως τον Ιούλιο του 2002. Ταυτόχρονα δόθηκε και μία προφορική δέσμευση, ότι μετά τη λήξη αυτής της παράτασης θα υπάρξει μια σύμβαση ως τον Ιούνιο του 2003 με κανονική εργασιακή σχέση. 
Για ποιο λόγο, όμως, κύριε Υπουργέ, υπάρχει τόσο μεγάλη καθυστέρηση; Γιατί δεν εφαρμόστηκε ο αρχικός νόμος; Έστω και τώρα γιατί δεν προχωράτε στην εφαρμογή του; Οι άνθρωποι αυτοί νιώθουν ανασφαλείς και μετέωροι. Έτσι δεν μπορούν να εκτελέσουν τα καθήκοντά τους. Οι σχολικοί φύλακες έχουν επιδείξει ένα πολύ φιλότιμο πρόσωπο στα σχολεία και με συναίσθηση της ευθύνης τους τα προστατεύουν από τα κακοποιά στοιχεία. Το καλοκαίρι δε άλλα σχολεία φυλάσσονται και άλλα όχι. Εκεί γίνεται επιδρομή τοξικομανών και άλλων κακοποιών στοιχείων.
Πρέπει να καταλάβουμε ότι τα παιδιά, η νεολαία είναι το παρόν και το μέλλον αυτού του τόπου. Είναι αυτοί που θα διατηρήσουν τις αρχές και τις παραδόσεις μας. Κάντε ό,τι μπορείτε γι΄ αυτά όσο μπορείτε συντομότερα. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Απορώ πραγματικά γιατί, κύριε συνάδελφε, αφού στην πρωτολογία μου κάλυψα όλα τα ερωτήματά σας, εσείς τα επαναλάβατε. Κανένας από τους φύλακες δεν απολύθηκε, παρ' ότι έχει περάσει το εντεκάμηνο. Η δεύτερη φάση υλοποιείται αυτήν τη στιγμή. Η δέσμευση που είχε η πολιτεία απέναντί τους ήταν για είκοσι τέσσερις μήνες. Δεν υπήρχε δέσμευση για μονιμοποίηση και κακώς το είπατε αυτό. Δεν ξέρω ποιο νόμο επικαλείσθε. Υπήρχε μόνο ένας κανονισμός του ΟΑΕΔ που έλεγε ότι η απόκτηση εργασιακής εμπειρίας γίνεται με την προσδοκία εξασφάλισης μόνιμης θέσης. Γι΄ αυτό χρηματοδοτεί ο ΟΑΕΔ. Όταν χρηματοδοτεί ανέργους, δεν τους χρηματοδοτεί για να περάσουν καλά έξι μήνες ή ένα χρόνο, αλλά για να αποκτήσουν εργασιακή εμπειρία.
Τώρα έχουν αποκτήσει εργασιακή εμπειρία. Πιστεύω ότι οι δήμοι έχουν ευαισθητοποιηθεί, ότι θα περιλάβουν αυτές τις θέσεις στους οργανισμούς και ότι θα τις προκηρύξουν. Η εργασιακή εμπειρία που έχουν αποκτήσει θα μοριοδοτηθεί. Έτσι αυτά τα άτομα θα μπορέσουν να πάρουν τις θέσεις. Υπάρχει πάγια νομολογία που δέχεται μέσα στα κριτήρια για την κατάληψη θέσεως την εμπειρία που έχει ο κάθε εργαζόμενος. Επομένως δεν πρέπει να ανησυχείτε ότι η πολιτεία δεν υλοποιεί τις δεσμεύσεις της απέναντι στους εργαζόμενους και απέναντι στους γονείς και τους μαθητές. 
Και μη μου λέτε ότι δεν γνωρίζω τη λειτουργία των σχολείων. Έχω κάνει δώδεκα χρόνια δήμαρχος και σε ανύποπτο χρόνο είχα καταφέρει να φυλάσσονται τα σχολεία με εθελοντική προσφορά των συλλόγων γονέων και κηδεμόνων.
ΚΩΣΤΑΣ ΚΑΡΡΑΣ: Δέχεσθε την εθελοντική προσφορά;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως τη δέχομαι. Θα ήταν ευχής έργο να γίνει αυτό για τα σχολεία, όπως αυτήν τη στιγμή που υπάρχει από συλλόγους γονέων και κηδεμόνων ο σχολικός τροχονόμος που λειτουργεί σε εθελοντική βάση.
ΚΩΣΤΑΣ ΚΑΡΡΑΣ: Αυτό το καθιέρωσε το "Χαμόγελο του Παιδιού". 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, δεν είναι από το "Χαμόγελο του Παιδιού". 
Κύριε συνάδελφε, έχω καλύψει όλα τα ερωτήματά σας με απόλυτη σαφήνεια.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 447/4.3.2002 επίκαιρη ερώτηση του Βουλευτού του Κομμουνιστικού Κόμματος κ. Σταύρου Σκοπελίτη προς τον Υπουργό Γεωργίας, σχετικώς με την απόφαση της διοίκησης της Πανελλήνιας Συνομοσπονδίας Γεωργικών Συνεταιρισμών Ελλάδας (ΠΑΣΕΓΕΣ), να επιβαρύνει με τα έξοδα διαχείρισης των επιδοτήσεων, τους δικαιούχους αγρότες και κτηνοτρόφους κλπ.
Η επίκαιρη ερώτηση του κ. Σκοπελίτη έχει ως εξής:
"Με υπόδειξη του Υπουργείου Γεωργίας η διοίκηση της ΠΑΣΕΓΕΣ αυθαίρετα και παράνομα αποφάσισε να επιβαρύνει με τα έξοδα διαχείρισης των επιδοτήσεων τους δικαιούχους αγροτοκτηνοτρόφους, παρά το γεγονός ότι οι σχετικοί κανονισμοί ρητά αναφέρουν ότι ολόκληρες οι επιδοτήσεις καταβάλλονται στους δικαιούχους χωρίς καμιά παρακράτηση. 
Με την απόφαση αυτή η ΠΑΣΕΓΕΣ και το Υπουργείο Γεωργίας φορτώνουν στους αγροτοκτηνοτρόφους, δαπάνες που έπρεπε σύμφωνα με την υπάρχουσα νομοθεσία να πληρώσει το Υπουργείο Γεωργίας, αλλά δεν τις έχει πληρώσει στην ΠΑΣΕΓΕΣ, επειδή το Υπουργείο Γεωργίας δεν πρόβλεψε στη σχετική κοινοτική και εθνική νομοθεσία κατ' εξαίρεση και προτεραιότητα οι συνεταιριστικές οργανώσεις, που είναι οι οργανώσεις των αγροτοκτηνοτρόφων να εκτελούν το έργο της διαχείρισης των επιδοτήσεων, με αποτέλεσμα να θεωρείται παράνομη η ανάθεση. 
Ερωτάται ο κύριος Υπουργός:
α. Τι ενέργειες θα κάνει να δοθούν τα οφειλόμενα στις ΑΣΟ και να κατοχυρώσει στο μέλλον την κατ' εξαίρεση προτεραιότητα των ΑΣΟ στην εκτέλεση του έργου της διαχείρισης των επιδοτήσεων; β. Τι ενέργειες θα κάνει για να μην εφαρμοσθεί η παράνομη απόφαση της ΠΑΣΕΓΕΣ;"
Θα απαντήσει ο Υφυπουργός Γεωργίας ο κ. Αργύρης. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, οι θέσεις και οι ισχυρισμοί που αναπτύσσονται με την επίκαιρη ερώτηση του κυρίου συναδέλφου του Κομμουνιστικού Κόμματος Ελλάδας δεν ανταποκρίνονται στην πραγματικότητα. 
Οφείλω να σας ενημερώσω ότι από το 2001 το ανά δικαιούχο ποσό επιδότησης ενίσχυσης καταβάλλεται στο ακέραιο, χωρίς καμία κράτηση, σε ατομικό τραπεζικό λογαριασμό του κάθε αγρότη. Έτσι μέχρι τις 12-2-2002, στα πλαίσια του έτους Φεογκά που αρχίζει στις 16 Οκτωβρίου και τελειώνει στις 15 Οκτωβρίου του επόμενου έτους, και σε διάστημα πέντε μηνών έχουν καταβληθεί στους αγρότες μας από το Υπουργείο Γεωργίας μέσω του ΟΠΕΚΕΠΕ 635 δισεκατομμύρια δραχμές. 
Όσον αφορά τώρα το πρώτο σκέλος της ερώτησης, πράγματι υπάρχουν οφειλές σε μερικές ΕΑΣ από την περσινή προγραμματική συμφωνία. Αυτό, όμως, οφείλεται σε αποφάσεις των Νομαρχιακών Υπηρεσιών Εντελλομένων, που αμφισβητούν την νομιμότητα της προγραμματικής συμφωνίας. Το θέμα έχει παραπεμφθεί συνολικά στο Ελεγκτικό Συνέδριο. 
Θα ήθελα επίσης να ενημερώσω ότι το Ολοκληρωμένο Σύστημα Διαχείρισης, το ΟΣΔΕ, απαιτεί οι καταβολές των ενισχύσεων στους παραγωγούς από τον Κοινοτικό Προϋπολογισμό -μέσω του Οργανισμού Πληρωμών- να ενεργούνται όχι μόνο βάσει απλών δηλώσεων των δικαιούχων παραγωγών, αλλά και βάσει επιβεβαιωμένων επιστημονικών δεδομένων, δηλαδή ορθοφωτοχάρτες, όσον αφορά τις εκτάσεις και σύστημα αναγνώρισης και καταγραφής, όσον αφορά τα ζώα. 
Κατά την συμπλήρωση των αιτήσεων από τους δικαιούχους παραγωγούς, λόγω της πολυπλοκότητας του συστήματος της αναγνώρισης και ταυτοποίησης των δηλωμένων εκτάσεων και των σταυλικών εγκαταστάσεων επί του χαρτογραφικού υποβάθρου, παρίσταται ανάγκη παροχής προς αυτούς συγκεκριμένης τεχνικής υποστήριξης, διότι αλλιώς δεν θα είναι δυνατή η υποβολή των αιτήσεων. 
Γίνεται, λοιπόν, αντιληπτό ότι η έγκαιρη και ορθή εφαρμογή και λειτουργία του ΟΣΔΕ είναι αναγκαία προϋπόθεση για την κανονική και νόμιμη πληρωμή των κοινοτικών ενισχύσεων στους παραγωγούς και διαφυλάττει τον κρατικό προϋπολογισμό από τον κίνδυνο δημοσιονομικών διορθώσεων. 
Θα πρέπει επίσης να ενημερώσω ότι δεν υπάρχει νομοθεσία που να προβλέπει ότι το Κράτος υποχρεούται να συντάξει τις αιτήσεις των παραγωγών. Για το λόγο αυτό η ΠΑΣΕΓΕΣ έχει δημοσιεύσει ένα Δημοτολόγιο ενιαίο για όλη την Ελλάδα και στην συνέχεια θα προσυπογράψει μνημόνιο με το Υπουργείο Γεωργίας, όπου θα αναφέρεται ο κανονικός χρόνος περάτωσης αυτής της διαδικασίας. 
Και επειδή αναφερθήκατε, κύριε συνάδελφε, στο αν η Κυβέρνηση έχει κάνει οτιδήποτε να νομοθετήσει για να μπορεί να ανατίθεται αυτό στους συνεταιρισμούς και στην ΠΑΣΕΓΕΣ, θα πρέπει να σας πω ότι με το ν. 2732/1999 έχει νομοθετήσει η ελληνική Βουλή αναθέτοντας στην ΠΑΣΕΓΕΣ την σύνταξη των αιτήσεων του ΟΣΔΕ. Μόνο που αυτήν τη στιγμή υπάρχει μπλοκάρισμα νομικό μη αναγνώρισης αυτής της προγραμματικής συμφωνίας. Μετά την απόφαση της ολομέλειας του Ελεγκτικού Συνεδρίου θα μπορούμε να μιλάμε για το υπόλοιπο της πληρωμής των οργανώσεων για την εργασία που έκαναν το 2001. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών "Κύρωση του Καταστατικού του Διεθνούς Ποινικού Δικαστηρίου".
Επίσης, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης "Κύρωση του Πρωτοκόλλου που καταρτίστηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση EUROPOL) για την τροποποίηση του άρθρου 2 και του Παραρτήματος της εν λόγω Σύμβασης".
Επίσης, κυρίες και κύριοι συνάδελφοι, έχω την τιμή να σας ανακοινώσω ότι οι συνάδελφοι Βουλευτές Διαμαντής Κωνσταντίνος, Τσερτικίδης Παντελής και Θωμόπουλος Γιάννης ζητούν άδεια ολιγοήμερης απουσίας στο εξωτερικό. 
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τις ζητηθείσες άδειες. 
Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Βέβαια, ο κύριος Υπουργός δεν απάντησε στα ερωτήματά μας παρ' ότι ήταν με σαφήνεια διατυπωμένα. Εγώ θα ήθελα να τονίσω, κύριε Πρόεδρε, ότι το πρόβλημα δημιουργήθηκε -το είπε περίπου και ο κύριος Υφυπουργός- γιατί δεν ρυθμίστηκε το θέμα να δίνονται οι επιδοτήσεις απευθείας στους αγρότες μέσω των συνεταιρισμών, μία θέση την οποία στηρίζουμε και εμείς και είμαστε σύμφωνοι σ' αυτήν την κατεύθυνση. Δεν έγινε αυτό. Ξεκάθαρα για μας δεν αποτελεί μια απλή παράλειψη από την πλευρά του Υπουργείου αλλά συνειδητή επιλογή. Έτσι, λοιπόν, δημιουργήθηκε το θέμα το γνωστό που αναφέρθηκε και ο Υπουργός, να μην το επαναλαμβάνω και εγώ, να μπορεί να πληρωθεί η ΠΑΣΕΓΕΣ για τη δουλειά κλπ. Και αντί να επιμένουμε στο ζήτημα αυτό και να ζητήσουμε κατ' εξαίρεση προτεραιότητα των ΑΣΟ να εκτελούν αυτό το έργο, ήρθαμε με απόφαση της ΠΑΣΕΓΕΣ να φορτώσουμε τα βάρη στους αγρότες. Και αυτό έγινε με κατεύθυνση του Υπουργείου.
Έχουμε συγκεκριμένο έγγραφο με ημερομηνία 13.2.2002 που ο γενικός γραμματέας του Υπουργείου Γεωργίας λέει στην ΠΑΣΕΓΕΣ αυτό το πράγμα "να βάλετε ένα χαράτσι -δεν λέει βέβαια τη λέξη χαράτσι- για τη δουλειά που κάνετε". Έτσι, λοιπόν, δημιουργήθηκε το θέμα αυτό, με αποτέλεσμα να παρθεί η συγκεκριμένη απόφαση από την ΠΑΣΕΓΕΣ. Εμείς, λοιπόν, τονίζουμε ότι αυτή η απόφαση, κύριε Υπουργέ, είναι πέρα για πέρα αυθαίρετη και παράνομη και θα πάμε και δικαστικά. Δεν μπορούμε να επιβάλλουμε τέτοια χαράτσια στους αγρότες για να καλύψουμε την αδυναμία τη δική μας ή τη λαϊκίστικη πολιτική που κάναμε, αφού συμφωνήσαμε να μην δίνονται απευθείας στους παραγωγούς, να έρθουμε εδώ πέρα και να κάνουμε ανάθεση στην ΠΑΣΕΓΕΣ ξέροντας ότι θα υπάρχει πρόβλημα. Πέρα απ' αυτό βέβαια κατεύθυνσή μας είναι ότι δεν πρέπει -έχουμε αλλεπάλληλα τέτοια κρούσματα το τελευταίο χρονικό διάστημα- να φορτώνονται βάρη στους αγρότες, δεν πρέπει να δεχθούν οι αγρότες και να πληρώσουν το νέο αυτό χαράτσι που, επαναλαμβάνω, με τη δική σας κατεύθυνση, του Υπουργείου, επιβάλλεται μέσω της ΠΑΣΕΓΕΣ στους αγρότες.
Ευχαριστώ, κύριε Πρόεδρε.
(Στο σημείο αυτό ο Βουλευτής κ. Σταύρος Σκοπελίτης, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να απαντήσω, κύριε συνάδελφε, για ακόμη μία φορά σ' αυτό που λέτε ότι δεν σας απάντησα.
ΣΤΑΥΡΟΣ ΣΚΟΠΕΛΙΤΗΣ: Λέω για τις ενέργειες που θα κάνετε για να μην επιβληθούν…
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ζητάτε εδώ με την ερώτησή σας, κύριε συνάδελφε, να προβλέψουμε με εθνική νομοθεσία κατ' εξαίρεση και προτεραιότητα στις συνεταιριστικές οργανώσεις. Αντί απάντησης διαβάζω το άρθρο του ν. 2732 της Ελληνικής Βουλής: "με αιτιολογημένη απόφαση του Υπουργού Γεωργίας μπορεί να ανατίθεται με απευθείας διαπραγμάτευση στην Πανελλήνια Συνομοσπονδία Ενώσεων Γεωργικών Συνεταιρισμών, ΠΑΣΕΓΕΣ, το έργο της διεκπεραίωσης του Ολοκληρωμένου Συστήματος της Διαχείρισης και Ελέγχου ΟΣΔΕ, καθώς και η εκπόνηση και η διαχείριση άλλων έργων, προγραμμάτων κλπ". Σας διαβάζω, λοιπόν, αυτό αντί για απάντηση επειδή λέτε ότι δεν κάναμε τίποτα, σας διαβάζω το άρθρο του νόμου.
Όμως, το Ελεγκτικό Συνέδριο και τα εντελλόμενα ορισμένων νομαρχιών θεωρούν ότι αυτή δεν είναι σύννομη. Έχει πάει, λοιπόν, η προγραμματική αυτή συμφωνία στην ολομέλεια του Ελεγκτικού Συνεδρίου.
Το δεύτερο -που είναι γνωστό σ' εσάς μιας και έχετε θητεύσει σε συνεταιριστικές οργανώσεις- πάντα πλήρωναν οι παραγωγοί τα χρήματα για την εκτέλεση της εργασίας της δήλωσης της αίτησης. Γινόταν με την παρακράτηση του 2%, γινόταν με παρακρατήσεις που είχαν οι οργανώσεις, τις οποίες παρακρατήσεις τις απαγορεύσαμε για να είμαστε και σύννομοι και να είμαστε σύμφωνοι, αν θέλετε, με βάση την απαίτηση των ίδιων των παραγωγών. Ο παραγωγός απαιτεί να πάρει τα χρήματα στο λογαριασμό του. Ό,τι είναι υποχρέωσή του, θα υπάρχει δελτίο παροχής υπηρεσιών. Η οργάνωση που θα κάνει την αίτηση στον παραγωγό θα κόβει διπλότυπο παροχής υπηρεσιών στον παραγωγό για τη συγκεκριμένη εργασία που του αναθέτει ο παραγωγός. Οι αιτήσεις είναι ευθύνη των παραγωγών. Πουθενά δεν προκύπτει ότι οι αιτήσεις είναι ευθύνη του κράτους. Αν μου βρείτε κάπου εσείς ότι η αίτηση είναι ευθύνη του κράτους, να φτιάχνεται ή να πληρώνεται από το κράτος, τότε να το κάνουμε.
Παρ' όλα αυτά εμείς κάναμε την προσπάθεια αυτή, προσπάθεια όμως, που δεν τελεσφόρησε μέχρι που να έχουμε την τελική απόφαση της ολομέλειας του Ελεγκτικού Συνεδρίου. Γιατί, λοιπόν, λέτε πράγματα τα οποία δεν ισχύουν;
ΣΤΑΥΡΟΣ ΣΚΟΠΕΛΙΤΗΣ: Υπάρχουν κονδύλια για να καλύψουν αυτές τις δαπάνες…
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 11.43', λύεται η συνεδρίαση για αύριο ημέρα Παρασκευή 8 Μαρτίου 2002 και ώρα 10.30', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ





 


