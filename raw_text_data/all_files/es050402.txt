      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΗ΄
      Παρασκευή 4 Φεβρουαρίου 2005
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Χαϊδαρίου και το 2ο Ενιαίο Λύκειο Μεσσήνης, σελ.
      2. Επί του Κανονισμού, σελ.
      3. Επί προσωπικού θέματος, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 7 Φεβρουαρίου 2005, σελ.
      4. Συζήτηση επικαίρων ερωτήσεων:
      α) Προς τον Πρωθυπουργό:
      i) σχετικά με τις διαδικασίες εκλογής των αντιπροσώπων των ομοσπονδιών στην Ελληνική Ολυμπιακή Επιτροπή κ.λπ., σελ.
      ιι) σχετικά με τη λήψη μέτρων αντιμετώπισης του προβλήματος της αποβιομηχάνισης στη περιοχή της Θεσσαλονίκης και της ανεργίας κ.λπ., σελ.
      β) Προς τον Υπουργό Εξωτερικών σχετικά με τις προθέσεις της Κυβέρνησης να στείλει νέες στρατιωτικές δυνάμεις στο Αφγανιστάν κ.λπ., σελ.
      γ) Προς τον Υπουργό Δημόσιας Τάξης σχετικά με τις αποσπάσεις αστυνομικών υπαλλήλων για λόγους σπουδών κ.λπ., σελ.
      δ) Προς τον Υπουργό Ανάπτυξης σχετικά με τον αγωγό Μπουργκάς-Αλεξανδρούπολη κ.λπ., σελ.
      ε) Προς τον Υπουργό Εθνικής Παιδείας και Θρησκευμάτων σχετικά με την τοποθέτηση κλειστού κυκλώματος τηλεόρασης στο 1ο Ενιαίο Λύκειο Θέρμης, σελ.
      στ) Προς τον Υπουργό Απασχόλησης και Κοινωνικής Προστασίας σχετικά με την επαναλειτουργία της Βιομηχανίας ΔΑΡΙΓΚ, την καταβολή των οφειλομένων στους εργαζομένους κ.λπ., σελ.
      5) Συζήτηση επερώτησης Βουλευτών του Πανελλήνιου Σοσιαλιστικού Κόμματος προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τον Αυτοκινητόδρομο Κεντρικής Ελλάδος Ε-65, σελ.
      
      ΟΜΙΛΗΤΕΣ
      Α. Επί του Κανονισμού:
      ΖΗΣΗ Ρ., σελ.
      Β. Επί προσωπικού θέματος:
      ΛΕΓΚΑΣ Ν., σελ.
      Γ. Επί των επικαίρων ερωτήσεων:
      ΑΗΔΟΝΗΣ Χ., σελ.
      ΑΛΑΒΑΝΟΣ Α., σελ.
      ΑΝΔΡΙΑΝΟΠΟΥΛΟΣ Α., σελ.
      ΒΑΛΗΝΑΚΗΣ Ι., σελ.
      ΓΙΑΚΟΥΜΑΤΟΣ Γ., σελ.
      ΚΑΛΟΣ Γ., σελ.
      ΚΟΛΟΖΩΦ Ο., σελ.
      ΛΕΒΕΝΤΗΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΟΡΦΑΝΟΣ Γ., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΣΑΛΑΓΚΟΥΔΗΣ Γ.,  σελ.
      ΧΟΥΡΜΟΥΖΙΑΔΗΣ Γ., σελ.
      Δ. Επί της Επερώτησης:
      ΑΝΤΩΝΙΟΥ Α., σελ.
      ΜΕΡΕΝΤΙΤΗ Α., σελ.
      ΠΑΝΤΟΥΛΑΣ Μ., σελ.
      ΡΟΒΛΙΑΣ Κ., σελ.
      ΣΑΛΑΓΙΑΝΝΗΣ Ν., σελ.
      ΣΟΥΦΛΙΑΣ Γ., σελ.
      ΧΑΙΔΟΣ Χ., σελ.
      ΧΑΤΖΗΓΑΚΗΣ Σ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΗ΄
      Παρασκευή 4 Φεβρουαρίου 2005
      Αθήνα, σήμερα στις 4 Φεβρουαρίου 2005, ημέρα Παρασκευή και ώρα 10.39΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 3 Φεβρουαρίου 2005 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΡΖ΄ συνεδριάσεώς του, της Πέμπτης 3-2-2005 απόφασης της Ολομέλειας της Βουλής, σχετικώς με την κατά το άρθρο 63 του Συντάγματος τηλεφωνική ατέλεια.)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αθανάσιο Αλευρά, Βουλευτή Α΄ Αθήνας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσίευμα εφημερίδας που αναφέρεται στη συντήρηση της γέφυρας του Πηνειού στα Τέμπη.
      2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Αγροτικών Συνεταιρισμών Πηλίου – Β. Σποράδων ΣΥΝ.Π.Ε. ζητεί την αύξηση του ορίου κινητήριας ισχύος για τις επιχειρήσεις της.
      3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Αγροτικός Συνεταιρισμός Ζαγοράς Πηλίου ζητεί να αποζημιωθούν οι μηλοπαραγωγοί που επλήγησαν  από μικροκαρπία.
      4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Σερίφου ζητεί την αποκατάσταση της τηλεφωνικής επικοινωνίας των χωριών της Σερίφου. 
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία  ο Έπαρχος Κέας – Κύθνου διαμαρτύρεται για ό,τι αφορά την εξυπηρέτηση και την ασφάλεια που προσφέρει στους κατοίκους της Κέας η εταιρεία GOYTOS LINES.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Οργάνωση Θήρας της Νέας Δημοκρατίας ζητεί να λειτουργήσει ο αρχαιολογικός χώρος του Ακρωτηρίου  δωρεάν από 24/4/05 έως 30/9/05.
      7) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Ομοσπονδία Συλλόγων Υπ. Εργασίας, ΠΟΠΟΚΠ, ο Σύλλογος Υπαλλήλων Υπ. Εργασίας, ο Σύλλογος Υπαλλήλων Γ.Γ. Κοινωνικών Ασφαλίσεων ζητούν τη μεταστέγαση των Υπηρεσιών του Υπουργείου Απασχόλησης και Κοινωνικής Προστασίας σε Ολυμπιακά ακίνητα του ΟΑΚΑ.
      8) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Γενικό Συμβούλιο της Πανελλήνιας Ναυτικής Ομοσπονδίας ζητεί την ίδρυση ανεξάρτητου ειδικού ταμείου ανεργίας για τους ναυτεργάτες.
      9) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σηπιάδος Μαγνησίας ζητεί να νομιμοποιηθούν έργα εντός του αιγιαλού του Δήμου Σηπιάδος.
      10) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Συνεταιρισμός Ζαγοράς Πηλίου  ζητεί την οικονομική στήριξη των μηλοπαραγωγών της περιοχής του.
      11) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σκοπέλου ζητεί να ανακατασκευασθεί το λιμάνι του Λουτρακίου στη Γλώσσα Σκοπέλου,  ώστε να προσεγγίζουν μεγάλα πλοία.
      12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Αγροτικών Συνεταιρισμών Β. Σποράδων ζητεί να ενταχθεί η ΕΑΣ Πηλίου στον αναπτυξιακό νόμο προσαύξησης των ορίων απαλλαγών και σε επενδυτικά προγράμματα.
      13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Ζαγοράς Μαγνησίας ζητεί την ολοκλήρωση της κατασκευής του παρακαμπτηρίου δρόμου Ζαγοράς – Βόλου.
      14) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Πρόεδρος του Εκκλησιαστικού Συμβουλίου Ιερού Ναού Ευαγγελίστριας Κάτω Γερακαρίου Δήμου Αλυκών Ν. Ζακύνθου και ο Πρόεδρος της Δ.Δ. Κάτω Γερακαρίου ζητούν χρηματοδότηση για την αποκατάσταση του Ιερού Ναού Ευαγγελίστριας.
      15) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ένωση Προσωπικού Λιμενικού Σώματος Ν. Κεφαλληνίας και Ιθάκης – Ζακύνθου – Ηλείας ζητεί τη στελέχωση με προσωπικό του Λ/Χ Ζακύνθου και του Λ/Σ Αγίου Νικολάου Βολιμών Ζακύνθου.
      16) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία οι ΤΕΔΚ των Νομών Ζακύνθου, Κεφαλληνίας και Κερκύρας ζητούν τη συμμετοχή της περιφέρειας Ιονίων Νήσων στο αναπτυξιακό πρόγραμμα της Τοπικής Αυτοδιοίκησης «Θησέας» με ποσοστό 5%.
      17) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Σωματείο Συμβασιούχων στα ΚΕΠ Νοτιοδυτικής Ελλάδας ζητεί την τροποποίηση του τελευταίου εδαφίου της παρ. 1 του άρθρου 2 του σχεδίου νόμου για τη μοριοποίηση των συμβασιούχων.
      18) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Γεώργιος Κοκκίνης, Δημ. Σύμβουλος Δήμου Θεραπνών  Λακωνίας διαμαρτύρεται για τα πορίσματα των εκτιμήσεων που αφορούν στις ζημιές από παγετό που υπέστησαν τα ελαιόδενδρα της περιοχής του Δήμου Θεραπνών.
      19) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ένωσις των Απανταχού Μονεμβασιτών «ΠΑΝΑΓΙΑ Η ΧΡΥΣΑΦΙΤΙΣΣΑ» ζητεί την ικανοποίηση αιτήματος που αφορά στη μητρότητα του κρασιού ΜΑΛΒΑΖΙΑ.
      20) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας που αναφέρεται στις αυξήσεις των κομίστρων των ΤΑΞΙ.
      21) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμαρχος Ηρακλείου ζητεί την  υπογειοποίηση των δικτύων  της  ΔΕΗ στη λεωφόρο Κνωσού Ηρακλείου.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο καταγγέλλεται η περιεκτικότητα αμιάντου στα δομικά υλικά του κτιρίου του 4ου Δημοτικού Σχολείου Αιγίου Αχαΐας.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην αντίθεση των κατοίκων του Δήμου Διακοπτού Αχαΐας στην υπάρχουσα χάραξη της σιδηροδρομικής γραμμής.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με επιβεβλημένες βελτιώσεις της χάραξης της σιδηροδρομικής γραμμής στο Δήμο Αιγίου Αχαΐας.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο καταγγέλλεται η ακαταλληλότητα του πόσιμου νερού της περιοχής Κερύνειας του Δήμου Διακοπτού Αχαΐας.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στα προβλήματα που αντιμετωπίζει ο τομέας των εσπεριδοειδών στη χώρα μας.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο ο Σύλλογος Υπαλλήλων Περιφέρειας Δυτικής Ελλάδας ζητεί την ικανοποίηση οικονομικών αιτημάτων του.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Εμπορικός και Εισαγωγικός Σύλλογος Αιγίου Αχαΐας ζητεί να μην απελευθερωθεί το ωράριο των καταστημάτων.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Καλαβρύτων Αχαΐας ζητεί την κατασκευή έργων υποδομής στην περιοχή του Δημοτικού Διαμερίσματος Κορφών.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ιερά Μοναστική Αδελφότητα Αγίων Αυγουστίνου και Σεραφείμ Τρικόρφου Δωρίδος ζητεί την κατασκευή έργων οδοποιίας στην περιοχή της.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Πολυτέκνων Αιγιαλείας Αχαΐας ζητεί τη λήψη μέτρων στήριξης των πολύτεκνων οικογενειών.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία επιτυχόντες του ΑΣΕΠ του Φεβρουαρίου του 1998 ζητούν την απορρόφησή τους στο δημόσιο τομέα.
      33) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας το οποίο αναφέρεται στις ασκήσεις του Υπουργείου Εθνικής Άμυνας στον κόλπο της Μεσαράς.
      34) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Σύλλογος Αγελαδοτρόφων Νομού Λάρισας ζητεί τη ρύθμιση των χρεών των αγροτών προς την ΑΤΕ.
      35) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η ΤΕΔΚ Μεσσηνίας ζητεί την αύξηση των πόρων από τους ΚΑΠ και την ΣΑΤΑ που να υπερκαλύπτει τις τρέχουσες ανάγκες των ΟΤΑ και άλλα.
      36) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η ΤΕΔΚ Μεσσηνίας ζητεί την ολοκλήρωση της εθνικής οδού Τρίπολης – Καλαμάτας συμπεριλαμβανομένου και του περιφερειακού δακτυλίου της Καλαμάτας.
      37) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Ένωση Επαγγελματιών Βιοτεχνών και Εμπόρων Νέας Μάκρης Αττικής και περιχώρων διαμαρτύρεται για την απελευθέρωση του ωραρίου των καταστημάτων.
      38) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία το Δημοτικό Συμβούλιο Ελευσίνας δηλώνει την αντίθεσή του στην προοπτική μεταφοράς των πλοίων RO-RO   στο λιμάνι της Ελευσίνας.
      39) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία Επιτροπή για τη διασφάλιση του κοινόχρηστου χαρακτήρα της παραλίας Ελευσίνας και των χώρων που υπάρχουν κοντά σ΄ αυτήν ζητεί να μείνει φυσικό πάρκο το ΙΡΙΣ, να γίνει κοινόχρηστος χώρος ο ΚΡΟΝΟΣ, κλπ.
      40) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Σύγκλητος του Πανεπιστημίου Κρήτης ζητεί την άμεση επανεξέταση της Υπουργικής Απόφασης για μείωση των πιστώσεων που αφορούν στους συμβασιούχους διδάσκοντες (Π.Δ. 407/80) κλπ.
      41) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία κάτοικοι και φορείς της Κοινότητας Αγίας Παρασκευής Κόνιτσας Ιωαννίνων ζητούν να γίνει η κοινότητά τους ανεξάρτητη.
      42) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Εργαζομένων Γενικού Νοσοκομείου Ζακύνθου διαμαρτύρεται για την απόφαση του ΠεΣΥΠ Ιονίων Νήσων να καλέσει σε απολογία γιατρούς του Γενικού Νοσοκομείου Ζακύνθου.
      43) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Δημοτική Επιχείρηση Ύδρευσης – Αποχέτευσης Δήμου Φερών Μαγνησίας ζητεί τη χρηματοδότηση της κατασκευής του αποχετευτικού δικτύου του Δήμου Φερών Μαγνησίας.
      44) Οι Βουλευτές κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κ. ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η Ομοσπονδία Μικρομεσαίων Επιχειρήσεων Αττικής δηλώνει την πλήρη αντίθεσή της στις επιχειρούμενες αλλαγές στο θεσμικό πλαίσιο του ωραρίου λειτουργίας των καταστημάτων.
      45) Οι Βουλευτές κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κ. ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Σύλλογος Συμβασιούχων Ταχυδρομικών Πρακτορείων Νομού Σερρών ζητεί να ισχύσουν αξιοκρατικά στοιχεία στις κρίσεις των ταχυδρομικών πρακτορείων.
      46) Η Βουλευτής Αθηνών κ. ΑΝΑΣΤΑΣΙΑ ΣΥΛΒΑΝΑ ΡΑΠΤΗ κατέθεσε δημοσίευμα εφημερίδας που αναφέρεται στις κατατακτήριες εξετάσεις αποφοίτων ΑΕΙ που ήθελαν να συνεχίσουν σε δεύτερη πανεπιστημιακή σχολή.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1660/22-6-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 70 και 90/12-7-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι το περιεχόμενο της υπ'  αριθμ. 1201/6-7-2004 αναφοράς που κατέθεσε στη Βουλή αναιρεί το περιεχόμενο της υπ' αριθμ. 1660/22-6-2004 ερώτησής του.
      Συγκεκριμένα, ενώ στην ανωτέρω ερώτησή του αναφέρει ότι «κλίμα ανησυχίας και αναστάτωσης επικρατεί στην τοπική κοινωνία του Δήμου Στράτου Αιτωλοακαρνανίας και στην ευρύτερη περιοχή για το ενδεχόμενο λειτουργίας ολυμπιακής φυλακής στο Δημοτικό Διαμέρισμα Λεπενούς», ο ίδιος ο Βουλευτής προσυπογράφει και καταθέτει ως αναφορά απόσπασμα από το πρακτικό της υπ' αριθμ. 8/2004 Συνεδρίασης του Δημοτικού Συμβουλίου Δήμου Στράτου, το οποίο αποφάσισε κατά πλειοψηφία υπέρ της ίδρυσης Δικαστικών Φυλακών στην περιοχή της Λεπενούς, «επειδή θεωρεί βέβαιο ότι αυτό θα συμβάλει αποτελεσματικά στην οικονομική και κοινωνική αναβάθμιση της περιοχής και θα αποτρέψει την ερήμωσή της στην οποία οδηγείται με τα δεδομένα που υπάρχουν σήμερα».
      Βρισκόμαστε λίγες ημέρες πριν από την έναρξη των Ολυμπιακών Αγώνων, η επιτυχής και ασφαλής διοργάνωση των οποίων αποτελεί ύψιστη προτεραιότητα. Το Υπουργείο Δικαιοσύνης καταβάλει κάθε δυνατή προσπάθεια για την αντιμετώπιση όλων των θεμάτων που θα ανακύψουν κατά τη διάρκεια των αγώνων.
      Για μία ακόμη φορά, βεβαιώνω ότι το Υπουργείο Δικαιοσύνης δεν αντιμετωπίζει κανένα θέμα δημιουργίας φυλακής συγκέντρωσης τοξικομανών και αστέγων σε κανένα σημείο της χώρας, όπως ψευδώς δημοσιεύτηκε. Τα «δαιμονολογικά» δεν ισχύουν. 
      Η μόνη αλήθεια την οποία χρειάζεται να επαναλάβω για πολλοστή φορά είναι ότι περισσότεροι από ένα εκατομμύριο ξένοι θα βρίσκονται στην Αθήνα τον Αύγουστο για να παρακολουθήσουν τους Ολυμπιακούς αγώνες. Μεταξύ τους είναι στατιστικά βέβαιο ότι θα υπάρξουν κάποιοι παραβάτες του νόμου για τους οποίους πρέπει να προβλεφθεί η ύπαρξη χώρου προσωρινής κράτησης ή πρoφυλάκισής τους μέχρι να δικαστούν και/ή να απελαθούν. Γι' αυτούς και μόνο, είμαστε αναγκασμένοι να προβλέψουμε την ύπαρξη ενός προσωρινού χώρου κράτησης, καθώς η προηγούμενη κυβέρνηση δεν είχε λάβει κανένα μέτρο για την αντιμετώπιση του προβλήματος.
      Στο πλαίσιο αυτό, υπήρξε μία αρχική σκέψη αξιοποίησης του παλαιού στρατοπέδου στον Ασπρόπυργο ως προσωρινού χώρου κράτησης, η οποία όμως έχει εγκαταλειφθεί, μετά την υπαναχώρηση της τοπικής αυτοδιοίκησης, η οποία, παρά την αρχική συμφωνία της, πλέον αντιτίθεται.
      Όντας διατεθειμένοι να σεβαστούμε τη γνώμη της τοπικής κοινωνίας, το Υπουργείο Δικαιοσύνης, επιχειρεί να εξασφαλίσει κατ' ανάγκη πια την οργάνωση χώρου προσωρινής κράτησης στα υπάρχοντα κρατητήρια.
      Αναφορικά με τη δημιουργία Καταστήματος Κράτησης στην περιοχή της Λεπενούς, επισημαίνεται ότι το Υπουργείο Δικαιοσύνης στο πλαίσιο μίας προσπάθειας αποσυμφόρησης των Καταστημάτων Κράτησης, τα οποία ασφυκτιούν με διπλάσιο αριθμό κρατουμένων από τον προβλεπόμενο, μελετά όλες τις παραμέτρους των προτάσεων τοπικών φορέων ανά την Επικράτεια, που επιθυμούν τη δημιουργία Καταστημάτων Κράτησης στην περιοχή τους, προκειμένου να προωθηθεί η καταλληλότερη και πιο συμφέρουσα λύση. Μία από τις προτάσεις αυτές είναι και η δημιουργία Καταστήματος Κράτησης στο Δήμο Στράτου του νομού Αιτωλοακαρνανίας.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      2. Στην με αριθμό 2005/6-7-04 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 180/28-7-04 έγγραφο από τον Υφυπουργό Πολιτισμού η ακόλουθη απάντηση:
      «Η αναγκαστική απαλλοτρίωση του ακινήτου κηρύχθηκε με την υπ΄ αριθμ. 1001408/327/0010/18-1-2002 (ΦΕΚ 24/τ.Δ. /21-1-2002) ΚΥΑ. Υπουργών Πολιτισμού, Οικονομίας και Οικονομικών και Δημοσίων Έργων. Το ακίνητο είχε εμβαδόν οικοπέδου 27.590μ2 με όγκο κτηρίων 3652,5 μ3 και η συνολική επιδικασθείσα αποζημίωση από το Εφετείο Αθηνών ανερχόταν στο ποσό των 13.200.000 ευρώ.
      Το ακίνητο κηρύχθηκε απαλλοτριωτέο προκειμένου, μετά την αποκατάσταση των κτηρίων και τη διαμόρφωση του περιβάλλοντος χώρου του, να χρησιμοποιηθεί για τις ανάγκες της Πολιτιστικής Ολυμπιάδος. Το θέμα δεν προχώρησε και έτσι η νέα ηγεσία ζήτησε την αποδέσμευση του χώρου γιατί δεν υπήρχε δυνατότητα αξιοποίησής του.
      Κατόπιν τούτου με το αριθμ. ΥΠΠΟ/ΑΠΑΛΛ/Φ416/47929/957/25-6-2004 έγγραφο προς το Υπουργείο Οικονομίας και Οικονομικών ζητήθηκε η ανάκληση της απαλλοτρίωσης.
      Τα αναφερόμενα στις ερωτήσεις των κ.κ. Βουλευτών ότι το ακίνητο θα αποδίδετο στο Δήμο Ν. Ηρακλείου είτε για δημιουργία Εκθεσιακού Κέντρου είτε για δημιουργία χώρου πρασίνου δεν προκύπτει από κανένα στοιχείο του φακέλου.
      Επίσης ενόψει της διατάξεως του άρθρου 17 παράγραφος 4 εδάφιο όγδοο του Συντάγματος, και του γεγονότος ότι η προσωρινή αποζημίωση, που καθόρισε για την άνω απαλλοτρίωση η υπ’ αριθμ. 1816/5-9-2002 απόφαση του Μονομελούς Πρωτοδικείου Αθηνών, δεν καταβλήθηκε, κατά νόμο, από το υπόχρεο προς τούτο Ελληνικό Δημόσιο ΥΠ.ΠΟ. μέσα σε ενάμισι έτος από τη δημοσίευση (5-9-2002) της άνω δικαστικής απόφασης, δηλαδή μέχρι 5-3-2004, από της τελευταίας ημερομηνίας αυτής (5-3-2004) η πιο πάνω απαλλοτρίωση έχει έρθει αυτοδικαίως, και επομένως δεν υπάρχει.
      Δυνατότητα διατηρήσεως της ως άνω αναγκαστικής απαλλοτριώσεως και μετά την παραπάνω αυτοδίκαιη άρση της, δεν υφίσταται ούτε παρέχεται, σύμφωνα και με τη δοθείσα, από την πλειοψηφία της υπ’ αριθμ. 479/2003 γνωμοδότησης της Ολομέλειας του Νομικού Συμβουλίου του Κράτους, ερμηνεία στις πιο πάνω συνταγματικές διατάξεις και τις οικείες διατάξεις (άρθρο πρώτο Ν. 2882/2001), σύμφωνα με τον οποίο (άνω Κώδικα) κηρύχθηκε η απαλλοτρίωση αυτή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 2002/6-7-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. ΥΠΠΟ/ΓΡ./ΥΦ.Κ.Ε./181/30-7-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ΄ αριθμ. 1831/27.05.2004 ερώτηση του Βουλευτή Θεσσαλονίκης Ευάγγελου Βενιζέλου αναφορικά με το θέμα του θεσμού της Πολιτιστικής Ολυμπιάδας έχουμε να σας γνωστοποιήσουμε τα εξής:
      Από τα στοιχεία που έχουμε στη διάθεσή μας από τον Απρίλιο του 2002 η πρώην πολιτική ηγεσία με σειρά επιστολών της ζητεί από τις χώρες του Ολυμπιακού Κινήματος να συστήσουν Εθνικές Επιτροπές για την Πολιτιστική Ολυμπιάδα. Μέχρι στιγμής έχουν συστηθεί Εθνικές Επιτροπές για την Πολιτιστική Ολυμπιάδα σε 48 χώρες. Υπάρχει βέβαια μεγάλη διαφορά έως τον αριθμό των 202 χωρών, που ανήκουν στο Ολυμπιακό Κίνημα. Το ποσοστό της εν λόγω ανταπόκρισης αποδεικνύει έλλειψη σχεδιασμού και ενδεδειγμένης προετοιμασίας για ένα ιδιαίτερα σοβαρό θέμα που έχει να κάνει με την διεθνή πολιτιστική πολιτική της χώρας μας.
      Συγκεκριμένα αναφέρονται τα εξής: Παρατηρήθηκε αλληλουχία αναβλητικότητας ως προς το θέμα της πρώτης συνόδου των Εθνικών Επιτροπών. Η πρώτη δέσμευση ήταν για το Σεπτέμβρη του 2002, η οποία με σχετική επιστολή αναβλήθηκε για την άνοιξη του 2003, η οποία επίσης με νέα επιστολή πήρε νέα αναβολή για το Σεπτέμβριο του 2004. Είναι χαρακτηριστική η απάντηση του τότε Προέδρου της Πολιτιστικής Ολυμπιάδας κ. Ευγένιου Γιαννακόπουλου σε σχετική ερώτηση του Πρέσβη της Ελλάδας στο Καζακστάν κ. Χατούπη αναφορικά με το «πότε προγραμματίζεται από ελληνικής πλευράς η σύνοδος των Εθνικών Επιτροπών Πολιτιστικής Ολυμπιάδας που καταρχήν προβλεπόταν να γίνει κατά τον Φεβρουάριο του 2004». Η απάντηση του τότε Πρόεδρου του ΟΠΕΠ ήταν ότι καταρχήν σχεδιάζεται για το Σεπτέμβρη του 2004 άμα τη λήξη των Παραολυμπιακών αλλά ότι οποιαδήποτε λεπτομέρεια θα ανακοινωνόταν επισήμως «έγκαιρα».
      Η εν λόγω απάντηση θα μπορούσε να χαρακτηρισθεί ενδεικτική εκ του αποτελέσματος καθ’ ότι μεταθέτει ουσιαστικά το πρόβλημα στην επόμενη κυβέρνηση γιατί έχει ημερομηνία 4 Φεβρουαρίου του 2004.
      Όσον αφορά τη Διεθνή Επιτροπή για τα Βραβεία Κότινος, αυτή συστήθηκε τον Ιανουάριο του 2004 και είχε ως αντικείμενο την επιλογή των προσώπων που θα τιμούνταν με τα εν λόγω βραβεία.
      Οι μήνες Απρίλιος - Ιούνιος του 2002 υπήρξαν μήνες προεργασίας, σύνταξης και αποστολής υπουργικών επιστολών με παραλήπτες κράτη, οργανισμούς, διακεκριμένες διεθνείς προσωπικότητες. Φαίνεται πως παράλληλα με την αποστολή επιστολών στις χώρες του Ολυμπιακού κινήματος για τη σύσταση των ως άνω Εθνικών Επιτροπών, αποφασίζεται και η αποστολή επιστολών σε προσωπικότητες για τη σύσταση Διεθνούς Επιτροπής για τα Βραβεία Κότινος.
      Όπως αποδεικνύεται όμως από τα στοιχεία που έχει στη διάθεσή της η Πολιτιστική Ολυμπιάδα και από την πραγματικότητα που επακολούθησε, δεν υπήρχε σχέδιο οργάνωσης με σαφές χρονοδιάγραμμα ενώ υπήρχε η δέσμευση για την απονομή των βραβείων για τον Σεπτέμβριο του 2004. Επιπλέον δεν υπήρχαν αντικειμενικά κριτήρια επιλογής, όπως προϋποθέτουν όλοι οι σοβαροί θεσμοποιημένοι διαγωνισμοί, και απόρροια όλων αυτών ήταν ότι η εν λόγω Διεθνής Επιτροπή των Βραβείων Κότινος ουσιαστικά δε λειτούργησε ποτέ.
      Είναι επίσης αξιοσημείωτο το γεγονός ότι συνδέθηκε κατά περίεργο τρόπο και αποσπασματικά η Διεθνής Επιτροπή για τα Βραβεία Κότινος με τις Εθνικές Επιτροπές που προηγήθηκαν αυτής, ενώ οι τελευταίες αρχικά είχαν άλλο ρόλο ύπαρξης που ήταν η στήριξη της Πολιτιστικής Ολυμπιάδας σε διεθνές επίπεδο.
      Σύμφωνα μάλιστα με ενημέρωση που είχαμε από το Διεθνές Ίδρυμα της Πολιτιστικής Ολυμπιάδας ακολούθησε ένας πρωτοφανής καταιγισμός διαδοχικών ακυρώσεων κάθε προηγούμενης πρόσκλησης των μελών των εθνικών επιτροπών, με αποτέλεσμα να πληγεί το κύρος της χώρας στον τομέα του πολιτισμού και να απαξιωθεί σαφώς ο θεσμός των βραβείων «ΚΟΤΙΝΟΣ» με όλα όσα αυτά σήμαιναν για την πολιτιστική διεθνή εικόνα της Ελλάδας. Συγκεκριμένα όπως μας ενημερώνει σε έγγραφό της η Μόνιμη Αντιπροσωπεία της Ελλάδας στην ΟΥΝΕΣΚΟ δεν έχει δοθεί συνέχεια από την ηγεσία του τότε Υπουργείου Πολιτισμού στο θέμα των εν λόγω βραβείων μετά τις 4 Σεπτεμβρίου 2002, όπου η ΟΥΝΕΣΚΟ αναφέρει ότι ευχαρίστως αποδέχεται να αποτελεί μέρος της διεθνούς επιτροπής για τα βραβεία «ΚΟΤΙΝΟΣ».
      Αυτήν τη στιγμή μοναδικός στόχος και ενδιαφέρον του Υπουργείου Πολιτισμού καθώς βεβαίως και του ΟΠΕΠ αποτελεί η επανάκτηση των διαύλων επικοινωνίας σε επίπεδο πολιτιστικής συνεργασίας με κράτη και διεθνείς οργανισμούς προάγοντας την εικόνα της χώρας μας στο εξωτερικό και η ομαλή μεταβίβαση της Πολιτιστικής Ολυμπιάδας στην Κίνα για τους Ολυμπιακούς Αγώνες του 2008.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 1999/6-7-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 64517/ΙΗ/29-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1999/6-7-2004 που κατέθεσε ο Βουλευτής κ. Ευάγγελος Βενιζέλος και αφορά στη λειτουργία των σχολείων της Θεσσαλονίκης, σας καταθέτουμε πίνακες του Περιφερειακού Διευθυντή Εκπαίδευσης Κεντρικής Μακεδονίας στους οποίους περιλαμβάνονται:
      α) Τα δημοτικά σχολεία και τα νηπιαγωγεία που θα λειτουργήσουν ως ολοήμερα στο πολεοδομικό συγκρότημα Θεσσαλονίκης κατά το σχολικό έτος 2004 - 2005, β) Τα σχολεία που λειτουργούν σε διπλή βάρδια, γ) Τα Γυμνάσια - Λύκεια - ΤΕΕ του πολεοδομικού συγκροτήματος Θεσσαλονίκης που λειτουργούν σε διπλή βάρδια και δ) τις τέσσερις (4) σχολικές μονάδες που λειτουργούν μόνο απόγευμα.
      Τέλος σε ό,τι αφορά τη λειτουργία και άλλων ολοήμερων σχολείων το ΥΠΕΠΘ ζήτησε έγκαιρα από τις δύο Διευθύνσεις Π.Ε. Θεσσαλονίκης να υποβάλουν προτάσεις για νέα ολοήμερα. Πρόθεση του ΥΠΕΠΘ είναι να ικανοποιήσει όλα τα αιτήματα, ώστε να καλυφθούν όλες οι ανάγκες του πολεοδομικού συγκροτήματος Θεσσαλονίκης σε ολοήμερα σχολεία.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      5. Στις με αριθμό 2020 και 2021/7-7-04 ερωτήσεις του Βουλευτή κ. Ιωάννου Γιαννέλη δόθηκε με το υπ’ αριθμ. 405/29-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσε ο Βουλευτής κ. Γ. Γιαννέλλης, σας πληροφορούμε τα εξής:
      Η παραγωγή ελαιολάδου στη Ν.Α. Λέσβου κατά την ελαιοκομική περίοδο 2002-2003 ανήλθε στα 28.948.614 κιλά (χωρίς πυρηνέλαιο), κιλά, πράγμα που σημαίνει ότι είναι κατά πολύ ανώτερη από τον μέσο όρο παραγωγής εικοσαετίας.
      Ομοίως η παραγωγή βρώσιμης ελιάς για την ίδια περίοδο βρέθηκε σε ικανοποιητικά επίπεδα και μάλιστα στην ποσότητα των 115.771 κιλών.
      Από τα παραπάνω στοιχεία συμπεραίνουμε ότι η εφαρμογή του Προγράμματος προστασίας της ελιάς από τον Δάκο στην Ν.Α. Λέσβου κατά τη δακική περίοδο 2002-2003 είχε άριστα αποτελέσματα.
      Η παρακράτηση τέλους δακοκτονίας για τους παραγωγούς που συμμετέχουν στο εν λόγω πρόγραμμα προστασίας της ελιάς, είναι υποχρεωτική και άσχετα από το βαθμό επιτυχίας του.
      Τέλος για την καλή εφαρμογή του προγράμματος προστασίας της ελιάς από τον δάκο, αρμοδιότητα έχει η Γεωργική Δ/νση της Ν.Α. Λέσβου.
      Ο Υφυπουργός
      Ε. ΜΠΑΣΙΑΚΟΣ»
      6. Στην με αριθμό 2022/7-7-04 ερώτηση του Βουλευτή κ. Ιωάννου Γιαννέλλη δόθηκε με το υπ’ αριθμ. 407/29-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Γιαννέλλης, σας πληροφορούμε τα εξής:
      1. Η παραγωγή ελαιολάδου στη Ν.Α. Λέσβου κατά την ελαιοκομική περίοδο 2002-2003 ανήλθε στα 28.948.614 κιλά (χωρίς πυρηνέλαιο), πράγμα που σημαίνει ότι είναι κατά πολύ ανώτερη από τον μέσο όρο παραγωγής εικοσαετίας.
      Ομοίως η παραγωγή βρώσιμης ελιάς για την ίδια περίοδο βρέθηκε σε ικανοποιητικά επίπεδα και μάλιστα στην ποσότητα των 115.771 κιλών.
      Σύμφωνα με στοιχεία του ΟΠΕΚΕΠΕ η ποσότητα που επιδοτήθηκε μέχρι τώρα είναι 26.246 τόνοι ενώ εκκρεμεί ένας αριθμός ενστάσεων.
      2. Οι τιμές κυμαίνονταν από 1,86€-2,47€ για ελαιόλαδο οξύτητας μέχρι 1β και 1,81€ -2,14€ για ελαιόλαδο οξύτητας 3 β.
      Ο Υφυπουργός
      Ε. ΜΠΑΣΙΑΚΟΣ»
      7. Στην με αριθμό 3087/14-9-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 36146/ΕΥΣ6889/4-10-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κος Α. Φωτιάδης, σχετικά με το θέμα της κατασκευής Πολυδύναμου Κέντρου στήριξης της Κτηνοτροφίας, σας γνωρίζουμε τα ακόλουθα:
      Στο πλαίσιο του Β΄ ΚΠΣ χρηματοδοτήθηκε οικονομο-τεχνική μελέτη ύψους 310.000 ευρώ για τη λειτουργία Πολυδύναμου Κέντρου Ζωικής Παραγωγής, στην Κομοτηνή.
      Στο Μέτρο 1.6 του Περιφερειακού Επιχειρησιακού Προγράμματος (Π.Ε.Π) της Αν.Μακεδονίας-Θράκης, προβλέπεται η κατασκευή και ο εξοπλισμός Πολυδύναμων Κέντρων στο χώρο της Περιφέρειας.
      Σύμφωνα με την αρμόδια Ειδική Υπηρεσία Διαχείρισης του Π.Ε.Π επισημαίνεται ότι η διαδικασία ένταξης και χρηματοδότησης της κατασκευής του εν λόγω έργου, στα πλαίσια των χρηματοδοτικών δυνατοτήτων του Μέτρου 1.6, θα αρχίσει εφόσον εξασφαλιστεί, από πλευράς του ΕΘΙΑΓΕ και του Υπουργείου Αγροτικής Ανάπτυξης & Τροφίμων, η ωριμότητα υλοποίησης, καθώς και η εξασφάλιση της λειτουργίας του Κέντρου.
      Ειδικότερα, για τα θέματα που αφορούν στις διαδικασίες στελέχωσης και λειτουργίας των ανωτέρω Κέντρων του ΕΘΙΑΓΕ, αρμόδιο να απαντήσει είναι το Υπουργείο Αγροτικής Ανάπτυξης και Τροφίμων, στο οποίο κοινοποιείται η παρούσα ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      8. Στην με αριθμό 3083/13-9-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 587/4-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Οικονόμου, σας πληροφορούμε τα εξής:
      Για την περίοδο 2002 - 2003 για τον προσδιορισμό των αποδεκτών προς ενίσχυση ποσοτήτων ελαιολάδου, καθορίσθηκαν κριτήρια με την έκδοση των υπ' αριθμ. 271063/09-10-03 και 282653/04-12-03 Υπουργικών Αποφάσεων.
      Σε εφαρμογή των ως άνω αποφάσεων και μετά τη διεξαγωγή των διασταυρωτικών ελέγχων, για το Νομό Αττικής έχουν εκδοθεί από τον ΟΠΕΚΕΠΕ μέχρι 22-9-2004 εντολές πληρωμής για 11.779 παραγωγούς ελαιολάδου, συνολικού ύψους 5.558.072,02 €.
      Έχει επίσης καταβληθεί σε 2.608 παραγωγούς το δικαιούμενο ποσό με τη διαδικασία της άτοκης ταμειακής βραχυπρόθεσμης διευκόλυνσης μέσω της ΑΤΕ, από το Υπουργείο Αγροτικής Ανάπτυξης και Τροφίμων.
      Η προκαταβολή της ενίσχυσης ελαιολάδου για την περίοδο 2003/2004 βάσει του άρθρου 16 του Καν. (ΕΚ) 2366/98, δύναται να αρχίσει να καταβάλλεται από τις 16 Οκτωβρίου 2004.
      Η ΕΑΣ Αττικής δεν υφίσταται πλέον, με. αποτέλεσμα να καταβάλλονται όσο το δυνατόν μεγαλύτερες προσπάθειες από τον ΟΠΕΚΕΠΕ, σε συνεργασία με την ΕΟΠ Ελαιουργική, για τη διεκπεραίωση των πληρωμών των παραγωγών μελών της.
      Οι αιτήσεις των ελαιοπαραγωγών που εκκρεμούν ακόμη, θα εξετασθούν μέχρι 15-10-2004.
      Ο Υπουργός
      Ε. ΜΠΑΣΙΑΚΟΣ»
      9. Στην με αριθμό 3085/14-9-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 589/4-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Φωτιάδης, σας πληροφορούμε τα εξής:
      1. Σύμφωνα με τα στοιχεία της Δ/νσης Αγροτικής Ανάπτυξης Ορεστιάδας, η φετινή έκταση καλλιεργούμενης πατάτας στην περιοχή της Ορεστιάδας είναι 3.500στρ. και η παραγωγή 14.000 τον. περίπου και κυμαίνονται στα ίδια επίπεδα με το 2003.
      Η συγκομιδή της πατάτας έχει ήδη ξεκινήσει, λόγω όμως της χαμηλής τιμής της πατάτας στην εσωτερική αγορά, ο ρυθμός συγκομιδής είναι μειωμένος.
      Με βάση τα στοιχεία των περιφερειακών υπηρεσιών ελέγχου εισαγωγών, από το Νοέμβριο του 2003 μέχρι και τον Ιούνιο του 2004 έχουν εισαχθεί από Τρίτες Χώρες συνολικά 105.000 τον πατάτας.
      Σύμφωνα με τους Κοινοτικούς Κανονισμούς, οι εισαγωγές οπωροκηπευτικών προϊόντων από Τρίτες Χώρες είναι ελεύθερες και δεν δύναται να απαγορευτούν. Στα πλαίσια όμως των Κοινοτικών Κανονισμών, καταβάλλεται κάθε δυνατή προσπάθεια για συστηματικούς φυτοϋγειονομικούς ελέγχους κατά την εισαγωγή, με γνώμονα την προστασία του καταναλωτή.
      Οι τιμές διάθεσης της πατάτας διαμορφώνονται ελεύθερα στα πλαίσια της προσφοράς και της ζήτησης. Συνεπώς, κάθε παρέμβαση στη διαμόρφωση των τιμών είναι ασυμβίβαστη με το Κοινοτικό Καθεστώς.
      Από το Υπουργείο Αγροτικής Ανάπτυξης και Τροφίμων λαμβάνονται όλα τα αναγκαία και συμβατά προς την Κοινοτική νομοθεσία μέτρα, σύμφωνα με τις κατατεθείσες προτάσεις και τη σύμφωνη γνώμη των φορέων, με στόχο τη μέγιστη δυνατή απορρόφηση της εφετινής παραγωγής και τη στήριξη του εισοδήματος των πατατοπαραγωγών.
      Συγκεκριμένα αποφασίσθηκε η διάθεση πατάτας μέσω επισιτιστικής βοήθειας της χώρας μας προς Τρίτες Χώρες, καθώς και στα στρατόπεδα, νοσοκομεία και όλα τα κρατικά ιδρύματα κοινής ωφελείας της χώρας, ώστε να απορροφηθεί ένα μεγάλο μέρος της εφετινής εσοδείας.
      2. Οι μη καλυπτόμενες από τον ΕΛΓΑ ζημιές, που προξενήθηκαν από τις υπερβολικές και παρατεταμένες βροχοπτώσεις του έτους 2002, σε καλλιέργειες φθινοπωρινής πατάτας του Νομού Έβρου, περιλαμβάνονται στο πρόγραμμα χορήγησης Κρατικών Ενισχύσεων RAGBY (αρμοδιότητας ΠΣΕΑ). Για τις παραπάνω ζημιές στις αρχές Οκτωβρίου του 2004 θα γίνει κοινοποίηση των πορισμάτων εκτίμησης από τον ΕΛΓΑ και εντός του ιδίου μηνός θα καταβληθούν στους δικαιούχους παραγωγούς οι προβλεπόμενες κρατικές ενισχύσεις.
      Ο Υπουργός
      Ε. ΜΠΑΣΙΑΚΟΣ»
      10. Στην με αριθμό 1915/1-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 388/9-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      Για τις καλυπτόμενες από τον ΕΛ.Γ.Α. ζημιές που προκλήθηκαν από τον παγετό της 13ης Φεβρουαρίου 2004 σε διάφορες καλλιέργειες (κηπευτικών θερμοκηπίου κυρίως) του Δήμου Τυμπακίου Ν. Ηρακλείου, υποβλήθηκαν στον ΕΛ.Γ.Α. 1.072 δηλώσεις.
      Διενεργήθηκαν οι εξατομικευμένες εκτιμήσεις και έγινε η κοινοποίηση των πορισμάτων.
      Όπως προκύπτει από τα αρχεία του ΕΛ.Γ.Α. το 80% των δηλώσεων έχουν αποζημιώσιμα ποσοστά (αποζημιώνονται).
      Οι εκτιμήσεις διενεργήθηκαν σύμφωνα με τους Κανόνες της Γεωπονικής Επιστήμης και τον Κανονισμό Ασφάλισης Φυτικής Παραγωγής του ΕΛ.Γ.Α. και τα πορίσματα εκφράζουν με τη μεγαλύτερη δυνατή ακρίβεια την απώλεια εισοδήματος των παραγωγών.
      ΄Οσοι από τους παραγωγούς δεν συμφωνούν με τα πορίσματα της εκτίμησης έχουν το δικαίωμα να ζητήσουν επανεκτίμηση, κατά τη διενέργεια της οποίάς η ζημιά τους θα εκτιμηθεί εξ αρχής από δύο Γεωπόνους εκτιμητές και όπου διαπιστωθούν λάθη ή παραλείψεις θα διορθωθούν.
      Ο Υπουργός
      Σ. ΤΣΙΤΟΥΡΙΔΗΣ»
      11. Στην με αριθμό 1923/1-7-04 ερώτηση των Βουλευτών κυρίων Σταύρου Σκοπελίτη και Ιωάννου Πατσιλινάκου δόθηκε με το υπ’ αριθμ. 389/9-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Σ. Σκοπελίτης, Γ. Πατσιλινάκος, σας πληροφορούμε τα εξής:
      Με την αριθμ. 263638/1-7-2004 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων προσλήφθηκαν και τοποθετήθηκαν με σχέση εργασίας ιδιωτικού δικαίου ορισμένου χρόνου (ένα χρόνο) για λόγους πρακτικής άσκησης, σύμφωνα με τις διατάξεις των άρθρων 4 και 4α του Ν. 2538/99 όπως αντικαταστάθηκαν με αυτές του άρθρου 3 του N. 2732/99 και αυτές του άρθρου 19 του Ν. 3147/2003, στην Ν.Α. Κυκλάδων 2 Γεωπόνοι, 1 Κτηνίατρος και 1 Τεχνολόγος Γεωπονίας, οι οποίοι θα κατανεμηθούν με απόφαση του οικείου Νομάρχη στις υπηρεσιακές μονάδες αρμοδιότητάς του.
      Ο Υπουργός
      Σ. ΤΣΙΤΟΥΡΙΔΗΣ»
      12. Στην με αριθμό 1980/6-7-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. ΓΠ/68454/30-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1980/6-7-2004 ερώτηση που κατατέθηκε στη Βουλή από τους Βουλευτές κ.κ. Τζέκη και Γ. Χουρμουζιάδη σχετικά με την αποπεράτωση και λειτουργία του Δημόσιου Κέντρου Αποκατάστασης στη Θεσσαλονίκη, σας γνωρίζουμε τα εξής:
      Ο Πρόεδρος του Β΄ ΠεΣΥΠ Κεντρικής Μακεδονίας με το αρ. 272/8-4-02 έγγραφό του προς τον τότε Γενικό Γραμματέα του Υπουργείου Υγείας και Κοινωνικής Αλληλεγγύης εισηγήθηκε πρόταση για τη δημιουργία Μονάδας Αποκατάστασης Ασθενών στο υπό ανέγερση κτίριο στο χώρο του ΑΠΘ, στη συμβολή των οδών Αγ. Δημητρίου και 3ης Σεπτεμβρίου. Το κτίριο αυτό επρόκειτο να λειτουργήσει ως «Ερευνητικό Κέντρο Εκπαίδευσης και Αποκατάστασης Παραπληγικών στην Πανεπιστημιούπολη», συνολικής επιφάνειας περίπου 28.000 τμ.
      Μέχρι σήμερα έχει αποπερατωθεί ο φέρων οργανισμός για τα 25.000 τμ περίπου, χωρίς να υφίσταται νομικό πλαίσιο λειτουργίας για το συγκεκριμένο έργο, ούτε προοπτική λειτουργίας ως αυτόνομη ή αποκεντρωμένη μονάδα ενταγμένη στο Πανεπιστήμιο ή στο Πανεπιστημιακό Νοσοκομείο ΑΧΕΠΑ.
      Με βάση τα παραπάνω αλλά και το γεγονός ότι η αρχική σχεδίαση του Κέντρου αυτού δεν έλαβε υπόψη ότι μέρος των δυνητικών ασθενών εξυπηρετούνται σε Νοσοκομεία ή ΚΕΚΥΚΑΜΕΑ (πχ επείγοντα περιστατικά, άτομα που χρήζουν περιοδικής φροντίδας, κα), προτάθηκε από το ΠεΣΥΠ η τροποποίηση του αρχικού σχεδιασμού, έτσι ώστε η συνολική έκταση προς χρήση από τη Μονάδα Αποκατάστασης να είναι 15.000 τμ έναντι 28.000 και η συνολική δαπάνη για την κατασκευή του έργου (πλην του εξοπλισμού) να είναι περίπου 5-6 δις δρχ. έναντι 12 δις και πλέον. Επίσης προτάθηκε η λειτουργική υπαγωγή της Μονάδας στο Νοσοκομείο ΑΧΕΠΑ λόγω γειτνίασης και λόγω διασύνδεσης με το ΑΠΘ, με στελέχωση της Μονάδας αντίστοιχη αυτής των ΚΕΚΥΚΑΜΕΑ.
      1. Στη σύσκεψη που πραγματοποιήθηκε στις 26-1-2004, με συμμετοχή του πρώην Υπουργού Υγείας και Κοινωνικής Αλληλεγγύης, των Προέδρων των ΠεΣΥΠ, της Πρυτανικής Αρχής της Ιατρικής Σχολής και της μελετητικής ομάδας (επισυνάπτεται πρακτικό της σύσκεψης) συμφωνήθηκε να χρησιμοποιηθεί επιφάνεια κτιρίου ίση με 15.000 τμ για την κατασκευή Κέντρου Μετανοσοκομειακής Φροντίδας και Αποκατάστασης με χρηματοδότηση από το Υπουργείο Υγείας και Κοινωνικής Αλληλεγγύης και η υπόλοιπη επιφάνεια των 10.000 τμ για την κατασκευή Επιστημονικού Ιατρικού Ινστιτούτου με χρηματοδότηση από το ΑΠΘ.
      Επίσης συμφωνήθηκε η συγκρότηση νομικής επιτροπής για την εξέταση ιδιοκτησιακών θεμάτων για την παραχώρηση χρήσης του ακινήτου στο Νοσοκομείο ΑΧΕΠΑ, καθώς και την παραχώρηση της υπάρχουσας μελέτης στο ΑΧΕΠΑ, με στόχο την ανάληψη της ευθύνης αποπεράτωσης του έργου από το Νοσοκομείο ΑΧΕΠΑ. Σημειώνεται ότι ήδη έχει εγγραφεί πίστωση 500.000 ευρώ στο Νοσοκομείο ΑΧΕΠΑ για την τροποποίηση της υπάρχουσας μελέτης και τη σύνταξη των επόμενων φάσεών της.
      Μετά από επεξεργασία της σύμβασης παραχώρησης χρήσης του ακινήτου, ολοκληρώθηκε από τη Νομική Επιτροπή του ΑΠΘ η σύμβαση στο μέτρο της προηγούμενης πρότασης και συμφωνίας και βρίσκεται στο Υπουργείο Υγείας και Κοινωνικής Αλληλεγγύης προς εξέταση.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 1706/22-6-2004 ερώτηση του Βουλευτή κ. Μ. Χρυσοχοίδη δόθηκε με το υπ’ αριθμ. 63487/15-7-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Aπαντώντας στην με αρ. 1706/22.6.2004 ερώτηση που κατατέθηκε στη Βουλή από το Βουλευτή κ. Μ. Χρυσοχοΐδη, σχετικά με την λειτουργία του ΚΕΚΥΚΑΜΕΑ Ν. Ημαθίας και όσον αφορά θέματα αρμοδιότητάς μας, σας γνωρίζουμε τα εξής:
      1. Σύντομα θα εκδοθούν οι Οργανισμοί των Κέντρων Εκπαίδευσης Κοινωνικής Υποστήριξης και Κατάρτισης Ατόμων με Αναπηρίες (ΚΕ.ΚΥΚΑ.ΜΕ.Α.), προκειμένου να εξασφαλιστεί η καλύτερη δυνατή και απρόσκοπτη λειτουργία τους. Για τον λόγο αυτό το Υπουργείο Υγείας και Koινωνικής Αλληλεγγύης έχει διαβιβάσει σε όλα τα Πε.ΣΥ.Π. της χώρας ενδεικτικά (2) Σχέδια Προεδρικών Διαταγμάτων αφορούν στους Οργανισμούς ΚΕΚΥΚΑΜΕΑ προκειμένου, αφού τα προσαρμόσουν ώστε να ανταποκρίνονται στις δικές τους ανάγκες, να μας τα αποστείλουν, για να προχωρήσουμε στην έκδοση κατά ενιαίο τρόπο των Οργανισμών αυτών.
      2. Με την K.Υ.Α. Π4/Γ.Π. οικ. 46311/15.5.2003 (ΦΕΚ 645/03) με θέμα: «Κατανομή 200 θέσεων μονίμου προσωπικού στα KΕΚYΚAMEA και ΚΑΦΚΑ», έξι (6) θέσεις επιστημονικού προσωπικού κατανέμονται και προβλέπεται να πληρωθούν στο ΚΕΚΥΚΑΜΕΑ Ημαθίας.
      Σύμφωνα με την ΔΙΠΠ/Φ. ΕΓΚΡ. 8/233/9686/24.6.2003 Απόφαση ΥΠΕΣΔΔΑ έγκρισης πλήρωσης (190) θέσεων, το Υπουργείο Υγείας και Κοινωνικής Αλληλεγγύης έχει προωθήσει μέσω ΑΣΕΠ την προκήρυξη για την πλήρωση αυτών, συμπεριλαμβανομένου του ΚΕΚΥΚΑΜΕΑ Ημαθίας με αντιστοιχία (2) θέσεων.
      Στα πλαίσια του προγραμματισμού προσλήψεων για το έτος 2005 (Κατάρτιση Προϋπολογισμού οικονομικού έτους 2005) έχει γίνει πρόβλεψη πλήρωσης ικανού αριθμού θέσεων των Μονάδων Κοινωνικής Φροντίδας. Στο ΚΕΚΥΚΑΜΕΑ Ημαθίας υπηρετούν σε οργανικές θέσεις (5) υπάλληλοι τεχνολογικής κατεύθυνσης (Κοινωνική λειτουργός, Επισκέπτρια Υγείας, Νοσηλεύτρια, Φυσικοθεραπευτής και Εργοθεραπευτής).
      Στο Κέντρο εξυπηρετούνται (175) άτομα με αναπηρίες που παρουσιάζουν κινητικά και αισθητηριακά προβλήματα, προβλήματα όρασης και ακοής, νοητική υστέρηση μαθησιακές δυσκολίες, χρόνια προβλήματα, πολλαπλή αναπηρία κλπ.
      3. Με την υπ΄ αριθμ. Π3α/Φ.ΠΔΕ/Γ.Π. οικ. 15283/9.2.2004 Απόφαση εγκρίθηκε κατανομή (45.000 €) προκειμένου να αντιμετωπισθούν οι ανάγκες εκτέλεσης του έργου «Συμπληρωματικές εργασίες και συμπληρωματικός εξοπλισμός στο ΚΕΚΥΚΑΜΕΑ Ημαθίας», ενώ με την υπ αριθμ. ΔΥ5α/οικ. 48593/19.5.2004 εγκρίθηκε πίστωση (60.000 €) σε βάρος του προϋπολογισμού του Υπουργείου Υγείας και Κοινωνικής Αλληλεγγύης προκειμένου το Β' Πε.ΣΥ.Π. Κεντρικής Μακεδονίας να επιχορηγήσει τις Μονάδες Κοινωνικής Φροντίδας αρμοδιότητάς του για λειτουργικές δαπάνες Β' τριμήνου. 
      4. Η παραχώρηση ειδικά διαμορφωμένου οχήματος σε όλα τα ΚΕΚΥΚΑΜΕΑ της χώρας, εφόσον αυτό είναι εφικτό, κρίνεται απαραίτητη για την αποτελεσματικότερη και αποδοτικότερη λειτουργία τους. Το Υπουργείο Υγείας και Κοινωνικής Αλληλεγγύης ήδη έχει συγκεντρώσει αιτήματα παραχώρησης πολυμορφικών αυτοκινήτων από κάποια ΚΕΚΥΚΑΜΕΑ, όχι όμως από αυτό της Ημαθίας. Εφόσον παρουσιαστεί ανάγκη, τότε θα προχωρήσουμε σε ανάλογη διαδικασία.
      5. Σχετικά με την πρόσληψη υπαλλήλων μερικής απασχόλησης, αρμόδιο να σας απαντήσει είναι το Υπουργείο Απασχόλησης και Κοινωνικής Προστασίας, προς το οποίο και κοινοποιείται η εν λόγω Ερώτηση.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      14. Στην με αριθμό 1697/23-6-2004 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 174822/410Β/15-7-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ανωτέρω σχετικής ερώτησης, σας γνωρίζουμε τα εξής:
      Το ΕΠΙΧΕΙΡΗΣΙΑΚΟ ΠΡΟΓΡΑΜΜΑ «ΠΕΡΙΒΑΛΛΟΝ» (Ε.Π.ΠΕΡ.) 2000-2006 χρηματοδοτεί από το Μέτρο 7.1 δράσεις του τομέα «Αναπλάσεις στο δομημένο περιβάλλον με καινοτόμο χαρακτήρα ή εθνική σημασία» σχετικές με την κατηγορία: «Αποκαταστάσεις αξιόλογων δημόσιων διατηρητέων κτιρίων».
      Την περίοδο αυτή στο πλαίσιο του συγκεκριμένου προγράμματος δεν υπάρχει ανοιχτή πρόσκληση στο προαναφερόμενο Μέτρο στο οποίο θα μπορούσε να ενταχθεί το έργο που προτείνεται από τους Δήμους Λεχωνίων, Αγριάς, Αρτέμιδας και Μηλέων Μαγνησίας.
      Στο μέλλον, και μετά από την αναθεώρηση του Προγράμματος, είναι δυνατόν να δημοσιευθούν προσκλήσεις για τέτοιου είδους δράσεις.
      Σύμφωνα με τους κανόνες εφαρμογής του Γ΄ ΚΠΣ, και επομένως και του Ε.Π.ΠΕΡ., οι δυνητικοί τελικοί δικαιούχοι, αφού δημοσιοποιηθεί σχετική πρόσκληση, θα πρέπει να υποβάλλουν αίτηση και τεχνικό δελτίο έργου στην Υπηρεσία Διαχείρισης του Ε.Π.ΠΕΡ. προκειμένου να αξιολογηθεί η πρόταση τους, σύμφωνα με τα κριτήρια αξιολόγησης που επίσης θα αξιολογηθούν μαζί με την πρόσκληση.
      Πληροφορίες σχετικά με τις επιλεξιμότητες των Πράξεων, που υποβάλλονται προς αξιολόγηση, τη Μεθοδολογία Αξιολόγησης, τα Κριτήρια Επιλογής Πράξεων και την αντίστοιχη βαθμολογία, τα έντυπα, που είναι απαραίτητο να χρησιμοποιηθούν, τις ημερομηνίες εντός των οποίων, θα πρέπει να υπάρξει ανταπόκριση αλλά και άλλα συναφή θέματα σχετικά με την πρόσκληση που δημοσιοποιείται κάθε φορά, μπορείτε να αντλείτε από την ιστοσελίδα του ΕΠΠΕΡ στο διαδίκτυο, www.epper.qr
      Ο Υπουργός
      Γ. ΣΟΥΦΛΙΑΣ»
      15. Στην με αριθμό 1673/23-6-2004 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 405Β/15-7-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ως άνω ερώτησης σας, πληροφορούμε ότι:
      Η αρμοδιότητα για τη δημιουργία Κέντρων Περιβαλλοντικής Εκπαίδευσης ανήκει στις Δ/νσεις Β'βάθμιας Εκπαίδευσης των Νομαρχιών και στο Υπ Εθν. Παιδείας και Θρησκευμάτων.
      Όσον αφορά τα Κέντρα Πληροφόρησης των βιοτόπων που ιδρύθηκαν με ευθύνη του ΥΠΕΧΩΔΕ και λειτουργούν σε ορισμένες οικολογικώς ευαίσθητες περιοχές (σύμφωνα με τις διατάξεις του Ν. 1650/86), τέτοια Κέντρα ιδρύονται ως αποτέλεσμα Ειδικών Περιβαλλοντικών Μελετών και συνδέονται με την ίδρυση και λειτουργία Φορέων Διαχείρισης Προστατευομένων Περιοχών. Για την περιοχή της Δίρφυος δεν έχει εκπονηθεί Ειδική Περιβαλλοντική Μελέτη.
      Υπενθυμίζεται ότι η ίδρυση και λειτουργία Κέντρων Περιβαλλοντικής Πληροφόρησης και Ευαισθητοποίησης δεν αποτελεί αποκλειστικό προνόμιο των Υπουργείων. Είναι δυνατόν και άλλοι φορείς, όπως ΟΤΑ, Νομαρχιακές Αυτοδιοικήσεις, Μη Κυβερνητικές Οργανώσεις, Σύλλογοι κ.λ.π., με δική τους ευθύνη να ιδρύουν και να λειτουργούν ανάλογου χαρακτήρα και επιδιώξεων κέντρα, έχοντας παράλληλα και την ευθύνη των παρεχόμενων υπηρεσιών.
      Ο Υπουργός
      Γ. ΣΟΥΦΛΙΑΣ»
      16. Στην με αριθμό 1643/22-6-2004 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 8015/16-7-2004 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Aπαντώντας στην υπ΄ αριθμ. 1643/2004 ερώτηση, που κατατέθηκε στη Βουλή από το Βουλευτή κ. Aλαβάνo, σχετικά με τα προβλήματα των Ελλήνων Τσιγγάνων, σας πληροφορούμε τα εξής:
      1) Στα πλαίσια του Επιχειρησιακού Προγράμματος (Ε.Π.) «Απασχόληση και Επαγγελματική Κατάρτιση», προκηρύχθηκε με την 179372/9-6-2003 Απόφαση του Υπουργού Εργασίας και Κοινωνικών Ασφαλίσεων το έργο «Ολοκληρωμένες παρεμβάσεις υπέρ ανέργων με Πολιτισμικές Ιδιαιτερότητες» για Τσιγγάνους και περιλαμβάνει ενέργειες προκατάρτισης, κατάρτισης, ενέργειες προώθησης στην απασχόληση (με επιδότηση της απασχόλησης σε νέες θέσεις εργασίας ή ενίσχυση της αυτοαπασχόλησης) και παροχής συνοδευτικών υποστηρικτικών υπηρεσιών.
      Ο στόχος του έργου είναι αφενός η προώθηση των ίσων ευκαιριών για τη συμμετοχή ατόμων με πολιτισμικές ιδιαιτερότητες στην αγορά εργασίας και αφετέρου η προώθηση της κοινωνικής ενσωμάτωσης. Ο προϋπολογισμός του έργου ανέρχεται στα 12.500.000 € και έχουν προκηρυχθεί 67 προγράμματα. Προβλέπεται ότι στον χρονικό ορίζοντα 2004-2006 το σύνολο των επωφελούμενων Τσιγγάνων θα είναι 1.340 άτομα περίπου.
      Ολοκληρώθηκαν οι διαδικασίες ανάθεσης του έργου και αμέσως μετά τον προσυμβατικό έλεγχο του Ελεγκτικού Συνεδρίου θα τεθεί σε εφαρμογή το έργο εντός ενός διμήνου.
      Υλοποιούνται επίσης και σήμερα βρίσκονται στη φάση ολοκλήρωσης, Σχέδια Δράσης για την Παροχή Συνοδευτικών Υποστηρικτικών Υπηρεσιών τα οποία προκηρύχθηκαν με την αριθμ. 15431/31-10-2001 Απόφαση του Υπουργού Εργασίας και Κοινωνικών Ασφαλίσεων, με στόχο την κοινωνική ενσωμάτωση και την προετοιμασία για τη συμμετοχή σε ενεργητικές πολιτικές απασχόλησης των ευπαθών κοινωνικά ομάδων του πληθυσμού. Συγκεκριμένα από την υλοποίηση ωφελούνται 1.326 άτομα της ομάδας στόχου «Ειδικές Πολιτισμικές ομάδες».
      Προγραμματίζεται εκ νέου η προκήρυξη για την υλοποίηση Σχεδίων Δράσης Παροχής Συνοδευτικών Υποστηρικτικών Υπηρεσιών για την κοινωνική ενσωμάτωση ευπαθών κοινωνικά ομάδων του πληθυσμού, συμπεριλαμβανομένων των Τσιγγάνων, για τα έτη 2004-2006 με τον αυτό στόχο.
      Επισημαίνεται ότι στο πλαίσιο του έργου «Κατάρτιση ανέργων σε πιστοποιημένα Κέντρα Επαγγελματικής Κατάρτισης (ΚΕΚ) 2001-2003 και της περιόδου 2004-2006, υλοποιούνται Προγράμματα Συνεχιζόμενης Επαγγελματικής Κατάρτισης (ΣΕΚ) ανέργων με συμμετοχή ατόμων των ευπαθών κοινωνικά ομάδων σε ποσοστό 10%, συμπεριλαμβανομένων των τσιγγάνων (επί συνόλου περίπου 49.000 ανέργων), για την προώθηση της πολιτικής των ίσων ευκαιριών η οποία για πρώτη φορά εφαρμόστηκε στις προκηρύξεις των εν λόγω προγραμμάτων.
      2) Ο Οργανισμός Απασχόλησης Εργατικού Δυναμικού (ΟΑΕΔ) στα πλαίσια της αντιμετώπισης της ανεργίας των ευπαθών κοινωνικών ομάδων, στις οποίες περιλαμβάνονται και οι τσιγγάνοι, υλοποιεί τα παρακάτω προγράμματα:
      α)Επιδότηση εργοδοτών για πρόσληψη 2.000 ατόμων ευπαθών κοινωνικών ομάδων(ΝΘΕ) 
      Διάρκεια επιχορήγησης: 24 μήνες, με την υποχρέωση του εργοδότη να απασχολήσει το άτομο άλλους 6 μήνες χωρίς επιχορήγηση εάν η επιχείρηση απασχολεί κάτω από 250 εργαζόμενους ή 12 μήνες χωρίς επιχορήγηση εάν η επιχείρηση απασχολεί πάνω από 250 εργαζόμενους.
      Ποσό επιχορήγησης: 20 € την ημέρα.
      Προσαύξηση: 1,50 € εάν το άτομο είναι γυναίκα ή είναι άνω των 45 ετών.
      β) Επιχορήγηση 400 Νέων Ελεύθερων Επαγγελματιών (ΝΕΕ) ατόμων ευπαθών κοινωνικών ομάδων:
      Διάρκεια επιχορήγησης: 16 μήνες
      Ποσό επιχορήγησης: 10.600 € έως 12.000 €
      Προσαύξηση: 1.400 € εάν το άτομο είναι γυναίκα ή είναι άνω των 45 ετών
      Το πρόγραμμα αυτό έχει καταληκτική ημερομηνία υπαγωγής την 31-12-2005. Υπάρχει όμως πιθανότητα να καλυφθούν οι θέσεις του προγράμματος εντός του έτους 2004 και επειδή ο αριθμός των δικαιούχων ευπαθών κοινωνικών ομάδων είναι πολλαπλάσιος προβλέπεται να υλοποιηθεί εκ νέου αντίστοιχο πρόγραμμα καθότι υπάρχουν οι σχετικές πιστώσεις στο Ε.Π. «Απασχόληση και Επαγγελματική Κατάρτιση» 
      Μέτρο 2.2.
      γ) Επίσης, προβλέπεται να υλοποιηθεί εντός του 2004 το συγχρηματοδοτούμενο με την Ε.Ε Πρόγραμμα.
      Συγκεκριμένα, στο Μέτρο 2.3 του Ε.Π. «Απασχόληση και Επαγγελματική Κατάρτιση» του Γ' ΚΠΣ θα καταρτισθούν και θα υλοποιηθούν Προγράμματα Ολοκληρωμένων Παρεμβάσεων από Πιστοποιημένους Φορείς (Προκατάρτιση, Κατάρτιση, Συμβουλευτική και Προώθηση της Απασχόλησης), τα οποία θα απευθύνονται σε άτομα ειδικών μειονεκτουσών ομάδων ,μεταξύ των οποίων και οι τσιγγάνοι. Τα άτομα, που θα ολοκληρώσουν τα ανωτέρω Προγράμματα, θα είναι δικαιούχοι να ενταχθούν σε Ειδικό Πρόγραμμα Επιδότησης της Απασχόλησης ΝΘΕ & ΝΕΕ, που θα καταρτισθεί.
      3) Από την Ειδική Υπηρεσία Διαχείρισης του Προγράμματος της Κοινοτικής Πρωτοβουλίας (Κ.Π.) «EQUAL» υλοποιούνται Έργα, που απευθύνονται στην κοινωνική ομάδα των τσιγγάνων.
      Η Κοινοτική Πρωτοβουλία EQUAL είναι εργαλείο της Ευρωπαϊκής Στρατηγικής για την Απασχόληση για τη διερεύνηση νέων πολιτικών στην αγορά εργασίας προς όφελος όλων των ευπαθών κοινωνικά ομάδων του πληθυσμού, στις οποίες περιλαμβάνονται και οι τσιγγάνοι. Στρατηγικός στόχος της Πρωτοβουλίας είναι ο εντοπισμός και η προώθηση νέων πολιτικών απασχόλησης για την αντιμετώπιση των διακρίσεων στην πρόσβαση στην αγορά εργασίας, πάνω σε θεματικά πεδία κοινά σε όλη την Ευρώπη.
      Πιο συγκεκριμένα, η Πρωτοβουλία υλοποιείται μέσω Αναπτυξιακών Συμπράξεων, δηλαδή μέσω εταιρικών σχημάτων που έχουν τη μορφή Αστικών Μη Κερδοσκοπικών Εταιρειών (ΑΜΚΕ), στις οποίες συμμετέχουν φορείς, τόσο του δημόσιου όσο και του ιδιωτικού τομέα, που από κοινού έχουν δεσμευτεί να δραστηριοποιηθούν και να υλοποιήσουν ένα συγκεκριμένο Έργο.
      Αυτή τη στιγμή εξελίσσονται στη χώρα μας σαράντα (40) Έργα, κάθε ένα από τα οποία περιλαμβάνει διακρατική συνεργασία, καθώς και ένα σύνολο δράσεων (όπως κατάρτιση, προώθηση στην απασχόληση, συμβουλευτική, ευαισθητοποίηση κ.α.), που εφαρμόζονται πιλοτικά και αποβλέπουν στη διευκόλυνση της πρόσβασης των ευάλωτων κοινωνικά ομάδων στην αγορά εργασίας. Οι καλύτερες από τις νέες πρακτικές που θα προκύψουν, αναμένεται να ενσωματωθούν στον κεντρικό κορμό των εθνικών και κοινοτικών πολιτικών και πρακτικών ως νέες πολιτικές για την απασχόληση.
      Μέσα από τα Έργα επιδιώκεται, ανάμεσα στα άλλα:
      η αντιμετώπιση του φαινομένου του ρατσισμού 
      ευαισθητοποίηση των πολιτών
      η ενδυνάμωση και προώθηση στην απασχόληση των τσιγγάνων
      Στη συνέχεια περιγράφονται συνοπτικά τα πέντε (5) Έργα EQUAL, που εξελίσσονται αυτήν τη στιγμή στη χώρα μας και τα οποία επικεντρώνονται στους τσιγγάνους.
      ΥΠΟΠΡΟΓΡΑΜΜΑ: ΑΠΑΣΧΟΛΗΣΙΜΟΤΗΤΑ
      Μέτρο 1.1.: Διευκόλυνση της πρόσβασης και της επιστροφής στην αγορά εργασίας
      Τίτλος Έργου: «Βελτίωση & Ανάπτυξη της συνείδησης για την απασχόληση στην Πελοπόννησο»
      Συντονιστής: Περιφέρεια Πελοποννήσου
      Στόχος Έργου: Ο κεντρικός στόχος του Έργου είναι ο συντονισμός των δράσεων για τη στήριξη και τη διεύρυνση της απασχόλησης ευπαθών κοινωνικά ομάδων, συμπεριλαμβανομένων των αθίγγανων, στην περιφέρεια της Πελοποννήσου, μέσω της δικτύωσης των σημαντικότερων φορέων που εμπλέκονται με το ζήτημα αυτό, σε περιφερειακό και τοπικό επίπεδο.
      Περιοχή παρέμβασης: Περιφέρεια Πελοποννήσου 
      Προϋπολογισμός: 1.527.513.00 €
      Τίτλος Έργου: «Δεσμός - eQuality» 
      Συντoνιστής: Εύξεινη Πόλη
      Στόχος Έργου: Κύριος σκοπός του έργου ΔΕΣΜΟΣ/e-QUΑLIΤΥ είναι η αντιμετώπιση της ανεργίας και η αύξηση της απασχολησιμότητας ευπαθών κοινωνικά ομάδων, συμπεριλαμβανομένων των ατόμων με γλωσσικές, πολιτισμικές και θρησκευτικές διαφοροποιήσεις. Ειδικότερα, προωθούνται νέοι μέθοδοι προσέγγισης των ευπαθών κοινωνικών ομάδων με στόχο αφενός τη διευκόλυνση και ένταξή τους στην επαγγελματική κατάρτιση και απασχόληση και αφετέρου την ενεργοποίηση και ενδυνάμωσή τους.
      Περιοχή παρέμβασης: Ν. Αιτωλοακαρνανίας, Ν. Αττικής, Ν. Έβρου & Ν. Μαγνησίας Προϋπολογισμός: 2.670.580.00 €
      Τίτλος Έργου: «Ανάπτυξη Συστήματος Ποιότητας των Υπηρεσιών Συμβουλευτικής Στήριξης και Απασχόλησης»
      Συντονιστής: ΚΕΚ-ΙΝΕ/ΓΣΕΕ
      Στόχος Έργου: Σκοπός του Έργου είναι η διαμόρφωση πλαισίου ποιοτικών προδιαγραφών, καθώς και η ανάπτυξη Συστήματος Ποιότητας με βασικά πεδία εφαρμογής τις δομές, τις υπηρεσίες και το στελεχιακό δυναμικό των υπηρεσιών συμβουλευτικής στήριξης και απασχόλησης ευπαθών κοινωνικά ομάδων, συμπεριλαμβανομένων και των αθίγγανων.
      Περιοχή παρέμβασης: ΑΤΤΙΚΗ, ΜΑΓΝΗΣΙΑ, ΑΧΑΙΑ, ΘΕΣΣΑΛΟΝΙΚΗ 
      Προϋπολογισμός: 2.054.292.00 €
      Μέτρο 1.2.: Καταπολέμηση του ρατσισμού και της ξενοφοβίας σε σχέση με την αγορά εργασίας
      Τίτλος Έργου: ""DREAM-ΚΑΤΑΠΟΛΕΜΗΣΗ ΤΟΥ ΡΑΤΣΙΣΜΟΥ ΚΑΙ ΤΗΣ ΞΕΝΟΦΟΒΙΑΣ ΣΤΑ ΜΜΕ".
      Συντονιστής: "ΔΗΜΗΤΡΑ" Κέντρο Ενημέρωσης και Επιμόρφωσης Α.Ε
      Στόχος Έργου: Το προτεινόμενο πρόγραμμα έχει κύριο στόχο, μέσω της ενεργού συμμετοχής όλων των εμπλεκόμενων φορέων, την καταπολέμηση των διακρίσεων στα ΜΜΕ:
      α. ως εργασιακό χώρο, δημιουργώντας τις προϋποθέσεις εκείνες, που θα επιτρέψουν τη δημοκρατική εκπροσώπηση στην απασχόληση διαφόρων ευπαθών κοινωνικά ομάδων, συμπεριλαμβανομένων και των αθίγγανων
      β. ως φορείς διαμόρφωσης και επηρεασμού της κοινής γνώμης, για την καταπολέμηση των στερεοτύπων και των προκαταλήψεων που δυσκολεύουν την πρόσβαση αυτών των ομάδων στην αγορά εργασίας
      Περιοχή παρέμβασης: Αθήνα, Θεσσαλονίκη και επιλεγμένες περιοχές της Ελληνικής Περιφέρειας που παρουσιάζουν υψηλή συγκέντρωση των ομάδων στόχου.
      Προϋπολογισμός: 1.703.008.00 €
      ΥΠΟΠΡΟΓΡΑΜΜΑ: ΕΠΙΧΕΙΡΗΜΑΤΙΚΟΤΗΤΑ
      Μέτρο 2.2. Ενίσχυση της Κοινωνικής Οικονομίας
      Τίτλος Έργου: «ΚΟΙΝΩΝΙΚΗ ΕΠΙΧΕIΡΗΜΑΤΙΚΟΤΗΤΑ ΓΙΑ ΤΗΝ ΚΑΤΑΠΟΛΕΜΗΣΗ ΤΟΥ ΑΠΟΚΛΕΙΣΜΟΥ»
      Συντονιστής: ΑΙΤΩΛΙΚΗ ΑΝΑΠΤΥΞΙΑΚΗ Α.Ε.
      Στόχος Έργου: Ο κεντρικός στόχος του Έργου είναι η ανάπτυξη ενεργητικών τεχνικών προώθησης στην απασχόληση διαφόρων ευπαθών κοινωνικά ομάδων, συμπεριλαμβανομένων και των αθίγγανων, και η ανάπτυξη της κοινωνικής επιχειρηματικότητας για την καλύτερη αξιοποίηση των ανθρώπινων πόρων της γεωγραφικής περιοχής εφαρμογής του Έργου.
      Περιοχή παρέμβασης: Νομός Αιτωλοακαρνανίας.
      Προϋπολογισμός: 880.411.00€
      4) Όσον αφορά στις διακρίσεις, από τα Υπουργεία Απασχόλησης και Κοινωνικής Προστασίας και Δικαιοσύνης, καταρτίσθηκε νομοσχέδιο για την ενσωμάτωση των κοινοτικών οδηγιών 2000/43 και 2000/78 του Συμβουλίου της Ε.Ε., και κατατέθηκε προς ψήφιση στο Ελληνικό Κοινοβούλιο.
      Με την πρώτη οδηγία καθιερώνεται η ίση μεταχείριση προσώπων ανεξαρτήτως φυλετικής ή εθνικής καταγωγής τους στον τομέα της εργασίας και της απασχόλησης μεταξύ άλλων τομέων.
      Με τη δεύτερη οδηγία καθιερώνεται η ίση μεταχείριση προσώπων ανεξαρτήτως θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού στον τομέα της εργασίας και της απασχόλησης αποκλειστικά.
      Το εν λόγω νομοσχέδιο ,επειδή λόγω της προκήρυξης των βουλευτικών εκλογών της 7-3-2004, διαλύθηκε το κοινοβούλιο στις 11-2-2004, δεν κατέστη δυνατή η ψήφισή του, πριν από τη διάλυση της Βουλής λόγω συσσώρευσης μεγάλου αριθμού νομοσχεδίων.
      Μετά το σχηματισμό της νέας Βουλής που προέκυψε από τις βουλευτικές εκλογές της 7-3-2004, το νομοσχέδιο τέθηκε υπόψη των νέων πολιτικών ηγεσιών των δύο Υπουργείων προκειμένου να προωθηθεί εκ νέου προς ψήφιση.
      5) Ο Οργανισμός Εργατικής Κατοικίας (ΟΕΚ) είναι ένας φορέας που αντλεί τους πόρους του από τους εργαζόμενους και τους εργοδότες τους και συνεπώς είναι υποχρεωμένος από το Νόμο και τον Κανονισμό του να απευθύνει τη στεγαστική του συνδρομή αποκλειστικά και ανταποδοτικά στους δικαιούχους του, δηλαδή τους εισφέροντες εργαζόμενους που δεν διαθέτουν ιδιόκτητη κατοικία. Συνεπώς η στεγαστική αποκατάσταση που προσφέρει ο Ο.Ε.Κ. δεν μπορεί να καλύψει τους τσιγγάνους στο σύνολό τους, καλύπτει όμως όσους από αυτούς είναι δικαιούχοι του και πληρούν τις προϋποθέσεις συμμετοχής στα προγράμματά του. Πράγματι, πολλές οικογένειες τσιγγάνων έχουν στεγασθεί μέσω του Ο.ΕΚ., είτε στο πλαίσιο του κατασκευαστικού προγράμματος, σε οικισμούς έτοιμης κατοικίας, είτε στο πλαίσιο των υπολοίπων προγραμμάτων. Επειδή μάλιστα η τσιγγάνικη παράδοση ευνοεί τις πολύτεκνες οικογένειες, οι τσιγγάνοι δικαιούχοι του ΟΕΚ χρειάζονται, ως πολύτεκνοι, μικρό αριθμό ημερών εργασίας προκειμένου να έχουν δικαίωμα συμμετοχής στα προγράμματα του Οργανισμού, παίρνουν συνήθως κατοικία στους έτοιμους οικισμούς εκτός κλήρωσης, ενώ ιδιαίτερα μεγάλο είναι το ποσοστό των τσιγγάνων στο σύνολο των δικαιούχων που έχουν στεγασθεί μέσω του ειδικού διαρκούς προγράμματος πολυτέκνων, σε κατοικίες μεγάλης επιφάνειας.
      6) Ο Ο.Ε.Κ. μπορεί επίσης, υπό ορισμένες προϋποθέσεις και μετά από συμφωνία με τους φορείς της Πολιτείας, της Τοπικής Αυτοδιοίκησης ή και άλλους, να θέσει την εμπειρία του και την τεχνογνωσία του στη διάθεση του σκοπού της στέγασης των τσιγγάνων, όπως έχει γίνει στην περίπτωση του οικισμού των Σοφάδων. Εκεί ο Ο.Ε.Κ., υλοποιώντας κυβερνητική απόφαση, είνάι και η τελευταία και θα καταβληθεί κάθε δυνατή προσπάθεια ώστε να παραδοθούν οι κατοικίες το συντομότερο, υπό την προϋπόθεση της άμεσης κατασκευής του δικτύου από την Δ.Ε.Η.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      17. Στην με αριθμό 2016/7.7.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΓΠ/68464/28.7.04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2016/7-7-2004 ερώτηση που κατατέθηκε στη Βουλή από το Βουλευτή κ. Σ. Ματζαπετάκη σχετικά με το ωράριο λειτουργίας του Οργανισμού Περίθαλψης Ασφαλισμένων του Δημοσίου (ΟΠΑΔ), σας γνωρίζουμε τα εξής:
      Οι υπάλληλοι του ΟΠΑΔ εργάζονται κανονικά στο πρoβλεπόμενo ωράριο και πέραν αυτού για την κάλυψη των αυξημένων αναγκών και την εξυπηρέτηση των ασφαλισμένων του.
      Στο ισόγειο του κτιρίου της οδού Μακεδονίας 8, Αθήνα, στεγάζεται το ελεγκτήριο της Υπηρεσίας Περίθαλψης Ασφαλισμένων του Δημοσίου Κεντρικής Αθήνας του ΟΠΑΔ. Οι ελεγκτές ιατροί που εξυπηρετούν τους ασφαλισμένους έχουν συνάψει με τον ΟΠΑΔ σύμβαση μίσθωσης έργου ενός (1) έτους, που πρoβλέπει πεντάωρη (5) απασχόληση ημερησίως, πέντε (5) ημέρες την εβδομάδα.
      Το πρόβλημα θα επιλυθεί οριστικά όταν δοθεί η δυνατότητα πρόσληψης μόνιμου προσωπικού πλήρους απασχόλησης.
      Ο Υφυπουργός
      Α. ΓΙΑΝΝΟΠΟΥΛΟΣ»
      18. Στην με αριθμό 1984/6.7.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΓΠ/68457/30.7.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1984/6-7-2004 ερώτηση που κατατέθηκε στη Βουλή από το Βουλευτή κ. Σ. Ματζαπετάκη, σας γνωρίζουμε ότι από τους ελέγχους που έχουν γίνει στα Φαρμακεία των κρατικών Νοσοκομείων δεν έχει διαπιστωθεί παράλειψη απογραφών, μεθόδευση κλοπών και διοχέτευση φαρμακευτικού υλικού σε άλλες χώρες.
      Στον προγραμματισμό δράσης του Σώματος Επιθεωρητών Υπηρεσιών Υγείας Πρόνοιας (ΣΕΥΥΠ) περιλαμβάνεται και η συνέχιση των ελέγχων των Φαρμακείων των κρατικών Νοσοκομείων.
      Το Υπουργείο Υγείας και Κοινωνικής Αλληλεγγύης δεν έχει συγκεκριμένη καταγγελία για το θέμα που θίγεται στην εν λόγω ερώτηση. Ευνόητο είναι ότι θα διεξαχθεί έρευνα εφόσον υπάρξουν συγκεκριμένα στοιχεία.
      Ο Υπουργός
      Ν. ΚΑΚΛΑΜΑΝΗΣ»
      19. Στην με αριθμό 1526/17.6.04 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 25714/ΕΥΣ 4129/7.7.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Αναφορικά με την παραπάνω ερώτηση που κατέθεσε στη Βουλή των Ελλήνων ο Βουλευτής κ.κ. Ηλίας Καλλιώρας, και σύμφωνα με στοιχεία της αρμόδιας Ειδικής Υπηρεσίας Διαχείρισης του ΠΕΠ Στερεάς Ελλάδας, σας γνωρίζουμε τα ακόλουθα:
      Σε ότι αφορά το πρώτο ερώτημα επισυνάπτεται ο Πίνακας αποπληρωμής έργων του ΠΕΠ Στερεάς Ελλάδας 1994-1999 από την Τελική Έκθεση του Προγράμματος.
      Σε ότι αφορά το δεύτερο ερώτημα επισυνάπτεται Πίνακας έργων και μελετών που είναι εγγεγραμμένα στη ΣΑΕΠ και ΣΑΜΠ χωρίς να είναι ενταγμένα στο ΠΕΠ Στερεάς Ελλάδας 2000-2006.
      Ο Υφυπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      20. Στην με αριθμό 1545/17.6.04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 7017/4/4366/9.7.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. Χριστοφιλοπούλου, σας γνωρίζουμε ότι, για την ομαλή διεξαγωγή των εκδηλώσεων που διοργάνωσε την 5-6-2004 ο Δήμος Καλυβίων για την Ημέρα Περιβάλλοντος, σε χώρο της παραλίας Λαγονησίου, από τις αρμόδιες Υπηρεσίες μας ελήφθησαν τα συνήθη και απολύτως απαραίτητα μέτρα τάξης, ασφάλειας και τροχαίας, χωρίς να παρατηρηθεί κανένα πρόβλημα, αλλά ούτε και να εκφρασθεί καμία διαμαρτυρία από τους συγκεντρωθέντες για έντονη ή υπερβολική λήψη μέτρων και παρουσία της Αστυνομίας.
      Η αρμόδια Διεύθυνση Αστυνομίας Νοτιοανατολικής Αττικής, λαμβάνοντας υπόψη ότι οι ανωτέρω εκδηλώσεις θα πραγματοποιούντο πλησίον του ξενοδοχειακού συγκροτήματος GRAND RESORΤ, όπου κατά το πρόσφατο παρελθόν οι κάτοικοι και ο δήμαρχος Καλυβίων πραγματοποίησαν συγκεντρώσεις διαμαρτυρίας διακόπτοντας την κυκλοφορία των οχημάτων στην παραλιακή λεωφόρο, ζήτησε και ενισχύθηκε με μία διμοιρία της Διεύθυνσης Μέτρων Τάξης, η οποία όμως δεν διατέθηκε στους χώρους των εκδηλώσεων, αλλά καθ' όλη τη διάρκεια παρέμεινε αθέατη στην περιοχή της Σαρωνίδας.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      21. Στην με αριθμό 1575/18.6.04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Α.Π.Φ. 21/19/ΑΣ 172 δις 29-6-04 έγγραφο από τον Υπουργό Εξωτερικών η ακόλουθη απάντηση:
      «Η προβολή του ελληνικού πνεύματος και πολιτισμού στο εξωτερικό είναι ένα πολυδιάστατο αντικείμενο, το συντονισμό του οποίου έχει το Υπουργείο Εξωτερικών σε συνεργασία με τα καθ' ύλην αρμόδια Υπουργεία (Πολιτισμού και Εθνικής Παιδείας) καθώς και με Ιδρύματα και φορείς όπως το Ελληνικό Ίδρυμα Πολιτισμού, το Ευρωπαϊκό Πολιτιστικό Κέντρο Δελφών κ.ά.
      Σε κάθε περίπτωση που διαπιστώνεται προσπάθεια παραχάραξης της ελληνικής ιστορίας με ανακρίβειες, επιλαμβάνονται άμεσα οι καθ' ύλην αρμόδιες υπηρεσίες προς αποκατάσταση της ιστορικής αλήθειας.
      Κατά συνέπεια, ο δικτυακός κόμβος του Υπουργείου Εξωτερικών (www.mfa.gr.) ως εκ της αποστολής του Υπουργείου αυτού, λειτουργεί, αποδίδοντας μεγάλη σημασία στα θέματα που απασχολούν κατά προτεραιότητα την εξωτερική πολιτική, αποσκοπώντας κατ' αυτόν τον τρόπο στην έγκυρη προβολή των επίσημων ελληνικών θέσεων. Δεδομένου μάλιστα, του αυξανόμενου διεθνούς ενδιαφέροντος για τα ελληνικά πράγματα την περίοδο αυτή, ενόψει των επικείμενων Ολυμπιακών Αγώνων, έχουν ενταθεί περαιτέρω οι προσπάθειες ώστε να βελτιώνεται κάθε ημέρα και περισσότερο η προβολή της διεθνούς θέσεως της χώρας μας μέσω του διαδικτύου.
      Όσον αφορά τέλος την ιστοσελίδα του επίσημου δικτυακού χώρου της ΟΥΕΦΑ, η οποία αναφέρεται στην Ελλάδα, στα πλαίσια του Πανευρωπαϊκού Πρωταθλήματος Ποδοσφαίρου EURO 2004, όπως διαφαίνεται και από το επισυναπτόμενο έκτυπο, εμπεριέχει αναφορές λίαν θετικές έως και επαινετικές για την χώρα μας.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      22. Στην με αριθμό 1698/23.6.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 182/9.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κυρίους Βουλευτές ότι ο φορέας διαχείρισης της λίμνης Κάρλας λειτουργεί κανονικά παρά την παραίτηση του πρώην Προέδρου του Δ.Σ.
      Οι μέχρι σήμερα καθυστερήσεις στο έργο οφείλονται σε μεγάλο μέρος στην αρχαιολογία, καθότι λόγω των αρχαιολογικών ευρημάτων έχουν γίνει μέχρι σήμερα πολλές τροποποιήσεις στη χάραξη των συλλεκτήρων και στεγανωτικών αναχωμάτων, για τις οποίες απαιτήθηκε η εκπόνηση συμπληρωματικών μελετών. Ακόμη, λόγω της φύσης του έργου (κυρίως χωματουργικό) η πρόοδος των εργασιών επηρεάσθηκε από τις καιρικές συνθήκες και το έργο βασικά υλοποιείται τη θερινή περίοδο.
      Όσον αφορά τη μελέτη Β' φάσης άρδευσης 90 χιλ. στρεμμάτων, η οποία αποτελεί μέρος του έργου «Μελέτη έργων μεταφοράς και διανομής νερού λίμνης Κάρλας, πρόκειται να υπογραφεί η σύμβασή της εντός των προσεχών ημερών.
      Τα χρήματα του αποζημιώσεων για την ανακατασκευή των αναχωμάτων και των κατακλυζομένων περιοχών της βόρειας πλευράς έχουν καταβληθεί κατά το 60%.
      Απομένει η έγκριση πιστώσεων για την κατάθεση του ποσού που προκύπτει ως διαφορά μεταξύ της απόφασης του Εφετείου και του Πρωτοδικείου.
      Το ποσό των αποζημιώσεων για τη νότια πλευρά έχει κατατεθεί στις 5.3.2004 και το ύψος του έχει υπολογισθεί με τις τιμές που καθόρισε το Εφετείο Λάρισας. Καταβάλλεται προσπάθεια καταβολής των αποζημιώσεων για την ολοκλήρωση των απαλλοτριώσεων.
      Ο Υπουργός
      Γ. ΣΟΥΦΛΙΑΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 7 Φεβρουαρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1. Η με αριθμό 615/31.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Τσοχατζόπουλου προς τον Υπουργό Εθνικής Άμυνας, σχετικά με την αντικατάσταση του ιστότοπου στο Υπουργείο κλπ.
      2. Η με αριθμό 628/1.2.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον  Υπουργό Μεταφορών και Επικοινωνιών, σχετικά με τις προθέσεις της Κυβέρνησης για ιδιωτικοποίηση του Οργανισμού Σιδηροδρόμων Ελλάδος κλπ. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 609/31.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευστάθιου Κουτμερίδη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την κάλυψη των δαπανών που απαιτούνται για την πρόσληψη προσωπικού μερικής απασχόλησης κλπ..
      2. Η με αριθμό 629/1.2.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Τουρισμού, σχετικά με τις προθέσεις της Κυβέρνησης για ιδιωτικοποίηση των Σπηλαίων του Δυρού κλπ..
      Οι επίκαιρες ερωτήσεις θα συζητηθούν την Πέμπτη 10 Φεβρουαρίου 2005.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 623/8/1.2.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Πρωθυπουργό, σχετικά με τις διαδικασίες εκλογής των αντιπροσώπων των ομοσπονδιών στην Ελληνική Ολυμπιακή Επιτροπή κλπ..
      Η επίκαιρη ερώτηση του κ. Αλευρά αναλυτικότερα έχει ως εξής: 
      «Την ώρα που στο Υπουργείο Πολιτισμού παρουσιάζονται φαινόμενα δυσλειτουργίας και ασυνεννοησίας ο Υφυπουργός Αθλητισμού καταγγέλλεται για αθέμιτες κομματικές παρεμβάσεις στις διαδικασίες εκλογής των αντιπροσώπων των ομοσπονδιών στην Ελληνική Ολυμπιακή Επιτροπή (Ε.Ο.Ε.).
      Σύμφωνα με τις καταγγελίες και τα δημοσιεύματα, σε πολλές εκλογικές διαδικασίες παρίστατο ο Πρόεδρος του Ελεγκτικού Συμβουλίου της Γενικής Γραμματείας Αθλητισμού και απειλούσε ανοικτά τους εκλέκτορες, ώστε να ψηφίσουν πρόσωπα φιλικά προσκείμενα στο κυβερνών κόμμα και ιδιαίτερα στον Υφυπουργό, επικαλούμενος επιθυμία του ιδίου του Υφυπουργού.
      Ταυτόχρονα με αποφάσεις της τελευταίας στιγμής επιχειρείται η αναγνώριση ομοσπονδιών που είναι ανύπαρκτες, με κατακερματισμό υφισταμένων, ώστε να στείλουν αντιπροσώπους στη νέα Ελληνική Ολυμπιακή Επιτροπή.
      Η πρακτική αυτή ευτελίζει την αυτονομία του αθλητισμού και τις μεγαλόστομες διακηρύξεις της Κυβέρνησης, αποκαλύπτει επιχείρηση κομματικής χειραγώγησης και προώθησης «ημετέρων», ενώ θίγει και τη διαδικασία συγκρότησης της Ελληνικής Ολυμπιακής Επιτροπής.
      Ερωτάται ο Πρωθυπουργός:
      1. Ποιες κυρώσεις πρόκειται να επιβάλει για τις απαράδεκτες αυτές πρακτικές;
      2. Εάν προτίθεται να ζητήσει από τον Υφυπουργό του να απομακρύνει και να ελέγξει πειθαρχικά τον εμπλεκόμενο σε αυτές τις θλιβερές μεθοδεύσεις; 
      3. Ποια μέτρα προτίθεται να λάβει για τη διασφάλιση της αυτονομίας του αθλητικού κινήματος;»
      Θα απαντήσει ο Υφυπουργός Πολιτισμού, αρμόδιος για τα θέματα αθλητισμού κ. Γεώργιος Ορφανός. 
      Κύριε Υφυπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κύριοι συνάδελφοι, απαντώντας στο πρώτο κομμάτι της επίκαιρης ερώτησης θα επαναλάβω τη σταθερή μας προσήλωση στη βασική αρχή ότι το Υπουργείο Αθλητισμού δεν ασχολείται με τα εκλογικά θέματα. Όπως το ίδιο έγινε στις εκλογές των ομοσπονδιών, το ίδιο συνέβη και τώρα που έβγαιναν από τις συνελεύσεις οι εκπρόσωποι για την Ελληνική Ολυμπιακή Επιτροπή. 
      Συμπεριφορές αυτής της μορφής και παρεμβάσεις στον αθλητισμό ήταν πάγια δράση των κυβερνήσεων του ΠΑΣΟΚ. Εμάς, την Κυβέρνηση του Κώστα Καραμανλή μας αφήνει παγερά αδιάφορους η σύνθεση της Ελληνικής Ολυμπιακής Επιτροπής και κυρίως αν είναι φίλοι ή αντίπαλοι, διότι στον αθλητισμό υπάρχουν μόνο συνεργάτες.
      Όσον αφορά το δεύτερο κομμάτι της επίκαιρης ερώτησης, που αφορά τη δημιουργία νέων ομοσπονδιών, υπάρχουν στα χέρια μου τα εξής στοιχεία: 
      - Συνέλευση της Ελληνικής Ομοσπονδίας Παγοδρομίας στις 7.11.04 όπου αποφασίζει τη δημιουργία νέων Ομοσπονδιών Ice Hockey, Curling, Luge, Bob Sleigh εκφράζοντας την επιθυμία των διεθνών ομοσπονδιών, όπως εκφράζεται και από τα σωματεία που μετείχαν στη συνέλευση. 
      - Απόφαση 464/2005 του Μονομελούς Πρωτοδικείου Αθηνών που συνεδρίασε στις 17.12.04 και δημοσιεύτηκε στις 18 Ιανουαρίου 2005, που αποδέχεται το αίτημα της Ελληνικής Ομοσπονδίας Παγοδρομίας για τη δημιουργία τεσσάρων νέων ομοσπονδιών, όπως αναφέρθηκαν παραπάνω. 
      - Κατάθεση αίτησης αναγνώρισης των τεσσάρων ομοσπονδιών από την πλευρά του Υφυπουργείου, η οποία έγινε σύμφωνα με τα άρθρα 20 παράγραφος 1 του ν. 2725/99 για τη σύσταση ομοσπονδίας και το άρθρο 28 παράγραφος 1 και 28 παρ. 3 που εμπεριέχει τους όρους αναγνώρισης σε άθλημα ή κλάδο άθλησης που αποχωρίζεται από την ομοσπονδία, στην οποία αρχικά είχε υπαχθεί. 
      Να υπενθυμίσω ότι εκτός από τα τυπικά στοιχεία, τα οποία ήταν όλα εντάξει, επειδή έχει αναφερθεί κατά πόσο υπήρχαν δραστηριότητες στα συγκεκριμένα αθλήματα, έχω τουλάχιστον δέκα έγγραφα στο χέρι μου -υπογραφές της προηγούμενης ηγεσίας και της πιο προηγούμενης και ηγεσιών εδώ και έντεκα χρόνια από το 1993 και μετά- όπου ενδεικτικά λένε: Εγκρίνουμε τη μετάβαση της εθνικής ομάδας Bob Sleigh, της Ελληνικής Ομοσπονδίας Παγοδρομιών στο Lake Placing των Η.Π.Α. μία συγκεκριμένη στιγμή να συμμετέχει στο Κύπελλο της Αμερικής.
      Εγκρίνουμε τη μετάβαση της εθνικής ομάδας του Bob Sleigh να πάει στο Κάλγκαρι του Καναδά. 
      Στη συνέχεια θα σας διαβάσω όλες τις αποφάσεις, από τις οποίες φαίνονται οι δραστηριότητες στα συγκεκριμένα αθλήματα, τα οποία ιδρύουν νέες ομοσπονδίες. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Αθανάσιος Αλευράς έχει το λόγο.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, λίγους μήνες μετά την επιτυχία των Ολυμπιακών Αγώνων και με τα προβλήματα στο Υπουργείο Πολιτισμού να παραμένουν πολλά, λόγω των διαφόρων εμπλοκών μεταξύ των Υπουργών, θα περίμενε κανείς ότι η Κυβέρνηση και ο κύριος Υπουργός θα είχαν άλλες προτεραιότητες και άλλα ενδιαφέροντα. 
      Δυστυχώς η ιστορία την οποία θα εκθέσω είναι μία ιστορία που δεν είναι καθόλου σεμνή και καθόλου ταπεινή. Εδώ και λίγο καιρό διεξάγονται οι εκλογές των αντιπροσώπων στη νέα Ελληνική Ολυμπιακή Επιτροπή, με την παρουσία στις περισσότερες των περιπτώσεων συνεργάτου στενού -και προέδρου του Ελεγκτικού Συμβουλίου- του κυρίου Υφυπουργού. Η παρουσία αυτή, μη νόμιμη, συνοδεύεται από απειλές και εκφοβισμούς, με εκφράσεις απαράδεκτες για εκπρόσωπο της πολιτείας. Αντί ο κύριος Υπουργός να ασχοληθεί και να απαντήσει στις καταγγελίες αυτές, κωφεύει.
      Στη συνέχεια, προφανώς γιατί τα ολυμπιακά ιδεώδη πρέπει να είναι και αυτά γαλάζια –δεν τους αρκεί να είναι ολυμπιακά, πρέπει να είναι γαλάζια ιδεώδη- ακολουθείται η τακτική της δημιουργίας αθλητικών ομοσπονδιών φαντασμάτων. Δυστυχώς, τέσσερις ομοσπονδίες εμφανίζονται την ίδια ημέρα, στις 25 Ιανουαρίου να συνεδριάζουν στον ίδιο τόπο, στην οδό Ακακιών 25, σε μια πολυκατοικία στην οποία δεν υπάρχει, από τον έλεγχο που κάναμε, κανένας χώρος που να ανήκει σε αθλητική ομοσπονδία, υπάρχουν μονάχα διαμερίσματα κατοικιών και να εμφανίζονται στη Γενική Γραμματεία Αθλητισμού, να κατατίθενται ιδρυτικά γενικών συνελεύσεων με είκοσι πέντε σωματεία ταυτόσημα, καρμπόν –τα καταθέτω για τα Πρακτικά και για τη δικαιοσύνη αργότερα- με τον ίδιο ακριβώς τρόπο, να έχουν αλλάξει μονάχα οι επιγραφές στο πάνω μέρος. 
      (Στο σημείο αυτό ο Βουλευτής κ. Αθανάσιος Αλευράς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτή η πρακτική αποδεικνύει ότι η Κυβέρνηση, η οποία διά του Γενικού Γραμματέα Αθλητισμού εξέδωσε βεβαιώσεις αναγνώρισης των ομοσπονδιών αυτών, υποτιμά τη νοημοσύνη του αθλητικού κινήματος και τη δικιά μας. Είναι αδιανόητο να εμφανίζονται ομοσπονδίες οι οποίες, σύμφωνα με το νόμο, για να αναγνωριστούν ως τέτοιες θα έπρεπε να διαθέτουν διακόσιους πενήντα τουλάχιστον αθλητές, να μην υπάρχει στην Ελλάδα ένας χώρος αθλητικός για να διεξάγεται το αντίστοιχο αυτό άθλημα, για κανένα απ’ αυτά τα τέσσερα αθλήματα και ο κύριος Υπουργός σεμνά και ταπεινά να τις αναγνωρίζει, προκειμένου να εξασφαλίσει τον κομματικό έλεγχο της Ελληνικής Ολυμπιακής Επιτροπής. Αν αυτές είναι οι ιστορίες της νέας διακυβέρνησης, πολύ λυπάμαι, αλλά η Κυβέρνηση βρίσκεται σε πολύ λάθος δρόμο. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Ορφανός έχει το λόγο για να δευτερολογήσει.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, είναι φανερό ότι ο συνάδελφος τελεί εν συγχύσει. Οι συγκεκριμένες δράσεις υπάρχουν από το 1992. Δεν πρόκειται καθόλου για ομοσπονδίες «μαϊμού». Έχω εδώ τις συμμετοχές των εθνικών ομάδων στους αγώνες του Κάλγκαρι, του Ναγκάνο, του Λίλε Χάμερ, στους Ολυμπιακούς του Salt Lake City και βέβαια θα γνωρίζετε πάρα πολύ καλά οι παριστάμενοι κύριοι συνάδελφοι, συμμετοχές ελληνικές με συγκεκριμένους αθλητές για τα συγκεκριμένα αθλήματα. 
      ΑΘΑΝΑΣΙΟΣ ΑΛΕΥΡΑΣ: Ποιοι είναι οι αθλητές;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Για το αν τα συγκεκριμένα αθλήματα δεν διαθέτουν χώρους, θα πρέπει να οικτίρετε τη δική σας κυβέρνηση, κύριε Αλευρά, η οποία φρόντισε να αφήσει αθλήματα των Χειμερινών Ολυμπιακών Αγώνων χωρίς χώρο δραστηριότητας, κάτι το οποίο θα αποκαταστήσουμε εμείς, διότι αυτή η Κυβέρνηση ήρθε να αποκαταστήσει εκείνα που άφησε η κυβέρνηση του ΠΑΣΟΚ στο κενό. Εσείς ουσιαστικά έχετε ασχοληθεί με το να κερδίσετε τις εκλογές. 
      Θέλω να υπενθυμίσω μια απόφαση του 1997, στην οποία αναγνωρίζετε ομοσπονδία μπέιζ μπολ, η οποία δεν είχε ποτέ μέχρι εκείνη την ώρα καμία δραστηριότητα, σε αντίθεση με τις συγκεκριμένες οι οποίες υπάρχουν πάνω από δέκα χρόνια.
      Το δεύτερο στοιχείο είναι ότι έκανε για πρώτη φορά πρωτάθλημα μετά από τρία χρόνια και με πέντε ομάδες, για να αναφερόμαστε σε πραγματικά στοιχεία, πώς ακριβώς τα φαντάσματα γίνονταν ομοσπονδίες, πώς ακριβώς διεκδικούσατε και κερδίζατε τις εκπροσωπήσεις στην Ελληνική Ολυμπιακή Επιτροπή.
      Είναι φανερό ότι γνωρίζετε καλά το παιχνίδι, όταν η καινούργια Κυβέρνηση συμπεριφέρεται διαφορετικά. Είναι φανερό ότι εμείς θα αναπτύξουμε τις καινούργιες ομοσπονδίες γιατί έτσι πρέπει να γίνει, γιατί έχουμε τους Ολυμπιακούς του Τορίνο και τους επόμενους Ολυμπιακούς και έτσι αυτό έπρεπε να γίνει τώρα, για να μπορέσουν να δραστηριοποιηθούν και να έχουν τα αντίστοιχα εφόδια. Είναι σαφέστατο ότι εσείς το αφήσατε κάτω από το μηδέν, αλλά εμείς θα το προχωρήσουμε γιατί είναι αθλήματα που ταιριάζουν στην ιδιοσυγκρασία του Έλληνα και έρχονται να ταιριάξουν και με τη βασική σκέψη της Κυβέρνησης για χειμερινό τουρισμό σε αυτούς τους χώρους, δραστηριότητες που εντελώς είχατε ξεχάσει.
      ΑΝΔΡΕΑΣ ΦΟΥΡΑΣ: Κύριε Πρόεδρε, να καταθέσει τα έγγραφα που επικαλείται.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε συνάδελφε, να τα ζητήσετε. 
      ΠΡΟΕΔΡΕΥΩΝ (Γεώργιος Σούρλας): Δεύτερη είναι η με αριθμό 626/1-2-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Εθνικής Άμυνας και Εξωτερικών, σχετικά με τις προθέσεις της Κυβέρνησης να στείλει νέες στρατιωτικές δυνάμεις στο Αφγανιστάν κλπ..
      Η επίκαιρη ερώτηση του κυρίου συναδέλφου έχει ως εξής:
      «Σύμφωνα με τις δηλώσεις του αναπληρωτή κυβερνητικού εκπροσώπου, που δημοσιεύτηκαν στον Τύπο, η Κυβέρνηση προτίθεται να αποστείλει νέες στρατιωτικές δυνάμεις στο Αφγανιστάν, ενισχύοντας έτσι τις ήδη υπάρχουσες εκεί.
      Η απόφαση αυτή έρχεται σε αντίφαση με τα φιλειρηνικά αισθήματα του λαού μας που τάχθηκε κατά της επέμβασης και της αποστολής ελληνικών στρατευμάτων στην περιοχή.
      Ερωτώνται οι κ.κ. Υπουργοί: 
      Με δεδομένο ότι πρόσφατα έγιναν εκλογές στο Αφγανιστάν που υποτίθεται ότι ανέδειξαν νέα κυβέρνηση, ποια σκοπιμότητα εξυπηρετεί η ενίσχυση των νατοϊκών στρατευμάτων σε μία υποτιθέμενη κυρίαρχη και ανεξάρτητη χώρα; 
      Ποιο είναι το συνολικό κόστος για τον ελληνικό λαό της αποστολής ελληνικού στρατιωτικού σώματος στο Αφγανιστάν και μέχρι πότε θα παραμείνει εκεί;».
      Θα απαντήσει ο Υφυπουργός Εξωτερικών κ. Βαληνάκης.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριοι συνάδελφοι, όπως γνωρίζετε, η πολιτική της ελληνικής Κυβέρνησης είναι να αποτελεί η χώρα μας παράγοντα ειρήνης, σταθερότητας και ασφάλειας και αυτό όχι μόνο στην άμεση γειτονιά της, στη Νοτιοανατολική Ευρώπη, αλλά και ευρύτερα στον κόσμο.
      Επίσης, γνωρίζετε ότι από την 1η Ιανουαρίου 2005 η χώρα μας είναι μη μόνιμο μέλος του Συμβουλίου Ασφαλείας των Ηνωμένων Εθνών και αυτό σημαίνει ότι έχει έναν αυξημένο ρόλο και αυξημένες δυνατότητες παρέμβασης στη διεθνή σκηνή. Οι αποφάσεις των Ηνωμένων Εθνών πρέπει να γίνονται πάντοτε σεβαστές και γι’ αυτό θέλουμε, σε αυτό το πλαίσιο, να ανταποκρινόμαστε με δράσεις και συγκεκριμένες συνεργασίες προς την κατεύθυνση της διασφάλισης της διεθνούς ειρήνης και ασφάλειας και βεβαίως, της εξυπηρέτησης των εθνικών μας συμφερόντων.
      Σε αυτό, λοιπόν, το πλαίσιο της συμβολής της χώρας μας στις διεθνείς επιχειρήσεις, που διεξάγονται κατόπιν συγκεκριμένων αποφάσεων των Ηνωμένων Εθνών και αποσκοπούν στην υποστήριξη της διεθνούς ειρήνης και ασφάλειας, εντάσσεται και η ελληνική παρουσία στο Αφγανιστάν. Συγκεκριμένα η χώρα μας αποφάσισε το 2002, σύμφωνα με την απόφαση 1386/2001 του Συμβουλίου Ασφαλείας των Ηνωμένων Εθνών, να συμμετάσχει στην πολυεθνική ειρηνευτική δύναμη του ΟΗΕ, τη λεγόμενη ISAF. Σε αυτήν συμμετέχουν τριάντα τρεις χώρες, οι οποίες συνεργάζονται και σ’ αυτές συμπεριλαμβάνονται είκοσι τρεις ευρωπαϊκές χώρες, δηλαδή σχεδόν όλα τα κράτη μέλη της Ευρωπαϊκής Ένωσης. Μοναδικός στόχος αυτής της δύναμης είναι η συνεισφορά στη διασφάλιση της ειρήνης, της σταθερότητας, του εκδημοκρατισμού και της εδαφικής ακεραιότητας του Αφγανιστάν. 
      Σε αυτό, λοιπόν, το πλαίσιο συμμετέχει η ελληνική δύναμη στο Αφγανιστάν με μη μάχιμες μονάδες, που δεν μετέχουν σε στρατιωτικές επιχειρήσεις. Αναλυτικά, συμμετέχουμε με εκατόν είκοσι έξι άτομα, ένα λόχο μηχανικού εκατόν είκοσι δύο ατόμων, δύο επιτελείς στο αρχηγείο της πολυεθνικής δύναμης και δύο άντρες στο αεροδρόμιο της Καμπούλ. Αποστολή τους είναι η συμβολή σε έργα ανοικοδόμησης και ανθρωπιστικού χαρακτήρα.
      Σήμερα, και πάντοτε μέσα στο πλαίσιο των αποφάσεων των Ηνωμένων Εθνών, η Ελλάδα αποφάσισε την αναβάθμιση της συνεισφοράς της σε αυτήν τη δύναμη μέσω ενός κινητού νοσοκομείου, μιας ιατρονοσηλευτικής μονάδας δυναμικότητας τριάντα κλινών, η οποία προγραμματίζεται να παραμείνει για δεκαοκτώ μήνες και θα στελεχώνεται κατά 40% από ελληνικό προσωπικό. Αυτή η απόφαση έρχεται στη συνέχεια και άλλων προσφορών της χώρας μας στο Αφγανιστάν, όπως τη συμβολή μας στην αναστήλωση του μουσείου, η ισχυρή αναπτυξιακή βοήθεια και στην ανάληψη της εκ περιτροπής διοίκησης του αεροδρομίου της Καμπούλ.
      	Η ελληνική Κυβέρνηση, λοιπόν, διατηρεί πάντα το δικαίωμα να αποσύρει την ελληνική δύναμη όποτε εκείνη το θελήσει. Το κόστος της ΕΛΔΑΦ τελικά, σύμφωνα με τα στοιχεία του ΓΕΕΘΑ, ανέρχεται σε 6,3 εκατομμύρια ευρώ, ενώ το λειτουργικό κόστος της ιατρονοσηλευτικής μονάδας υπολογίζεται σε 7.000.000 ευρώ. 
      	Σας ευχαριστώ.
      	ΠΡΟΕΔΡΕΥΩΝ (Γεώργιος Σούρλας): Ο κ. Κολοζώφ έχει το λόγο.
      	ΟΡΕΣΤΗΣ ΚΟΛΟΖΩΦ: Ευχαριστώ τον κύριο Υπουργό για τα στοιχεία που μας έδωσε, παρά το γεγονός ότι δεν καθόρισε χρόνο αποχώρησης των στρατευμάτων κι εμείς αυτό περιμέναμε, δηλαδή άμεσα να υποχωρήσουν τα στρατεύματα. 
      	Κύριε Υπουργέ, το δεύτερο ζήτημα είναι το εξής: Μη μας κοροϊδεύετε με το μη μάχιμο. Ένας στρατός δεν μπορεί να λειτουργήσει χωρίς τις μονάδες που εμείς έχουμε, ιατρικές μονάδες ή μονάδες περίθαλψης ή μηχανικές ή οτιδήποτε άλλο. Μη μας κοροϊδεύετε, λοιπόν, ότι πάτε εκεί πέρα και δεν συμμετέχετε στη στρατιωτική αποστολή κατοχής αυτής της χώρας.
      	Όσον αφορά στη συμμετοχή σας στον εκδημοκρατισμό της χώρας, είμαι υποχρεωμένος να θυμίσω την προπαγάνδα που γινόταν πριν από την επέμβαση των Αμερικάνων εκεί πέρα σχετικά με την κατάσταση του γυναικείου πληθυσμού, τις μπούργκες, όπως επίσης και το βασικό επιχείρημα να περιορίσουν την παραγωγή ναρκωτικών στην περιοχή. 
      	Σήμερα εξακολουθούν αυτά τα φαινόμενα πέρα από τις περιοχές που ελέγχει ο ξένος στρατός κι όχι η κυβέρνηση. Η κυβέρνηση με το ζόρι κρατάει την Καμπούλ χάρη στα ξένα στρατεύματα. Δεν έχει καμία κυριαρχική δυνατότητα στη χώρα αυτή, παρά μόνο στηριζόμενη στα ξένα στρατεύματα που βρίσκονται εκεί πέρα. Οι μπούργκες εξακολουθούν να υπάρχουν στις γυναίκες και τα ναρκωτικά δεκαπλασιάστηκαν εκεί πέρα, πράγμα που μας κάνει να πιστεύουμε ότι η παρουσία εκείνου του στρατού εκεί είναι ακριβώς γι’ αυτές τις μπίζνες με τα ναρκωτικά που γίνονται στην περιοχή.
      	Εμείς ζητάμε άμεσα την αποχώρηση των στρατευμάτων από εκεί πέρα. Ο στρατός μας δεν έχει κανένα λόγο να βρίσκεται εκεί πέρα για τα ξένα συμφέροντα, τα αμερικάνικα ή των άλλων πολυεθνικών, που αυτήν τη στιγμή εκμεταλλεύονται όλη την περιοχή. Είναι ντροπή για τη χώρα μας η συμμετοχή σε τέτοιου είδους αποστολές. 
      Αρχίσαμε με τη διατήρηση της ειρήνης, μετά ήταν η ανθρωπιστική βοήθεια, μπαίνουμε στον αντιτρομοκρατικό πόλεμο με τις επεμβάσεις που γίνονται σ’ όλες τις περιοχές στο Αφγανιστάν, δηλώσαμε τις βάσεις μας για την επέμβαση στο Ιράκ και ίσως ετοιμαζόμαστε τώρα να συμμετέχουμε και στις επόμενες επεμβάσεις στο Ιράν και στη Συρία. 
      Πρέπει αμέσως να επιστρέψουν τα στρατεύματα, όχι μόνο από το Αφγανιστάν, αλλά απ’ όλες τις περιοχές, όπου βρίσκονται στρατεύματά μας έξω από τα σύνορά μας.
      	ΠΡΟΕΔΡΕΥΩΝ (Γεώργιος Σούρλας): Ο Υφυπουργός Εξωτερικών κ. Βαληνάκης έχει το λόγο για να δευτερολογήσει.
      	ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, η κατάσταση στο Αφγανιστάν ασφαλώς εξακολουθεί να είναι προβληματική. Είναι, όμως, λιγότερο προβληματική απ’ ό,τι ήταν στο παρελθόν. Θεωρούμε, λοιπόν, ακριβώς ότι η συμβολή της διεθνούς δύναμης ήταν καίριας σημασίας για να υπάρξει βελτίωση της κατάστασης στην περιοχή.
      	Θεωρούμε, λοιπόν, ότι η κατάσταση αυτή μπορεί να βελτιωθεί με την παρουσία της διεθνούς ειρηνευτικής δύναμης και βεβαίως με τη δική μας συμβολή. Θεωρούμε ότι στο πλαίσιο του ρόλου που έχουμε διεθνώς πρέπει να βοηθάμε σε τέτοιες καταστάσεις, όταν αποσκοπούμε στη διεθνή ασφάλεια, τον εκδημοκρατισμό και τη σταθεροποίηση των καταστάσεων.
      	Εμείς θεωρούμε ότι πραγματικά η παρουσία μας στο Αφγανιστάν είναι ιδιαίτερα θετική. Τι κάνουμε; Συμβάλλουμε στην ανοικοδόμηση μιας χώρας κατεστραμμένης, χτίζουμε –γιατί είναι λόχος μηχανικού- δρόμους και κτήρια και συμβάλλουμε στην ανοικοδόμηση των υποδομών. Προσφέρουμε κινητό νοσοκομείο, προσφέρουμε περίθαλψη, παρέχουμε ανθρωπιστική βοήθεια, ανοικοδομούμε το μουσείο της Καμπούλ, συμμετέχουμε με ανθρωπιστική βοήθεια, βοηθάμε στην ανάπτυξη των συγκοινωνιών. 
      Όλα αυτά τα έργα είναι πράγματα για τα οποία αισθανόμαστε υπερήφανοι, γιατί μπορούμε μαζί με άλλες χώρες να συνεισφέρουμε στην ανοικοδόμηση της χώρας αυτής.
      Και ακριβώς νομίζω, ότι όλα αυτά συμβάλλουν στο να έχει η χώρα μας μια σημαντική παρουσία και στο πλαίσιο της ανάληψης της θέσης μη μονίμου μέλους στο Συμβούλιο Ασφαλείας του ΟΗΕ, αλλά και γενικότερα να έχει μια βασική και ουσιαστική συνεισφορά στη διεθνή ειρήνη, ασφάλεια και εκδημοκρατισμό της περιοχής αυτής. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βαληνάκη. 
      Τρίτη είναι η με αριθμό 631/9/1-2-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τη λήψη μέτρων αντιμετώπισης του προβλήματος της αποβιομηχάνισης στην περιοχή της Θεσσαλονίκης, της ανεργίας κλπ..
      Η επίκαιρη ερώτηση του κυρίου Προέδρου έχει αναλυτικότερα ως εξής:
      «Από τα τελευταία επίσημα στοιχεία της Εθνικής Στατιστικής Υπηρεσίας για την εξέλιξη του δείκτη ανεργίας το πρώτο τρίμηνο του 2004 προκύπτει πως οι περιφέρειες της Μακεδονίας καταγράφουν ποσοστά ανεργίας πολύ υψηλότερα του εθνικού μέσου όρου (11,2%). Σύμφωνα με τα ίδια στοιχεία στο πολεοδομικό συγκρότημα Θεσσαλονίκης η επίσημη ανεργία ξεπέρασε το 11,6% (από 10,7% το 2003) η γυναικεία ανεργία έφθασε το 18%, ενώ βάσιμα υποστηρίζεται ότι τα πραγματικά ποσοστά ανεργίας είναι πολύ υψηλότερα λόγω της μη εγγραφής πολλών νέων ανέργων  στις λίστες του ΟΑΕΔ. Είναι γνωστό πως τα τελευταία χρόνια σειρά επιχειρήσεων και σημαντικοί παραγωγικοί κλάδοι διέρχονται βαθιά κρίση, πολλές επιχειρήσεις της Κεντρικής Μακεδονίας και ειδικότερα της Θεσσαλονίκης έκλεισαν με αποτέλεσμα να χάσουν τη δουλειά τους χιλιάδες εργαζόμενοι. Μόνο στον κλάδο της κλωστοϋφαντουργίας τη τελευταία δεκαετία μετεγκαταστάθηκαν 600 επιχειρήσεις αφήνοντας εκτός εργασίας 15.000 ανθρώπους στη συντριπτική τους πλειοψηφία γυναίκες. Η έλλειψη κλαδικών πολιτικών, η έλλειψη βασικών έργων υποδομής, η μη ένταξη της περιοχής σε ευνοϊκότερη ζώνη κινήτρων, η μαζική μεταφορά επιχειρήσεων στις γειτονικές χώρες, η κατάσταση των μικρών επιχειρήσεων είναι μερικές από τις αιτίες της κατάστασης. 
      Ερωτάται ο κύριος Πρωθυπουργός με την πρόσθετη  ιδιότητά του ως Βουλευτή Θεσσαλονίκης:
      1.Ποια συγκεκριμένα μέτρα έχει προγραμματίσει να πάρει η Κυβέρνηση για την αντιμετώπιση του εκρηκτικού προβλήματος της περιοχής, που είναι η ανεργία, έχουν διαμορφωθεί κλαδικές πολιτικές στην κλωστοϋφαντουργία-ιματισμό και στους άλλους κλάδους που πλήττονται ιδιαίτερα, πολιτικές αποθάρρυνσης της μετεγκατάστασης των βιομηχανιών σε γειτονικές βαλκανικές χώρες χαμηλού κόστους, άνοιγμα θέσεων στον κοινωνικό και οικολογικό  χώρο;
      2.Πότε θα αντιμετωπίσει τα δίκαια και επείγοντα αιτήματα για την αύξηση του ύψους των επιδομάτων ανεργίας και την επιμήκυνση του χρόνου καταβολής τους;».
      Στον Πρόεδρο του Συνασπισμού Ριζοσπαστικής Αριστεράς κ. Αλαβάνο θα απαντήσει ο Υπουργός Απασχόλησης και Κοινωνικής Προστασίας κ. Παναγιωτόπουλος.
      Ορίστε, κύριε Υπουργέ, έχετε το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κατ΄ αρχάς θέλω να εκφράσω τη λύπη του Πρωθυπουργού που δεν είναι αυτήν τη στιγμή εδώ για να απαντήσει εκείνος.
       Και επίσης επειδή είναι η πρώτη φορά που απευθύνομαι εντός Κοινοβουλίου στον κ. Αλαβάνο με τη νέα του ιδιότητα, επιτρέψτε μου να του εκφράσω τις καλύτερές μου ευχές, με τη βεβαιότητα ότι η θητεία του θα είναι μακρά και ωφέλιμη για τον τόπο. Και αυτό άσχετα με τις μεγάλες διαφορές που έχουμε στα ιδεολογικά και στα πολιτικά πράγματα, διότι αυτό σημαίνει δημοκρατία πολυχρωματική, πολυφωνική. 
      Το θέμα το οποίο θίγει ο κύριος Πρόεδρος του Συνασπισμού είναι πάρα πολύ μεγάλο. Ίσως είναι το υπ’ αριθμόν ένα πρόβλημα σήμερα της ελληνικής κοινωνίας, με τεράστιες παρενέργειες μέσα στο κοινωνικό σώμα. Όπως είναι γνωστό και νομίζω ότι κανείς δεν το αμφισβητεί πια, η Κυβέρνηση της Νέας Δημοκρατίας το Μάρτιο του 2004 παρέλαβε μία πολύ δύσκολη κατάσταση στον τομέα της ανεργίας. Η χώρα μας, εξαιτίας λαθών και παραλείψεων που έγιναν από τις κυβερνήσεις του ΠΑΣΟΚ, κάνει ένα θλιβερό πρωταθλητισμό στην Ευρώπη, ιδιαίτερα στην ανεργία των γυναικών και των νέων ανθρώπων. Ο μέσος όρος της ανεργίας που παραλάβαμε είναι στο 11,3%, με βάση και τα αναθεωρημένα στοιχεία από τη EUROSTAT. 
      Και έχει απόλυτο δίκιο ο κύριος Πρόεδρος του Συνασπισμού όταν επισημαίνει ότι ενώ αυτός είναι ο εθνικός μέσος όρος, σε περιοχές της περιφέρειας, όπως εν προκειμένω στην κεντρική Μακεδονία και στην περιοχή της Θεσσαλονίκης, η αποβιομηχάνιση των τελευταίων ετών επί των κυβερνήσεων του ΠΑΣΟΚ έχει οδηγήσει τα ποσοστά της ανεργίας στη συγκεκριμένη περιφέρεια πολύ πιο πάνω από τον εθνικό μέσο όρο. 
      Απέναντι σε αυτήν την κατάσταση πρέπει να πούμε τα πράγματα με το όνομά τους. Να κοιτάξουμε στο πρόσωπο τον Έλληνα πολίτη και την Ελληνίδα και να πούμε ότι η ανεργία μπορεί να καταπολεμηθεί με την προώθηση της απασχόλησης μέσα από νέες επενδύσεις, μέσα από την ενίσχυση της επιχειρηματικότητας, η οποία πρέπει να συμβαδίζει, όμως, με πολιτικές εξασφάλισης του εργαζομένου.
      Η Κυβέρνηση ήδη έχει δρομολογήσει το κατάλληλο φορολογικό και αναπτυξιακό πλαίσιο. Η Κυβέρνηση ήδη έχει δρομολογήσει διαδικασίες σμίκρυνσης όλων εκείνων των διαδρομών που απαιτούνται για μια μικρομεσαία επιχείρηση ώστε να μπορέσει να αρχίσει να ενεργοποιείται στην πραγματική οικονομία. Η Κυβέρνηση διά του Υπουργείου Απασχόλησης και Κοινωνικής Προστασίας εφαρμόζει ήδη ενεργητικές πολιτικές, στοχευμένες πολιτικές μέσα από προγράμματα του ΟΑΕΔ που κατευθύνονται κυρίως σε ευάλωτες κοινωνικές κατηγορίες από το πρόβλημα της ανεργίας. Τέτοιες κατηγορίες είναι, όπως και εσείς επισημαίνετε, η κατηγορία των γυναικών, η κατηγορία ιδιαιτέρως των νέων εισερχομένων στην αγορά εργασίας ανέργων. 
      Έχω στη διάθεσή σας, κύριε Πρόεδρε, όλα τα προγράμματα που έχουμε ήδη δρομολογήσει σ’ αυτές τις στοχευμένες πολιτικές. Έχω επίσης στη διάθεσή σας τα μέτρα ενεργητικών πολιτικών, που έχουμε δρομολογήσει προς την ίδια κατεύθυνση. Έχω στη διάθεσή σας, και θα τα καταθέσω, τα μέτρα που ενεργοποιούμε μέσω προγραμμάτων που χρηματοδοτούνται από τα ευρωπαϊκά ταμεία. Όλα αυτά θεωρούμε ότι συνθέτουν μια δέσμη μέτρων ουσιαστικής παρέμβασης. Ας μην έχουμε αυταπάτες, η αντιμετώπιση της ανεργίας δεν είναι θέμα λίγων μηνών ή ενός έτους, και όποιος ισχυρίζεται ότι μέσα σε λίγους μήνες μπορούμε να αντιμετωπίσουμε και να λύσουμε το πρόβλημα της ανεργίας, διαπράττει πολιτική απάτη. Και ασφαλώς δεν αναφέρομαι στο πρόσωπο του Προέδρου του Συνασπιμού.
      Θέλω να ξεκαθαρίσω ότι το θέμα της ανεργίας αποτελεί υψίστη εθνική και κοινωνική προτεραιότητα για την Κυβέρνηση της Νέας Δημοκρατίας. Πολλά θα μπορούσα να πω ακόμα από αυτά που έχουν γίνει και γίνονται, αλλά δεν μου το επιτρέπει ο χρόνος. Θα δώσω μόνο μία απάντηση για το επίδομα ανεργίας.
      Συμφωνώ απόλυτα με τον Πρόεδρο του Συνασπισμού. Το επίδομα ανεργίας στην Ελλάδα είναι σε χαμηλά επίπεδα, όπως επίσης και ο χρόνος επιδότησης είναι επίσης μικρός. Αντιμετωπίζουμε και έχουμε δρομολογήσει σχετικές εισηγήσεις από το Υπουργείο μας, για να δοθεί μια αύξηση της τάξης του 10%. Πλην, όμως, γνωρίζετε ότι η υπερχρέωση της οικονομίας, τα 200.000.000 ευρώ δημόσιο χρέος, τα ελλείμματα που παραλάβαμε, δεν μας επιτρέπουν να το πραγματοποιήσουμε. Πάντως διαβεβαιώ την Εθνική Αντιπροσωπεία ότι προς αυτήν την κατεύθυνση θα κινηθούμε. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος του Συνασπισμού κ. Αλέξανδρος Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, όλοι κατανοούμε την απουσία του Πρωθυπουργού και έχει τα συλληπητήρια όλων μας. 
      Ευχαριστώ τον κύριο Υπουργό για τις ευχές του. Θα ήθελα να πω, όμως, ότι πριν δύο εβδομάδες ήμουν σε μια διήμερη περιοδεία στη Θεσσαλονίκη, μια όμορφη και χαρούμενη πόλη, αλλά γύρισα με μαύρη ψυχή. Όπου και αν πήγα σε κτήρια-φαντάσματα κλωστοϋφαντουργικών βιομηχανιών, σε νυχτερινά επαγγελματικά λύκεια, στο Δήμο Κορδελιού, στους οργανισμούς μικρών και μεσαίων επιχειρήσεων, το πρόβλημα είναι ένα, μία λέξη υπάρχει στη Θεσσαλονίκη: Ανεργία.  
      Αντί να γίνει πρωτεύουσα των Βαλκανίων, όπως θέλαμε και να ανθίσει, έχει γίνει η πρωτεύουσα της ανεργίας στην Ευρωπαϊκή Ένωση. 
      Άκουσα τις απαντήσεις του κυρίου Υπουργού με προσοχή, αλλά το θέμα δεν είναι οι προθέσεις, κύριε Πρόεδρε. Είναι τα αποτελέσματα και οι συγκεκριμένες δράσεις. Γι’ αυτό θα σας θέσω, κύριε Υπουργέ, τρία ερωτήματα μέσα στα πολλά που υπάρχουν:
      Πρώτον, εξετάζει η Κυβέρνηση στη Θεσσαλονίκη, που είναι το κέντρο της ανεργίας, να περάσει σε ευνοϊκότερη ζώνη κινήτρων από αυτήν που είναι, ίδια με την Αθήνα; Εδώ θα πρέπει να ληφθούν υπόψη τα ειδικά προβλήματα που δημιουργεί η μετεγκατάσταση πάρα πολλών επιχειρήσεων στα γειτονικά Βαλκάνια με το χαμηλό κόστος εργασίας που υπάρχει. 
      Δεύτερον, κλαδικές πολιτικές. Εδώ βγήκε ο οπαδός της πλήρους απελευθέρωσης της αγοράς κ. Μπαρόζο και είπε ότι είμαστε υποχρεωμένοι στην Ευρωπαϊκή Ένωση να κάνουμε κλαδικές πολιτικές για την κλωστοϋφαντουργία, την αεροναυπηγική, την αυτοκινητοβιομηχανία. 
      Πρέπει, λοιπόν, να υπάρξουν κλαδικές πολιτικές ειδικά για την κλωστοϋφαντουργία, ειδικά στο χώρο της βόρειας Ελλάδας που έχουμε δεκάδες χιλιάδες απολυμένους. Θα προχωρήσει η Κυβέρνηση σ’ αυτό; 
      Τρίτο σημείο για ένα πολύ βασικό ζήτημα. Θέλουμε μια χρονική δέσμευση. 
      Εμείς ζητάμε, τη στιγμή που έχουμε τιμές Βρυξελλών, να υπάρχουν και κοινωνικά επιδόματα Ευρώπης και όχι Βαλκανίων. Η Κυβέρνηση σκέφτεται να ανεβάσει το επίδομα στο 80% του ημερομισθίου –από 310 ευρώ στα 500 ευρώ- και να ισχύει όχι για ένα, αλλά για τέσσερα χρόνια. Μας είπατε προθέσεις. Πότε σκέφτεστε να υλοποιήσετε τις προθέσεις σ’ αυτήν την κατεύθυνση;
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κατ’ αρχάς όσον αφορά το πρώτο ερώτημα: Ναι, εξετάζουμε την αλλαγή του καθεστώτος που διέπει τις αναπτυξιακές επενδύσεις στο χώρο της κεντρικής Μακεδονίας, ειδικότερα στο χώρο της Θεσσαλονίκης, επί το ευνοϊκότερον. 
      Δεύτερον. Κλαδικές πολιτικές: Το θέμα της κλωστοϋφαντουργίας και της κρίσης που υπάρχει εκεί σε συγκεκριμένες μονάδες στη βόρειο Ελλάδα μάς απασχόλησε έντονα τους τελευταίους μήνες. Και πρέπει να σας πω ότι τόσο ο Υφυπουργός κ. Γιακουμάτος, ο Γενικός Γραμματέας του Υπουργείου, κ. Κοντός, όσο και εγώ προσωπικά καταβάλαμε τεράστιες προσπάθειες σε συνεργασία με κοινωνικούς φορείς της περιοχής, εργατικά κέντρα, συνδικάτα εργαζομένων για να μπορέσουμε να διασώσουμε μεγάλες και μικρότερες επιχειρηματικές μονάδες. Το πρόβλημα της κλωστοϋφαντουργίας το γνωρίζετε. Το πρόβλημα αυτό μπορεί να αντιμετωπιστεί στα πλαίσια μιας νέας κλαδικής πολιτικής, αλλά δεν αρκεί. Και λυπάμαι που δεν επιτρέπει ο χρόνος για να πούμε περισσότερα. Πάντως το πρόβλημα είναι σημαντικό, είναι μεγάλο, αφορά την ανταγωνιστικότητα του κλάδου και, βεβαίως, απασχολεί πολύ σοβαρά την Κυβέρνηση. 
      Τρίτον. Θα ήμουν ιδιαίτερα ευτυχής αν μπορούσα να σας πω ότι σε έναν, σε δυο, σε τρεις μήνες θα μπορέσουμε, επιτέλους, να αυξήσουμε το επίδομα της ανεργίας, το οποίο δεχόμαστε ως Κυβέρνηση, κύριε Πρόεδρε, ότι είναι σε μη ικανοποιητικά επίπεδα. Σας είπα ποιος είναι ο σχεδιασμός -και όχι η πρόθεση- και πιστεύω να δοθεί η δυνατότητα πραγματοποίησης του πολύ σύντομα. Και μιλάω για τη δημοσιονομική δυνατότητα, γιατί όπως ξέρετε το ταμείο είναι μείον. Αυτήν τη κατάσταση παραλάβαμε, μέσα από κρυφά ελλείμματα που βγήκαν στο φως μέσα από κρυφά χρέη που βγήκαν στο φως και κανείς πλέον δεν μπορεί να το αμφισβητήσει. 
      Ο σχεδιασμός μας, λοιπόν, είναι να προχωρήσουμε σε μια αύξηση, του 10%, στο επίδομα, αλλά λυπάμαι ιδιαίτερα που η σοβαρότητα αυτού του θέματος με υποχρεώνει να μην μπορώ να σας δώσω σήμερα συγκεκριμένη καταληκτική ημερομηνία. Αλλιώς θα υπήρχε κίνδυνος να κατηγορηθούμε, κύριε Πρόεδρε, κυρίες και κύριοι συνάδελφοι, ότι με επιπόλαιο και δημαγωγικό και λαϊκιστικό τρόπο αντιμετωπίζουμε το θέμα. Το θέμα είναι πάρα πολύ σοβαρό: Και το θέμα του ύψους του επιδόματος ανεργίας και το θέμα του χρόνου επιδότησης. Και βρίσκεται μέσα στους σχεδιασμούς της Κυβέρνησης και μάλιστα στους σχεδιασμούς που έχει στην πρώτη γραμμή. Ελπίζω η λειτουργία της οικονομίας μέσα από το νέο πλαίσιο να δώσει τη δυνατότητα σε πολύ ορατό χρόνο να κάνουμε τα πρώτα σημαντικά και ουσιαστικά βήματα. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Επίκαιρες ερωτήσεις δεύτερου κύκλου. 
      Πρώτη είναι η με αριθμό 625/1-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Αηδόνη προς τον Υπουργό Δημόσιας Τάξης, σχετικά με τις αποσπάσεις αστυνομικών υπαλλήλων για λόγους σπουδών κλπ..
      Η επίκαιρη ερώτηση του κ. Αηδόνη έχει ως εξής:
      «Η συνήθης πρακτική του Αρχηγού της ΕΛΑΣ ήταν να αποσπώνται οι αστυνομικοί υπάλληλοι που εισάγονται σε ΑΕΙ ή ΤΕΙ στον τόπο των σπουδών τους, για όσο χρονικό διάστημα αυτές διαρκούν. Στόχος του Υπουργείου ήταν η καλύτερη μορφωτική επάρκεια και ενθάρρυνση του αστυνομικού προσωπικού, με αποτέλεσμα να συνδυάζεται η εξειδίκευση σε αστυνομικά θέματα με την επιστημονική κατάρτιση. 
      Αυτή η προσπάθεια έχει επιφέρει έως τώρα λαμπρά αποτελέσματα στην άνοδο του επιπέδου του Έλληνα αστυνομικού και κατά συνέπεια και της ΕΛΑΣ. Όμως για πρώτη φορά φέτος αυτή η προσπάθεια φαίνεται να ανακόπτεται, μετά την απόφαση να μην αποσπασθεί ούτε ένας νεοεισαχθείς αστυνομικός. Χωρίς την συστηματική παρακολούθηση των θεωρητικών μαθημάτων και των εργαστηρίων είναι αδύνατη η συνέχιση των σπουδών. 
      Ερωτάται ο Υπουργός:
      1) Γιατί απέφυγε το Υπουργείο να αποσπάσει τους νεοεισαχθέντες αστυνομικούς υπαλλήλους στις πόλεις που εδρεύουν οι σχολές ΑΕΙ και ΤΕΙ;
      2) Δεν είναι και δικός σας στόχος η μορφωτική ανάπτυξη και επιστημονική κατάρτιση σε όλους τους τομείς της επιστημονικής και κοινωνικής ζωής των αστυνομικών υπαλλήλων;
      Σκοπεύετε να επανεξετάσετε τις αιτήσεις των νεοεισαχθέντων φοιτητών στα ΑΕΙ και ΤΕΙ και να αναθεωρήσετε την προηγούμενη απόφαση;»
      Θα απαντήσει ο Υφυπουργός Δημόσιας Τάξης, κ. Μαρκογιαννάκης.
      Έχετε το λόγο, κύριε Υφυπουργέ. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, εμείς κατανοούμε την αγωνία όλων των νέων αστυνομικών οι οποίοι έχουν δώσει εξετάσεις, έχουν επιτύχει σε Ανώτατα Εκπαιδευτικά Ιδρύματα και τη θέλησή τους για μάθηση. Άλλωστε και η φυσική ηγεσία και η πολιτική ηγεσία του Υπουργείου θέλουν αξιωματικούς γενικότερα μορφωμένους και προπάντων να έχουν εξειδίκευση σε κάποιο αντικείμενο. Διότι αυτήν τη στιγμή είναι απαραίτητη η εξειδίκευση για να μπορεί η Ελληνική Αστυνομία να κάνει τη δουλειά της. 
      Γι’ αυτόν το λόγο άλλωστε υπάρχουν και οι διατάξεις του προεδρικού διατάγματος 100/2003, οι οποίες προβλέπουν τη δυνατότητα απόσπασης αστυνομικού σε αστυνομική υπηρεσία του τόπου που υπάρχει σχολή, στην οποία έχουν επιτύχει. Και πράγματι στο παρελθόν είχε εφαρμοστεί αυτή η διάταξη και είχαν δοθεί αποσπάσεις σε όλους –ανεξαιρέτως- όσους είχαν επιτύχει σε Ανώτατα Εκπαιδευτικά Ιδρύματα προκειμένου να μπορούν να παρακολουθούν τα μαθήματά τους και παράλληλα να προσφέρουν τις υπηρεσίες τους στις οικείες αστυνομικές υπηρεσίες, που ήταν οι έδρες των σχολών στις οποίες και είχαν επιτύχει.
      Δυστυχώς, για φέτος υπάρχει πάρα πολύ μεγάλο πρόβλημα. Συνολικά υπεβλήθησαν εξακόσια δεκατέσσερα αιτήματα που στη συντριπτική τους πλειοψηφία αφορούν αστυνομικούς που υπηρετούν στο λεκανοπέδιο Αττικής. Από τα εξακόσια δεκατέσσερα αιτήματα τα τριακόσια εβδομήντα πέντε είναι αιτήματα που υποβάλλονται για πρώτη φορά και τα διακόσια τριάντα εννέα είναι αιτήματα για ανανέωση αποσπάσεων. Αυτά τα διακόσια τριάντα εννέα έγιναν όλα δεκτά, διότι παρά τις μεγάλες ανάγκες και τα μεγάλα προβλήματα τα οποία υπάρχουν, θεωρήθηκε ότι δεν θα πρέπει να διακοπεί η συνέχεια των σπουδών.
      Τα υπόλοιπα, τα οποία αφορούσαν τα τριακόσια εβδομήντα πέντε νέα αιτήματα δεν έγιναν, δυστυχώς, δεκτά. Δεν κατέστη δυνατόν να γίνουν δεκτά για τους εξής λόγους: 
      Το πρόβλημα της εγκληματικότητας στο λεκανοπέδιο Αττικής γνωρίζουμε όλοι μας ότι, είναι σημαντικό. Αυτήν τη στιγμή βρίσκεται σε πλήρη εξέλιξη ένα πρόγραμμα αναδιάρθρωσης των αστυνομικών υπηρεσιών και μιας μεγαλύτερης προσπάθειας καταπολέμησης της εγκληματικότητας. 
      Κι ενώ, λοιπόν, καταβάλλεται αυτή η προσπάθεια, η οποία ελπίζουμε ότι θα ευοδωθεί, έχουμε τις εξής πρόσθετες ανάγκες τώρα για την περίοδο την οποία διανύουμε:
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, μισό λεπτό.
      Πρώτα απ’ όλα εξαιτίας των Ολυμπιακών Αγώνων κατά το 2004 δεν μπόρεσαν οι αστυνομικοί να πάρουν την άδειά τους. Έτσι, είναι συσσωρευμένη αυτήν τη στιγμή η κανονική άδεια του 2004, η άδεια του 2005 -ήδη ξεκίνησε το 2005- συν τα ρεπό, τα οποία δεν μπόρεσαν να πάρουν οι αστυνομικοί, συν δέκα ημέρες που απεφάνθη ο πρώην Αρχηγός της Ελληνικής Αστυνομίας ότι έπρεπε να δοθούν ως ρεπό στους αστυνομικούς εξαιτίας της αποτελεσματικής συμμετοχής τους στους Ολυμπιακούς Αγώνες.
      Έτσι, εκ των πραγμάτων απουσιάζει ένας σημαντικός αριθμός αστυνομικών, οι οποίοι κάνουν χρήση των δικαιωμάτων που έχουν ως εργαζόμενοι για άδεια, ρεπό κλπ..
      Επιπλέον, ιδρύθηκαν καινούργιες υπηρεσίες. Έχουμε την ίδρυση των Τμημάτων Τροχαίας Εθνικών Δρόμων, όπου υπολογίζεται ότι όταν πλήρως…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα σας παρακαλέσω τα υπόλοιπα να τα  πείτε στη δευτερολογία σας.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Να αναφέρω μόνο αυτό, κύριε Πρόεδρε, και τα υπόλοιπα θα τα πω στη δευτερολογία μου.
      Υπολογίζεται ότι μόνο σε αυτήν την υπηρεσία θα χρειαστεί να χρησιμοποιηθούν εξακόσιοι επιπλέον αστυνομικοί, που δεν προβλέπεται αύξηση της οργανικής δύναμης και γίνεται αφαίμαξη από τις υπηρεσίες που υπάρχουν σήμερα, από τους ήδη υπηρετούντες και κυρίως από την Αττική. Ήδη θα λειτουργήσουν τα πρώτα τέσσερα Τμήματα Τροχαίας Εθνικών Δρόμων και χρειάζονται περίπου διακόσιους με διακόσιους πενήντα υπαλλήλους.
      Τα υπόλοιπα θα τα πω –γιατί υπάρχουν και άλλοι λόγοι- στη συνέχεια στη δευτερολογία μου, εκτός εάν για το ενιαίο της απάντησης, κύριε Πρόεδρε, -θα πρέπει να τοποθετηθεί ο συνάδελφος- εν τάχει θα πω και δύο άλλα πράγματα…
      ΠΡΟΕΔΡΕΥΩΝ (Γεώργιος Σούρλας): Ναι, αλλά έχετε υπερβεί το χρόνο σας κατά δύο λεπτά.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Έχουμε το πρόβλημα της φύλαξης των ολυμπιακών εγκαταστάσεων. Μπορεί μεν να τελείωσαν οι Ολυμπιακοί Αγώνες, αλλά δεν έχουν παραδοθεί αρκετές από τις εγκαταστάσεις στους φορείς οι οποίοι θα τις διαχειριστούν. Αντιλαμβάνεστε ότι δεν μπορεί να μείνουν αφύλακτες, γιατί αν συμβεί αυτό, θα αρχίσει το πλιάτσικο και περιουσία του ελληνικού λαού που με τόση δυσκολία, τόσο κόπο και τόσο ιδρώτα στήθηκαν, ουσιαστικά θα ρημάξουν μέσα σε ελάχιστο χρονικό διάστημα. 
      Τα υπόλοιπα θα τα πω στη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα σας παρακαλέσω στη δευτερολογία να κινηθείτε στο δίλεπτο.
      Ο ερωτών Βουλευτής, κ. Χρήστος Αηδόνης, έχει το λόγο.
      ΧΡΗΣΤΟΣ ΑΗΔΟΝΗΣ: Κύριε Υπουργέ, άκουσα με πάρα πολύ προσοχή την επιχειρηματολογία σας και πραγματικά προσπαθώ ακόμη και αυτήν τη στιγμή να αιτιολογήσω αυτήν την απόφαση. Κατά την άποψή μου παραμένει πάντα δυσνόητη, γιατί υπάρχει μια βασική αρχή, ότι σήμερα ένα κράτος έχει μια βασική ανάγκη, να επενδύσει στον άνθρωπο. Και επενδύει στον άνθρωπο μ΄ ένα βασικό στοιχείο, δίνοντάς του την παιδεία που μπορεί να του παρέχει. Θεωρώ ότι ο νέος αστυνομικός σήμερα θα ήταν χρήσιμος και στον εαυτό του και στην κοινωνία και ιδιαίτερα στο Αστυνομικό Σώμα, αν εκείνος μπορούσε σήμερα να αναπτύξει τα γνωστικά του πεδία. Νομίζω ότι τέτοιους αστυνομικούς σήμερα έχουμε ανάγκη. Και πιστεύω ότι, αν μη τι άλλο, η συγκεκριμένη νομοθεσία δεν καλύπτει πολλά πράγματα. Θα έπρεπε να υπάρχουν και κίνητρα, κύριε Υπουργέ, προς αυτήν την κατεύθυνση, που θα οδηγούσαν το νέο αστυνομικό να έχει ως μόνιμη επιδίωξη αυτό ακριβώς, το να κατακτήσει τη γνώση, γιατί είναι βασικό στοιχείο. Για να πάμε σ΄ έναν εκδημοκρατισμό της κοινωνίας, χρειάζεται να υπάρχει πρώτα απ’ όλα η ατομική εξέλιξη και η ατομική αντίληψη και συνείδηση. Αυτό κατακτάται, όταν ο άνθρωπος, ο οποιοσδήποτε άνθρωπος μπορεί να αναπτύσσει τον εαυτό του, όταν κατέχει διευρυμένα γνωστικά πεδία. Μόνο τότε μπορεί πραγματικά να είναι χρήσιμος. 
      Πίστευα πραγματικά ότι αυτή η απόφαση δεν ήταν μια συνειδητή επιλογή, αλλά ότι ήταν μια απόφαση που ουσιαστικά πάρθηκε από μια εισήγηση σε σχέση με τις υπηρεσιακές ανάγκες τις οποίες πριν από λίγο εσείς αναπτύξατε. Και αν ακόμα υπάρχουν αυτές οι ανάγκες, πιστεύω ότι είναι λάθος αυτή η απόφαση, γιατί δεν βοηθά κανέναν ώστε να μπορέσουμε να αντιμετωπίσουμε αυτές τις νέες προκλήσεις. 
      Κύριε Υπουργέ, ζούμε σε μια κοινωνία που τρέχει με μεγάλη ταχύτητα και εκείνο το οποίο υπάρχει ως βασικό στοιχείο είναι ότι υπάρχει ένας συνεχής βομβαρδισμός πληροφόρησης γύρω από νέες γνώσεις. Όταν, λοιπόν, εμείς, ειδικά σ’ ένα τέτοιο Σώμα, όπου χρειαζόμαστε εξειδικευμένους ανθρώπους, προκειμένου να αντιμετωπίσουν αυτές τις νέες προκλήσεις και ανάγκες, τους στερούμε αυτήν τη δυνατότητα, καταλαβαίνετε ότι δεν βοηθάμε αυτήν την εξέλιξη. Αντίθετα σταματάμε, σηκώνουμε έναν τοίχο και ανατρέπουμε την όποια προσπάθεια γι’ αυτήν την εξέλιξη.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός, για να δευτερολογήσει.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Στα θεωρητικά, τα οποία ανέπτυξε ο κύριος συνάδελφος, συμφωνώ απόλυτα, αν και κανείς δεν βάζει τοίχο μπροστά σε κανένα και ο αστυνομικός έχει τη δυνατότητα να εξελιχθεί μέσα από τις υπηρεσιακές ανάγκες που υπάρχουν, συμμετέχοντας σε διάφορες εξετάσεις, πηγαίνοντας σε σχολές με εκπαιδευτικές άδειες και πολλά άλλα. 
      Θα μπορούσα να σας απαντήσω με το εξής, ότι ο αστυνομικός έχει προσληφθεί ως αστυνομικός και πρώτα απ’ όλα πρέπει να είναι αστυνομικός. Όμως δεν το λέω αυτό το πράγμα, γιατί πράγματι χρειαζόμαστε αστυνομικούς με μόρφωση, εξειδικευμένους. Και θα ήθελα να πω και το εξής, ότι παρά το ότι υπάρχουν και κάποιες υπερβολές –γιατί ασφαλώς δεν χρειαζόμαστε ιχθυολόγους ή κάποιες ειδικότητες που δεν έχουν σχέση με το αντικείμενο του αστυνομικού- η συντριπτική πλειοψηφία των αστυνομικών που θέλουν να κάνουν χρήση του δικαιώματος, πράγματι το κάνουν με πολύ συνετό τρόπο και μας φέρνει σε πολύ δύσκολη θέση αυτή η άρνηση που έχουμε φέτος.
      Θα ήθελα όμως, επειδή εκφράσατε κάποια επιφύλαξη για το κατά πόσο αυτές οι ανάγκες που ανέφερα προηγουμένως υπάρχουν, να πω το εξής. Μην έχετε καμία αμφιβολία ότι δεν υπάρχει άλλος λόγος ή κάτι άλλο που να έχει μπει στη σκέψη της φυσικής ηγεσίας και της πολιτικής ηγεσίας, προκειμένου να καταλήξουμε σ’ αυτήν την άρνηση, που και εμάς μας στενοχωρεί.
      Σας ανέφερα προηγουμένως κάποιες από τις πρόσθετες υποχρεώσεις της Αστυνομίας, υπάρχουν όμως και άλλα. Παραδείγματος χάρη, γνωρίζετε ότι τα διαβατήρια, τα οποία εκδίδονταν μέχρι τώρα από τις Νομαρχιακές Αυτοδιοικήσεις, ήδη είναι έργο της αστυνομίας. Και από τον Ιούνιο που μας έρχεται, χρειαζόμαστε εξακόσιους ανθρώπους, οι οποίοι πρέπει προηγουμένως να εκπαιδευθούν στο αντικείμενο, διότι το να εκδίδεις διαβατήρια -και μάλιστα διαβατήρια που παρέχουν ασφάλεια πλέον του 100%- δεν είναι κάτι το πολύ απλό. Θέλουμε εξακόσιους καινούργιους αστυνομικούς, που και αν ακόμη έχουμε αύξηση της οργανικής δύναμης -γιατί αυτό είναι το πρόβλημα της Αστυνομίας, η Αστυνομία δεν μπορεί να προσλάβει ανθρώπους αύριο το πρωί- θα πρέπει να μπουν στη διαδικασία των πανελληνίων εξετάσεων και να έχουμε πραγματική αύξηση μετά από τρία χρόνια. Καταλαβαίνετε, λοιπόν, ότι αυτές οι πιεστικές ανάγκες του παρόντος δεν μπορούν να καλυφθούν κατά άλλο τρόπο, παρά μόνο από την υπάρχουσα δύναμη. 
      Θα ήθελα δε να προσθέσω το εξής και τελειώνω: Ότι σε κάθε περίπτωση η εντολή που έχει δοθεί -και εγγράφως μάλιστα- είναι ότι μπορεί να μην υπάρχουν αυτές οι αποσπάσεις, πλην όμως θα διευκολύνονται, όσο γίνεται, στα πλαίσια των αδειών, των ρεπό που δικαιούνται οι φοιτούντες, για να μπορούν να φύγουν από την υπηρεσία, να πάνε να παρακολουθήσουν ενδεχομένως κάποια άσκηση ή να συμμετέχουν στις εξετάσεις, ούτως ώστε να αμβλύνονται, όσο είναι δυνατόν, οι συνέπειες απ’ αυτήν τη ρύθμιση, η οποία έγινε για φέτος εξαιρετικά και ελπίζω και εκτιμώ ότι για την επόμενη ακαδημαϊκή χρονιά δεν θα ισχύσει. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, επόμενη είναι η δεύτερη υπ’ αριθμόν 627/1.2.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την τοποθέτηση κλειστού κυκλώματος τηλεόρασης στο 1ο Ενιαίο Λύκειο Θέρμης κλπ.. 
      Η επίκαιρη ερώτηση του κ. Χουρμουζιάδη έχει ως εξής: 
      «Στον αύλειο χώρο του 1ου Ενιαίου Λυκείου Θέρμης τοποθετήθηκε πρόσφατα από το Δήμαρχο (με απόφαση της πλειοψηφίας) κλειστό κύκλωμα τηλεόρασης με το αιτιολογικό της αποφυγής βανδαλισμών. Αντίθετη, όμως, στην ενέργεια αυτή είναι όλη η εκπαιδευτική κοινότητα τόσο του σχολείου (σύλλογος διδασκόντων, μαθητές, γονείς) όσο και των κατοίκων της ευρύτερης περιοχής (Δ΄ ΕΛΜΕ).
      Η ενέργεια αυτή ουσιαστικά αποτελεί μέτρο αυταρχισμού και αστυνόμευσης μαθητών, εκπαιδευτικών και εργαζομένων, αποσκοπεί στο να τους εθίσει στο χαφιεδισμό και να βάλει φραγμό στην ελευθερία κινήσεων, λόγου και κριτικής της αντιεκπαιδευτικής πολιτικής της Κυβέρνησης, αλλά και να εμποδίσει τους αγώνες της εκπαιδευτικής κοινότητας. Κάμερες επίσης έχουν τοποθετηθεί και σε άλλα σχολεία (2ο Λύκειο Κορδελιού, Λύκειο και Γυμνάσιο Μενεμένης, Φοιτητική Λέσχη του ΑΠΘ, κ.α.).
      Επειδή η τοποθέτηση ηλεκτρονικών μέσων παρακολούθησης αποτελεί μέτρο της γενικότερης κατασταλτικής πολιτικής που εφαρμόζεται σε βάρος των εργαζομένων, οι οποίοι εντείνουν τους αγώνες τους εξαιτίας της αντιλαϊκής πολιτικής της Κυβέρνησης, ερωτάται η κυρία Υπουργός:
      Αν θα παρέμβει άμεσα, ώστε να απομακρυνθούν τα παραπάνω μέσα παρακολούθησης.
      Αν θα προχωρήσει στην άμεση πρόσληψη μονίμων σχολικών φυλάκων με πλήρη εργασιακά δικαιώματα και ασφάλιση, ώστε να λυθεί οριστικά το πρόβλημα της ασφάλειας των σχολείων και να μη χρειάζεται η ανάθεση της φύλαξής τους σε ιδιωτικές εταιρείες.»
      Ο Υφυπουργός Εθνικής Παιδείας και Θρησκευμάτων κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, με όλο τον σεβασμό προς τον ερωτώντα συνάδελφο και τη θητεία που έχει να επιδείξει στο χώρο της εκπαιδεύσεως και με κατανόηση απόλυτη έστω του λόγου για τον οποίον ερωτά, απορρίπτοντας, όμως, πλήρως -μακριά από μας- και με απόλυτο τρόπο, θα έλεγα, τις τάσεις που αποδίδει το κείμενο της ερωτήσεως, ότι τάχα η Κυβέρνηση θέλει να εφαρμόσει μιαν αντιεκπαιδευτική πολιτική και να περιορίσει τους βαθμούς ελευθερίας της εκπαιδευτικής κοινότητας –μακριά από μας τέτοιες σκέψεις, κύριε συνάδελφε- θα ήθελα να σας απαντήσω το εξής:
      Ενημερωθήκαμε από τις περιφερειακές υπηρεσίες του Υπουργείου Παιδείας για το πώς μπήκαν αυτά τα κυκλώματα παρακολούθησης των σχολικών χώρων. Και φυσικά δηλώνουμε κάθετα, δηλώνουμε καθαρά ότι δεν είμαστε υπέρ της αστυνόμευσης των σχολικών χώρων. Λογικό είναι ότι περιμέναμε την αντίδραση της τοπικής κοινότητας, για να απομακρυνθούν όλα αυτά. 
      Σας διαβάζω, λοιπόν, από το ιστορικό και από τις αναφορές των περιφερειακών διοικητών της εκπαίδευσης και των διευθυντών εκπαίδευσης του νομού ότι όντως τοποθετήθηκαν από το Δήμαρχο Θέρμης, κύριε συνάδελφε, αυτά τα κυκλώματα για να παρακολουθήσουν, όπως λέει στην αναφορά του και στις εξηγήσεις που δίνει στο Υπουργείο, το χώρο και να αντιμετωπίσουν τις κλοπές και τις καταστροφές που είχαν σημειωθεί -κατά τη δική του άποψη και κατά τα δικά του στοιχεία- τον τελευταίο καιρό. Είναι γνωστό βέβαια ότι οι αύλειοι χώροι, αλλά και τα ίδια τα κτήρια, ανήκουν στους δήμους, όταν κατασκευάζονται από την πολιτεία. 
      Η δήλωση του Δημάρχου Θέρμης είναι ότι δεν λειτουργεί το κύκλωμα παρακολούθησης κατά τις ώρες λειτουργίας του σχολείου, αλλά μετά από τις έξι το απόγευμα. Πέραν τούτου και πέραν των εξηγήσεων που δίνει ο Δήμαρχος, είμαστε υπέρ της φύλαξης των σχολείων και όχι υπέρ της αστυνόμευσης. Φύλακα, βέβαια, δεν είχε το σχολείο, διότι είμαστε κοντά –και το γνωρίζετε πολύ καλά, σας το έχουμε απαντήσει ξανά αυτό, κύριε συνάδελφε, σε ερώτηση που έκανε το κόμμα σας- στην ολοκλήρωση της διαδικασίας, που κάνει τώρα το ΑΣΕΠ, για την πρόσληψη ογδόντα φυλάκων που θα καλύψουν ακριβώς αυτά τα κενά, μέσα στα οποία είναι και το σχολείο στο οποίο αναφέρεστε. 
      Άρα, λοιπόν, σας ενημερώνω ότι στις 25 Ιανουαρίου απομακρύνθηκαν οι αντίστοιχες κάμερες από το διευθυντή του σχολείου με δική του πρωτοβουλία και μετά από απόφαση του συλλόγου των διδασκόντων, με πλειοψηφία δεκαεπτά υπέρ της απομακρύνσεως και δεκαέξι υπέρ της διατηρήσεως. Να σημειώσω εδώ ότι οι μαθητικές κοινότητες δεν τοποθετήθηκαν, οι δε σύλλογοι των γονέων και κηδεμόνων των παιδιών που φοιτούν στο σχολείο, πήραν απόφαση ομόφωνη ότι είναι υπέρ του μέτρου να υπάρχει ο έλεγχος μέσω των κυκλωμάτων πέρα από τις ώρες λειτουργίας του σχολείου. 
      Τι συμβαίνει τώρα στα άλλα σχολεία; Στο 2ο Ενιαίο Λύκειο Κορδελιού και στο Γυμνάσιο και Λύκειο της Μενεμένης, όντως τα κυκλώματα αυτά λειτουργούν εδώ και τέσσερα χρόνια, τα έχουν όμως αποδεχθεί όλοι. Ελέγξαμε τις αποφάσεις και έχω να σας πω, κύριε συνάδελφε, ότι και οι σύλλογοι των καθηγητών και οι σύλλογοι γονέων και κηδεμόνων, αλλά και οι μαθητές είναι υπέρ του να υπάρχουν αυτές οι προληπτικές μέθοδοι παρακολούθησης. Εμάς μας ικανοποιεί το ότι ολοκληρουμένης της διαδικασίας στο ΑΣΕΠ –αυτή είναι η πολιτική μας- θα είμαστε σε θέση σύντομα να καλύψουμε με ειδικούς υπαλλήλους και με σωστή παρακολούθηση τη φύλαξη του χώρου αυτού και έτσι να μείνει μακριά από εμάς όλη αυτή η παραφιλολογία που αναφέρεται στην ερώτησή σας. 
      Επιφυλάσσομαι να συμπληρώσω και άλλα στοιχεία στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών Βουλευτής κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
      Βέβαια δεν θα μπορούσα να διαφωνήσω με την τοποθέτηση του κυρίου Υφυπουργού. Έχει μία λογική, έχει μία προέλευση και τελικά προσπαθεί να απαντήσει σ΄ αυτό που η επίκαιρη ερώτηση περιλαμβάνει. 
      Αλλά θα ήθελα να πω, κύριε Υφυπουργέ, ότι πάντοτε, όταν καταθέτει το Κομμουνιστικό Κόμμα μία ερώτηση, δεν περιορίζεται σ΄ ένα γεγονός το οποίο θέλει να περιγράψει, να καταγγείλει ή να αποκαλύψει, όπως θέλετε, πείτε το. Την ίδια στιγμή θέλει να αποκαλύψει και ένα πολιτικό σύστημα σκέψης, που τελικά είναι η αιτία του γεγονότος. Σ΄ αυτήν την περίπτωση θέλουμε να αποκαλύψουμε πραγματικά το σύστημα μιας πολιτικής σκέψης, που αφορά την εφαρμογή της τεχνολογίας και που, κατά την άποψή μας, είναι και αντιπαιδαγωγική και αντισυνταγματική και αυτό δεν είναι υπερβολή. 
      Είναι αντιπαιδαγωγική, γιατί τελικά εθίζει –και πρέπει να το παραδεχτείτε, κύριε Υπουργέ- τους νεαρούς μαθητές στη λογική της παρακολούθησης, του χαφιεδισμού και τους εθίζει επίσης στη νομιμότητα της εφαρμογής της τεχνολογίας, όχι για να αντιμετωπιστούν ανάγκες της κοινωνίας, αλλά για να αντιμετωπιστούν οι ανάγκες της λειτουργίας ενός αυταρχικού –όσο και να το αρνείστε- κράτους. Είναι και αντισυνταγματική και πραγματικά αυτό δεν είναι υπερβολή, γιατί μια μηχανή, μια ηλεκτρονική κάμερα δεν μπορεί να διακρίνει τον εγκληματία από τον απλό άνθρωπο, την εγκληματική πράξη από την απλή συμπεριφορά και έτσι παρεμβαίνει  –δεν είναι υπερβολική η περιγραφή μου- στην ιδιωτική ζωή των μαθητών ενός σχολείου, στην κουβέντα τους, στη συμπεριφορά τους, στα αθώα ή έστω και πονηρά φλερτ, τελικά για να προασπίσει τι; Κάτι που θα μπορούσε να το εξασφαλίσει η Κυβέρνηση, το Υπουργείο Παιδείας με το διορισμό των φυλάκων και το αναφέρατε και εσείς. 
      Αυτήν τη λογική θα ήθελα, κύριε Υπουργέ, να ανατρέψετε. Είναι μία λογική, η οποία δεν στηρίζεται. Απομακρυνθείτε από το κείμενο της ερώτησης και τελικά απευθυνθείτε στην ουσία του συλλογισμού, που σας περιέγραψα πριν από λίγο.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υφυπουργός για να δευτερολογήσει. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Απεταξάμην ως το Σατανά τις δικές σας υπόνοιες, ότι εμείς μπορούσαμε με μία τέτοια πολιτική παρακολούθησης να ενισχύσουμε το χαφιεδισμό ή να τον εισαγάγουμε στα σχολεία. 
      Ούτε βασίζομαι σε τέτοιες πολιτικές, μεθόδους που μπορείτε να τις αποκαλείτε αντιεκπαιδευτικές. Σ’ αυτό είμαστε καθαρότατοι. Συμφωνούμε και συμπίπτουμε στο ότι ο καλύτερος τρόπος είναι να χρησιμοποιούνται φύλακες για τα σχολεία. Όμως ας μην είμαστε τόσο εύκολοι στις κρίσεις μας και στην προσπάθεια να επιτιμήσουμε συστήματα που λειτουργούν, όχι γιατί τα έβαλε η Κυβέρνηση, όχι γιατί τα χρησιμοποίησε η πολιτεία –και να αφήνουμε και λάθος εντυπώσεις- αλλά γιατί τα χρησιμοποίησε ο δήμος, στη δικαιοδοσία του οποίου ανήκουν τα κτήρια, για να τα φυλάξει μετά από συγκεκριμένες –τα ρεπορτάζ στις εφημερίδες ανέδειξαν το γεγονός- κλοπές και πράξεις βανδαλισμού. 
      Δεν νομίζω ότι το να αφήσουμε ελεύθερα τα παιδιά να κυκλοφορούν και τις ώρες που δεν λειτουργεί το σχολείο, για να έχουν τα φλερτ τους έξω από το σχολείο και να μην τους εμποδίζει καμία κάμερα, μπαίνει στη ζυγαριά με το ίδιο βάρος που έχει η φύλαξη των σχολείων και από κλοπές και από βανδαλισμούς και από εμπόρους ναρκωτικών και από ανθρώπους που μπαίνουν και εκμεταλλεύονται τα παιδιά μας και κατά άλλο τρόπο. Έχουμε καταγγελίες για νεόφερτες εγκληματικές πράξεις εις βάρος των παιδιών μας. 
      Αν, λοιπόν, η τοπική κοινότητα με ευθύνη του δήμου διατηρεί στα τέσσερα σχολεία και με σύμφωνη γνώμη των μαθητών για την προστασία τους τέτοια κυκλώματα εκτός χρόνου λειτουργίας των σχολείων, αυτό είναι θέμα της τοπικής κοινότητας. Εμείς δεν έχουμε κανένα λόγο να παρέμβουμε. Όμως για την κανονική λειτουργία του σχολείου, είναι ευχάριστο το ότι συμπίπτουμε, όχι στην αστυνόμευση μέσω τέτοιων τεχνολογικών ευρημάτων που εμείς δεν τα χρησιμοποιήσαμε, αλλά μέσω της κανονικής φύλαξης από υπαλλήλους που θα είναι υπεύθυνοι και θα λογοδοτούν και στη μαθητική κοινότητα και στο Υπουργείο Παιδείας και στο Υπουργείο Εσωτερικών. 
      ΠΡΟΕΔΡΕΥΩΝ (Γεώργιος Σούρλας): Τρίτη είναι η με αριθμό 630/1-2-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την επαναλειτουργία της βιομηχανίας «ΔΑΡΙΓΚ», την καταβολή των οφειλομένων στους εργαζομένους κλπ. 
      Η επίκαιρη ερώτηση του κ. Λεβέντη έχει ως εξής
      «Η βιομηχανία Ο ΔΑΡΙΓΚ & ΣΙΑ ΑΕΒΕ, που εδρεύει στην πόλη της Χαλκίδας σε έκταση 55 στρεμμάτων, παράγει σύρματα και συρματουργικά προϊόντα πιστοποιημένα με ISO9002 και  DIN 488 και είναι εισηγμένη στο Χρηματιστήριο Αθηνών από το 1990. 
      Από τον Ιούλιο του 2004 βρίσκεται σε αδυναμία συνέχισης των εργασιών της λόγω δυσμενών οικονομικών συνθηκών. 
      Με ανακοίνωσή του, όμως, το σωματείο εργαζομένων δηλώνει ότι η διοίκηση της εταιρείας, επικαλούμενη τις οικονομικές δυσχέρειες και έχοντας ως μόνο στόχο την αξιοποίηση του οικοπέδου, αδιαφορεί για την τύχη του εργοστασίου. 
      Δεν πληρώνει από το 2002 τα ρυθμισθέντα χρέη προς τις τράπεζες και δεν προμηθεύεται πρώτη ύλη για τη λειτουργία του εργοστασίου. 
      Από τον Ιούλιο του 2004 οι διακόσιοι εργαζόμενοι έχουν τεθεί σε διαθεσιμότητα, παραμένουν απλήρωτοι εδώ και επτά μήνες, έχοντας εξαντλήσει κάθε ίχνος οικονομικής αντοχής. 
      Με βάση τα παραπάνω ερωτώνται οι κύριοι Υπουργοί τι μέτρα θα πάρουν, ώστε:
      Μία σύγχρονη και παραγωγική μονάδα να επαναλειτουργήσει προς όφελος της εθνικής οικονομίας και της τοπικής κοινωνίας; 
      Να ικανοποιηθούν τα οικονομικά αιτήματα των διακοσίων εργαζομένων της εταιρείας, που εδώ και επτά μήνες παραμένουν απλήρωτοι;». 
      Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, η «ΔΑΡΙΓΚ» είναι μια χρηματιστηριακή φούσκα, άλλο ένα βαρίδι στην ανεργία που έρχεται να προστεθεί στα πολλά και μεγάλα προβλήματα. Εάν σήμερα η ανεργία είναι τόσο υψηλή, τα αίτιά της αποδεικνύονται καθημερινά και μάλιστα μ’ αυτή την ερώτηση. 
      Η «ΔΑΡΙΓΚ» από το 2003 έχει σταματήσει να λειτουργεί και να πληρώνει. Οι εργαζόμενοι από διακόσιοι τριάντα έφθασαν στους εκατόν ογδόντα επτά. Τώρα βρίσκονται σε επίσχεση εργασίας. Κληρονομήσαμε άλλη μια αμαρτία του παρελθόντος, άλλη μια εστία ανεργίας. 
      Εμείς, κύριε Λεβέντη, έχουμε κάνει γι’ αυτό το θέμα τέσσερις συναντήσεις στο Υπουργείο, στις 27/6, στις 6/7, στις 8/11 και στις 14/12. 
      Και χθες, κύριε Λεβέντη –και το ξέρετε- είχαμε συνάντηση στο Υπουργείο με όλους τους εμπλεκόμενους φορείς, Υπουργείο Εθνικής Οικονομίας, ΙΚΑ, τράπεζες, εργαζόμενους και εργατικό κέντρο και η μόνη λύση που βλέπουμε είναι να την οδηγήσουμε στο 46 Α΄, στο καθεστώς εκκαθάρισης, διότι, όπως είναι σήμερα, με τα τεράστια χρέη, με τα θαλασσοδάνεια και με τα οχήματα για το Χρηματιστήριο, που ήταν φούσκες, δεν μπορεί να γίνει τίποτα άλλο. Αυτό ήταν μια κατάληξη και επιθυμία και των εργαζομένων και του Υπουργείου και γενικά όλων των εμπλεκομένων φορέων.  
      Για να το αντιληφθείτε, κύριε Λεβέντη, θα σας πω ότι όταν πάει κάποιος να πάρει ένα δάνειο, δεν μπορεί να πάρει, ενώ υπήρχαν οι «εκλεκτοί» και οι «ημέτεροι» του προηγούμενου καθεστώτος, όπου τα θαλασσοδάνεια έδιναν και έπαιρναν. 
      Πάμε, λοιπόν, στο θέμα Κουταλίδης-«ΔΑΡΙΓΚ». Η ALPHA 17.000.000 ευρώ, 10.000.000 ευρώ η ΕΘΝΙΚΗ, 5.000.000 με 7.000.000 ευρώ η ΕΜΠΟΡΙΚΗ και 3.500.000 ευρώ το ΙΚΑ. Αντιλαμβάνεστε, λοιπόν, ότι αυτά κληρονομήσαμε!  Αντιλαμβάνεστε, λοιπόν, ότι παλεύουμε ένα τέρας που λέγεται ανεργία που, σαν κατασκεύασμα του Φρανκεστάιν είναι δημιούργημα της προηγούμενης πολιτικής, με δύο βασικούς άξονες, τα θαλασσοδάνεια στους ημέτερους –βλέπε «ΙΝΤΕΡΣΟΝΙΚ» Θήβα, «ΔΑΡΙΓΚ», Χαλκίδα και ουκ έστιν αριθμός- και από την άλλη πλευρά τα οχήματα, που  ήταν φούστες, για το Χρηματιστήριο. 
      Αποσύρθηκαν μετοχές μ’ αυτήν την Κυβέρνηση από το Χρηματιστήριο και κάναμε μάχη για να την πάμε στο 46 Α΄,στο καθεστώς ειδικής εκκαθάρισης, για να γίνει προκήρυξη με ανοιχτό διαγωνισμό, προκειμένου να έρθει κάποιος και να μπορεί να λειτουργήσει η επιχείρηση. 
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Αθανάσιος Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κατ’ αρχήν, κύριε Πρόεδρε, θα ήθελα να κάνω μία μικρή διόρθωση. Το εργοστάσιο είναι στη Χαλκίδα και όχι στη Χαλκιδική. 
      Κύριε Υπουργέ, επικαλείστε για άλλη μια φορά τις «φούσκες» και τα θαλασσοδάνεια. Δεν θα διαφωνήσουμε σ’ αυτό. Είναι γεγονός ότι υπήρξαν και «φούσκες» και θαλασσοδάνεια. Είναι επίσης γεγονός ότι εσείς είχατε διακηρύξει ότι είστε έτοιμοι να κυβερνήσετε, γνωρίζοντας τι θα παραλαμβάνατε. Εμείς –το επαναλαμβάνω- δεν δίνουμε συγχωροχάρτι σε κανένα. Την ευθύνη, όμως, σήμερα την έχει η Κυβέρνηση που κυβερνά τον τόπο, η δική σας Κυβέρνηση και εδώ πρέπει να παρθούν μέτρα. 
      Δεν αμφισβητούμε τις καλές σας προθέσεις και το γεγονός ότι έγιναν αυτές οι συσκέψεις, με τελευταία τη χθεσινή. Πλην, όμως, δεν βλέπουμε λύση στον ορίζοντα. Οι εργαζόμενοι αγωνιούν, είναι απλήρωτοι επί επτά μήνες και έχουν εξαντλήσει όλα τα όρια της αντοχής τους. Πήγαμε επίσκεψη στο εργοστάσιο, το οποίο δυστυχώς είναι ένα εργοστάσιο φάντασμα, ενώ θα μπορούσε να είναι μία βιώσιμη επιχείρηση, δεδομένου ότι αυτά τα προϊόντα έχουν μεγάλη ζήτηση. Και τώρα ακόμα υπάρχουν πολλοί που ζητάνε τα προϊόντα, τα οποία δυστυχώς δεν υπάρχουν, γιατί δεν παίρνει πρώτη ύλη ο εργοδότης για να προχωρήσει η λειτουργία, παρά το γεγονός ότι έχει πάρει όλα αυτά τα δάνεια και θαλασσοδάνεια. 
      Το ερώτημα, όμως, είναι τι κάνουμε από εδώ και πέρα. Είπατε ότι θα προχωρήσετε σε καθεστώς εκκαθάρισης. Για το καθεστώς εκκαθάρισης, όμως, είναι απαραίτητο να είναι τουλάχιστον η επιχείρηση εν λειτουργία, κύριε Υπουργέ, για να εξασφαλιστούν τα δικαιώματα των εργαζομένων. Πρέπει να πληρωθούν τα οφειλόμενα και να εξασφαλιστούν και τα άλλα δικαιώματα που έχουν. Αν γίνει απλώς εκκαθάριση με κλειστή την επιχείρηση, αυτά θα πρέπει να τρέχουν να τα εισπράξουν μετά από χρόνια, τρέχοντας στα δικαστήρια. Άλλωστε, το ξέρετε πολύ καλά και πολύ καλύτερα από εμένα. 
      Επομένως ζητάνε το αυτονόητο, δηλαδή να πληρωθούν αυτά που τους οφείλουν και να δουλέψει η επιχείρηση, η οποία είναι δυνατόν να λειτουργήσει και εδώ είναι που θα πρέπει να παρέμβει και να πάρει τα μέτρα που οφείλει η Κυβέρνηση. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός για να δευτερολογήσει. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Βουλευτά, προσχωρείτε και εσείς στη λογική του Κομμουνιστικού Κόμματος, στο οποίο έχω απαντήσει καρμπόν πάνω από τριάντα φορές, δηλαδή στη λογική του κράτους-αφέντη, του κράτους-επιχειρηματία, το οποίο θα πρέπει να έρθει να λειτουργήσει το εργοστάσιο το οποίο, όπως είπατε, είναι άδειο και επίσης θα πρέπει να έρθει να πληρώσει τα δεδουλευμένα της ιδιωτικής επιχείρησης! 
      Κύριε Λεβέντη, είστε καθηγητής. Σας ερωτώ και το έχω ρωτήσει και επανειλημμένως: Πείτε μου ένα μέρος του κόσμου, μηδενός εξαιρουμένου – ακόμη και την Κούβα του Φιντέλ Κάστρο- όπου το κράτος πληρώνει από το φορολογούμενο πολίτη το δεδουλευμένα του ιδιώτη. Δεν γίνονται αυτά! Τι μπορεί να γίνει; Γιατί λέω ότι αυτή η Κυβέρνηση και κυβερνάει και κυβερνάει καλά; 
      Πρώτον, στο διάστημα αυτού του εντεκαμήνου προχωρήσαμε στη διαδικασία, η οποία δεν ήταν εύκολη, ώστε μία επιχείρηση που ήταν τρία χρόνια στα αζήτητα, να την οδηγήσουμε στο καθεστώς της ειδικής εκκαθάρισης 46Α. Ξέρετε ότι είναι δύσκολο να βρούμε όλες τις τράπεζες, με τα θαλασσοδάνεια που έχουν πάρει και έχουν δώσει, ώστε να συμφωνήσουν στο 46 Α΄. 
      Φέραμε τους εργαζόμενους σ’ αυτήν τη λογική και η Κυβέρνηση, κύριε Λεβέντη, μ’ αυτά τα δημοσιονομικά που κληρονόμησε, μ’ αυτό το δημόσιο χρέος, που ήταν το μεγαλύτερο των τελευταίων ετών, έδωσε 700 ευρώ στον κάθε εργαζόμενο ως έκτακτη επιχορήγηση και παράλληλα είναι και στο Ταμείο Ανεργίας. Έχουμε και το ταμείο αφερεγγυότητος για τους εργαζόμενους. 
      Άρα την κοινωνική προστασία και τη φροντίδα του κράτους-πρόνοιας αυτής της φιλελεύθερης Κυβέρνησης δεν μπορεί να την αρνηθεί κανείς. Ούτε ο Συνασπισμός ούτε η Αριστερά μπορούν να το αρνηθούν. Αυτό που κάνουμε, είναι το αυτονόητο. Το αυτονόητο είναι να επαναλειτουργήσουμε την επιχείρηση, όταν αυτή εκκαθαριστεί. 
      Ερωτώ: Με τα εκατομμύρια των εκατομμυρίων ευρώ που χρωστά αυτή η επιχείρηση, μπορεί κανείς να την αγοράσει; Μπορεί κανείς να τη λειτουργήσει; Τι θέλετε να κάνουμε για τον Έλληνα φορολογούμενο πολίτη; Να επανέλθουμε στο καθεστώς των κοινωνικοποιημένων επιχειρήσεων ή των κρατικών επιχειρήσεων, στο «κράτος-μπαταξή» ή «στο κράτος-αφέντη»; Αυτές οι λογικές είναι περασμένων ετών, περασμένων δεκαετιών και περασμένου αιώνα. 
      Η λογική σήμερα είναι να γίνει εκκαθάριση, να λειτουργήσει η ανταγωνιστικότητα, για να μπορούμε να έχουμε πράγματι μέσα από έναν υγιή ανταγωνισμό μια ανάπτυξη πραγματική και όχι εικονική, όπως στη Θήβα, όπως κάνατε τις προηγούμενες εποχές, όταν πηγαίνατε τον Πρωθυπουργό σε «μαϊμού» επιχειρήσεις με πεντακόσιους εργαζόμενους βιτρίνα. Αυτή ήταν εικονική πραγματικότητα, εικονική ανάπτυξη. Σήμερα λέμε ότι θα πρέπει να εξυγιάνουμε τις επιχειρήσεις και μέσα από ένα υγιές καθεστώς πραγματικής και ουσιαστικής ανάπτυξης και να έχουμε απασχόληση. 
      ΑΘΑΝΑΣΙΟΣ ΛΕΒΕΝΤΗΣ: Θα πρέπει να ζήσουν και οι εργαζόμενοι, κύριε Υπουργέ! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν ακούσατε τι είπαμε για το έκτακτο επίδομα και το επίδομα ανεργίας, κύριε συνάδελφε; 
      ΠΡΟΕΔΡΕΥΩΝ (Γεώργιος Σούρλας): Καλώς.
      Εισερχόμαστε στη συζήτηση της τέταρτης της με αριθμό 624/1.2.2005 επίκαιρης ερώτησης του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Εξωτερικών και Ανάπτυξης, σχετικά με τον αγωγό Μπουργκάς-Αλεξανδρούπολη κλπ. 
      Η επίκαιρη ερώτηση του κυρίου Βουλευτή έχει ως εξής:
      «Συζητώντας στη Βουλή πριν από λίγες μόλις εβδομάδες, είχα επισημάνει στην Κυβέρνηση πως οι πανηγυρισμοί της για την τελική υλοποίηση του αγωγού Μπουργκάς-Αλεξανδρούπολη ήσαν πρόωροι. Τώρα διαπιστώνουμε όλοι πως οι προοπτικές δεν είναι καλές. 
      Ερωτάται η Κυβέρνηση για να ενημερώσει την Εθνική Αντιπροσωπεία για τις τύχες του σχετικού σχεδίου, καθώς και για τις κινήσεις που προτίθεται να κάνει, ώστε ο αγωγός τελικά να υλοποιηθεί.».
      Το λόγο έχει ο Υφυπουργός Ανάπτυξης κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Μία σύντομη ερώτηση για ένα τόσο μεγάλο θέμα. Ευχαριστώ τον κ. Ανδριανόπουλο, γιατί ένα τόσο σημαντικό θέμα, που πρέπει να κοινοποιηθεί στον ελληνικό λαό, για να ευαισθητοποιηθεί, μου δίνει την ευκαιρία να το συζητήσουμε εδώ στη Βουλή.
      Είναι γεγονός ότι ο αγωγός Μπουργκάς-Αλεξανδρούπολης είναι ένα όραμα εδώ και δεκαπέντε περίπου χρόνια. Μετά από μία δεκαετία το 2002 έφθασε σε σημείο κόπωσης, αδράνειας, αλλά και έπειτα από μία ατυχή ενέργεια που έγινε, είχε υπογραφεί ένα διμερές μνημόνιο συνεργασίας, το οποίο έπρεπε η Κυβέρνησή μας να το ακυρώσει, για να μπορέσουμε από εκεί και πέρα με τις συνεχείς επαφές με τους αρμόδιους και υπεύθυνους γι’ αυτό και της Βουλγαρίας και της Ρωσίας, αφού κάναμε διαπραγματεύσεις, να καταλήξουμε στις 4 και 5 Νοεμβρίου να μονογράψουμε ένα μνημόνιο και να υπογράψουμε ταυτόχρονα ένα πρωτόκολλο συνεργασίας αλλά και για τις επόμενες ενέργειες που θα πραγματοποιήσουμε.
      Πράγματι αυτό ήταν το πρώτο και σημαντικό βήμα, για το οποίο, όπως αναφερθήκατε σε παλιότερη ερώτησή σας ή τώρα, δεν πανηγυρίσαμε, απλώς σημειώσαμε αυτό το σημαντικό βήμα που έγινε.
      Στη συνέχεια, μόλις πριν από δύο βδομάδες, συναντηθήκαμε και πάλι στη Μόσχα τα τρία μέρη και εκεί κάναμε άλλο ένα ακόμη αποφασιστικό βήμα, που ήταν η δημιουργία του sponsor group, δηλαδή της ομάδας πρωτοβουλίας των εταιρειών, οι οποίες ανέλαβαν, τη μελέτη που υπάρχει από το 1999 να την επικαιροποιήσουν, να την παρουσιάσουν σε όλες τις διεθνείς εταιρείες που δραστηριοποιούνται στον Εύξεινο Πόντο και που διαθέτουν τα πετρέλαια και να τις προσκαλέσουν -μετά την παρουσίαση- να συμμετέχουν, ώστε στη συνέχεια να δημιουργηθεί η διεθνής εταιρεία, η οποία θα προχωρήσει στην κατασκευή και στην υλοποίηση του αγωγού.
      Εμείς απλώς αναφέρουμε αυτά τα βήματα, που με πολλές προσπάθειες πράγματι και με πολύ κόπο καταφέραμε να πραγματοποιήσουμε. Δεν πανηγυρίζουμε. Και μετά την υπογραφή, πάλι δεν πρόκειται να πανηγυρίσουμε, κύριε Ανδριανόπουλε, γιατί μένει και από κει και πέρα πολύς δρόμος, μέχρι που αυτό το οραματικό σχέδιο να υλοποιηθεί.
      Και φυσικά μετά την υλοποίησή του νομίζω ότι θα είναι ένα έργο, που θα αναβαθμίσει το κύρος της χώρας μας τουλάχιστον στην παγκόσμια αγορά πετρελαίου. Αλλά σε συνδυασμό και με τον αγωγό φυσικού αερίου Τουρκίας – Ελλάδος – Ιταλίας νομίζω ότι παίζουμε έναν πάρα πολύ σημαντικό ρόλο σαν ενεργειακός κόμβος τόσο στην Ευρώπη όσο και στην παγκόσμια κοινότητα.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Ανδρέας Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, είχα επισημάνει στον Υπουργό Ανάπτυξης την προηγούμενη φορά που είχαμε κάνει τη σχετική συζήτηση, όχι ότι κακώς πανηγυρίζει, γιατί αν πετύχει αυτό το σχέδιο, θα είναι ένα μεγάλο επίτευγμα για τη χώρα. Δεν είναι εκεί η ουσία της κριτικής μου. Η ουσία της κριτικής μου βρίσκεται στο γεγονός πως αισθάνομαι ότι δεν είσθε προετοιμασμένοι. Είχαν επισημάνει κάποια πράγματα στον κύριο Υπουργό. Και μάλιστα με είχε ευχαριστήσει για τις επισημάνσεις και μου είχε πει ότι θα τις λάβει υπόψη του στις επόμενες φάσεις.
      Έγινε μια επίσκεψη του Πρωθυπουργού στη Μόσχα. Φοβάμαι πως δεν έγινε απολύτως καμία ουσιαστική κουβέντα για το θέμα. Καταναλώθηκε η επίσκεψη στο να καλύψει η Κυβέρνηση τα νώτα της για την περίφημη ιστορία της επιτροπής διερεύνησης των στρατιωτικών προμηθειών απέναντι στους Ρώσους και δεν έγινε απολύτως τίποτα για την προώθηση συμφερόντων ουσιαστικών και ζωτικών για τον τόπο.
      Εγώ επιμένω ότι αυτός ο αγωγός έχει σημασία όχι μόνο οικονομική, αλλά κατά βάση γεωπολιτική. Φοβάμαι πως ακόμα και τώρα, με την κουβέντα που έχω μαζί σας αυτήν τη στιγμή, ίσως δεν έχετε εντοπίσει απόλυτα τα ζητήματα. Το πρόβλημα του αγωγού δεν είναι τι θα κάνουν οι εταιρείες. Το πρόβλημα του αγωγού είναι τι πετρέλαιο θα μεταφέρει και πόσο διαθέσιμο πετρέλαιο έχει η Ρωσία, για να επιλέξει από πού θα το στείλει.
      Διαβάζω σε εφημερίδες ότι η Ρωσία έχει την επιλογή να κάνει πολλούς αγωγούς. Δεν είναι σωστό αυτό. Ή θα γίνει αυτός ο αγωγός ή θα γίνει ο αγωγός για το Δυρράχιο ή θα γίνει ο αγωγός από το βόρειο Εύξεινο Πόντο μέχρι τα αιγιακά παράλια της Τουρκίας. Γιατί; Για ένα πολύ απλό λόγο. Η Ρωσία αναπτύσσεται, αναπτύσσονται πάρα πολύ οι εσωτερικές, δικές της καταναλωτικές ανάγκες. Έχει ήδη κάνει μια συμφωνία με την Ιαπωνία, ώστε ένα μεγάλο κομμάτι του πετρελαίου της Σιβηρίας να πηγαίνει προς το Βλαδιβοστόκ και να φτάνει απέναντι στην Ιαπωνία. Πιέζεται αφόρητα από την Κίνα, για να στείλει προς τα κει άλλες μεγάλες ποσότητες αργού πετρελαίου και την ίδια ώρα οι ίδιοι οι Ρώσοι επισημαίνουν τα προβλήματα που έχουν και τα αδιέξοδα.
      Παραδείγματος χάρη, ο Ίγκορ Μπασμάκοφ, ο οποίος είναι Πρόεδρος του Κέντρου Επάρκειας Ενέργειας στη Μόσχα, λέει ότι θα πάψουν να εξάγουν ενεργειακά αποθέματα, διότι αυτά σύντομα θα απορροφηθούν από την εσωτερική αγορά. Αυτό το είπε στο τέλος Δεκεμβρίου. Επίσης βλέπω εδώ ότι ο Πρόεδρος της Ρωσικής Ένωσης Πετρελαίου και Φυσικού Αερίου –Russian Union of Oil and Gas Produces- ο Γιούρι Σαφράνικ, λέει ότι σε λίγα χρόνια δεν θα μπορούν να εξάγουν, γιατί θα έχουν φτάσει πλέον στα όρια αυτού που μπορούν να εξάγουν και καθώς θα είναι αυξανόμενες οι εσωτερικές τους ανάγκες, δεν θα μπορούν να τα εκπληρώσουν.
      Και είχα πει στον κύριο Υπουργό –μάλιστα είχε πει ότι θα με ρωτήσει, πριν γίνει κάποια επαφή στη Μόσχα- να μην συζητά στη Ρωσία με τον Υπουργό Ενέργειας. Δεν έχει τόσο μεγάλη σημασία και επιρροή η παρουσία του στην πετρελαϊκή πολιτική της χώρας αυτής. Πρέπει να μιλήσετε με τις εταιρείες. Και είναι δεδομένο ότι η LUKOIL με τον κ. Αλεκπέροφ έχει επανειλημμένα αναφερθεί ότι δεν την ενδιαφέρει τόσο πολύ αυτός ο αγωγός.
      Μόνο η «TRASNEFT» έχει μία θετική τοποθέτηση, ενώ άλλες εταιρείες, όπως η «SONUFT & GASPAR», δεν τον θέλουν. 
      Απλά επιμένω. Εντοπίστε και ενισχύστε τις προσπάθειές σας να μιλήσετε με τους φορείς των ρωσικών εταιρειών και όχι με την κυβέρνηση. Διαφορετικά δεν θα πετύχετε τίποτα.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Σαλαγκούδης έχει το λόγο να δευτερολογήσει. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Με τους Υπουργούς μιλήσαμε στην έναρξη των εργασιών της τριμερούς ομάδας. 
      Αυτά που είπατε προηγουμένως, τα αναλύσαμε με τον κ. Κριστένγκο τόσο για τους δέκα αγωγούς όσο και για τη νέα ενεργειακή πολιτική του κ. Πούτιν, η οποία μιλάει για αύξηση της εισροής πετρελαίου στον Εύξεινο Πόντο. 
      Αυτήν τη στιγμή ο αγωγός CPC που έρχεται από το Καζακστάν, φέρνει περίπου είκοσι οκτώ εκατομμύρια τόνους το χρόνο. Πρόκειται να φθάσει τα εξήντα πέντε εκατομμύρια τόνους. Αντιλαμβάνεστε, όταν η πίεση σήμερα των Στενών είναι επίσης μεγάλη ότι υπάρχει ανάγκη για μια εναλλακτική δίοδο. 
      Αυτά, λοιπόν, τέλειωσαν. Τώρα είμαστε ακριβώς στις εταιρείες. Αυτό που λέτε εσείς, το έχουμε κάνει ήδη στη Μόσχα. Δημιουργήθηκε η ομάδα πρωτοβουλίας των εταιρειών. Στην πρώτη συνεδρίασή της μετά την πρόταση τριών εταιρειών από τη Ρωσία, τριών εταιρειών από την Ελλάδα και μίας εταιρείας από τη Βουλγαρία, την επόμενη μέρα συμμετείχαν εκτός των τριών εταιρειών που πρότεινε η ρωσική κυβέρνηση, γιατί είχαν στείλει επιστολή ενδιαφέροντος και άλλες πέντε εταιρείες, μεταξύ των οποίων και αυτές που αναφέρατε, και η «LUKOIL» και η «TRASNEFT». Αλλά εκεί, στη συζήτηση που έγινε, βγήκε ομοφώνως leader όλης αυτής της προσπάθειας του sponsor group η «TNK BP», η οποία συνδυάζει δύο πράγματα: τον ρωσικό παράγοντα η TNK και το διεθνή παράγοντα η BP.
      Αυτή τη στιγμή με leader την «TNK BP», μέχρι τις 5 Μαρτίου θα έχουν ειδοποιηθεί και οι υπόλοιπες εταιρείες και στην επόμενη συνάντησή μας, στις 9 με 10 Μαρτίου που έχει οριστεί από το πρωτόκολλο, θα έχουμε τις εκθέσεις όλων αυτών των εταιρειών για τη βιωσιμότητα, την ανταγωνιστικότητα και τους τρόπους  υλοποίησης αυτού του αγωγού.
      Νομίζω ότι στην τελευταία συνάντησή μας έγινε ένα πολύ αποφασιστικό βήμα. Δεν πιστεύουμε ότι όλα αυτά λειτούργησαν και έχουμε φθάσει στο τέλος. Έχουμε δρόμο ακόμη να διανύσουμε. Με αισιοδοξία το αντιμετωπίζουμε και νομίζω με πολύ προσεκτικές και αποτελεσματικές μέχρι τώρα, όπως αποδεικνύεται, κινήσεις.
      ΠΡΟΕΔΡΕΥΩΝ (Γεώργιος Σούρλας): Από τα άνω δυτικά θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, τριάντα τρεις μαθητές και δύο συνοδοί καθηγητές από το 4ο Γυμνάσιο Χαϊδαρίου.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’ όλες τις πτέρυγες)
      Τους ενημερώνουμε ότι παρακολουθούν συνεδρίαση κοινοβουλευτικού ελέγχου, όπου συνήθως παρίστανται οι Βουλευτές που ελέγχουν την Κυβέρνηση και οι ελεγχόμενοι Υπουργοί.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 28/4-11-2004 επερώτηση των Βουλευτών του ΠΑΣΟΚ, κυρίων Χρήστου Χαΐδου, Νικολάου Σαλαγιάννη, Αθανασίας Μερεντίτη, Κωνσταντίνου Ρόβλια, Μιχαήλ Παντούλα, Αντωνίας Αντωνίου, Έκτωρα Νασιώκα, Θεοδώρου Κολιοπάνου, Ροδούλας Ζήση, Βασιλείου Εξάρχου, Λάμπρου Παπαδήμα, Ιωάννη Βλατή, Νικολάου-Φώτιου Χατζημιχάλη, Λαζάρου Λωτίδη και Ευαγγέλου Αργύρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τον αυτοκινητόδρομο Κεντρικής Ελλάδος (Ε-65).
      Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτριος Ρέππας ορίζει ως Κοινοβουλευτικό Εκπρόσωπο τον κ. Σαλαγιάννη.
      Το λόγο έχει ο πρώτος επερωτών κ. Χρήστος Χάϊδος.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριοι συνάδελφοι, τα δημόσια έργα ήταν ένας από τους τομείς τους οποίους η Νέα Δημοκρατία επέλεξε προεκλογικά, για να ανεβάσει τους αντιπολιτευτικούς τόνους. Αποτέλεσε ένα πεδίο, το οποίο δέχθηκε τους περισσότερους καταγγελτικούς κεραυνούς. Ασκήθηκαν από πλευράς Νέας Δημοκρατίας οι πλέον δημαγωγικές πολιτικές με την τακτική και τις επιλογές των αρνητικών εντυπώσεων και δόθηκαν απλόχερα και λαϊκιστικά υποσχέσεις για άμεση υλοποίηση οποιουδήποτε έργου ζητούσαν οι πολίτες, όταν αυτή έγινε Κυβέρνηση.
      Όλοι ενθυμούμαστε το χαρακτηρισμό των μεγάλων έργων ως «μακέτες», την αποχώρηση της Νέας Δημοκρατίας από τη Βουλή, όταν ψηφίζονταν οι συμβάσεις παραχώρησης για κάποια από αυτά, τις διαρκείς επισκέψεις του τότε Αρχηγού της Αξιωματικής Αντιπολίτευσης σε σημεία που παρουσιάστηκαν προβλήματα στην πρόοδο κατασκευής των έργων, αλλά και τη συνεχή κινδυνολογία της τότε Αντιπολίτευσης, ότι τα περισσότερα από αυτά δεν θα τελειώσουν ποτέ. 
      Όταν, όμως, τα περισσότερα από αυτά τελείωσαν προεκλογικά και παραδόθηκαν -πολλές φορές γρηγορότερα από τα χρονοδιαγράμματα αποπεράτωσης- για χρήση στους πολίτες, όταν η ίδια η ζωή διέψευσε τις αντιπολιτευόμενες Κασσάνδρες, τότε η Νέα Δημοκρατία άλλαξε ρότα και ανακάλυψε υπερβάσεις του κόστους, τις οποίες στηλίτευε. 
      Τα έργα που παραδόθηκαν μετεκλογικά, εγκαινιάστηκαν από τους σημερινούς κυβερνώντες, οι οποίοι έκοβαν υπερήφανοι τις κορδέλες, λησμονώντας τις λοιδορίες και τις συκοφαντίες με τις οποίες τα αντιμετώπιζαν παλιότερα. 
      Υπήρξε, όμως, πέραν αυτών και ένας αριθμός έργων -κυρίως της περιφέρειας- για τα οποία οι κυβερνήσεις του ΠΑΣΟΚ προγραμμάτισαν την έναρξη κατασκευής τους, αφού ολοκληρωθούν τα εθνικής σημασίας μεγάλα έργα, όπως η γέφυρα Ρίου-Αντιρρίου, η ΠΑΘΕ, η Εγνατία, το αεροδρόμιο των Σπάτων, η Αττική Οδός και όταν πλέον γίνουν οι Ολυμπιακοί Αγώνες, οι οποίοι απαιτούσαν την έγκαιρη παράδοση των ολυμπιακών εγκαταστάσεων. 
      Για αυτά λοιπόν τα έργα, η Νέα Δημοκρατία κατήγγειλε την προηγούμενη κυβέρνηση ότι τα εγκατέλειψε. Την κατακεραύνωνε ότι ξέχασε την περιφέρεια, ενώ ταυτόχρονα υποσχόταν ότι, όταν γίνει κυβέρνηση, θα επισπεύσει τις διαδικασίες υλοποίησής τους και θα προχωρήσει γρήγορα στην κατασκευή τους.   
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ) 
      Χαρακτηριστικό παράδειγμα τέτοιου έργου αποτελεί ο αυτοκινητόδρομος της Κεντρικής Ελλάδος Ε-65, ένα έργο πνοής για τις περιοχές της Θεσσαλίας, της Ηπείρου, της Δυτικής Μακεδονίας και της Στερεάς Ελλάδος. 
      Συνδέει τους δύο μεγάλους οδικούς άξονες, την Εγνατία με την ΠΑΘΕ, από την Παναγία Τρικάλων ως τα Σκάρφια Φθιώτιδος, δίνοντας διέξοδο προς την Ευρώπη, διευκολύνοντας τη σύνδεση μεγάλου τμήματος της ελληνικής περιφέρειας με την Αθήνα και τη Νότια Ελλάδα και βγάζοντας οριστικά από την οδική απομόνωση τη Δυτική Θεσσαλία. Με την απαραίτητη διακλάδωση προς τη Μαγνησία, θα συνδέει τα μεγάλα λιμάνια της Ηγουμενίτσας και του Βόλου, συνδέοντας έτσι την Ευρώπη με την Ασία και τη Μέση Ανατολή μέσω του Βόλου.  
      Δεν χρειάζεται ιδιαίτερη επιχειρηματολογία για να τεκμηριώσουμε ότι αυτό αποτελεί έργο εθνικής σημασίας και επιλογής. Αξίζει, όμως, να υπογραμμίσουμε ότι αποτελεί ταυτόχρονα και έργο που ενισχύει τις αναπτυξιακές δυνατότητες και προοπτικές πολλών νομών της χώρας, που δίκαια παραπονούνται για περιφερειακές και ενδοπεριφερειακές ανισότητες σε έργα υποδομής και ανάπτυξης. Εμείς το έργο αυτό, την Ε-65, δεν το ανακαλύψαμε και δεν το θυμηθήκαμε τώρα. Χρόνια το διεκδικούμε και το παλεύουμε.
      Υπήρξε πολιτική απόφαση πραγματοποίησής του με συγχρηματοδότηση διά της μεθόδου της παραχώρησης. Διαμορφώθηκε συγκεκριμένο χρονοδιάγραμμα προόδου των διαδικασιών υλοποίησής του. Εντάχθηκε στα διευρωπαϊκά δίκτυα και στο Γ΄ Κοινοτικό Πλαίσιο Στήριξης. Δεσμεύθηκαν πόροι και ενεγράφησαν κονδύλια στους δύο λογαριασμούς του, στα ΠΕΠ Θεσσαλίας, Στερεάς Ελλάδος και στο τομεακό πρόγραμμα του Υπουργείου. Παραλήφθηκαν και εγκρίθηκαν το 2000 από τις υπηρεσίες του Υπουργείου οι απαραίτητες προμελέτες. Συμβασιοποιήθηκαν οι απαιτούμενες μελέτες, οι οποίες έπρεπε ως σήμερα να έχουν παραδοθεί ολοκληρωμένες στο Υπουργείο. Ολοκληρώθηκε η πρώτη φάση του διαγωνισμού παραχώρησης με την προεπιλογή τεσσάρων ομίλων και εντός του 2005 θα επραγματοποιείτο η δεύτερη και τελική φάση του διαγωνισμού  με την ανάδειξη του αναδόχου παραχώρησης.
      Στη συνέχεια θα αποδείξω την αλήθεια των προαναφερομένων, καταθέτοντας ταυτόχρονα τα απαραίτητα γι’ αυτά έγγραφα στη Βουλή. Παρ’ όλα αυτά η Νέα Δημοκρατία κατήγγειλε προεκλογικά την τότε κυβέρνηση για αδράνεια και εγκατάλειψη του έργου, ενώ ταυτόχρονα δεσμευόταν για επιτάχυνση των διαδικασιών υλοποίησης της Ε65, για τη γρηγορότερη έναρξη και ολοκλήρωση της κατασκευής της, εάν και όταν αυτή γίνει Κυβέρνηση.
      Όμως αμέσως μετά τις εκλογές και πριν ο αλέκτωρ λαλήσει τρεις φορές, υπεύθυνοι κυβερνητικοί παράγοντες προέβησαν σε δηλώσεις προβληματισμού για τη δυνατότητα υλοποίησης της Ε65. Προχώρησαν σε προτάσεις πλήρους επαναπροσδιορισμού της χάραξης του έργου, έτσι ώστε να αλλοιωθεί πλήρως η σημασία του. Προέβησαν σε ατεκμηρίωτες διαπιστώσεις ότι δεν έγινε τίποτα έως τώρα για την Ε65. Και δυστυχώς ακολούθησε επί ένα χρόνο ένα σήριαλ αντιφατικών και αλληλοαναιρούμενων δηλώσεων από θεσμικούς εκπροσώπους της Νέας Δημοκρατίας και από αρμόδια κυβερνητικά στελέχη, που δημιούργησαν εύλογα ερωτηματικά και έντονες ανησυχίες για την πολιτική βούληση της Κυβέρνησης σε σχέση με το έργο.
      Καταθέτω τα ανάλογα δημοσιεύματα για τα Πρακτικά της Βουλής και σημειώνω τις δηλώσεις του Γενικού Γραμματέα Περιφέρειας Θεσσαλίας τον Απρίλιο του 2004 σχετικά με την πρόθεση αποδέσμευσης του κονδυλίου για την Ε65 από το ΠΕΠ Θεσσαλίας. Είναι δηλώσεις που αναφέρουν ότι δεν έγινε τίποτα έως τώρα και δεν έχει δοθεί ούτε μία δραχμή για το έργο, όπως και δηλώσεις άλλων παραγόντων για το ότι το έργο δεν ήταν ενταγμένο στο Γ΄ Κοινοτικό Πλαίσιο Στήριξης.
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κάποια έντυπα φιλοξενούσαν δηλώσεις του Υπουργού ΠΕΧΩΔΕ για το νηπιακό στάδιο μελετητικής ωριμότητας του έργου και για τις δυσκολίες στη διαδικασία υλοποίησής του, οι οποίες προκάλεσαν αντιδράσεις και οδήγησαν έξι νομάρχες της ευρύτερης περιοχής σε διαμόρφωση κοινής στάσης για διεκδίκηση της επίσπευσης των διαδικασιών υλοποίησης του έργου και για σύντομη έναρξη της κατασκευής του.
      Τον Ιούνιο μήνα και ενώ συνέβαιναν όλα αυτά, έλαβα από τον Υπουργό απάντηση σε ερώτηση που είχα καταθέσει στη Βουλή για την προοπτική υλοποίησης της Ε65. Αυτή η απάντηση ήταν καθησυχαστική. Διαβεβαίωνε ότι όλα προχωρούν κανονικά. Επιβεβαίωνε όλα όσα έγιναν έως τότε για την Ε65 –και τα παρουσίασα στην αρχή της ομιλίας μου- και κατέληγε ότι το 2005 θα ολοκληρωθεί η δεύτερη φάση του διαγωνισμού με την ανάδειξη του αναδόχου παραχώρησης. Καταθέτω την απάντηση για τα Πρακτικά της Βουλής.
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά την προαναφερθείσα απάντηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Με έκπληξη, όμως, διάβασα πάλι τις επόμενες ημέρες δηλώσεις του κυρίου Υπουργού στον Τύπο, ότι το έργο είναι πολύ ανώριμο μελετητικά και ότι θα χρειαστούν πάνω από τρία χρόνια για να υπογραφεί η σύμβαση παραχώρησης, δηλαδή μετά το Γ΄ Κοινοτικό Πλαίσιο Στήριξης. Αυτά αναφέρονται και σε νέα έγγραφη απάντηση του Υπουργού προς εμένα μέσω της Βουλής, είκοσι ημέρες μετά, όπου μετά λύπης μου διαπίστωσα ότι ο ίδιος ο Υπουργός διαψεύδει τον εαυτό του ακυρώνοντας την προηγούμενη απάντηση. Καταθέτω τη νέα απάντηση για τα Πρακτικά της Βουλής.
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά την προαναφερθείσα απάντηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στις αρχές του Σεπτεμβρίου η δήλωση του Πρωθυπουργού στη Θεσσαλονίκη ότι αυτός ο δρόμος είναι στις προτεραιότητες της Κυβέρνησης, μετρίασε κάπως την απαισιοδοξία και αναπτέρωσε τις ελπίδες για γρήγορη και αίσια εξέλιξη της πορείας κατασκευής της Ε65. 
      Μετά από όλα αυτά, στο τέλος του Σεπτεμβρίου απηύθυνα νέα ερώτηση μέσω της Βουλής στον κύριο Υπουργό, όπου τον ενημερώνω ότι έχω στη διάθεσή μου όλα τα έγγραφα που δείχνουν ότι έγιναν πολλά έως τώρα για την Ε65. Καταθέτω για τα Πρακτικά της Βουλής τις απαραίτητες προμελέτες που παραλήφθηκαν και εγκρίθηκαν από τις υπηρεσίες του ΥΠΕΧΩΔΕ από το 2000. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα καταθέσω την απόφαση του Συμβουλίου της Επικρατείας για την απόρριψη των ενστάσεων σχετικά με την ανάθεση των μελετών και τη συμβασιοποίηση όλων των απαραίτητων και αρκετών για τη διενέργεια της δεύτερης φάσης του διαγωνισμού μελετών και για την υπογραφή της σύμβασης παραχώρησης. Εδώ είναι και οι συμβάσεις. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πρόκειται για τις οριστικές γεωλογικές μελέτες, τις μελέτες περιβαλλοντικών επιπτώσεων, τις γεωτεχνικές μελέτες, τη μελέτη οδοποιίας, τη μελέτη σύνταξης των τοπογραφικών υποβάθρων που αφορούν όλα τα τμήματα του έργου. Αυτές οι μελέτες με βάση την προθεσμία και τα χρονοδιαγράμματα της σύμβασης έπρεπε να είχαν ολοκληρωθεί και να έχουν παραδοθεί. Υπάρχουν σήμερα στις υπηρεσίες του Υπουργείου σας, κύριε Υπουργέ; 
      Σε αυτήν την ερώτηση, λοιπόν, ερωτώ τον κύριο Υπουργό αν θα μετουσιωθεί σε πράξη η δήλωση του Πρωθυπουργού στη Θεσσαλονίκη για την Ε-65 ή αν θα παραμείνει ακόμη μια υπόσχεση. Τον ερωτώ ποιος είναι ο σημερινός και συγκεκριμένος σχεδιασμός και το χρονοδιάγραμμα υλοποίησής της και αν θα παραμείνουν τα εγγεγραμμένα κονδύλια στον οικείο λογαριασμό του ΠΕΠ Θεσσαλίας. Καταθέτω για τα Πρακτικά της Βουλής την ερώτηση. 
      (Στο σημείο αυτό ο Βουλευτής κ. Χ. Χάιδος καταθέτει για τα Πρακτικά την προαναφερθείσα ερώτηση η οποία βρίσκεται στο αρχείο του Τμήματος Γραμματείας της Διεύθυνσης  Στενογραφίας και Πρακτικών της Βουλής) 
      Γι’ αυτή την ερώτηση δεν έλαβα ως σήμερα καμία απάντηση. Ακολούθησε μια περίοδος προβληματισμού και έντονης κινητικότητας με διαμαρτυρίες, δηλώσεις και συσκέψεις φορέων των οποίων το αποκορύφωμα ήταν η μεγάλη σύσκεψη φορέων πάνω από δέκα νομών της χώρας στα Τρίκαλα όπου διατρανώθηκε η αμετακίνητη απαίτηση όλων για υλοποίηση της Ε-65. Εκεί ο Υπουργός με επιστολή του η οποία διαβάστηκε επανέλαβε τα περί μεγάλης μελετητικής ανωριμότητας του έργου ανέφερε την αποδέσμευση 65.000.000 ευρώ από το λογαριασμό της. Αλήθεια τα άλλα 85.000.000 ευρώ που υπήρχαν στο τομεακό πρόγραμμα του Υπουργείου τι έγιναν; Και πώς βρέθηκαν εκεί τα κονδύλια αυτά αν το έργο δεν ήταν ενταγμένο στο Γ΄ Κοινοτικό Πλαίσιο Στήριξης όπως ισχυρίζονται κάποιοι; Ταυτόχρονα δεσμεύονταν στην επιστολή ότι σύντομα μέχρι τα μέσα Νοεμβρίου θα επισκεφθεί τα Τρίκαλα και την Καρδίτσα για να ανακοινώσει το ακριβές χρονοδιάγραμμα και τη συγκεκριμένη χρηματοδότηση για την Ε-65. Καταθέτω την επιστολή στα Πρακτικά της Βουλής. 
      (Στο σημείο αυτό ο Βουλευτής κ. Χ. Χάιδος καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης  Στενογραφίας και Πρακτικών της Βουλής) 
      Αυτά αναφέρει για την Ε-65 στην εισήγησή του προς το περιφερειακό συμβούλιο και ο Γενικός Γραμματέας Περιφέρειας Θεσσαλίας που μιλάει για ένταξη της Ε-65 στο Δ’ Κοινοτικό Πλαίσιο Στήριξης και επαναλαμβάνει τη δέσμευση του κυρίου Υπουργού για συγκεκριμένες ανακοινώσεις εντός του Νοεμβρίου. Καταθέτω την εισήγηση του Γενικού Γραμματέα για τα Πρακτικά της Βουλής. 
      (Στο σημείο αυτό ο Βουλευτής κ. Χ. Χάιδος καταθέτει για τα Πρακτικά την προαναφερθείσα εισήγηση η οποία βρίσκεται στο αρχείο του Τμήματος Γραμματείας της Διεύθυνσης  Στενογραφίας και Πρακτικών της Βουλής) 
      Στη συνεδρίαση του περιφερειακού συμβουλίου, το περιφερειακό συμβούλιο αποδέσμευσε τα κονδύλια της Ε-65 από το ΠΕΠ Θεσσαλίας. Αλήθεια πως βρέθηκαν και εκεί κονδύλια αφού το έργο δεν ήταν ενταγμένο στο Γ΄ Κοινοτικό Πλαίσιο Στήριξης; 
      Το τελευταίο επεισόδιο αυτού του αντιφατικού σήριαλ του τελευταίου χρόνου που είδε το φως της δημοσιότητας ήταν οι πολύ πρόσφατες δηλώσεις του Γενικού Γραμματέα Περιφέρειας Θεσσαλίας ότι το έργο θα κοστίσει 2.000.000.000 ευρώ περίπου και ότι έχει μήκος διακόσια δέκα χιλιόμετρα. Καταθέτω στα Πρακτικά αντίγραφο των δηλώσεων.
      (Στο σημείο αυτό ο Βουλευτής κ. Χ. Χάιδος καταθέτει για τα Πρακτικά τα προαναφερθέντα αντίγραφα δηλώσεων τα οποία βρίσκονται στο αρχείο του Τμήματος Γραμματείας της Διεύθυνσης  Στενογραφίας και Πρακτικών της Βουλής) 
      Όμως όλοι γνωρίζουμε ότι το συνολικό μήκος του δρόμου που μένει και συζητούμε τώρα είναι εκατό τριάντα χιλιόμετρα περίπου αφού το τμήμα Σκάρθια-Λαμία κατασκευάζεται ως τμήμα της ΠΑΘΕ από άλλους πόρους ανεξαρτήτως της τύχης της Ε-65 ενώ το τμήμα από την Παναγία έως την Καλαμπάκα αποφασίστηκε να κατασκευαστεί από την Εγνατία ΑΕ ως κάθετος άξονά της. Μένει, λοιπόν, για κατασκευή με σύμβαση παραχώρησης το τμήμα Καλαμπάκα-Λαμία του οποίου το κόστος είναι πολύ μικρότερο του 1,7 δισεκατομμύρια ευρώ. Σας υπενθυμίζω ότι το κόστος του τμήματος της Εγνατίας από τα  Γρεβενά ως την Παναγιά μετά τις εκπτώσεις ανέρχεται λίγο πάνω από τα 400.000.000 ευρώ και αυτό εκτείνεται σε μια περιοχή πολύ δύσβατη που δημιουργεί υψηλό κόστος κατασκευής. Κάντε σύγκριση, λοιπόν, με τον κάμπο της Καρδίτσας και των Τρικάλων. 
      Μετά απ’ όλες αυτές τις αντιφατικότητες και τις παλινωδίες δεν δικαιούμαστε να προβληματιζόμαστε για την τύχη της Ε-65; Δεν νομιμοποιούμαστε να ρωτήσουμε για τη σκοπιμότητα όλων αυτών των δηλώσεων και των ενεργειών; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα σας ζητήσω λίγο από τη δευτερολογία μου, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε συνάδελφε εκ Τρικάλων. Δεν μπορώ να κάνω και αλλιώς. Θα μου επιτρέψει τις αδυναμίες η Βουλή! 
      Ορίστε συνεχίστε. 
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε. 
      Δεν είναι βάσιμες οι ανησυχίες μας για την προοπτική υλοποίησης της Ε-65 όταν γνωρίζουμε ότι το πρόγραμμα δημοσίων επενδύσεων περικόπτεται φέτος κατά 18%, όταν κινδυνεύουν να χαθούν κονδύλια από το Γ΄ Κοινοτικό Πλαίσιο Στήριξης, όταν η Ευρωπαϊκή Ένωση επιβάλλει περικοπές δαπανών για τα επόμενα χρόνια λόγω της ολέθριας κυβερνητικής απογραφής, όταν το συνολικό ποσό του Δ΄ Κοινοτικού Πλαισίου Στήριξης από πόρους του οποίου προτείνουν κυβερνητικά στελέχη να κατασκευαστεί η Ε-65, θα είναι μικρότερο όπως διαβάζουμε απ’ αυτό που προσδοκούσαμε και μας είχαν υποσχεθεί παλιότερα;
      Εξάλλου το Δ΄ Κοινοτικό Πλαίσιο Στήριξης δεν θα περιλαμβάνει τους οδικούς άξονες της δράσης που θα χρηματοδοτηθούν κατά προτεραιότητα, αφού έως τώρα παρά τις δεσμεύσεις σας, κύριε Υπουργέ, δεν ανακοινώσατε ακριβές χρονοδιάγραμμα υλοποίησης της Ε-65. Δεν έχουμε υποχρέωση να σας ζητήσουμε να το κάνετε αυτό εδώ στη Βουλή σήμερα; Πείτε μας ξεκάθαρα ποια είναι η πολιτική σας βούληση για την Ε-65. Αν όντως το έργο είναι επιλογή προτεραιότητας για εσάς, δείξτε το με πράξεις.
      Όλοι γνωρίζουμε –και το τεκμηρίωσα αναλύοντας τους λόγους και τις δυσκολίες και τις δυσοίωνες μελλοντικές οικονομικές εξελίξεις- ότι τώρα είναι η κρίσιμη ώρα για την Ε-65. Ή επιλέγετε το έργο ως έργο προτεραιότητας και επανεντάσσεται στο Γ΄ Κοινοτικό Πλαίσιο Στήριξης ή πάει στις καλένδες. Είναι καθαρά θέμα πολιτικής βούλησης και επιλογής. 
      Απομακρυνθείτε, κύριε Υπουργέ, από τη λογική που επικρατεί σε πολλά στελέχη της Νέας Δημοκρατίας για εγκατάλειψη των μεγάλων έργων, επειδή αυτά καθυστερούν να τελειώσουν και δεν αποδίδουν πολιτικά και τη στροφή στα περισσότερα μικρά έργα τα οποία τελειώνουν γρήγορα και αποδίδουν μικροκομματικά οφέλη. Αυτή είναι η λογική της μικρής πατρίδας, της χθεσινής ψωροκώσταινας από την οποία ξεφύγαμε με κόπους και θυσίες προ πολλού. Όμως οι πολιτικοί, όπως είπε και ο αείμνηστος Ελευθέριος Βενιζέλος, πρέπει να σκέπτονται τις επόμενες γενεές και όχι τις επόμενες εκλογές. 
      Σκεφθείτε, λοιπόν, κύριε Υπουργέ, τις επόμενες γενεές και προχωρήστε στην επίσπευση των διαδικασιών της υλοποίησης της Ε-65 αποτρέποντας κάθε κίνδυνο ματαίωσής της. Εξασφαλίστε ένα καλύτερο μέλλον για τα παιδιά της Θεσσαλίας, της δυτικής Μακεδονίας, της Ηπείρου και γενικότερα της κεντρικής Ελλάδας προχωρώντας στην κατασκευή της Ε-65.
      Σε διαφορετική περίπτωση, αν οι διαδικασίες υλοποίησης του έργου καθυστερήσουν με κίνδυνο ματαίωσης, την ευθύνη θα επωμισθεί η Κυβέρνηση και εσείς προσωπικά ως αρμόδιος Υπουργός και Θεσσαλός. Η κάθε προσπάθεια μετακύλησης των ευθυνών για όποια πιθανή δυσμενή εξέλιξη στο κακό ΠΑΣΟΚ δεν αποδίδει πλέον, γιατί εδώ και ένα χρόνο κυβερνάτε εσείς την πατρίδα και ο λαός σας έδωσε την εντολή για να εκπληρώσετε τις υποσχέσεις, για να κάνετε έργα και όχι για να αντιπολιτεύεστε τους προηγούμενους. Εκπληρώστε, λοιπόν, την υπόσχεσή σας και προχωρήστε στην κατασκευή της Ε-65.
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χαΐδο.
      Σήμερα εδώ έχουμε τις αδυναμίες μας, είναι η τιμητική των Τρικάλων, της Καρδίτσας και όχι μόνο. 
      Η κ. Αθανασία Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Σήμερα δυστυχώς συζητάμε εδώ ένα θέμα που ελπίζαμε ότι θα το συζητούμε σε κάποια επίσκεψή σας, κύριε Υπουργέ, στη δυτική Θεσσαλία, όπως μας είχατε υποσχεθεί. Όμως τα μπλόκα στήθηκαν για εσάς και παραμένουν και μετά τα μπλόκα των αγροτών και επειδή κατανοώ ότι στήθηκαν από ισχυρούς παράγοντες που ρυθμίζουν και συντονίζουν την πορεία της Κυβέρνησης σας, θα το συζητήσουμε όσο μπορούμε σήμερα εδώ. 
      Βεβαίως η πορεία της Ε-65 είναι παράλληλη με την πορεία του Γ΄ Κοινοτικού Πλαισίου Στήριξης και θα έλεγα ότι είναι επίσης χαρακτηριστική για την πορεία της οικονομίας γενικότερα. Ο αυτοκινητόδρομος Ε-65 είναι ένα μεγάλο έργο πνοής που συνδέει κατ’ αρχάς την Εγνατία με την ΠΑΘΕ και ως εκ τούτου έχει να κάνει με την ανάπτυξη της Θεσσαλίας, της Στερεάς Ελλάδος, της Ηπείρου. Εγώ θα έλεγα χαρακτηριστικά ότι το ? του πληθυσμού της Ελλάδας δεν μπορεί να ενταχθεί σε αναπτυξιακή τροχιά, χωρίς τον Ε-65. 
      Το έργο βεβαίως έχει καθυστέρηση. Υπάρχουν ευθύνες και στη δική μας κυβέρνηση –δεν είναι μόνο δικές σας- αλλά η κυβέρνηση του ΠΑΣΟΚ είχε δρομολογήσει και είχε εγγυηθεί για την πορεία του έργου, αναπτύχθηκε το όλο θέμα από το συνάδελφο που μίλησε πριν από μένα. Εσείς όμως, κύριε Υπουργέ, είχατε δεσμευθεί και είχατε αναγνωρίσει το Μάιο του 2004 την πορεία και την εξασφάλιση των πόρων για το έργο και επιπλέον για την παραπέρα εξέλιξή του.
      Όμως, τώρα όλα αλλάξανε. Αναιρείτε τον εαυτό σας και προσπαθείτε να πείσετε κι εμάς να το παραδεχθούμε. Ξαφνικά λέτε ότι το έργο βρίσκεται σε νηπιακό στάδιο και προσπαθείτε διαψεύδοντας τον εαυτό σας να διαστρεβλώσετε την πραγματικότητα και να μας πείσετε ότι τώρα το έργο ξεκινάει. Ας ξεκινήσει επιτέλους κύριε Υπουργέ. 
      Προσπαθείτε να ξαναγράψετε ολόκληρη την ιστορία αυτού του τόπου και για τη δημοσιονομική κατάσταση της χώρας και για τα θέματα της εξωτερικής πολιτικής και τελευταία για το θέμα των δημοσίων έργων. Θεωρείτε, κύριε Υπουργέ, ότι κυβερνάτε μία χώρα λωτοφάγων; Καλείτε τους πολίτες να ξεχάσουν το τι απολάμβαναν και το τι ζούσαν μέχρι χθες και θέλετε να ξεχάσουν το τι υποσχεθήκατε και τι δεσμευθήκατε προεκλογικά. Είναι η μεγαλύτερη περιφρόνηση νοημοσύνης που υπέστη ο ελληνικός λαός τα τελευταία χρόνια. 
      Η αλήθεια είναι ξεκάθαρη. Η προετοιμασία βρίσκεται προς το τέλος της και το έργο μπορούσε να ξεκινήσει το 2005. Όμως, τα χρήματα χάθηκαν μέσα από τα χέρια της Κυβέρνησής σας εξαιτίας της διάλυσης, της κατάρρευσης που χαρακτηρίζει όλο το Γ΄ Κοινοτικό Πλαίσιο Στήριξης. Αυτή είναι η εξήγηση στην ανεξήγητη κυβερνητική παλινωδία. 
      Ο οδικός άξονας Ε-65 είναι ένα θύμα μιας ευρύτερης και άκρως ανησυχητικής παθογένειας. Είναι ο ακήρυκτος πόλεμος ανάμεσα στο ΥΠΕΧΩΔΕ και στο Οικονομίας. Τα δύο Υπουργεία που χειρίζονται κατά κύριο λόγο τα μεγάλα έργα έχουν τελείως άλλη αντιμετώπιση και θεωρία στο πώς πρέπει να πορευθούν και αυτό το βλέπουμε πλέον. Έχει πάρει τεράστιες διαστάσεις ως προς τη διαμάχη και την αντιπαλότητα των Υπουργών. 
      Έχει πρωτοφανή όμως αποτελέσματα. Το Γ΄ Κοινοτικό Πλαίσιο Στήριξης βρίσκεται σε κρίσιμη φάση και κινδυνεύει –το ξέρετε πολύ καλά, κύριε Υπουργέ- στο τέλος του μήνα να χαθεί. Αυτά όλα αποτελούν αποκλειστική ευθύνη του σημερινού Πρωθυπουργού, που βεβαίως περίτρανα κάθε μέρα διαπιστώνουμε όλοι ότι είναι τελείως διαφορετικής λειτουργίας και άποψης με τον προηγούμενο Πρωθυπουργό και ότι δεν ασχολείται με κανένα θέμα, δεν ασχολείται με το Γ΄ Κοινοτικό Πλαίσιο Στήριξης και δεν ασχολείται με τα εξωτερικά θέματα. Ακόμα περιμένουμε να ναυλωθεί το αεροπλάνο που θα τον πήγαινε στις Βριξέλες και αλλού να διεκδικήσει τα θέματα των αγροτών. Ακόμα περιμένουμε, τέλος πάντων, την παρουσία του και την παρέμβασή του στα μεγάλα θέματα.
      Σε ό,τι αφορά τον Ε-65 με επιστολή σας, κύριε Υπουργέ, στις 15.10.2004 στην οποία αφού μας υπενθυμίζατε τη θεσσαλική σας καταγωγή, μας δηλώνατε το μεγάλο σας ενδιαφέρον για το έργο. Εγώ δεν αμφισβητώ…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν χρειαζόταν να δηλώσω τη θεσσαλική μου καταγωγή. Άλλα δήλωνα, δε δήλωνα μόνο τη θεσσαλική μου καταγωγή.
      ΑΘΑΝΑΣΙΑ ΜΕΡΕΝΤΙΤΗ: Τα έχω εδώ, κύριε Υπουργέ. Μπορώ να διαβάσω ακριβώς τι γράφετε.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κι εγώ τα έχω.
      ΑΘΑΝΑΣΙΑ ΜΕΡΕΝΤΙΤΗ: Και μας καλούσατε να δεχθούμε και να πιστέψουμε ότι, εφόσον είναι στα χέρια σας, είναι σε καλά χέρια το έργο και θα πήγαινε μπροστά. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το αμφισβητείτε αυτό;
      ΑΘΑΝΑΣΙΑ ΜΕΡΕΝΤΙΤΗ: Δεν αμφισβητώ το ενδιαφέρον σας …
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ευχαριστώ. 
      ΑΘΑΝΑΣΙΑ ΜΕΡΕΝΤΙΤΗ: …και είμαι έτοιμη, κύριε Υπουργέ, να χαιρετίσω οποιαδήποτε πρωτοβουλία. Πιστέψτε με όμως, σηκώνω το χέρι μου για να χαιρετίσω και το κατεβάζω, γιατί δεν βλέπω τίποτα να έρχεται. 
      Λυπάμαι. Περιμένω πραγματικά, αλλά δεν το βλέπω. Η Κυβέρνηση είναι ακυβέρνητη, είναι απρογραμμάτιστη και μία ακυβέρνητη κυβέρνηση δεν μπορεί, με όλο το ενδιαφέρον ενός Υπουργού και εν προκειμένω το δικό σας, να έχει αποτελέσματα. Το έλλειμμα διακυβέρνησης διευρύνεται καθημερινά τόσο πολύ που αμφισβητώ αν μετά από τρία-τριάμισι χρόνια, όπως μας ζητάτε, θα μπορούμε να μιλάμε για Ε-65. Αν δεν πάρετε πρωτοβουλία, κύριε Υπουργέ, φοβούμαι ότι και ο Ε-65, όπως και άλλα μικρά και μεγάλα έργα και στη Θεσσαλία και αλλού, θα χαθούν.
      Τελειώνοντας θέλω να πω ότι ο Ε-65 πρέπει να ξεκινήσει τώρα γιατί κανείς δεν πιστεύει σε τίποτα απ’ όσα λέτε πλέον, σαν Κυβέρνηση, όχι σε εσάς προσωπικά. Εσείς αναγκάζεστε να δικαιολογείτε τα αδικαιολόγητα και πρέπει να μιλήσετε με ειλικρίνεια και θάρρος και να πείτε για ποιο λόγο όλα τα μεγάλα δημόσια έργα βρίσκονται σε φάση διάλυσης και ματαίωσης. 
      Η ευθύνη για τον Ε-65 ανήκει σε όλη την Κυβέρνηση, όπως σε ολόκληρη την Κυβέρνηση και στον Πρωθυπουργό προσωπικά ανήκει η ευθύνη για το Γ΄ Κοινοτικό Πλαίσιο Στήριξης για την ανάπτυξη και την απασχόληση που η σωστή διαχείρισή του, θα έφερνε στον τόπο.
      Η διακυβέρνηση της χώρας δεν είναι θεατρικός πετροπόλεμος, κύριε Υπουργέ. Ο μεσαίος χώρος –και το λέω σε σας με πολύ σεβασμό- δεν είναι θεατές της πλατείας σε κάποιο θέατρο που κλειδώνονται μέσα και απολαμβάνουν επί τέσσερα χρόνια ένα πολιτικό δράμα επί σκηνής. Όλος ο ελληνικός λαός περιμένει απαντήσεις, αλλά περισσότερο από απαντήσεις, περιμένει έργα. Περιμένει από τα μέλη της Κυβέρνησης και από σας να εξηγήσετε καθαρά, γιατί δεν γίνονται κάποια έργα και κυρίως ο θεσσαλικός λαός, κυρίως η δυτική Θεσσαλία αγωνιά και περιμένει.
      Σας ευχαριστώ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κυρία Μερεντίτη.
      Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, θέλουμε να σας διαβεβαιώσουμε ότι η σημερινή μας επερώτηση δεν έχει αντιπολιτευτική διάθεση. Δεν κάνουμε την επερώτηση για να αντιπολιτευθούμε την Κυβέρνηση. Κάνουμε την επερώτηση, γιατί ανησυχούμε για το μεγαλύτερο από τα μεγάλα έργα της δυτικής Θεσσαλίας. 
      Θέλω να σας πω ότι σήμερα η δυτική Θεσσαλία και όχι μόνο, σας απευθύνει κατ’ αρχάς μια έκκληση ενδιαφέροντος και δευτερευόντως σας εγκαλεί πολιτικά μέσω ημών. Έκκληση ενδιαφέροντος, κύριε Υπουργέ, αφ’ ενός για την ασφάλειά μας και αφ’ ετέρου για την ανάπτυξη της περιοχής. 
      Έκκληση για την ασφάλειά μας, κύριε Υπουργέ, γιατί όταν ταξιδεύουμε από τη δυτική Θεσσαλία στην Αθήνα, όλη η διαδρομή, από την Καλαμπάκα μέχρι τη Λαμία, ξέρετε πολύ καλά ότι είναι μια από τις πιο επικίνδυνες διαδρομές της Ελλάδος. Τα ατυχήματα είναι καθημερινά. 
      Έκκληση για την ανάπτυξη, κύριε Υπουργέ, γιατί δεν θα εγκατασταθεί ποτέ καμιά παραγωγική μονάδα στη δυτική Θεσσαλία, η οποία πρέπει να μετακινήσει με τον άλφα ή βήτα τρόπο τα προϊόντα της , είτε να φέρει είτε να διώξει. 
      Έκκληση για τουριστική ανάπτυξη της δυτικής Θεσσαλίας, κύριε Υπουργέ, διότι αντιλαμβάνεστε ότι ένας αυτοκινητόδρομος θα διευκολύνει αυτήν την εναλλακτική πλουτοπαραγωγική πηγή γι’ αυτήν την περιοχή της χώρας που είναι από τις πιο φτωχές.
      Και να περάσουμε στο πολιτικό κομμάτι. Γιατί σας εγκαλούμε πολιτικά; Σας εγκαλούμε πολιτικά, γιατί έχουμε την εντύπωση, έχουμε την αίσθηση, να μην πω τη βεβαιότητα γιατί περιμένουμε να σας ακούσουμε, ότι επί των ημερών σας δεν έχει εκδοθεί ούτε μια νέα διοικητική πράξη που να αφορά αυτό το έργο. Προχωράνε αυτά τα οποία παραλάβατε έτοιμα από την κυβέρνηση του ΠΑΣΟΚ, ολοκληρώνονται, αλλά εσείς δεν δεσμεύεστε και δεν μας δίνετε πειστικές και σαφείς απαντήσεις για την εξέλιξη και την τύχη αυτού του έργου.
      Ξέρετε πολύ καλά ότι επί ΠΑΣΟΚ ξεκίνησε και έγινε η πρώτη φάση του διαγωνισμού, η προεπιλογή. Προεπελέγησαν τέσσερις μεγάλοι όμιλοι, που τους απαρτίζουν ελληνικές και ξένες εταιρείες και απομένει η δεύτερη φάση, η επιλογή του αναδόχου παραχώρησης. Εκεί κολλήσαμε, γιατί μας λέτε ότι δεν είναι έτοιμες οι μελέτες και έχετε αναφέρει πέντε μελέτες, οι οποίες πρέπει να προηγηθούν της ανάθεσης του έργου.
      Σας κατέθεσα μια ερώτηση στη Βουλή με αίτηση κατάθεσης εγγράφων και σας λέω ότι έχουμε επτά μεγάλα αυτοχρηματοδοτούμενα έργα οδοποιίας. Πείτε μας για τα υπόλοιπα έργα σε ποιο στάδιο βρίσκονται αυτές οι μελέτες, για να κάνουμε μια σύγκριση του βαθμού ωριμότητας αυτών των έργων και για να κρίνουμε πλέον τις πολιτικές επιλογές σας. Αν όλα είναι στο ίδιο στάδιο, αυτό σημαίνει ότι επιλέγετε πολιτικά να προωθήσετε άλλα έργα. Αν τα άλλα έργα, τα υπόλοιπα έξι, προηγούνται σε μελέτες, τότε πραγματικά θα πούμε ότι αφού προηγούνται, καλώς κάνετε και προωθείτε ας πούμε την υποθαλάσσια ζεύξη Θεσσαλονίκης ή όποιο άλλο έργο θελήσετε να προχωρήσετε. Αλλά αυτό πρέπει να μας το αποδείξετε.
      Όταν, κύριε Υπουργέ, καταθέτουμε ερώτηση και αίτηση κατάθεσης εγγράφων από τον Οκτώβριο και δεν μου έχετε απαντήσει, μου επιτρέπετε να συμπεράνω ότι δεν μπορείτε να μου απαντήσετε, διότι όλα τα έργα βρίσκονται στον αυτό βαθμό ωριμότητας με δυνατότητα να ανατεθούν, αλλά εσείς κάνετε τις πολιτικές επιλογές σας σε βάρος του αυτοκινητόδρομου κεντρικής Ελλάδος.
      Θέλω να σας πω, τι είπαν οι ίδιοι οι μελετητές του έργου. Οι μελετητές του έργου, λοιπόν, σε σύσκεψη η οποία έγινε στο γραφείο του Νομάρχη Καρδίτσας, ο οποίος ανήκει στην παράταξή σας, δήλωσαν: «Οι μελέτες μπορούν να ολοκληρωθούν μέχρι το τέλος του χρόνου», δεν ξέρω αν ολοκληρώθηκαν, θα μας το πείτε. «Από κει και πέρα», λένε «θα χρειαστούν άλλοι τρεις μήνες για τις μελέτες περιβαλλοντικών επιπτώσεων και μετά πέντε μήνες για το διάλογο με τον παραχωρησιούχο. 
      Αυτό σημαίνει πως το φθινόπωρο του 2005 μπορεί να υπάρξει ανάδοχος για το έργο». Εγώ είμαι δικηγόρος, αλλά εσείς που είστε μηχανικός μπορείτε να μας πείτε αν λένε αλήθεια ή ψέματα; Πρόκειται για δημοσίευμα του καλοκαιριού στις τοπικές εφημερίδες.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε συνάδελφε, θέλω να σας κάνω μία ερώτηση: Ποιοι ήταν αυτοί οι μελετητές;
      ΚΩΝΣΤΑΝΤΙΝΟΣ ΡΟΒΛΙΑΣ: Δεν αναφέρονται τα ονόματά τους. Είναι δημοσίευμα της εφημερίδας «ΠΑΤΡΙΔΑ» στις 17 Ιουνίου του 2004 και μπορούμε να ρωτήσουμε το Νομάρχη Καρδίτσας, διότι παρίστατο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Διότι οι μελετητές για τα επίμαχα τμήματα, που είναι Καλαμπάκα-Εγνατία και Λιανοκλάδι-Ξυνιάδα, αποκλείεται να είπαν αυτά τα πράγματα.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, όταν θα απαντήσετε, μπορείτε να διαψεύσετε τους μελετητές ή την εφημερίδα. Εγώ σας λέω ότι, σύμφωνα με το δημοσίευμα, έγινε σύσκεψη και συγκεκριμένα λέει τα εξής: «Στο γραφείο του Νομάρχη Καρδίτσας παρουσία του βοηθού Νομάρχη κ. Μακρή, του επικεφαλής της μείζονος μειοψηφίας κ. Παπακυρίτση και του υπαλλήλου της Διεύθυνσης Τεχνικών Υπηρεσιών.»
      Επίσης, ο ίδιος ο Πρωθυπουργός στη Θεσσαλονίκη σε συνέντευξη Τύπου στις 12 Σεπτεμβρίου 2004 δήλωσε για τον αυτοκινητόδρομο κεντρικής Ελλάδας ότι «ο αυτοκινητόδρομος παραμένει στις προτεραιότητες της Κυβέρνησης.» Ωραία η δήλωση, αλλά για να δούμε την ουσία. Ο Πρωθυπουργός λέει ότι «εκείνο που περιμένω από το Υπουργείο Δημοσίων Έργων είναι να μου δώσει το ακριβές χρονοδιάγραμμα, αλλά και τον τρόπο χρηματοδότησης». 
      Εγώ διερωτώμαι: Πώς είναι δυνατόν κάτι να είναι στις προτεραιότητες, αν δεν έχετε χρονοδιάγραμμα και τρόπο χρηματοδότησης; Ακόμα και αν δεχθούμε αυτήν την αντίφαση, από το Σεπτέμβριο μέχρι σήμερα βρήκατε το ακριβές χρονοδιάγραμμα και τον τρόπο χρηματοδότησης του έργου;
      Κύριε Υπουργέ, επαναλαμβάνω ότι η δυτική Θεσσαλία και όχι μόνο, σας κάνει έκκληση, για να προχωρήσει αυτό το έργο, για να αποδείξετε ότι είναι πραγματικά προτεραιότητα, ότι είναι στις επιλογές σας να κατασκευαστεί και ότι δεν το έχετε αφήσει τελευταίο σε σχέση με τα άλλα αυτοχρηματοδοτούμενα έργα.
      Επίσης, θέλω να σας προτείνω κάτι που, αν το προχωρήσετε, τότε πραγματικά θα με πείσετε. Πρέπει να συστήσετε ειδικό φορέα για αυτό το έργο, κατά το πρότυπο των ειδικών φορέων για άλλα μεγάλα έργα, όπως είναι η Εγνατία Οδός, το μετρό. Φτιάξτε ένα φορέα που θα παρακολουθεί αυτό το έργο. Έτσι, θα είμαστε σίγουροι ότι μία υπηρεσία έχει πραγματικά ενασχόληση και ενδιαφέρον να ολοκληρωθεί, να προχωρήσει και να περατωθεί αυτό το έργο. Πραγματικά μία τέτοια κίνηση, που σας προτείνω και για την οποία περιμένω την απάντησή σας, θα είναι καθοριστική.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Παντούλας.
      ΜΙΧΑΗΛ ΠΑΝΤΟΥΛΑΣ: Κύριε Πρόεδρε, κύριοι Βουλευτές. Στις 15 Οκτωβρίου του 2004 προσκλήθηκα από τους φορείς των Τρικάλων να συμμετάσχω, με την ιδιότητα του Βουλευτή του όμορου Νομού των Ιωαννίνων, στη σύσκεψη-διαμαρτυρία των φορέων της Θεσσαλίας, τμήματος της Στερεάς Ελλάδας, της Ηπείρου και της δυτικής Μακεδονίας, με στόχο τη συγκρότηση ενός δυναμικού μετώπου διεκδίκησης της κατασκευής ενός βασικού εθνικού οδικού άξονα του Ε-65 που ενώνει την Εγνατία Οδό με την ΠΑΘΕ στην Παναγιά Τρικάλων, δίπλα από το Μέτσοβο και μέσω Καλαμπάκας, Τρικάλων και Καρδίτσας οδηγείται στη Λαμία και στη Σκάρφια και ενώνεται με την ΠΑΘΕ. 
      Βεβαίως, δεν χρειάζεται ιδιαίτερη επιχειρηματολογία, για να τονίσει κανείς ότι ο συγκεκριμένος αυτοκινητόδρομος της κεντρικής Ελλάδας αποτελεί όντως, όπως είπε και ο εισηγητής, ένα έργο πνοής, ιδίως για τις περιφέρειες της Θεσσαλίας και της Ηπείρου, η λειτουργία του οποίου θα ενισχύσει κατακόρυφα τις δυνατότητες και προοπτικές νομών, όπως των Νομών της Ηπείρου και της δυτικής Θεσσαλίας που δικαίως παραπονιούνται για περιφερειακές και ενδοπεριφερειακές ανισότητες σε έργα υποδομής και ανάπτυξης. 
      Προφανώς, η κατασκευή του συγκεκριμένου έργου υπηρετεί την ανάγκη συγκοινωνιακού απεγκλωβισμού της Ηπείρου και της δυτικής Θεσσαλίας, αναδεικνύοντας το λιμάνι της Ηγουμενίτσας σε βασικό σημείο, διεξόδου προς την Ευρώπη και μέσω της σύνδεσης αυτού του λιμανιού με το λιμάνι του Βόλου φέρνει την Ευρώπη πιο κοντά στη Μέση Ανατολή.
      Είναι χαρακτηριστικό το εξής στοιχείο: Τα Μετέωρα δέχονται κάθε χρόνο πλέον του ενός εκατομμυρίου επισκεπτών.
      Απ’ αυτούς, σύμφωνα με τα επίσημα στοιχεία, τολμά να περάσει την περιοχή της Κατάρας και να επισκεφθεί την Ήπειρο μόνο το 4%, το ίδιο και από τα παράλια της Ηπείρου, από τη δυτική Ελλάδα και τα Ιόνια Νησιά, ένα ελάχιστο ποσοστό παίρνει το ρίσκο να υποστεί μια απίστευτη ταλαιπωρία και να επισκεφθεί τις αντίστοιχες περιοχές της Θεσσαλίας. 
      	Ο αυτοκινητόδρομος κεντρικής Ελλάδας Ε-65, η Εγνατία Οδός, η Ιονία Οδός και ο δυτικός σιδηροδρομικός άξονας αποτελούν «συγκοινωνούντα δοχεία». Η ολοκλήρωσή τους είναι αυτονόητο ότι προσδίδει στις Περιφέρειες Ηπείρου και Θεσσαλίας έναν καινούργιο ρόλο. Λαμβανομένης υπόψη της υστέρησης στους οικονομικούς δείκτες αυτών των περιοχών, μέσω αυτού του νέου ρόλου μπορούν να ενταχθούν στον εθνικό αναπτυξιακό σχεδιασμό υπό διαφορετική αφετηρία και στη βάση νέων δεδομένων και στρατηγικής. 
      	Οι κοινωνικοπολιτικές εξελίξεις στα Βαλκάνια και η γειτνίαση των περιφερειών αυτών με την Αλβανία και τη FYROM, αλλά και την Ευρωπαϊκή Ένωση, τις καθιστούν πλέον προνομιακό εθνικό χώρο στη διαμόρφωση του εθνικού στρατηγικού σχεδιασμού στον τομέα των συγκοινωνιακών υποδομών της χώρας. Η ένταξη, ήδη, των μεγάλων αυτών αυτοκινητοδρόμων και του δυτικού σιδηροδρομικού άξονα -σ’ αυτόν ανήκει και το τμήμα Ηγουμενίτσα -Γιάννενα-Καλαμπάκα- στα διευρωπαϊκά δίκτυα συνδυασμένων μεταφορών, όλα αυτά δημιουργούν τις προϋποθέσεις για μία ευνοϊκότερη για τη χώρα μας ανακατανομή του διεθνούς μεταφορικού έργου προς όφελος της ανάπτυξης. 
      	Η τωρινή περίοδος, λοιπόν, είναι απολύτως κρίσιμη πολιτικά. Η Κυβέρνηση καλείται να ανακοινώσει τώρα τι θα κάνει, δεδομένου ότι υπάρχει συνεχής αναντιστοιχία λόγων και έργων, ακόμη και σύγκρουση απόψεων. Επομένως, είναι απαραίτητο να γίνει τώρα. Ερωτώ, λοιπόν, τον κύριο Υπουργό για τον Ε-65 ό,τι ρώτησαν οι προηγούμενοι συνάδελφοι. 
      Σε σχέση με τα άλλα έργα που αποτελούν «συγκοινωνούντα δοχεία», πότε το ΥΠΕΧΩΔΕ θα ανακοινώσει το χρονοδιάγραμμα και τον τρόπο κατασκευής του τμήματος της Ιονίας Οδού, του τμήματος Αντίρριο-Κακκαβιά και όποια άλλη πληροφορία έχει να μας δώσει; Αυτό το τμήμα συναντά την Εγνατία και η Εγνατία συναντά τον Ε-65. Πότε θα οριστεί ο ανάδοχος αυτού του έργου; 
      Υπάρχει ερώτηση όλων των Βουλευτών της δυτικής Ελλάδας από τις 24/6/2004 με αίτηση κατάθεσης εγγράφων και το ΥΠΕΧΩΔΕ δεν απάντησε ακόμα. Τι θα κάνει το ΥΠΕΧΩΔΕ για τις δικαστικές εμπλοκές στην Ιόνια Οδό, στις παρακάμψεις του Αγρινίου και της Άρτας; Υπάρχει σχετική ερώτηση δική μου προς τον κ. Σουφλιά, ο οποίος μου απαντά: «Καλώς εχόντων των πραγμάτων και αν υπογραφεί η σύμβαση με τον ανάδοχο, τρία χρόνια χρειάζεται η παράκαμψη της Άρτας και τέσσερα του Αγρινίου». 
      Τώρα τι θα γίνει; Ποιες πρωτοβουλίες θα πάρει; Υπάρχει έγγραφο από το ΤΕΕ Ηπείρου προς τον Πρωθυπουργό για ανάληψη πρωτοβουλίας στις 18/1/2005. 
      Τέλος, το ΥΠΕΧΩΔΕ σκέπτεται για όλα αυτά τα έργα να προχωρήσει σε νομοθετικές πρωτοβουλίες ανέφερε κάποια ο κ. Ρόβλιας προηγουμένως- ανάλογες μ’ αυτές που είχε πάρει η πολιτεία για την Αττική Οδό, για παράδειγμα, ώστε απρόσκοπτα να συνεχιστούν αυτά τα έργα χωρίς καμία εμπλοκή; 
      Για να κλείσω, αναφέρω ότι το ΥΠΕΧΩΔΕ μέχρι σήμερα, εκτός της Εγνατίας Οδού, δεν έχει κάνει καμία ανακοίνωση για τα άλλα έργα. Περιμένουμε σήμερα με πολύ μεγάλο ενδιαφέρον. Δίνεται η ευκαιρία στον κύριο Υπουργό να ξεκαθαρίσει απολύτως τα πράγματα για τα σημαντικά αυτά έργα, για να πάψουν οι οποιεσδήποτε αμφιβολίες. Εκτιμώ το ενδιαφέρον του κι ούτε δε θέλω να το αμφισβητήσω; Όπως δεν θέλω να αμφισβητήσω και την καταγωγή του και το ενδιαφέρον του ως Θεσσαλού για τη Θεσσαλία. Απλώς του υπενθυμίζω ότι στο ΥΠΕΧΩΔΕ υπάρχει Υφυπουργός με ηπειρώτικη καταγωγή και πιστεύω ότι το ίδιο ενδιαφέρον θα δείξει και προς τη Θεσσαλία και προς την Ήπειρο.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Παντούλα.
      Το λόγο έχει η κ. Αντωνίου.
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριοι Υπουργοί, κυρίες και κύριοι συνάδελφοι, νομίζω ότι έχει καταστεί σαφές πως η κατασκευή του Ε-65 θα δημιουργήσει σημαντικές αναπτυξιακές προοπτικές για όλη την κεντρική Ελλάδα, όχι μόνο για τις περιφέρειες και τους νομούς απ’ όπου θα διέλθει, αλλά και για όλες τις όμορες περιφέρειες και νομούς. 
      Ενώνοντας τα δύο διευρωπαϊκά δίκτυα την ΠΑΘΕ και την Εγνατία θα βοηθήσει πολύ σημαντικά στην οικονομική, την κοινωνική, την τουριστική, την πολιτιστική και τη συγκοινωνιακή αναβάθμιση των περιοχών αυτών. Είναι με άλλα λόγια ένα έργο στην καρδιά της Ελλάδος που μπορεί να συμβάλει τόσο στη μείωση των περιφερειακών ανισοτήτων, όσο και στη γενικότερη ανάπτυξη της χώρας και στην αναβάθμιση του ρόλου της.
      Κύριε Υπουργέ, όπως είπαν και οι προηγούμενοι συνάδελφοι, γνωρίζουμε πολύ καλά ότι αυτές οι Περιφέρειες όπως της Ηπείρου, της Θεσσαλίας, της Στερεάς Ελλάδας αντιμετωπίζουν πολύ σοβαρά προβλήματα, -διότι είναι και περιοχές αγροτικές και ξέρουμε το πρόβλημα των αγροτών και τη μείωση του εισοδήματος που παρατηρείται τα τελευταία χρόνια και πολύ έντονα φέτος το 2004- και θα πρέπει στον εθνικό μας σχεδιασμό να τους δώσουμε τέτοιες προτεραιότητες έτσι ώστε να έχουν τη δυνατότητα να βγουν από την απομόνωση και από την αναπτυξιακή απομόνωση. Για να το πετύχουμε αυτό χρειαζόμαστε έργα πνοής και υποδομής. 
      Γι’ αυτό πιστεύουμε ότι το έργο αυτό θα πρέπει να αποτελεί μια από τις κορυφαίες προτεραιότητες στον τομέα των υποδομών μέσα στη δεκαετία που διανύουμε και θα πρέπει να ενταχθεί τώρα στο Γ΄ Κοινοτικό Πλαίσιο Στήριξης και να μη παραπεμφθεί στις καλένδες. 
      Είναι ένα έργο για το οποίο αγωνιζόμαστε πολλά χρόνια οι πολίτες αυτών των περιοχών. Και θα ήθελα να μεταφέρω στη Βουλή την ομόθυμη στήριξη αυτής της υπόθεσης εκ μέρους όλων των πολιτών και όλων των φορέων της Φθιώτιδας ανεξαρτήτως ιδιότητας ή πολιτικού χρώματος. 
      Η διεκδίκηση και της Στερεάς Ελλάδας και της Φθιώτιδας μαζί με τους Θεσσαλούς και τους Ηπειρώτες είναι κοινή, διότι ο Ε -65 με τα αναπτυξιακά χαρακτηριστικά που περιέχει, για τη Στερεά και ιδίως για τη Φθιώτιδα, είναι πολύ σημαντικό έργο. 
      Κύριε Υπουργέ, γνωρίζετε πολύ καλά ότι τμήμα του Ε -65 είναι και το πέταλο του Μαλιακού συμπεριλαμβανομένης και της παράκαμψης της Στυλίδας. Θα ήθελα δε να τονίσω ότι η οποιαδήποτε καθυστέρηση για διάφορους λόγους αυτού του έργου δεν θα πρέπει να συμπαρασύρει και την κατασκευή του «πετάλου». 
      Δύο λόγια θα ήθελα να πω ακόμα για τη Στερεά και τη Φθιώτιδα, τα οποία είναι γνωστά, αλλά είναι αρνητικές εξελίξεις για το μέλλον και αυτό κάνει να ανησυχούν οι πολίτες και να πιέζουν και να διεκδικούν αυτό το έργο αναπτυξιακού χαρακτήρα να γίνει άμεσα και να είναι στις προτεραιότητές σας.
      Η Στερεά Ελλάδα έχει εξαιρεθεί από το στόχο 1 του Δ΄ Κοινοτικού Πλαίσιου Στήριξης. Άρα μιλάμε για λιγότερες υποδομές στο μέλλον....
      ΝΙΚΟΛΑΟΣ ΛΕΓΚΑΣ:  Θα γίνουν....
      ΤΟΝΙΑ ΑΝΤΩΝΙΟΥ: Μακάρι, κύριε συνάδελφε, να λέμε «θα», αλλά δεν βλέπω πρωτοβουλίες και κινήσεις τέτοιες, έτσι ώστε η Στερεά Ελλάδα θα συμμετέχει στο Δ΄ Κοινοτικό Πλαίσιο Στήριξης, στον πρώτο στόχο.
      Επειδή όχι μόνο η Στερεά είναι από τις τελευταίες Περιφέρειες στην απορρόφηση του Γ΄ Κοινοτικού Πλαισίου Στήριξης αλλά βλέπουμε μείωση από το πρόγραμμα δημοσίων επενδύσεων από τον προϋπολογισμό το δικό σας που καταθέσατε. Έτσι βλέπουμε πρόβλεψη για λιγότερες υποδομές στην περιφέρεια και γι’ αυτό ανησυχούμε. Όπως είπε και ο προηγούμενος συνάδελφος η σημερινή επερώτηση έχει αυτά τα χαρακτηριστικά. Υπήρχε τρομερή ανησυχία από όλους τους πολίτες, ιδίως μετά το τραγικό δυστύχημα στο «πέταλο» του Μαλιακού, -γιατί δυστυχώς αυτά τα δυστυχήματα φέρνουν στην επικαιρότητα αυτά τα θέματα και υπάρχουν κινητοποιήσεις.
      Υπήρξε συνάντηση όλων των φορέων – δεν υπήρχε διαχωρισμός χρωμάτων – και ήθελαν να σας τονίσουν ότι αυτό το έργο θα πρέπει να είναι πρώτης προτεραιότητας. Διότι εσείς ο ίδιος, κύριε Υπουργέ, ήλθατε το καλοκαίρι στα Καμένα Βούρλα για να ενημερώσετε τους τοπικούς φορείς, αλλά όχι όλους. Ήλθατε ξανά στα Καμένα Βούρλα μετά από ένα άλλο πάλι τραγικό δυστύχημα που έγινε στο «πέταλο», για να συζητήσουμε το τι θα γίνει με το «πέταλο» που είναι τμήμα του Ε -65. Όμως δεν υπήρξε ενημέρωση των φορέων και των Βουλευτών της Αξιωματικής Αντιπολίτευσης, αλλά είδαμε από τις εφημερίδες την άλλη μέρα την τοποθέτησή σας που είπατε ότι αυτό το έργο είναι σε «νηπιακό στάδιο» και θα απαιτηθούν τρία με τριάμισι χρόνια για να υπογραφεί η σύμβαση.
      Για όλους αυτούς τους λόγους σήμερα καταθέσαμε αυτή την επερώτηση και ζητούμε από εσάς…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αυτό δεν το είπα ποτέ. 
      ΤΟΝΙΑ ΑΝΤΩΝΙΟΥ: Αυτό είπατε –και θα σας το δώσω- στον τοπικό Τύπο κατά την επίσκεψή σας στα Καμένα Βούρλα. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Εργων): Ποτέ δεν το είπα.
      ΤΟΝΙΑ ΑΝΤΩΝΙΟΥ: Γι’ αυτό θα ήταν καλό και χρήσιμο στις επισκέψεις σας, κύριε Υπουργέ, να καλούνται όλα τα στελέχη, όλων των κομμάτων και όλων των φορέων για να έχουμε από πρώτο χέρι άποψη και γνώση για τα λεγόμενά σας. 
      Γι’ αυτό, λοιπόν, καταθέσαμε σήμερα αυτήν την επερώτηση και θα θέλαμε πρώτα απ’ όλα τη δέσμευσή σας στο ελληνικό Κοινοβούλιο απέναντι στους πολίτες των τριών Περιφερειών, ότι έχετε την πολιτική βούληση να είναι από τις πρώτες προτεραιότητές σας. 
      Εγώ αποδέχομαι ότι και ως Θεσσαλός, θέλετε αυτό το έργο να προωθηθεί. Μέχρι στιγμής δεν το έχουμε δει στην πράξη. 
      Και δεύτερον, θα θέλαμε ένα διακριτό χρονοδιάγραμμα με ημερομηνίες που θα πρέπει να είναι ανελαστικές. Και θα ήθελα ακόμη με την ευκαιρία αυτής της επερώτησης, κύριε Υπουργέ, να δεσμευτείτε εδώ ότι δεν θα υπάρχει καθυστέρηση στο «πέταλο» του Μαλιακού, αν υπάρξει καθυστέρηση στον Ε-65. Και όταν υπάρξουν τέτοια προβλήματα, δεσμεύεστε ότι θα στηριχθεί το «πέταλο» του Μαλιακού από εθνικούς πόρους, γιατί γνωρίζουμε πολύ καλά ότι το «πέταλο» του Μαλιακού δεν είναι μία τοπική υπόθεση αλλά είναι μία υπόθεση εθνική, γιατί θα πρέπει να σταματήσουμε σ’ αυτόν το δρόμο να θρηνούμε θύματα και μάλιστα νέα παιδιά.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Δεν υπάρχουν άλλοι ομιλητές. 
      Πριν δώσω το λόγο, κύριοι συνάδελφοι, στον κύριο Υπουργό, θα ήθελα και από την πλευρά μου, από την πλευρά του Προεδρείου, χωρίς να μπαίνω στην ουσία του ζητήματος, να ενώσω, κύριε Υπουργέ, τη φωνή μου με το αντικείμενο της επερώτησης για την καλύτερη και γρηγορότερη προώθηση του έργου. Θέλουμε και πάλι να σας παρακαλέσουμε να επισκεφτείτε Τρίκαλα και Καρδίτσα, προκειμένου να εξαγγείλετε το χρονοδιάγραμμα, έτσι ώστε…
      ΑΘΑΝΑΣΙΑ ΜΕΡΕΝΤΙΤΗ: Να ανοίξει και ο δρόμος για τον κύριο Υπουργό.
      ΠΡΟΕΔΡΕΥΩΝ (Σωτήρης Χατζηγάκης): Αυτό λέγω. Τον περιμένουμε μετά φανών και λαμπάδων να έρθει να εξαγγείλει το χρονοδιάγραμμα, ώστε να ξεκινήσει αυτός ο δρόμος, που ξέρουμε ότι έχει πολλές δυσκολίες, αλλά ωστόσο εξυπηρετεί την μισή Ελλάδα. 
      Εύχομαι να γίνει το καλύτερο, κύριε Υπουργέ. 
      Ορίστε, έχετε το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα επισκεφτώ, όπως δεσμεύτηκα, τα Τρίκαλα και την Καρδίτσα. Και αν αυτό δεν έγινε μέχρι τώρα –και θα το εξηγήσω στην ομιλία μου- είναι διότι δεν είχαν τελειώσει οι γεωτεχνικές μελέτες, οι οποίες θα μας έβγαζαν το συμπέρασμα, αν πράγματι η χάραξη από την Τρυγόνα μπορεί ή δεν μπορεί να γίνει. Δεν ήρθα, λοιπόν μέχρι τώρα, παρ’ όλο που το είχα δηλώσει, γιατί μου είχαν υποσχεθεί, ότι θα τελείωναν οι γεωτεχνικές μελέτες και θα είχαν αποτελέσματα. Δυστυχώς, δεν είχαν τελειώσει, δεν είχαν αποτελέσματα και πιστεύω ότι πολύ σύντομα θα μπορέσω να έρθω στα Τρίκαλα και στην Καρδίτσα, κύριε Πρόεδρε. Και δεν ξέρω αν θα έρθω μετά φανών ή και μετά λαμπάδων, αλλά είμαι σίγουρος ότι θα φύγω μετά φανών και λαμπάδων! 
      ΠΡΟΕΔΡΕΥΩΝ (Σωτήρης Χατζηγάκης): Εμείς πάντως σας περιμένουμε και μετά φανών και μετά λαμπάδων.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, προτού αναφερθώ στην ουσία όλων αυτών των θεμάτων που αναφέρονται στον Ε-65, θα ήθελα να ξεκαθαρίσω ορισμένα πράγματα, για να μπορέσουμε μετά όλοι μαζί να παρακολουθήσουμε και να συζητήσουμε την ουσία του θέματος για τον Ε-65.
      Δεν θα πω αν αναιρώ ή διαψεύδω ή διαστρεβλώνω γεγονότα. Ποτέ δεν το έκανα στην πολιτική μου σταδιοδρομία. Ούτε προσπαθώ να δικαιολογήσω τα αδικαιολόγητα. Γι’ αυτό θα δείτε, όταν αναπτύξω όλα τα θέματα που αφορούν τον Ε-65, ότι όλα αυτά δεν στέκουν. Θέλω όμως να πω το εξής:
      Ας πούμε, ανέφερε ότι το κομμάτι Παναγιά-Καλαμπάκα αποφασίστηκε ότι θα γίνεται ως κάθετος δρόμος προς την Εγνατία και θα ανατεθεί στην Εγνατία. Μπορεί να ακούτε διάφορα πράγματα, διότι εγώ προσωπικά υπό την προεδρία μου έκανα πάνω από πέντε-έξι συσκέψεις γι’ αυτόν το δρόμο με όλους τους μελετητές, με όλους εκείνους οι οποίοι εμπλέκονται σ’ αυτό το έργο. Και εκεί ακούστηκαν διάφορες απόψεις. Ακούστηκε και αυτή η άποψη. Διότι βρεθήκαμε σε ένα πολύ δύσκολο σημείο, γιατί είναι πολύ δύσκολο κομμάτι. Εσάς κάποιος σας πληροφόρησε φαίνεται και λέτε εδώ στη Βουλή –δεν σας κατηγορώ- ότι ενώ το κομμάτι Παναγιά-Καλαμπάκα αποφασίστηκε να ανατεθεί στην Εγνατία, άρα το κόστος, ε, είναι μια κακή πληροφόρηση που σας έδωσαν. Δεν πρόκειται να ανατεθεί στην Εγνατία. Θα αποτελέσει κομμάτι της παραχώρησης. ΄Οπως έγιναν και άλλες συζητήσεις για άλλα θέματα. Αλλά, αντλώντας κάποια πληροφόρηση είτε από κάποιον υπάλληλο είτε από κάποιον εκεί συμμετέχοντα μελετητή, βγάζετε συμπεράσματα.
      Δεύτερον, σε ό,τι αφορά τις απαντήσεις μου, πράγματι, οι δύο πρώτες απαντήσεις μου το Μάιο και στις αρχές Ιουνίου ήταν αυτές που ήταν, διότι δεν είχα προλάβει να ασχοληθώ με το θέμα. ΄Οταν όμως ασχολήθηκα προσωπικά ο ίδιος με το θέμα και είδα πού βρίσκεται, οι απαντήσεις μου ήταν συγκεκριμένες και διαφορετικές. Διότι πλέον είχα επίγνωση εγώ του θέματος πού βρίσκεται. Οι υπηρεσίες έδιναν κάποια απάντηση, τυπική ίσως, διότι δεν ήθελαν οι ίδιοι  να δείξουν ότι είχαν καθυστερήσει το έργο. ΄Ισως για άλλους λόγους και δεν τους εξέτασα στην υπηρεσία παραμένουν οι ίδιοι που βρήκα εκεί, οι ίδιοι που ήταν επί των ημερών σας. ΄Εδιναν στον Υπουργό αυτήν την απάντηση, να υπογράψει, όπως συνήθως συμβαίνει, προς τη Βουλή. 
      Όταν, λοιπόν, έμαθα τα πράγματα, πράγματι οι απαντήσεις μου ήταν διαφορετικές. Δεν ήταν δηλαδή αλλαγή στάσης. Οι πρώτες απαντήσεις ήταν ό,τι μου έδιναν οι υπηρεσίες. Οι δεύτερες απαντήσεις από ένα σημείο και πέρα μετά τον Ιούνιο, ήταν αυτές που έδινα εγώ ως Υπουργός. Λυπάμαι, ζητώ συγγνώμη για τις πρώτες απαντήσεις, αλλά επιτρέψτε μου να σας πω ότι όταν ο Υπουργός δεν προλαβαίνει, εμπιστεύεται τις υπηρεσίες του.
      Επίσης να βγάλω στην άκρη αυτά που είπατε, κύριε συνάδελφε, σεις, περί Θεσσαλού, Ηπειρώτη, Αγρινίου και ΄Αρτας και το ΤΕΕ έδειξε και έστειλε επιστολή για να αποδεσμευτούν τα έργα. Οι νόμοι περί ανάθεσης των έργων είναι συγκεκριμένοι, κύριε συνάδελφε. Και από ένα σημείο και πέρα ο καθένας ως  πολίτης αυτής της χώρας έχει το δικαίωμα προσφυγών, είτε στο Συμβούλιο της Επικρατείας είτε στην Ευρωπαϊκή Επιτροπή. Λοιπόν, αυτά τα έργα μπλοκαρίστηκαν όπως και άλλα λόγω του μαθηματικού τύπου στην Ευρωπαϊκή Επιτροπή και στο Συμβούλιο της Επικρατείας. ΄Εχουμε πει πολλές φορές εδώ. Ο μαθηματικός τύπος ενώ έκανε τη δουλειά του στην αρχή, εν συνεχεία εκείνο το οποίο έκανε είναι να εμποδίζει τον υγιή ανταγωνισμό, να υποθάλπει τη συμπαιγνία και εν τέλει, να εμπλέκει τα έργα και τα ενέπλεξε το Συμβούλιο της Επικρατείας. Και για να αντιληφθείτε πού βρισκόμαστε σ’ αυτά τα έργα, σας λέω το εξής: Συνεχίζονται ακόμα οι προσφυγές στο Συμβούλιο της Επικρατείας και για το Αγρίνιο και για το Θερμοπύλες-Αγία Μαρίνα. Τώρα μου είπαν ότι ο ένας αυτός ο οποίος προσφεύγει στο Συμβούλιο της Επικρατείας ότι έκανε ή ότι θα κάνει δήλωση ότι από εδώ και πέρα δεν θέλει πλέον, ακυρώνει την προσφυγή του στο Συμβούλιο της Επικρατείας. Αυτό θα διευκολύνει βεβαίως την ταχύτερη ανάθεση. Διότι λέγατε, παραδείγματος χάρη, πρέπει να παρθούν πρωτοβουλίες με το νόμο. Όμως ο καινούργιος νόμος, τον οποίο ψηφίσαμε για την ανάθεση, προβλέπει ότι αν ένα έργο δεν γίνει σύμβαση εντός δώδεκα μηνών από τη διακήρυξή του, έχουμε το δικαίωμα της επαναδημοπράτησης. 
      Λοιπόν, έχουμε το δικαίωμα της επαναδημοπράτησης γι’ αυτά τα έργα. Θα την κάνουμε αλλά εάν υπάρχει αυτή η περίπτωση που σας είπα ότι ο ένας πλέον αποσύρει την προσφυγή του στο Συμβούλιο της Επικρατείας, νόμιμα πρέπει να προχωρήσουμε πλέον στην ανάθεση του άλλου. 
      ΜΙΧΑΗΛ ΠΑΝΤΟΥΛΑΣ: Αφορά το Αγρίνιο;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Δεν σας ακούω.
      Επομένως, η καθυστέρηση δεν εξαρτάται ούτε από το Θεσσαλό ούτε από τον Ηπειρώτη ούτε από τον Πρωθυπουργό. Εξαρτάται από τις τεράστιες αδυναμίες του μαθηματικού τύπου με τον οποίο δημοπρατήθηκαν αυτά τα έργα. 
      Και έρχομαι τώρα, κύριοι συνάδελφοι, στο θέμα μας. Εγώ αντιλαμβάνομαι και παραδέχομαι βέβαια την αγωνία και το ενδιαφέρον σας γι’ αυτόν τον οδικό άξονα και πρέπει να σας πω ότι πιστεύω βαθιά στην ανάγκη κατασκευής του. Αν πάρουμε την Ελλάδα, στην ουσία έχουμε την ΠΑΘΕ, την Εγνατία -που πιστεύω ότι, όπως πάμε, θα τελειώσει μέχρι το 2008- και προβλέπεται και η κατασκευή της Ιόνιας Οδού. Η Ελλάδα, λοιπόν, στερείται ενός διαγώνιου άξονα. Όση σημασία έχουν οι άλλοι άξονες, άλλη τόση σημασία έχει και αυτός ο διαγώνιος άξονας. Και σε ό,τι αφορά την πολιτική ηγεσία του ΥΠΕΧΩΔΕ, δεν υπάρχει διάκριση ποιος πρέπει να προχωρήσει νωρίτερα από τον άλλον. Όλοι έχουν την ίδια σημασία. Είναι θέμα ωριμότητος μελετών και προώθησης της διαδικασίας.
      Πέραν δε αυτού, η Ευρωπαϊκή Κοινότητα δεν μας λέει ότι θέλει να βάλουμε προτεραιότητα σ΄ αυτόν το δρόμο ούτε μπορεί να μας αρνηθεί τη χρηματοδότηση, αν είναι δυνατόν, ταυτόχρονα όλων των αξόνων μέσα στα πλαίσια που δικαιούμαστε. Και ουδείς είπε ότι ο δρόμος αυτός δεν ήταν ενταγμένος στο Γ΄ Κοινοτικό Πλαίσιο. Πολύ περισσότερο δεν το είπα εγώ ποτέ. Και φυσικά υπήρχαν τα χρήματα που προβλέπονταν γι’ αυτόν τον δρόμο στο Γ΄ Κοινοτικό Πλαίσιο. Όμως με την αναθεώρηση του Γ΄ Κοινοτικού Πλαισίου από τη στιγμή που δεν είχε απορροφήσει τίποτα τέθηκε το θέμα: Θα παραμένει ως έργο στο Γ΄ Κοινοτικό Πλαίσιο; Όταν, λοιπόν, λέει ότι εξασφαλίσαμε τη συνέχιση της χρηματοδότησης, είναι ότι το ξαναβάλαμε στην αναθεώρηση, παρ΄όλο που δεν είχε απορροφήσει τίποτα. 
      Λέτε αυτά τα 65.000.000 πού τα βρήκα και γιατί τα άφησα κ.ο.κ.. Αφού λοιπόν αυτά τα 65.000.000 δεν μπορούσαν να απορροφηθούν, οι συλλογισμοί ήταν οι εξής: ΄Η να τα αφήσω εκεί και να μένουν ανενεργά ή τελικώς να τα πάρω από εκεί και, αφού ανήκαν παραδείγματος χάριν στην Περιφέρεια, να τα δώσω στο κομμάτι της ΠΑΘΕ που κατασκευαζόταν στην περιοχή του Αλμυρού και να εξοικονομήσω χρήματα για άλλες περιοχές και για άλλα έργα. Όμως προτίμησα αυτά τα 65.000.000 να μείνουν στην Περιφέρεια της Θεσσαλίας, διότι τελικώς μεγάλης σημασίας έργα είναι και οι δρόμοι Τρίκαλα-Λάρισα, Καρδίτσα-Λάρισα, για να τελειώσουν και αυτοί οι δρόμοι. Ήταν κακό αυτό; Φαντάζομαι όχι. Αλλά επειδή το έκανα, άρχισε μία ολόκληρη φιλολογία ότι ο Ε-65 δεν γίνεται και ότι είχε μεγάλη καθυστέρηση. Για τον Ε-65 μπορεί να υποσχέθηκε η προηγούμενη κυβέρνηση ότι θα αρχίσει το 2005, αλλά δεν είχε κάνει αυτά που έπρεπε να κάνει, για να ξεκινήσει ο δρόμος το 2005. Δεν μπορεί οι κατηγορούμενοι να είναι κατήγοροι. Και τι εννοώ; 
      Κύριοι συνάδελφοι, ένα έργο, για να γίνει με τη μέθοδο της παραχώρησης, περνά από ορισμένα στάδια. Και αυτά τα στάδια τα περιέγραψα στην επιστολή μου προς το Νομάρχη Τρικάλων, η οποία διαβάστηκε, και θα τα επαναλάβω και για τα Πρακτικά της Βουλής. Πρώτο στάδιο: Αναγνωριστική μελέτη με εξέταση εναλλακτικών λύσεων. Αναγνωριστική γεωλογική μελέτη για κάθε μια από τις εναλλακτικές λύσεις και κατ΄ αρχήν εκτίμηση του κόστους. Βάζουμε το χάρτη 1 προς 5.000 και κάνουμε αναγνωριστική μελέτη ότι από εδώ θα περάσει ο δρόμος,  κάνουμε και διάφορες άλλες εναλλακτικές λύσεις και αρχίζουν οι αναγνωριστικές μελέτες. Μπορεί να πάει ο δρόμος από εκεί που είναι η αναγνωριστική μελέτη ή οι άλλες εναλλακτικές λύσεις; Και κάνουμε και μία προεκτίμηση κόστους. Δεύτερο στάδιο: Καθορισμός χάραξης από τεχνοοικονομική άποψη που προκρίνεται για περαιτέρω μελέτη. Από αυτές τις εναλλακτικές λύσεις και την αναγνωριστική μελέτη καταλήγουμε ότι αυτή από τεχνοοικονομική άποψη είναι η καλύτερη και άρα πρέπει να την μελετήσουμε παραπάνω. Αφού τη μελετήσουμε, στο τρίτο στάδιο επιβεβαιώνουμε και λέμε «αυτή», διότι μπορεί να γίνει συνδυασμός ή κάτι άλλο. Μετράμε τα τεχνικά έργα που προβλέπονται και έτσι καταλήγουμε στο τρίτο στάδιο ότι αυτή θα είναι η τελική χάραξη. Αφού καταλήξουμε, έρχεται το τέταρτο στάδιο. 
      Στο τέταρτο στάδιο κάνουμε την προμελέτη της οδοποιίας και των συνοδών έργων που είναι οι κόμβοι, η αποκατάσταση δικτύου κτλ. Κάνουμε την οριστική μελέτη, κάνουμε τις γεωτεχνικές έρευνες την εκπόνηση της περιβαλλοντικής  μελέτης και τον προσδιορισμό του κόστους. Αφού τα κάνουμε όλα αυτά τα τέσσερα στάδια, τότε ερχόμαστε και κάνουμε το διαγωνισμό για να κάνουμε την προεπιλογή των κατασκευαστικών ομίλων. Εδώ, λοιπόν, έγινε το παράξενο, να γίνει δηλαδή ο διαγωνισμός του 2000 όταν δεν υπήρχε σχεδόν τίποτα. Υπήρχε μόνο μια γραμμή στο χάρτη. Και οι όποιες χρηματοοικονομικές μελέτες στηρίζονταν στο πουθενά, ενώ θα έπρεπε να έχουν τελειώσει αυτά.
      Το πέμπτο στάδιο είναι η υποβολή της περιβαλλοντικής μελέτης στους αρμόδιους φορείς, δημοσιοποίηση και έγκριση περιβαλλοντικών όρων.
      Το έκτο και τελευταίο στάδιο είναι το εξής: τα τεύχη δημοπράτησης και όλες αυτές οι μελέτες μαζί με τους περιβαλλοντικούς όρους δίνονται στους προεπιλεγέντες ομίλους, οι οποίοι δίνουν την προσφορά, εξετάζεται η προσφορά τους και εν συνεχεία αρχίζει η συζήτηση για τα χρηματοοικονομικά με αυτόν που αναδεικνύεται ως προσωρινός ανάδοχος και γίνεται η σύμβαση και έρχεται προς κύρωση στη Βουλή. 
      Πού βρισκόταν, λοιπόν, η Ε-65; Η παλιά αναγνωριστική μελέτη που υπήρχε από την Λαμία μέχρι την Καλαμπάκα δεν είχε προσδιορίσει το φυσικό αντικείμενο του έργου και δεν συνοδευόταν από τις αναγκαίες γεωλογικές, γεωτεχνικές και αντίστοιχες περιβαλλοντικές μελέτες. Επομένως, σ’ αυτό το τμήμα δεν είχε τελειώσει το πρώτο από τα έξι στάδια. Και μάλιστα, κύριοι συνάδελφοι, το Μάιο του 2004 ο μελετητής έφερε καινούρια μελέτη που άλλαζε το κομμάτι από Λιανοκλάδι μέχρι Ξυνιάδα και το οποίο, τελικώς, προκρίθηκε. Και προκρίθηκε για περιβαλλοντικούς λόγους, ως τελική χάραξη πρόσφορη διότι μπορούσε να προσαρμοστεί και με τη σιδηροδρομική γραμμή υψηλής ταχύτητας. Αποτέλεσμα και συμπέρασμα: για αυτό το κομμάτι, Λιανοκλάδι- Ξυνιάδα, δεν είχε τελειώσει το πρώτο στάδιο. Αφήστε τον κάμπο. Στον κάμπο ήταν εύκολα τα πράγματα. 
      Υπάρχει ο ισχυρισμός «μα κύριε Υπουργέ, υπήρχε προέγκριση χωροθέτησης για αυτό το κομμάτι». Η προέγκριση χωροθέτησης, κύριοι συνάδελφοι, αναφερόταν πάντως σε μια γραμμή στο χάρτη. Απογυμνωμένο το έργο δηλαδή αν χρειάζονται τεχνικά έργα, συνοδευτικά έργα ή οτιδήποτε άλλο. Τόσο δε λάθος ήταν αυτό το σύστημα της προέγκρισης χωροθέτησης με μια γραμμή στο χάρτη που έρχεται η ίδια η κυβέρνηση του ΠΑΣΟΚ –και ορθά- το 2003 με ένα νόμο, το ν. 3010 και αντικαθιστά την προέγκριση χωροθέτησης με την προμελέτη περιβαλλοντικών επιπτώσεων όπου προβλεπόταν –και σωστά- ότι πρέπει να ξέρουμε τι γέφυρες, τι κόμβοι θα γίνουν, τι σήραγγες θα γίνουν και να υπάρχει περιβαλλοντική μελέτη για όλα αυτά τα πράγματα και όχι μόνο για τα κομμάτια του δρόμου και αυτά επί χάρτου. 
      Αυτή η προμελέτη, επομένως, δεν είχε καμία αξία βάσει του ίδιου του νόμου της προηγούμενης κυβέρνησης γιατί ήταν με στοιχεία προ οκταετίας από το 1996. Και φυσικά δεν υπήρχε ούτε αδειοδότηση. 
      Στο άλλο κομμάτι, στο τμήμα Καλαμπάκα- Παναγιά. Ενώ στο κομμάτι Λιανοκλάδι-Ξυνιάδα τουλάχιστον είχε θεωρηθεί ως τελική αναγνωριστική μελέτη αυτή που άλλαξε εν συνεχεία, εκεί δεν υπήρχε τελική αναγνωριστική μελέτη. Και υπήρχαν και μελετούνταν τρεις εναλλακτικές λύσεις: από την Καλαμπάκα, κάτω από την Τρυγόνα για να βγει επάνω στην Παναγιά. Και ανατέθηκαν οι γεωτεχνικές έρευνες και οι μελέτες και άρχισαν να γίνονται οι γεωτεχνικές έρευνες. Φυσικά όταν εμείς αναλάβαμε δεν είχαν γίνει, για τις τρεις αυτές εναλλακτικές λύσεις, οι γεωτεχνικές έρευνες για να καταλήξουμε σε κάποια απ’ αυτές τις τρεις. Τότε άρχισαν να γίνονται. Και υπήρχε πίεση από την πολιτική ηγεσία να κάνουν πολύ γρήγορα. Και αυτές τις μελέτες περιμέναμε και περίμενε ο Υπουργός ΠΕΧΩΔΕ για να καταλήξει βάσει αυτού που είχε υποσχεθεί ότι τον Νοέμβριο θα έρθει στα Τρίκαλα για να μπει το χρονοδιάγραμμα. Μου είχαν υποσχεθεί ότι θα είχαν τελειώσει αυτές τις μελέτες. Πλην όμως, πήγαιναν από σάρα σε σάρα. Ξέρετε τι σημαίνει σάρα; Κατολισθήσεις. Και δεν μπορούσαν να βρουν σταθερό έδαφος. 
      Και ζήτησαν και άλλη προθεσμία μέχρι τα μέσα Ιανουαρίου για να καταλήξουν αν μπορεί να σταματήσει ο δρόμος και αν μπορεί να περάσει ο δρόμος από εκεί ή όχι. Και η κατάληξη είναι ότι δεν μπορεί να περάσει από εκεί. Δεν βρίσκουν, δηλαδή, λύση. Βέβαια λύση πάντα υπάρχει, σε οποιοδήποτε έδαφος. Θα ήταν, όμως, πανάκριβη. Και έλαβαν την εντολή να μελετήσουν το δρόμο από την πάνω μεριά, από εκεί που είναι η περιοχή του Αρκτούρου, της Αρκούδας. Και μελετούν αυτήν τη στιγμή αυτήν τη χάραξη. 
      Δυστυχώς το έργο είχε τεράστια προβλήματα. Και στο κομμάτι Καλαμπάκα-Παναγιά δεν είχε τελειώσει το πρώτο στάδιο και έλειπαν τα άλλα πέντε στάδια. 
      Για το κομμάτι, τώρα, στην πεδιάδα: Εύκολο ήταν. Και η προμελέτη της οδοποιίας και οι περιβαλλοντολογικές μελέτες υπήρχαν. Σε αυτά τα δύο κομμάτια όμως -το ένα τριάντα πέντε χιλιόμετρα από ΠΑΘΕ μέχρι την Ξυνιάδα και το άλλο από Καλαμπάκα μέχρι Εγνατία- δεν είχε τελειώσει το πρώτο στάδιο. Και όχι μόνο αυτό, αλλά δεν ξέραμε κιόλας για να είμαστε συνεπείς και να πούμε ποιο θα είναι το χρονοδιάγραμμα αφού γίνονταν γεωτεχνικές έρευνες σε ένα πολύ σημαντικό κομμάτι, όπως ήταν η Καλαμπάκα-Παναγιά.
      Εδώ πρέπει να σημειώσουμε, κύριοι συνάδελφοι, ότι δεν είναι δημόσιο έργο για να πούμε, άντε, ξεκίνησε, κάνε από την ΠΑΘΕ προς την Καρδίτσα, τα Τρίκαλα και μετά, όταν τελειώσουμε, θα κάνεις και το κομμάτι. Στη μέθοδο της παραχώρησης πρέπει να δεις ολόκληρο το τμήμα, διότι χρειάζεται η διαπραγμάτευση, χρειάζεται η πρόταση. Επί συνολικού μήκους, για όλο το κομμάτι να ξέρουν τι σήραγγες υπάρχουν, τι γέφυρες, αν υπάρχουν περιβαλλοντολογικοί όροι εγκεκριμένοι. Διότι ουδείς έρχεται να βάλει τα χρήματά του στη μέθοδο παραχώρησης χωρίς να υπάρχει όλο το πακέτο, χωρίς να έχουν εγκριθεί οι περιβαλλοντολογικοί όροι και χωρίς να έχουν καθοριστεί οι οικονομικοί, τεχνικοί κίνδυνοι που υπάρχουν στο έργο, τους οποίους, τελικώς, με τη σύμβαση τους μοιράζονται ο κύριος του έργου και ο παραχωρησιούχος. Δεν είναι, λοιπόν, εύκολα πράγματα αυτά. 
      Αυτή ήταν η κατάσταση, κυρίες και κύριοι. Δεν είχε περάσει το έργο από το πρώτο στάδιο.
      Ανέφερε ο πρώτος ομιλητής ότι δήθεν υπήρχαν προμελέτες του 2000. Δεν υπήρχε καμία προμελέτη. Ποιος θα έκανε αλήθεια την προμελέτη όταν…
      ΧΡΗΣΤΟΣ ΧΑΪΔΟΣ: Τα κατέθεσα στα Πρακτικά.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Κύριε συνάδελφε, φαίνεται ότι σας ενημερώνουν λάθος. Αυτό που είπα προηγουμένως. 
      ΧΡΗΣΤΟΣ ΧΑΪΔΟΣ: Τα κατέθεσα στα Πρακτικά.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Εγώ τα αναζήτησα και θα τα αναζητήσω και πάλι. Δεν καταθέσατε, όμως, κάτι τέτοιο.
      ΧΡΗΣΤΟΣ ΧΑΪΔΟΣ: Είναι κατατεθειμένα στα Πρακτικά, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Να μου τα δώσετε. Αποκλείεται, όμως, να είναι προμελέτη. Αποκλείεται. Είστε νομικός και φαίνεται ότι δεν τα ξέρετε τόσο καλά τα θέματα τα τεχνικά. Αποκλείεται να είναι προμελέτη, διότι η υπηρεσία για την προώθηση συμβάσεων συστήθηκε το Δεκέμβριο του 2002. Οι μελέτες, οι οποίες ανατέθηκαν, ανατέθηκαν στις 9/7/2003 και οι ενστάσεις των μελετών, που ανέφερε ο κύριος συνάδελφος, γινόντουσαν το 2003. Δεν υπήρχε, λοιπόν, καμία μελέτη. Ποια προμελέτη; Για να συνεννοούμαστε, διότι πρέπει να συνεννοούμαστε όταν είμαστε στο Σώμα. Και δεν σας κατηγορώ. Θα σας ενημέρωσε κάποιος, θα σας είπε ότι υπάρχουν κάποιες προμελέτες. 
      Ως τεχνικός σας λέω: Επί χάρτου μπορεί να υπάρχει μία προμελέτη σε ό,τι αφορά την αναγνωριστική μελέτη, δηλαδή, να περάσει από εδώ ή να περάσει από εκεί. Επί χάρτου. Εν συνεχεία –τα επαναλαμβάνω- χρειάζονται γεωτεχνικές έρευνες, χρειάζονται περιβαλλοντολογικές μελέτες, χρειάζεται προμελέτη των έργων, των συνοδών, των κόμβων, της κάθε γέφυρας, της κάθε σήραγγας κλπ. 
      Δεν είναι έτσι, λοιπόν και μην λέτε αυτά τα πράγματα, τα οποία φαντάζομαι ότι τα λέτε από κακή πληροφόρηση ή από άγνοια του θέματος.
      Κύριοι συνάδελφοι, αυτά τα πράγματα παραλάβαμε εμείς στον Ε-65. Δεν είχαν τελειώσει τμήματα του δρόμου. Δεν είχε τελειώσει ούτε το πρώτο στάδιο και έμεναν τα υπόλοιπα πέντε στάδια. 
      Προσπαθήσαμε από την αρχή να επιταχύνουμε τα πράγματα. Πράγματι, επιταχύναμε όλη αυτήν την υπόθεση αυτού του δρόμου. Διότι ως πολιτική ηγεσία πιστεύουμε απόλυτα στην αναγκαιότητα κατασκευής αυτού του δρόμου και όλων αυτών των δρόμων. Και επιταχύναμε όλους τους δρόμους, όπου υπήρχε μια προετοιμασία καλή, όπως ήταν στην υποθαλάσσια της Θεσσαλονίκης. Εκεί ήδη έχει τελειώσει όλη η διαδικασία, όλα τα στάδια και εξετάζουμε τώρα τις προσφορές. Πιστεύω ότι μέχρι τον Ιούνιο θα φέρουμε τη σύμβαση κύρωσης στη Βουλή για την υποθαλάσσια. Υπήρχε επίσης καλύτερη προετοιμασία από όλα τα έργα προς παραχώρηση στο κομμάτι Μαλιακός-Κλειδί. Και εκεί προχωρήσαμε λόγω της καλής προετοιμασίας που υπήρχε και πιστεύω ότι μέσα στο φθινόπωρο θα φέρουμε την κύρωση σύμβασης στη Βουλή.
      Στους άλλους δρόμους –και αναφέρομαι στον Ε-65- τα πράγματα ήταν όπως ακριβώς σας τα λέω. Επομένως, η υπόσχεση ότι θα άρχιζε ο δρόμος ή ότι θα είχε υπογραφεί η σύμβαση το 2004, που είχε δώσει η δική σας κυβέρνηση, έγινε ή για προεκλογικούς λόγους ή, εν πάση περιπτώσει, ήταν μια επιπόλαιη πράξη. Ένα από τα δύο συνέβαινε. Δεν μπορεί να είμαστε σ’ αυτήν την κατάσταση και να υπόσχεται μια κυβέρνηση ότι θα αρχίσει ο δρόμος αυτός από το 2004 ή ότι θα υπογραφεί η σύμβαση το 2004.
      Κύριοι συνάδελφοι, ρωτήσατε για την πολιτική βούληση. Η πολιτική βούληση, λοιπόν, είναι να κάνουμε το ταχύτερο δυνατό το δρόμο. Ο Πρωθυπουργός σωστά δήλωσε ότι αποτελεί προτεραιότητα. Η σημερινή πολιτική ηγεσία ασχολείται η ίδια επί ώρες με αυτά τα έργα, με τους υπηρεσιακούς παράγοντες. Και πρέπει να σας απαντήσω διότι αναφέρεστε σε μένα και μάλιστα είπε ο πρώτος ομιλητής ότι θα φέρω και την ευθύνη. Ναι, βεβαίως, τη φέρω την ευθύνη, αλλά οι υπηρεσιακοί παράγοντες και οι μελετητές, αν τους ρωτήσετε, θα σας πουν ότι για πρώτη φορά ο Υπουργός ασχολήθηκε προσωπικά με αυτά τα έργα σε συσκέψεις, σε εποπτεία, αν, πράγματι, προχωρούν ή δεν προχωρούν.
      Σε ό,τι αφορά τον κ. Ρόβλια, ο οποίος ανέφερε ότι δεν έγινε καμία διοικητική πράξη: Εμείς δεν ήρθαμε να χαλάσουμε, εμείς ήρθαμε να προσθέσουμε. Είχατε προλάβει και είχατε κάνει όλους τους διαγωνισμούς. Σας είπα ότι το διαγωνισμό που κάνατε για τις κατασκευαστικές εταιρείες δεν τον αντιλαμβάνομαι. Κάνατε δηλαδή ένα διαγωνισμό όταν ήταν εντελώς άγνωστο το φυσικό και οικονομικό αντικείμενο. Γιατί τον κάνατε; Δική σας δουλειά. Θα μπορούσα από την αρχή να ακυρώσω αυτόν το διαγωνισμό. Είπα όμως να μην ακυρώσω κανένα διαγωνισμό, ούτε για τις μελέτες, και να δουλέψουμε μ’ αυτά που βρήκαμε. Και αυτό κάνουμε.
      Μου είπατε, κύριε Ρόβλια, ότι μου κάνατε μια ερώτηση για το τι υπήρχε και τι δεν υπήρχε. Σας απήντησα νομίζω και σας είπα ότι αυτά είναι στην υπηρεσία. Αλλά τι θέλατε συγκεκριμένα…
      ΚΩΝΣΤΑΝΤΙΝΟΣ ΡΟΒΛΙΑΣ: Δεν μας απαντήσατε.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Βεβαίως σας απήντησα. Και θα την καταθέσω εγώ πλέον την ερώτηση στη Βουλή, στην οποίαν σας απήντησα.
      ΚΩΝΣΤΑΝΤΙΝΟΣ ΡΟΒΛΙΑΣ: Μήπως λέμε άλλο;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Λέει η ερώτηση: «Κωνσταντίνος Ρόβλιας, 16/06/2004, 9 Ιουλίου 2004». Την καταθέτω, λοιπόν, στα Πρακτικά.
      (Στο σημείο αυτό ο Υπουργός Περιβάλλοντος, Χωροταξίας και Δημοσίων Έργων κ. Σουφλιάς καταθέτει για τα Πρακτικά την προαναφερθείσα ερώτηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΚΩΝΣΤΑΝΤΙΝΟΣ ΡΟΒΛΙΑΣ: Άλλη είναι αυτή.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τι άλλη; Αυτή είναι η ερώτηση. Τώρα, αν εσείς κάνατε δέκα ερωτήσεις, τι να κάνω εγώ; 
      Θα μπορούσα να σας δώσω άλλα πράγματα απ’ αυτά που έχει η υπηρεσία και μάλιστα με τέτοια ρευστότητα; Δηλαδή, στα εβδομήντα πέντε, στα ογδόντα χιλιόμετρα από τα εκατόν εβδομήντα υπήρχε ρευστότητα. Δεν είχαμε ούτε την αναγνωριστική μελέτη και μιλάμε την αναγνωριστική μελέτη επί χάρτου. Άλλαζε κι αυτή. Πότε εδώ και πότε εκεί.
      Ο κ. Χάιδος, ο πρώτος ομιλητής, έκανε ένα συλλογισμό ότι δεν θα στοιχίσει 1.700.000, αλλά θα στοιχίσει λιγότερο διότι θα γίνει κάθετος ο δρόμος από Καλαμπάκα προς Παναγιά, ότι ελήφθη απόφαση κλπ. Δήλωσα, προηγουμένως, ότι δεν ελήφθη καμία απόφαση. Θα είναι κομμάτι του Ε65 και το έργο, όπως υπολογίζουμε τώρα χονδρικά –και λέω χονδρικά διότι δεν έγινε, ακριβώς, ο υπολογισμός γιατί ακόμα είμαστε στο σημείο να γίνει η οριστική χάραξη του δρόμου στο εντός των ημερών- θα στοιχίσει περίπου 1,5 δισεκατομμύριο. Επομένως, τα ελάχιστα εκατομμύρια, αυτά που υπήρχαν, δεν είχαν να προσφέρουν τίποτα.
      Πιστεύω ακράδαντα ότι μέσα στο 2006 -το χρονοδιάγραμμα θα δοθεί όταν οριστικοποιήσουμε απολύτως αυτήν τη χάραξη που σας είπα, από Καλαμπάκα μέχρι Παναγιά- ο δρόμος θα αρχίσει.
      Θα χρηματοδοτηθεί από το Γ΄ Κοινοτικό Πλαίσιο και θα συνεχιστεί βεβαίως, αν χρειαστεί, και από το Δ΄ Κοινοτικό Πλαίσιο. 
      Κυρίες και κύριοι συνάδελφοι, επειδή δηλώθηκε ότι χάθηκαν χρήματα εξαιτίας των χειρισμών μας από το Γ΄ Κοινοτικό Πλαίσιο, κλείνω λέγοντας ότι όλοι αναγνωρίζουν ότι το ΥΠΕΧΩΔΕ είναι το πρώτο σε απορρόφηση. Μάλιστα, η ίδια η Ευρωπαϊκή Επιτροπή μας έδωσε μπόνους, δεν μας έδωσε κανένας άλλος. Και το μόνο Υπουργείο, στο οποίο έδωσε η Ευρωπαϊκή Επιτροπή, είμαστε εμείς. Δηλαδή μας έδωσε άλλα πεντακόσια εκατομμύρια, γιατί πάμε πολύ καλά στην απορρόφηση. 
      Τίποτα δεν πρόκειται να χαθεί. Μακάρι να βρίσκαμε καλύτερη προετοιμασία και να είχαμε προχωρήσει αυτά τα έργα. Μακάρι. Δεν τη βρήκαμε. Αυτή είναι η αλήθεια και αυτά που σας λέω είναι, ακριβώς, όπως σας τα λέω. Δεν ασκώ αυτήν τη στιγμή αντιπολίτευση σε εσάς, αλλά είμαι υποχρεωμένος, εφόσον με ρωτάτε, να σας απαντήσω ποια κατάσταση παραλάβαμε. Είναι απόλυτα δεδομένη η βούλησή μας: Ναι να προχωρήσει το ταχύτερο δυνατόν ο δρόμος Ε-65 και όλα τα έργα που είναι προς παραχώρηση. 
      Πιστεύω ότι είμαστε σε ένα σημείο πλέον όπου θα δείτε και εσείς ότι με πολύ μεγάλη ταχύτητα θα έρχονται εδώ στη Βουλή για κύρωση οι συμβάσεις για όλα τα έργα. Έχουν επιταχυνθεί πάρα πολύ οι διαδικασίες και πιστεύω, κύριοι συνάδελφοι και κύριε Πρόεδρε και απευθύνομαι και σε εσάς, διότι δείχνετε και εσείς μεγάλο ενδιαφέρον για αυτόν το δρόμο, ότι πολύ σύντομα, όπως είπα, θα είμαι στα Τρίκαλα και στην Καρδίτσα και θα ανακοινώσω ένα συγκεκριμένο, δεσμευτικό, όπως είπε η κ. Αντωνίου, χρονοδιάγραμμα. Συνηθίζω αυτά που λέω να γίνονται. Πολιτεύομαι τριάντα χρόνια. Θα μπορούσα λίγο πιο νωρίς να έρθω στα Τρίκαλα και να εξαγγείλω ένα χρονοδιάγραμμα και αν καθυστέρησα είναι ακριβώς διότι θέλω αυτά που λέω να είναι σίγουρα, να μην κοροϊδέψουμε κανέναν, να του πούμε ότι έτσι έχουν τα πράγματα. Θα δώσω όχι μόνο χρονοδιάγραμμα για το πότε θα μπει ο  εργολάβος μέσα, αλλά και για όλες τις διαδικασίες από εδώ και πέρα.
      Επομένως, απαντώντας, τελικώς, επιτρέψτε μου να σας πω ότι είναι πολιτική βούληση να πάμε γρήγορα σε αυτό το έργο και ότι κάναμε ό,τι ήταν δυνατόν για να προχωρήσει το ταχύτερο δυνατόν. Εμείς δεν υποστηρίζουμε ότι είμαστε αυτοί που δεν βρήκαμε απολύτως τίποτα και άρα το έργο –διότι ελέχθη και αυτό- ξεκινάει από εμάς. Ποτέ κανένα μεγάλο έργο δεν ξεκινάει από καμία κυβέρνηση. Και εσείς που ισχυριζόσασταν κάποτε για την Αττική Οδό ότι ήταν δικό σας έργο, δεν ήταν. Ήταν και της προηγούμενης κυβέρνησης. Και το Ρίο-Αντίρριο δεν ήταν απολύτως δικό σας, ήταν και της προηγούμενης κυβέρνησης. Κανένα μεγάλο έργο δεν είναι καμιάς κυβέρνησης. 
      Εσείς, λοιπόν, κάνατε αυτά που πιστεύατε ότι έπρεπε να κάνετε και τα ξεκινήσατε, δυστυχώς, όμως δεν προχωρήσατε με ταχύτητα και δεν παραλάβαμε καταστάσεις που μπορούσαν να μας δώσουν τη δυνατότητα να προχωρήσουμε μέχρι τώρα. Εμείς επιταχύναμε τις διαδικασίες και πιστεύω, λοιπόν, ότι όλα θα πάνε καλά. Δεν ισχυριστήκαμε, λοιπόν, ποτέ εμείς ότι ξεκινάει το έργο από εμάς. Εκείνο το οποίο ισχυριζόμαστε είναι ότι εσείς το έργο δεν το είχατε προχωρήσει. Το έργο προχωράει με ταχύτητα επί των ημερών μας και το έργο πολύ σύντομα θα αρχίσει να κατασκευάζεται. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ, κύριε Υπουργέ. 
      Κυρίες και κύριοι, έχω την τιμή να σας αναφέρω ότι η κ. Ροδούλα Ζήση ζήτησε το λόγο βάσει του άρθρου 135 παράγραφος 9 του Κανονισμού της Βουλής και έχει το δικαίωμα. 
      Θα σας δώσω, κυρία Ζήση, το δικαίωμα να μιλήσετε για πέντε λεπτά, όπως λέει ο Κανονισμός, μετά την ομιλία του Κοινοβουλευτικού  Εκπροσώπου του ΠΑΣΟΚ του κ. Σαλαγιάννη.
      Κύριε Υπουργέ, θέλω να σας ευχαριστήσω εκ μέρους όλων των Βουλευτών των περιοχών, των Βουλευτών και των δύο, τουλάχιστον, μεγάλων κομμάτων, οι οποίοι λόγω αδυναμίας του Κανονισμού δεν μπορούν να λάβουν το λόγο, του κ. Σκρέκα και του κ. Λέγκα. Μου έχουν τηλεφωνήσει επίσης ο κ. Σιούφας, ο κ. Ταλιαδούρος, ο κ. Τσιάρας, ο κ. Γιαννόπουλος, ο κ. Καλλιώρας, ο κ. Σταυρογιάννης για να στηρίξουν αυτήν την επερώτηση.
      Όλοι δηλαδή οι νομοί οι οποίοι συνέχονται με το αντικείμενο αυτό έχουν πολύ μεγάλο ενδιαφέρον να γίνει ό,τι είναι δυνατόν καλύτερο για να προχωρήσει.
      Επομένως το αίτημα που εγώ σας διατύπωσα είναι ένα κοινό αίτημα όλων των Βουλευτών των περιοχών που  έχουν σχέση με τα ζητούμενα. 
      Κυρία Ζήση, θα σας δώσω το λόγο μετά τον κ. Σαλαγιάννη που είναι Κοινοβουλευτικός Εκπρόσωπος.
      Ορίστε, κύριε Σαλαγιάννη, έχετε το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, θεωρούμε πάρα πολύ  θετικό το ότι οι συνάδελφοι της Νέας Δημοκρατίας που είναι εδώ και αυτοί που δεν είναι εδώ αλλά και άλλοι συνάδελφοι του ΠΑΣΟΚ από άλλες περιοχές, στηρίζουν αυτήν την επερώτηση. Στηρίζουν την επερώτηση σημαίνει ότι στηρίζουν και τα θέματα που βάζει.
      Περίμενα ειλικρινά με μεγάλη αγωνία και δεν είχα προετοιμάσει το λόγο, γιατί περίμενα να δω τι θα πει ο κ. Σουφλιάς. Θεωρώ κρισιμότατο θέμα την απάντησή του. Πρέπει να πω, όμως, ότι μετά από τόσες κουβέντες, μετά από τόσες ερωτήσεις, μετά από είκοσι πέντε λεπτά ομιλίας κατέληξε σε αυτό που εδώ και καιρό λέει, ότι θα έλθει στα Τρίκαλα, ότι θα έλθει στην Καρδίτσα, ότι το έργο το επιταχύνουν, ότι υπάρχει πολιτική βούληση. Δεν μπαίνει, όμως, κανένα χρονοδιάγραμμα, καμία ουσιαστική δέσμευση, τίποτα που να είναι χειροπιαστό. Αυτό είναι το τελικό ζουμί της κουβέντας που έκανε ο κ. Σουφλιάς.
      Εμείς δεν αμφισβητούμε τη θέληση του κ. Σουφλιά να κάνει το έργο. Αμφισβητούμε, ασφαλώς, όλες τις τοποθετήσεις του, όσες έκανε μέχρι τώρα. Και δεν είναι απλώς οι πρώτες που λέει ο κ. Σουφλιάς ότι τις έκανε, τις υπέγραφε ενώ δεν ήξερε, ακριβώς, τι συμβαίνει. Διότι μπορώ να διερωτηθώ τώρα που ισχυρίζεται ότι το 2006 μπορεί να αναθέσει το έργο, είναι σίγουρος για ότι λένε οι υπηρεσίες του; Γιατί εάν είναι τόσο σίγουρος όσο στις 20 Οκτώβρη που μας έστειλε την επιστολή, ότι στις 15 του Νοέμβρη θα ξέρει και θα είναι καθαρός και θα ξέρει καλά ποιο θα είναι το χρονοδιάγραμμα και θα έρθει να μας το ανακοινώσει και έπεσε έξω τέσσερις μήνες, γιατί να μην υποθέσω ότι μπορεί και στη νέα του εκτίμηση, με τα νέα δεδομένα, μιας και μας λέει ότι  οι μελέτες ακόμα δεν έχουν ολοκληρωθεί, να μην γίνει το 2006, το 2007, το 2008 και στη «σάρα» το έργο, όπως λέει και ο κ. Σουφλιάς;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Η απάντηση είναι απλή, κύριε συνάδελφε. Και το εδήλωσα. Προεδρεύω σε πολλές συσκέψεις που γίνονται προσωπικά ο ίδιος γι’ αυτά τα έργα. Επομένως με βεβαιότητα ισχύουν αυτά που λέω και αυτά που θα πω.
      ΝΙΚΟΛΑΟΣ ΣΑΛΑΓΙΑΝΝΗΣ: Εγώ τιμώ το λόγο σας, κύριε Σουφλιά, όμως οφείλω να επισημάνω μερικά πράγματα. Καλό είναι τα επισημάνω για να είναι καταγραμμένα και να δεσμεύουν και σας και εμάς που τα λέμε και όλους μας. Γιατί σήμερα, εδώ που κάνουμε αυτήν την επερώτηση δεν ήλθαμε ούτε για να απολογηθούμε γι’ αυτά που δεν έγιναν, ούτε για να σας κρίνουμε για το ότι το έργο δεν έχει γίνει ακόμα.
      Έχουμε πραγματική αγωνία για το αν θα γίνει ένα έργο που πιστεύουμε ότι αφορά το μέλλον του τόπου μας, κυριολεκτικά. Και αν καμιά φορά εδώ μέσα στη Βουλή λέμε μεγάλα λόγια, αυτό δεν είναι μεγάλα λόγια. Μπαίνουμε σε μία νέα πορεία, σε μία νέα πορεία της χώρας μας και αν το έργο αυτό δεν γίνει, τότε για μία ολόκληρη περιοχή, για πάρα πολλούς νομούς, αυτό σημαίνει «κλειστοί δρόμοι» για το μέλλον. Με αυτόν τον τρόπο μιλάμε, με αυτήν την αγωνία μιλάμε! Δεν το κάνουμε με αντιπολιτευτική λογική. Και αυτό πρέπει να το ακούνε και μερικοί καλοθελητές φορέων που ανήκουν στη Νέα Δημοκρατία, οι οποίοι είναι έτοιμοι να αποδεχθούν ό,τι λέει ο κύριος γενικός γραμματέας και ο κάθε συμβουλάτορας. 
      Τριάμισι χρόνια λέει; Τριάμισι λέμε και εμείς. Πέντε χρόνια χρειάζονται; Πέντε λέμε και εμείς. Εμείς παλεύουμε για το έργο. Εμένα με ανησυχεί ιδιαίτερα και το λέω δημόσια το εξής γεγονός: Λέτε ότι όλα τα έργα για σας έχουν την ίδια προτεραιότητα, όλα έχουν την ίδια ωριμότητα. Πώς όμως αυτές οι υπηρεσίες «ματσουκωμένες» όπως λέμε στην πατρίδα μου μπόρεσαν να ωριμάσουν το έργο Μαλιακός-Κλειδί  ή την «υποθαλάσσια ζεύξη». Ξέρω πολύ καλά πως όταν λέμε ότι έχουμε πολιτική βούληση αυτό σημαίνει ότι βάζουμε προτεραιότητα, ότι «ματσουκώνουμε» τις υπηρεσίες και είμαστε καταπάνω. Σημαίνει ότι τα τέσσερα χρόνια μπορούν να γίνουν και ένας χρόνος. 
      Και επειδή είμαι και εγώ μηχανικός και επί είκοσι χρόνια μελετητής οδοποιίας αφού μου μιλάτε για προμελέτες και για αναγνωριστικές μελέτες και για εναλλακτικές πρέπει να σας πω ότι αν δεν θέλω να γίνει ένα έργο μπορώ επί δέκα χρόνια νόμιμα και τυπικά να μελετάω παραλλαγές και να πληρώνουμε από πάνω γι’ αυτές. Λοιπόν, αποφασίζουμε ότι το έργο γίνεται κατά προτεραιότητα. Εμείς θεωρούμε ότι αποτελεί προτεραιότητα. Δεν θεωρούμε ότι τα επτά έργα για παραχώρηση είναι της ιδίας προτεραιότητας. Αν μας βάλετε σ’ αυτήν τη λογική τότε λέμε και το έργο θα καθυστερήσει να γίνει αφού λέτε ότι δεν είναι ώριμο και η χρηματοδότησή του θα είναι δύσκολη και επισφαλής, γιατί τόσα έργα δεν μπορεί να τα χρηματοδοτήσει το κράτος και μάλιστα όταν φέτος κόβετε 700.000.000.000 από τις δημόσιες επενδύσεις. Πώς θα βρεθούν τόσα χρήματα για να γίνουν αυτά τα έργα με το τρίτο πακέτο; Δεν μπορούν να γίνουν όλα μαζί. Κάποια πρέπει να έχουν προτεραιότητα. Και εφόσον δεν μας λέτε ότι αυτός ο δρόμος αποτελεί προτεραιότητα έχουμε ακόμα πιο ισχυρούς λόγους ανησυχίας.
      Λέτε ότι δεν υπήρχαν μελέτες. Δεν θέλω να μπω στο αν υπήρχαν ή δεν υπήρχαν μελέτες. Πάντως δεν υπήρχε ούτε μία μελέτη που να μην είχε ανατεθεί. Όμως όταν οι μελετητές δεν παίρνουν εντολή ότι θέλουν το έργο να τελειώσει τώρα θα κάνουν πάρα πολλές αναγνωριστικές. Εγώ όμως έμαθα ότι οι αναγνωριστικές πήγαιναν και από δεξιά και από αριστερά και από τα Φάρσαλα. Ξέρω, κύριε Σουφλιά, ότι και εσείς αναζητούσατε και άλλες λύσεις και από τα Φάρσαλα και από τη Λάρισα.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ξέρετε εσείς ότι αναζητούσα; Μα σοβαρολογείτε τώρα;
      ΝΙΚΟΛΑΟΣ ΣΑΛΑΓΙΑΝΝΗΣ: Βεβαίως σοβαρολογώ. Πάντως δέχομαι αυτό που είπατε, ότι ο δρόμος…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Έρχεσθε και συζητάτε με όποια πληροφόρηση σας δίνει ο οποιοσδήποτε. Ουδέποτε αναζητήθηκε τέτοια λύση.
      ΝΙΚΟΛΑΟΣ ΣΑΛΑΓΙΑΝΝΗΣ: Το δέχομαι.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το έργο το οποίο ήταν στη χειρότερη κατάσταση από πλευράς μελετών ήταν ο Ε-65. Αν υπήρχε, λοιπόν, έλλειψη προτεραιότητας αυτή ήταν από την κυβέρνησή σας.
      ΝΙΚΟΛΑΟΣ ΣΑΛΑΓΙΑΝΝΗΣ: Αυτό που μας ενδιαφέρει είναι να είναι τώρα προτεραιότητά σας. Πέστε μας στα πέντε ή στα επτά έργα που υπάρχουν τώρα είναι σε προτεραιότητα για να ολοκληρωθούν οι μελέτες; Θέλουμε να το ξέρουμε. Είναι σε προτεραιότητα για να χρηματοδοτηθεί; Δεν είναι δυνατόν να πάνε όλα μαζί τα έργα όπως λέτε εσείς. Αυτό σημαίνει ότι θα πάνε στις καλένδες γιατί αν το έργο δεν έχει ισχυρή χρηματοδότηση μπορεί να πάμε στη Β΄ φάση, μπορεί να αναθέσουμε το έργο, θα πάμε για να ζητήσουμε ανάδοχο, θα αποδειχτεί ότι το έργο δεν έχει χρηματοδότηση και δεν θα υπάρχει κάποιος να το αναζητά εφόσον δεν θα το χρηματοδοτήσουμε ισχυρά και αποφασιστικά. 
      Και θα πείτε αφού δεν το δέχεται κανένα κονσόρτσιουμ ή κανένας εργολάβος το έργο δεν γίνεται και πάει στις καλένδες. Προτεραιότητα σημαίνει, ολοκληρώνω και τις μελέτες και όσα χρήματα διαθέτω τα βάζω εκεί για να γίνει το έργο. Αυτό, σήμερα, δεν το ακούσαμε. Αν είναι να το ακούσουμε μετά ένα μήνα στα Τρίκαλα, ας το ακούσουμε. Εμείς θέλουμε το έργο. Δεν σας κριτικάρουμε για τίποτε άλλο. Αν θέλετε μέσα στο 2005, ας ξεκινήσουμε το 2005. Αν θέλετε το 2006 ας ξεκινήσουμε το 2006. Δεν μας νοιάζει. Εμείς θέλουμε το έργο να ανατεθεί και να γίνει. Σήμερα όμως δεν πήραμε απάντηση. Μας απαντήσατε μόνο ότι υπάρχει η πολιτική βούληση να γίνει το έργο και ότι όλα μαζί τα έργα μπαίνουν στην ίδια κατηγορία και στην ίδια προτεραιότητα. Και όσον αφορά στη χρηματοδότηση τα έργα είναι πολλά και τα ποσά μεγάλα. Εμείς βλέπουμε αντίθετα απ’ ότι λέτε ότι υπάρχει περιορισμός στα κονδύλια για τα δημόσια έργα. Στη Θεσσαλία τώρα δε δουλεύει ούτε μια μπουλντόζα ούτε σε μικρά, ούτε σε μεγάλα έργα. Τι σημαίνει ότι υπάρχει πολιτική απόφαση και πολιτική βούληση; 
      Πολιτική βούληση σημαίνει βρίσκω τα λεφτά και ετοιμάζω τα έργα.
      Κύριε Σουφλιά, αν το κάνετε αυτό, εμείς θα είμαστε ευτυχείς.
      Η κοινή γνώμη στη Θεσσαλία, ιδίως στη δυτική Θεσσαλία, η οποία καταλαβαίνει καλά τι σημαίνει περιφερειακές και ενδοπεριφερειακές ανισότητες, όταν ακούει στροφή στην περιφέρεια –το λέγαμε και εμείς πριν, ήμασταν υπέρ των μεγάλων έργων στην Ελλάδα και των μικρότερων έργων στην περιφέρεια- αντιλαμβάνεται συγκεκριμένο περιεχόμενο. Και αυτό σημαίνει να γίνονται έργα τώρα, έργα που να μπαίνει τώρα εργολάβος, μικρά και μεγάλα έργα. Αυτό δεν γίνεται. Στροφή στην περιφέρεια σημαίνει ότι η δυτική Θεσσαλία δεν έχει καμία άλλη τύχη να δει μέλλον αν δεν γίνει αυτός ο δρόμος, κι αν δεν προχωρήσει το έργο του Αχελώου.
      Θα ήθελα ο κ. Σουφλιάς να έλεγε σήμερα για τον Ε-65 αυτό που είπε για τον Αχελώο. Για τον Αχελώο είπε –και που το επικροτώ με όλη μου την καλή διάθεση- ότι θα μπει μπροστάρης για να γίνει το έργο. Θα ήθελα να πει σήμερα ότι για τον Ε-65 θα μπει μπροστά, θα είναι μπροστάρης με πρωτοβουλία δική του πριν απ’ όλα τα άλλα έργα που είναι στην ίδια κατηγορία με αυτό. Αυτό σημαίνει μπροστάρης! Όπως είπε για τον Αχελώο, να πει και για τον Ε-65. Αυτή είναι η κουβέντα αν αναγνωρίζουμε ότι ο τόπος χρειάζεται τον Ε-65.
      Μερικά έργα είναι ο Ε-65, ο Αχελώος και ο σιδηρόδρομος που συνδέει Καλαμπάκα-Γιάννενα-Ηγουμενίτσα και Καλαμπάκα-Κοζάνη, που είναι ένα κορυφαίο έργο για μας. Μην πείτε όμως αφού χρηματοδοτούμε τον Ε-65 δεν μπορούμε να χρηματοδοτήσουμε ταυτόχρονα και τον δυτικό σιδηρόδρομο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πώς θα ανέβει ο σιδηρόδρομος εκεί πάνω;
      ΙΩΑΝΝΗΣ ΣΑΛΑΓΙΑΝΝΗΣ: Θα ανέβει. Εσείς κάνετε μελέτες τώρα. Αναθέσαμε μελέτες, κάνατε πάλι μελέτες και δεν μπορεί να ανεβεί; Εμείς οι μελετητές ξέρουμε να βρούμε δρόμους.
      Επομένως μην πάτε το έργο πίσω. Έκκληση κάνω. Αν πάτε το έργο πίσω, θα πάει στις καλένδες. Και δεν ξέρουμε αν θα είναι ο κ. Σουφλιάς στο Υπουργείο και μακάρι να είναι για πολλά χρόνια. Αλλά όσο είστε στο Υπουργείο φροντίστε να το χρηματοδοτήσετε, να το εντάξετε και να το αναθέσετε για να μπορούμε να παλέψουμε την επόμενη φάση που είναι ο δυτικός σιδηρόδρομος. 
      Αυτά είναι κορυφαία έργα για το νομό μας, για την περιοχή μας, για τις γενιές που έρχονται πέρα από μας.
      Εγώ που τα λέω αυτά, τιμώ απεριόριστα τον κ. Σουφλιά. Όμως, δεν αποφασίζει ο κ. Σουφλιάς για τόσο μεγάλα έργα. Μπορεί να ρίξει το βάρος του και εδώ θα φανεί. Αλλά με ανησυχεί που λέει ότι όλα τα έργα είναι της ίδιας κατηγορίας και της ίδιας προτεραιότητας. Πρέπει να ρίξει το βάρος του στο συγκεκριμένο έργο. Τώρα παίζεται το παιχνίδι. Αν μέσα σ’ αυτήν τη χρονιά δεν το έχει ξεκαθαρίσει, το χάσαμε το παιχνίδι. Ούτε λεφτά υπάρχουν απεριόριστα. Πρέπει να το πάρει πάνω του ο κ. Σουφλιάς. Έχει την πολιτική δύναμη να το κάνει αυτό, να το επιβάλει. Αυτό σημαίνει για μένα ότι ο κ. Σουφλιάς δεσμεύεται για το έργο. Και αυτά δεν τα λέω τυχαία.
      Υπάρχουν, όμως και πιέσεις και από άλλες περιοχές. Υπάρχουν και πιέσεις εργολάβων που μπορεί να μην τις ακούει ο κύριος Υπουργός ενδεχομένως.
      Χρηματοδότηση. Τα έργα δεν προχωράνε. Γιατί δεν προχωράνε; Μήπως υπάρχουν εργολάβοι που δεν θέλουν να προχωρήσουν τα έργα; Μήπως υπάρχουν εταιρείες που προτιμούν άλλα έργα και όχι τον αυτοκινητόδρομο κεντρικής Ελλάδας; Δεν λέω ότι τους ακούει ο κ. Σουφλιάς, αλλά μήπως υπάρχουν άλλες, παράπλευρες πιέσεις προς τον κ. Σουφλιά;
      Έχουν πολλά να δουν τα μάτια μας. Και αν εγώ πιστέψω αυτά που λέει ο κ. Γούπας ο Γενικός Γραμματέας της Περιφέρειας, με τον οποίο συζητά ο κ. Σουφλιάς, δεν πάμε μπροστά. Λέει, πώς να γίνει το έργο μόνο με 50.000.000 ευρώ ή ότι θέλουν τριάμισι χρόνια να ολοκληρωθούν οι μελέτες. Μα, αν θέλουν τριάμισι χρόνια να ολοκληρωθούν οι μελέτες, ζήσε Μάη μου! Αν αυτά μεταφέρει ο κ. Γούπας στην κοινωνία της Θεσσαλίας τότε πως κάποιος θα πιστέψει ότι το έργο θα γίνει;
      Πρέπει να σταματήσει ο κ. Σουφλιάς κάποιους που βγαίνουν και τα λένε αυτά. Γιατί δημιουργούν σε μία κοινωνία ηττοπάθεια, μία αίσθηση ότι το έργο δεν πρόκειται να γίνει και υπάρχουν και οι φορείς της Καρδίτσας που λένε ότι αφού το έργο δεν μπορεί να γίνει, τότε γιατί να πιέσουμε την Κυβέρνηση και τον κ. Σουφλιά.
      Το έργο για μας είναι έργο ζωής και είναι πέρα από παρατάξεις. Είναι διακομματική η κίνησή μας. Εδώ είναι οι συνάδελφοι της Νέας Δημοκρατίας. Όλοι μαζί είμαστε σ’ αυτό το έργο. Το μέτωπο είναι αρραγές και θα είμαστε ενάντια σε όποιον το καθυστερήσει. 
      Επομένως, κύριε Σουφλιά, το έργο μπορείτε να το προωθήσετε και μπορείτε να το κάνετε. Δεσμευτείτε γιατί πιστεύω ότι μπορείτε να το κάνετε! 
      Ευχαριστώ πάρα πολύ. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Σωτήριος Χατζηγάκης): Ορίστε, κύριε Υπουργέ.  
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Κύριε Πρόεδρε, θα ήθελα να κάνω μία πολύ μικρή παρέμβαση. 
      Κατ’ αρχήν, ουδέποτε έγινε συζήτηση για να αλλάξουν λύσεις, αποφάσεις, αλλά και οτιδήποτε άλλο και δεν πρόκειται να γίνει. Και πρέπει να σας πω ότι όταν έγινε η διακήρυξη του διαγωνισμού για το Μαλιακός-Κλειδί, είχαν γίνει πολλές συζητήσεις, διότι υπάρχουν κάποιες προϋποθέσεις για να έρθει ο παραχωρησιούχος για να καταθέσει τα χρήματά του. Δηλαδή δεν θα πρέπει να δημιουργούνται χωρίς λόγο ανταγωνιστικοί δρόμοι και πολύ περισσότερο να γνωρίζει ο παραχωρησιούχος τι είδους ανταγωνιστικοί δρόμοι υπάρχουν. Άρα, ο δρόμος αναγκαστικά έπρεπε να πάει προς Καρδίτσα, Τρίκαλα κλπ και δεν υπήρχε κανένας λόγος να πάει προς Φάρσαλα. Ουδέποτε συζητήθηκε αυτό το πράγμα. 
      Δεύτερον, ρωτήσατε αν μπορούν να κατασκευαστούν όλα μαζί. Μα αυτά που είχαν καλύτερη προετοιμασία έχουν προχωρήσει. Όπως σας είπα, για την υποθαλάσσια Θεσσαλονίκης -για την οποία πιστεύω ότι θα φέρω τη σύμβαση για κύρωση στη Βουλή μέχρι τον Ιούνιο- και για το Μαλιακό-Κλειδί –για το οποίο επίσης θα έρθει η σύμβαση μέσα στο φθινόπωρο για κύρωση στη Βουλή- σημειώνω ότι από τη στιγμή που καταθέτουν την προσφορά τους οι υποψήφιοι παραχωρησιούχοι, περνάει, τουλάχιστον, ένα τρίμηνο για να ελεγχθούν οι προτάσεις τους, εμπορικές, οικονομικές κλπ και να βγει ο προσωρινός ανάδοχος. 
      Εν συνεχεία, χρειάζονται πάρα πολλές άλλες ενέργειες και διαδικασίες που πρέπει να γίνουν, όπως θέματα χρηματοδοτικά, συνεργασίες με τράπεζες κ.ο.κ., τα τεύχη δημοπράτησης να επαναληφθούν και να συμφωνηθούν όλα όσα προέβλεπαν και μετά έρχεται προς κύρωση στη Βουλή. Δηλαδή από τη στιγμή που θα δοθούν οι προτάσεις, χρειάζονται περίπου τρεις έως τρεισήμισι μήνες και με μεγάλη πίεση για να βγάλουμε ποιος είναι ο προσωρινός μειοδότης. 
      Και από εκεί και πέρα, απαιτούνται τρεις έως τρεισήμισι μήνες για να έρθει προς κύρωση στη Βουλή. Φανταστείτε ότι ενδιάμεσα πρέπει να ελεγχθεί από το Ελεγκτικό Συνέδριο, από το Ραδιοτηλεοπτικό Συμβούλιο κ.ο.κ. Σας ενημερώνω για το χρόνο που απαιτείται. Άρα, λοιπόν, δεν μπορούμε να τα προχωρήσουμε όλα μαζί. Όσα βρήκαμε με καλύτερη προετοιμασία, τα έχουμε προωθήσει και προχωρούν πιο νωρίς. Μην έχετε αγωνία για την χρηματοδότηση. 
      Αρκεί να σας πω –και σας λέω τα σίγουρα νούμερα για να μην σας πω τι θα γίνει στα άλλα, διότι είναι θέματα που θα τα δούμε- ότι γι’ αυτά τα δύο έργα, υποθαλάσσια Θεσσαλονίκης και Μαλιακός-Κλειδί, που θα έχουν ένα συνολικό τελικό κόστος περίπου ενάμισι δισεκατομμύριο, η συμμετοχή του δημοσίου θα είναι μόνο 350.000.000, 100.000.000 για την υποθαλάσσια και 250.000.000 για το Μαλιακός-Κλειδί. Άρα, λοιπόν, τα ποσά και η συμμετοχή του δημοσίου δεν είναι μεγάλα. Δεν πάμε σε μεγάλες συμμετοχές. 
      Μπορεί να υπάρχει ένα έργο –και πάλι δεν μπορώ να προλέξω, διότι αυτά ακόμη συζητούνται και μελετώνται- όπου εκεί πιθανότατα να χρειαστεί να έχουμε κάποια μεγάλη συμμετοχή. 
      Εν πάση περιπτώσει όμως σας δηλώνω, επειδή είδα ότι έχετε αγωνία για την χρηματοδότηση, ότι δεν υπάρχει τέτοιο πρόβλημα. Είναι έργα πολλών δισεκατομμυρίων, αλλά η συμμετοχή κυμαίνεται από 25% έως 30% με 35% που θα φτάσει για κάποιο που είναι πολύ δύσκολο και το οποίο δεν έχει μεγάλα έσοδα, διότι υπάρχουν έργα τα οποία δεν έχουν μεγάλα έσοδα.
      Όσον αφορά τώρα τα έργα στην περιφέρεια, θα επαναλάβω πάλι ότι εμείς ήδη προχωρήσαμε στη δημοπράτηση 1.000.000.000 ευρώ την περασμένη Δευτέρα και μέσα στο χρόνο θα δημοπρατηθούν 5.000.000.000, εκτός των έργων παραχώρησης και όλα αυτά, σε ποσοστό 90%, θα είναι στην περιφέρεια. 
      Παραλάβαμε μία κατάσταση κατά την οποία είχαν κατασκευαστεί έργα και μάλιστα είμαι αυτός ο οποίος είπε με θάρρος ότι κατασκευάστηκαν έργα. Δεν θέλω να αμφισβητήσω το δίκιο κανενός. 
      Όμως υποχρεώνομαι από τις συζητήσεις να πω ότι είχαν μπλοκαριστεί έργα τα οποία είχαν δημοπρατηθεί επί της κυβερνήσεώς σας από τις αρχές του 2003 και τα βρήκαμε και είναι ακόμη μπλοκαρισμένα είτε στο Συμβούλιο της Επικρατείας από τις αστοχίες του μαθηματικού τύπου και από τις αστοχίες της προηγούμενης πολιτικής ηγεσίας, διότι έβγαλε μία εγκύκλιο, η οποία μπέρδεψε ακόμη περισσότερο τα πράγματα. 
      Για το «τριάμισι χρόνια» θέλω να πω ότι εγώ δεν το είπα ποτέ. Εγώ είπα μια κουβέντα, όταν ήμουν στη Θεσσαλονίκη και με ρώτησαν. Είπα ότι αν ο ρυθμός των μελετών πήγαινε όπως μέχρι τώρα, θα χρειάζονταν τρία με τριάμισι χρόνια. Όμως, δεν θα συμβεί αυτό, διότι θα πιέσουμε και γίνεται συνεχής εποπτεία και παρακολούθηση. Δεν είναι δηλαδή μια υπηρεσία που, όπως πολύ σωστά είπατε, μπορεί όλα μαζί να τα κάνει. Εδώ υπάρχουν πολλοί μελετητές. Είναι θέμα παρακολούθησης, πίεσης και χρονοδιαγράμματος που θέτεις στους μελετητές. Πολύ σωστά είπατε ότι είναι και θέμα προτεραιότητας. 
      Η προηγούμενη κυβέρνηση δεν έδινε προτεραιότητα στον Ε 65 και αυτό φαίνεται. Φαίνεται πού έδωσε προτεραιότητα, διότι φαίνεται πού ήταν έτοιμες και πού είχαν προχωρήσει οι μελέτες. Εμείς τώρα δεν έχουμε χρόνο να λέμε πού θα βάλουμε προτεραιότητα. Πρέπει όλα αυτά τα έργα να μπουν σε προτεραιότητα. Υπάρχει χρηματοδότηση. Υπάρχει δυνατότητα. Ένα μεγάλο μέρος θα απορροφηθεί από το Γ΄ Κοινοτικό Πλαίσιο Στήριξης. Το άλλο θα πάει με το Δ΄ Κοινοτικό Πλαίσιο Στήριξης. Εξάλλου, δεν έχουμε άλλους μεγάλους δρόμους. Έχουμε κάποιους άλλους δρόμους να κάνουμε, αλλά όχι μεγάλους δρόμους που θα απορροφήσουν χρήματα, από τη στιγμή που θα τελειώσει και η Εγνατία, όπως σας είπα, το 2008. 
      Έχει γίνει, λοιπόν, ο προγραμματισμός. Δεν υπάρχει κανένα πρόβλημα. Το λέω όχι για να υποστηρίξω την κυβερνητική πράξη, αλλά επειδή βλέπω ότι έχετε αγωνία –και δικαιολογημένα- μήπως χάσουμε το τρένο από πλευράς χρηματοδότησης. Σας δηλώνω, λοιπόν, ότι δεν υπάρχει τέτοιο πρόβλημα. Αυτά έχουν μελετηθεί. 
      Αφού, λοιπόν, το θέλετε, είπα για την εκτροπή του Αχελώου ότι έχει γίνει η καινούργια δημοπράτηση κατασκευής του φράγματος της Συκιάς. Όπως είπα για την εκτροπή του Αχελώου, μπορώ να το επαναλάβω και για τον Ε-65. Αν θέλετε μπορώ να σας πω ότι για μένα αποτελεί προσωπικό στοίχημα η κατασκευή όλων αυτών των έργων και φυσικά και του Ε-65, διότι όλοι νομίζω ότι μπορούν να αποδεχθούν μια αδυναμία μου, αφού είμαι Θεσσαλός και ξέρω πόση σημασία έχει αυτός ο δρόμος. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ, για τις θεσσαλικές αδυναμίες. 
      Η κ. Ζήση, βάσει του άρθρου 135 παράγραφος 9, έχει το λόγο για πέντε λεπτά. 
      ΡΟΔΟΥΛΑ ΖΗΣΗ: Ευχαριστώ πολύ, κύριε Πρόεδρε. 
      Κύριε Πρόεδρε, κατ’ αρχάς θέλω να πω ότι είναι δεδομένη η εκτίμησή μου στο πρόσωπο του Υπουργού ΠΕΧΩΔΕ και η πίστη μου ότι έχει τη βούληση για όλα αυτά που ο ίδιος έχει δεσμευτεί ότι θα υλοποιήσει. Όμως, όπως και ο ίδιος είπε, στην πολιτική η διακυβέρνηση δεν κρίνεται ούτε από την καλή μας βούληση ούτε από τις καλές μας προθέσεις. Εδώ, δυστυχώς ή ευτυχώς –ίσως- για μας, τα νούμερα, οι αριθμοί, ο χρόνος είναι είτε οι σύμμαχοί μας είτε ο εχθρός μας στην πορεία υλοποίησης μεγάλων προσδοκιών του ελληνικού λαού. Μιλάω για την περιφέρεια Θεσσαλίας, όπου περιμένουν πολλά χρόνια -γιατί ο Ε-65 είναι ένα έργο πολύ σημαντικό- τις δεσμεύσεις και την υλοποίηση αυτού του έργου. 
      Βεβαίως, με μεγάλη κατανόηση άκουσα αυτά που είπε ο Υπουργός  για τις δυσκολίες στο Συμβούλιο της Επικρατείας, για τις δυσκολίες στις μελέτες, για τις εναλλακτικές πιθανότητες υλοποίησης κάποιων φάσεων των μελετών. 
      Γιατί, κύριε Πρόεδρε, οι συνάδελφοι της Νέας Δημοκρατίας, όταν κυβερνούσε το ΠΑΣΟΚ, δεν κατανοούσαν με τίποτα ούτε τις θεσμικές θωρακίσεις του Συμβουλίου της Επικρατείας ούτε τις δυσκολίες που μπορούσε να βρει μια μελέτη ούτε την ανάγκη επικαιροποίησης μιας μελέτης; Είχαμε χιλιάδες ερωτήσεις και επερωτήσεις όχι με τον τόνο που οι συνάδελφοι με συγκεκριμένα στοιχεία καταθέτουν σήμερα εδώ, αλλά με τον άγριο τρόπο μιας στείρας αντιπολίτευσης που καίει τα πάντα. 
      Χαίρομαι, γιατί ο κύριος Υπουργός είπε ότι το ΥΠΕΧΩΔΕ είχε  bonus, γιατί ακριβώς, κύριε Πρόεδρε, το ΥΠΕΧΩΔΕ είχε πολύ καλή προετοιμασία, για να είναι σήμερα το μόνο Υπουργείο το οποίο έκανε τη μεγαλύτερη απορρόφηση και δέχεται και bonus. Δεν μπορεί να είμαστε αντιφατικοί. Αλλού, δηλαδή, ήμασταν καλά προετοιμασμένοι και αλλού δεν ήμασταν. Θα πρέπει να πούμε συγκεκριμένα. 
      Και εγώ δεν κατάλαβα. Κατανοώ ότι ο κύριος Υπουργός κάπου εμπλέχθηκε στην αρχή και έκανε τις δηλώσεις που έκανε, ακυρώνοντας το έργο, όταν μάλιστα έλεγε μετά ότι θα μας φέρει χρονοδιάγραμμα τον επόμενο μήνα. Δεν ήταν ποτέ εντάξει σε αυτά ο κύριος Υπουργός. Δεν το ήθελε; Δεν του τα είπαν καλά οι ίδιες οι υπηρεσίες;
      Οι ίδιες, λοιπόν, οι υπηρεσίες, κύριε Πρόεδρε, τις οποίες επικαλείται σήμερα ο κύριος Υπουργός, ότι δεν του έδωσαν τότε τα σωστά στοιχεία, αλλά τα πήρε μετά και μετανοεί και είπε ότι θα το κάνουμε το έργο εν ευθέτω χρόνω, οι ίδιες αυτές υπηρεσίες έδωσαν τις προμελέτες και τις άλλες μελέτες το 2003 και είπαν ότι το μόνο που απαιτείται για την Ε-65 ήταν μια προωθημένη αναγνωριστική μελέτη, καθώς και η έγκριση περιβαλλοντικών όρων. Όλα τα άλλα ήταν έτοιμα και οι πόροι δεσμευμένοι. Αυτό, τουλάχιστον, έχει καταγραφεί και στην ομιλία της πρώην Υπουργού ΠΕΧΩΔΕ στη Θεσσαλία, στην περιοδεία της το 2003. Ειπώθηκαν αυτά.
      Και είχαν προεπιλεγεί οι τέσσερις κατασκευαστικοί όμιλοι. Και ξέρετε ότι η οριστική μελέτη είναι υποχρέωση της αναδόχου εταιρείας. Δεν είναι υποχρέωση του ΥΠΕΧΩΔΕ. Και είχαν συμβατική υποχρέωση να παραδώσουν μέχρι το φθινόπωρο του 2004. Και ξέρω ότι είχε μείνει μια μελέτη για να παραδοθεί –τουλάχιστον απ’ αυτά που γνωρίζω εγώ- το Σεπτέμβριο-Οκτώβριο του 2004.
      Άρα, έχουμε μελέτες έτοιμες, αλλά λέμε ότι δεν είναι καλή η προετοιμασία. Έχουμε καινούργια δεδομένα, τα οποία λένε ότι δεν προχωρούν καλά οι γεωτεχνικές μελέτες ή οι γεωλογικές μελέτες, γιατί βρίσκουμε εμπόδια. Κατανοούμε τα εμπόδια. Εγώ τα κατανοώ τα εμπόδια. Δεν κατανοώ όμως γιατί δεν έχω την απάντηση σήμερα των υπηρεσιών και των αρμοδίων ή των μελετητών, που να λέει συγκεκριμένα στον κύριο Υπουργό ότι θέλει τρεις μήνες για να τελειώσει η μελέτη, δυο μήνες για την επικαιροποίηση της τάδε μελέτης, ένα χρόνο για να γίνει το τεύχος δημοπράτησης.
      Αυτά όλα δεν ειπώθηκαν σήμερα εδώ. Και αυτά θέλαμε να ακούσουμε. Θέλουμε, δηλαδή, να ακούσουμε το εξής, κύριε Πρόεδρε, γιατί ξέρω ότι κι εσείς έχετε παλέψει γι’ αυτό. Εγώ κατανοώ και την αγωνία των συναδέλφων της Θεσσαλίας και της Στερεάς Ελλάδας, που έχουν την ίδια βούληση και την ίδια αγωνία. Δεν είμαι από τους πολιτικούς που θα πουν ότι όλα έγινα τέλεια, επειδή ήμουν κι εγώ μέρος της κυβέρνησης. Δεν έχω –το έξω ξαναπεί- αυτά τα συμπλέγματα. Όμως δεν μπορώ να ακούω από τη μια ότι παίρνουμε μπόνους για την καλή προετοιμασία του ΥΠΕΧΩΔΕ και από την άλλη ότι δεν ήταν καλά προετοιμασμένος ο Ε-65.
      Ακόμα και έτσι να ήταν, κύριε Υπουργέ, αγαπητέ κύριε Υπουργέ, ακόμη και έτσι να ήταν, αφού ξέρατε ότι η Θεσσαλία πονάει γι’ αυτόν το δρόμο, αφού όλοι οι Βουλευτές το λένε. Και ξέρετε πολύ καλά ότι και η Μαγνησία, που πολλές φορές στις ενδοπεριφερειακές ανισότητες τέθηκε θέμα με ημερίδες της, με τη νομαρχία, με το ΤΕΕ, με όλους μας, που δώσαμε προτεραιότητα στον Ε-65…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Σκεφτήκατε μήπως ότι αν έκριναν βάσει της προετοιμασίας του Ε-65, δεν θα μας έδιναν τα μπόνους; Το σκεφτήκατε και αυτό;
      ΡΟΔΟΥΛΑ ΖΗΣΗ: Κύριε Υπουργέ, ξέρω πάρα πολύ καλά τι λέτε και ξέρω πολύ καλά τι θέλετε να υπονοήσετε. Και πολλές φορές επαναλάβατε ότι δεν μπορείτε να ακυρώσετε ένα έργο ή την προηγούμενη κυβέρνηση, γιατί εσείς ο ίδιος εγκαινιάσατε ολυμπιακά και άλλα δημόσια έργα με μεγάλη χαρά και περηφάνια –και καλά κάνατε- τα οποία είχαν ετοιμαστεί, χρόνια τώρα, από την προηγούμενη κυβέρνηση.
      Θέλω να πω όμως κάτι, που για μένα είναι πολύ σημαντικό. Πρέπει, κύριε Υπουργέ, να έχουμε δεσμεύσεις από τις υπηρεσίες, από σας, από τους αρμοδίους, δεσμεύσεις για το πότε, πού και πώς θα γίνει αυτός ο δρόμος. Γιατί αυτή η οδός και μέσα στον περιφερειακό Θεσσαλίας έχει προσδιοριστεί εδώ και πάρα πολύ καιρό, άσχετα αν εσείς τώρα ζητάτε αναθεώρηση των περιφερειακών χωροταξικών, και είναι η συναίνεση όλου του κόσμου και όλων των παραγωγικών φορέων και επιτέλους, η συνδυασμένη πολιτική στην περιφερειακή ανάπτυξη, που επαγγέλλεται ο Πρωθυπουργός, τις μεταφορές, τις συγκοινωνίες και τις επικοινωνίες τις έχει σε πρώτη γραμμή.
      Δεν θα μπορέσουν τα προϊόντα της Θεσσαλίας να πάνε πουθενά. Δεν θα μπορέσουν να μετακινηθούν οι πληθυσμοί, οι ιδέες και τα εμπορεύματα, αν αυτός ο δρόμος δεν έχει «ονοματεπώνυμο», χρονοδιάγραμμα, όριο. Και τότε, θα χειροκροτήσουμε κι εμείς μαζί σας και θα ζητωκραυγάσουμε και θα κάνουμε και τα εγκαίνια και τους φανούς και τις λαμπάδες. Αλλά να δούμε επιτέλους επί τον τύπο των ήλων. Μετά από ένα χρόνο διακυβέρνησης της χώρας, κύριε Πρόεδρε, δεν μπορεί η Κυβέρνηση αυτή να λέει άλλα «θα».
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Ζήση.
      Το λόγο έχει ο κ. Χάιδος για δευτερολογία.
      ΧΡΗΣΤΟΣ ΧΑΪΔΟΣ: Με ακούτε, κύριε Υπουργέ; Γιατί θέλω να κάνω δυο-τρεις διευκρινίσεις κάποιων παρανοήσεων που πιστεύω ότι δημιουργήθηκαν λόγω της κακής ακουστικής κατά τη διάρκεια της πρωτομιλίας μου. 
      Δεν είπα εγώ ότι εσείς αναφέρατε πως δεν είναι ενταγμένο το έργο στο Γ΄  Κοινοτικό Πλαίσιο Στήριξης. Δημοσιεύτηκαν όμως στον Τύπο δηλώσεις υπευθύνων παραγόντων γι’ αυτό. Κατέθεσα στα Πρακτικά αντίγραφο τέτοιων δηλώσεων. Κατέθεσα επίσης -και πιστεύω να τις είδατε- τις εγκρίσεις των προμελετών, οι οποίες είναι: Η αναγνωριστική μελέτη οδοποιίας, η αναγνωριστική γεωλογική μελέτη, η μελέτη σκοπιμότητας και η προέγκριση χωροθέτησης που παραλήφθηκαν από το 2000. Αυτές κατέθεσα στα Πρακτικά της Βουλής. 
      Όσον αφορά τώρα το ζήτημα του ότι θα κατασκευασθεί από την «ΕΓΝΑΤΙΑ Α.Ε.» ως κάθετος άξονας της Εγνατίας, αυτό όντως ήταν μία πληροφορία. Όμως πάρα πολλοί κάθετοι άξονες σε όλο το μήκος της Εγνατίας κατασκευάζονται από την «ΕΓΝΑΤΙΑ» και το κομμάτι αυτό που είναι δύσκολο και πολυδάπανο θα ήταν μια ευκαιρία να κατασκευαστεί, όπως οι άλλες περιπτώσεις σε άλλες περιοχές της πατρίδας μας, από την «ΕΓΝΑΤΙΑ». 
      Κύριε Υπουργέ, είναι θετικό το προσωπικό σας ενδιαφέρον για την Ε-65 και η δέσμευσή σας ότι έχετε την πολιτική βούληση. Όμως δεν μας δώσατε συγκεκριμένο χρονοδιάγραμμα επιτάχυνσης των διαδικασιών της υλοποίησης και δεν μας διαφωτίσατε στα εύλογα ερωτήματα για τις αντιφατικές και αλληλοαναιρούμενες δηλώσεις των κυβερνητικών παραγόντων για την Ε-65. 
      Αν συνεχιστούν αυτές, δημιουργούν κακό κλίμα και βέβαια δεν διαλύουν και τις δικές μας βάσιμες ανησυχίες για τον κίνδυνο καθυστέρησης των διαδικασιών υλοποίησης της αναβολής της κατασκευής σε απώτερο χρόνο, πράγμα που μπορεί να σημαίνει ότι παραπέμπει το έργο στις καλένδες. Αυτοί οι προβληματισμοί και οι ανησυχίες ενισχύονται και από τις δυσοίωνες οικονομικές εξελίξεις που ανέλυσα στην πρωτομιλία μου. 
      Εμείς, κύριε Υπουργέ, δεν διακατεχόμαστε από αντιπολιτευτικό μένος ούτε παρακινούμαστε από διαθέσεις αντιδικίας. Εμείς θέλουμε να γίνει το έργο και υπενθυμίζουμε τις προεκλογικές σας υποσχέσεις. Παρουσιάζουμε τεκμηριωμένα τα στοιχεία της ως τώρα πορείας των διαδικασιών, ασκούμε κριτική όπως έχουμε δικαίωμα και υποχρέωση στις πράξεις της Κυβέρνησης και δεν αναφέρονται όλα αυτά σε σας προσωπικά. Αυτό κάνουμε και σήμερα και έχουμε ως στόχο την αποτροπή της ματαίωσης της κατασκευής της Ε-65 από αναβολές και δύσκολους καιρούς που πρόκειται να έρθουν. 
      Προχωρήστε, λοιπόν, σε συγκεκριμένες πράξεις για την επίσπευση της κατασκευής της Ε-65. Αυτές τις συγκεκριμένες πράξεις και τα συγκεκριμένα έργα ζητούμε από σας. Αυτά θέλει ο ελληνικός λαός και αυτά θα επικροτήσει, αν υπάρξουν. Οι διακηρύξεις, οι υποσχέσεις και τα λόγια, αν δεν συνοδεύονται από έργα, δεν πείθουν πλέον τους πολίτες γιατί τους θυμίζουν την παροιμία του θυμόσοφου λαού μας που λέει «με τα λόγια κτίζω ανώγεια και κατώγεια». 
      Οι Θεσσαλοί συμπατριώτες σας αλλά και οι κάτοικοι της κεντρικής και δυτικής Ελλάδος περιμένουν από εσάς έργα για την Ε-65, όπως σήμερα δεσμευτήκατε. Τώρα είναι η κρίσιμη ώρα. Τώρα κρίνεται η τύχη αυτού του δρόμου και η αλήθεια είναι μία: Ή επιλέγετε και προωθείτε τώρα το έργο μέσω του Γ΄ Κοινοτικού Πλαισίου Στήριξης –και γι’ αυτό επισπεύστε τις διαδικασίες- ή σε διαφορετική περίπτωση να καταστεί κλινικά νεκρό. Απλώς θα το αναφέρουμε αλλά ποτέ δεν θα ζωντανέψει. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει  η κ. Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, κατέστη σαφέστατο ότι υπάρχει ανάγκη -και δεσμευτήκαμε γι’ αυτό όλοι όσοι μιλήσαμε και κυρίως ο κύριος Υπουργός και όσοι συνάδελφοι δεν μίλησαν αλλά εξεδήλωσαν το ενδιαφέρον τους να κατασκευαστεί αυτό το έργο όχι μόνο για αναπτυξιακούς λόγους, αλλά για τον ανθρώπινο παράγοντα, για τις ζωές που έχουν χαθεί. 
      Εγώ θα μπορούσα, μιλώντας ως Βουλευτής που εκλέγομαι στα Τρίκαλα, να αναφέρω άλλους τόσους λόγους ιδιαίτερα για την περιοχή μας. Όπως είπε όμως και ο Υπουργός, είναι ένα έργο πνοής για ολόκληρη τη χώρα. Αναγνωρίζω όλα όσα είπε ο κύριος Υπουργός, ότι η ελλιπής, η  λανθασμένη πληροφόρηση τον ανάγκασαν να μας στείλει τις επιστολές που μας έστειλε. 
      Θα ήθελα, όμως, κύριε Υπουργέ, τελειώνοντας να δεσμευτείτε για το πότε θα έρθετε στα Τρίκαλα ή στη Θεσσαλία. Εγώ ως Τρικαλινή θεωρώ ότι προηγούνται τα Τρίκαλα. Να δεσμευτείτε πότε θα ανακοινωθεί το τι θα γίνει και πώς θα προχωρήσει. 
      Διότι βεβαίως, κύριε Υπουργέ, δεν σας κατηγορεί κανείς για την πορεία του έργου μέχρι πιθανόν τον Απρίλιο-Μάιο, αλλά από εκεί και πέρα εσείς απολογείστε για την πρόοδο και την εξέλιξη του έργου. Γιατί οι κατήγοροι είναι κατήγοροι μέχρι ένα συγκεκριμένο σημείο και για συγκεκριμένες καταστάσεις και ενέργειες. 
      Αλλάζουν τα πράγματα, κύριε Υπουργέ. Αν συνεχίσουμε να κατηγορούμε κοιτάζοντας το παρελθόν, μπορεί να μας ζητήσετε να απολογηθεί ο Καποδίστριας για την τιμή της πατάτας, που τώρα έχει κατρακυλήσει, γιατί επέτρεψε και επέβαλλε την καλλιέργεια της πατάτας στη χώρα! Από εδώ και πέρα εσείς απολογείστε για το τι γίνεται. 
      Τελειώνοντας θέλω να σας πω ότι δεν κατάλαβα το πώς συσχετίσατε τον Ε-65 με την περιοχή του Αρκτούρου. Αυτό είναι το κομμάτι της Εγνατίας, αν είμαι ενημερωμένη καλά, που θα ενωθεί ή δεν θα ενωθεί ανάλογα με τη χάραξη του Ε-65.
      Κλείνοντας, κύριε Υπουργέ, θα ήθελα να δεσμευθείτε. Δεσμευθείτε εδώ και εμείς με όλη την καλή διάθεση θα περιμένουμε τις δεσμεύσεις σας για να πραγματοποιηθούν.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μερεντίτη.
      Ο κ. Ρόβλιας έχει το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, χάρηκα που σας άκουσα να λέτε ότι τα έργα δεν ανήκουν σε κανέναν ή, αν θέλετε, έχουν τόσους πολλούς γονείς που είναι δύσκολο να τους αναγνωρίσουμε στο τέλος.
      Ήθελα να πω ότι στις πιο προηγμένες από εμάς ευρωπαϊκές χώρες σπάνια έως ποτέ Υπουργοί εγκαινιάζουν τα έργα και αυτό καλό θα είναι κάποια στιγμή να αρχίζαμε να το σκεφτόμασταν κι εδώ στην Ελλάδα, γιατί τα έργα είναι της Ελληνικής Δημοκρατίας, τα έργα είναι του ελληνικού λαού και όλοι μας έχουμε υποχρέωση να προωθούμε, να εκτελούμε και να αποπερατώνουμε αυτά τα έργα. 
      Επίσης, θέλω να σας πω ότι είμαστε φιλόξενοι στη δυτική Θεσσαλία και σας περιμένουμε. Εξακολουθούμε να σας περιμένουμε και θέλουμε να έρθετε και θα σας περιποιηθούμε ιδιαίτερα!
      ΠΡΟΕΔΡΕΥΩΝ (Σωτήρης Χατζηγάκης): Φαντάζομαι η λέξη περιποιηθούμε είναι χωρίς εισαγωγικά. Το λέτε κυριολεκτικά!
      ΚΩΝΣΤΑΝΤΙΝΟΣ ΡΟΒΛΙΑΣ: Κυριολεκτούμε, θα περάσουμε καλά. 
      Ελάτε, όταν θα είστε έτοιμος, κύριε Σουφλιά, να μας πείτε αυτά που θέλουμε να ακούσουμε. Σας εκτιμώ ιδιαίτερα ως έμπειρο πολιτικό, σας εκτιμώ ιδιαίτερα ως έμπειρο πολιτικό της Θεσσαλίας και χαίρομαι που είστε Θεσσαλός, που είμαστε Θεσσαλοί. 
      Επιτρέψτε μου όμως, παρ’ ότι νέος Βουλευτής, να έχω κάποιες παρατηρήσεις σε αυτά που μας είπατε. Η πρώτη μου παρατήρηση είναι για την αποκατάσταση της νομικής τάξης. Είμαι δικηγόρος, έχω διατελέσει νομικός σύμβουλος του ΤΕΕ. Ήθελα να σας πω ότι ο μαθηματικός τύπος εκρίθη νόμιμος και από το Δικαστήριο των Ευρωπαϊκών Κοινοτήτων και από το Συμβούλιο Επικρατείας. 
      Το πρόβλημα εντοπίστηκε στον τρόπο αιτιολόγησης των προσφορών –προσέξτε αυτό που σας λέω, στον τρόπο αιτιολόγησης- κάτι για το οποίο δεν ευθύνεται καμία κυβέρνηση. Ευθύνεται η ερμηνεία της οδηγίας. Γι’ αυτόν το λόγο εστάλη προδικαστικό ερώτημα από το Συμβούλιο Επικρατείας στο Δικαστήριο των Ευρωπαϊκών Κοινοτήτων ως προς τον τρόπο που θα πρέπει να ζητείται αιτιολόγηση εκ μέρους της διοίκησης από τους αναδόχους. Το ανέφερα αυτό για την αποκατάσταση και της νομικής τάξης και της πραγματικότητας.
      Επίσης ήθελα να σας πω ότι το έγγραφο το οποίο καταθέσατε αφορούσε άλλη ερώτηση απ’ αυτήν στην οποία αναφέρθηκα. Εγώ έκανα μια ερώτηση και είπα να μου δώσετε στοιχεία για να συγκρίνουμε το βαθμό ωριμότητας των έργων, εάν δηλαδή αυτά τα επτά αυτοχρηματοδοτούμενα έργα έχουν τον αυτό βαθμό ωριμότητας. Την ερώτησή μου την κατέθεσα στις 18 Οκτωβρίου 2004 και δεν μου έχει απαντηθεί. Συνοδευόταν και με αίτηση κατάθεσης εγγράφων. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Με συγχωρείτε, δεν έλαβα γνώση αυτής της ερωτήσεως.
      ΚΩΝΣΤΑΝΤΙΝΟΣ ΡΟΒΛΙΑΣ: Το κατάλαβα, γι’ αυτό σας το διευκρινίζω, γιατί βλέπω ότι είστε πολύ καλόπιστος στην όλη συζήτηση. 
      Από αυτό όμως αντιλαμβάνεστε ότι θέλουμε να ενημερωθούμε για να κρίνουμε αν υπάρχει πολιτική βούληση για να προτάξετε κάποια έργα έναντι άλλων. Πώς θα πειστούμε σ’ αυτά που μας λέτε; Δεν μας καταθέσατε έγγραφα, γι’ αυτό και τα ζητάμε, για να δούμε εάν υπάρχει προτεραιότητα για τον Ε-65, για τον αυτοκινητόδρομο κεντρικής Ελλάδας ή μήπως τουναντίον υπάρχει προτεραιότητα γι’ άλλα. 
      Ήθελα επίσης να αναφερθώ σε κάτι, επειδή είπαμε ότι το θέμα είναι διακομματικό. Είναι εδώ ο κ. Λέγκας και έχω μια δήλωσή του από τις εφημερίδες στις 28 Ιουνίου όπου έλεγε: «Δεν διαπραγματεύομαι ούτε πρόκειται να διαπραγματευθώ τα αναπτυξιακά ζητήματα του νομού μας στη βάση της οποιασδήποτε κομματικής νομιμότητας». Κύριε Λέγκα, αυτό το πράγμα θέλουμε να το επιβεβαιώσετε. Χαιρόμαστε που το διαβάζαμε τον Ιούνιο, δεν ξέρουμε όμως αν ισχύει και σήμερα.
      Ευχαριστώ πολύ.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Ρόβλια.
      Ο κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Κύριε Υπουργέ, συμφωνώ απολύτως μαζί σας. Την αποσύνδεση, δηλαδή, της καταγωγής από την πολιτική δράση. 
      Εσείς βέβαια στην επιστολή που στείλατε –και ήμουν παρών σ’ αυτήν τη συνάντηση- δύο φορές γράφετε μέσα «έχω βαθιά επίγνωση της αναγκαιότητας αυτού του έργου, αλλά όντας και Θεσσαλός...». Αυτά γράφετε στην επιστολή στις 15.10.04. Και παρακάτω: «Πιστεύω απόλυτα σ’ αυτό το έργο, είναι εθνικό έργο, αλλά και επειδή είμαι Θεσσαλός ...». Αλλά και προηγουμένως είπατε: «Δεν νομίζω κανένας να μου αμφισβητεί εδώ πέρα τη θεσσαλική αδυναμία». 
      Είναι σωστό. Κανένας δεν μπορεί να το κάνει αυτό το πράγμα. Εγώ προσωπικά δεν θέλω να το αμφισβητήσω και δεν απευθύνομαι ούτε στην θεσσαλική αδυναμία τη δικιά σας, ούτε στην ηπειρωτική αδυναμία του κ. Καλογιάννη. Εγώ απευθύνομαι στην πολιτική ηγεσία του ΥΠΕΧΩΔΕ και της ζητώ να είναι ξεκάθαρη γι’ αυτά τα συγκεκριμένα έργα και σε επίπεδο χρονοδιαγράμματος και σε επίπεδο χρηματοδότησης. 
      Επειδή όμως τοποθετηθήκατε εδώ και για την εκτροπή του Αχελώου εξωδίκως θέλω να σας πω το εξής. Αφού δεν απαντήσατε ακόμα σε ερώτηση που έχουμε καταθέσει είκοσι Βουλευτές και σε αίτηση κατάθεσης εγγράφων για το δυτικό άξονα, την Ιονία Οδό, να κάνετε μια δήλωση εδώ και να μας πείτε δύο πράγματα για την Ιονία Οδό. Να μας πείτε πότε θα έλθετε στα Γιάννενα, όπως έχετε δηλώσει αλλά συνεχώς το αναβάλλετε, για την ανακοίνωση του χρονοδιαγράμματος και της χρηματοδότησης της Ιονίας Οδού. Είναι νομίζω παράλληλο έργο με τον Ε-65 και έχουν τεράστια σημασία και τα δύο για την Ήπειρο. 
      Άρα, δεν μας ενδιαφέρει η γεωγραφική καταγωγή της πολιτικής ηγεσίας του ΥΠΕΧΩΔΕ, μας ενδιαφέρει όμως να τονιστεί η αναγκαιότητα αυτών των έργων και τα συγκεκριμένα χρονοδιαγράμματα κατασκευής. Αυτό σας ζητάμε. 
      Βεβαίως θέλω να καταθέσω στα Πρακτικά της Βουλής όλα τα σχετικά έγγραφα, τα οποία επικαλέστηκα: Αυτό το τελευταίο του ΤΕΕ στις 18.1.05, τις ερωτήσεις καθώς και τις απαντήσεις του Υπουργείου όπου υπήρχαν, όπως επίσης και  όλα τα δημοσιεύματα γι’ αυτά τα συγκεκριμένα θέματα τα οποία έθιξα.
      Και θα κλείσω λέγοντας το εξής: Έχω εδώ μπροστά μου τις δεσμεύσεις του κυρίου Πρωθυπουργού για την Ήπειρο. Δηλαδή, τι είπε στις 9 Μαΐου 1999 στην πλατεία των Ιωαννίνων, τι είπε επίσης στην πλατεία των Ιωαννίνων το 2000, καθώς και τι είπε στις 27 Φεβρουαρίου 2004 στην κεντρική πολιτική του ομιλία. Θα τις καταθέσω για να τις πάρει και ο κύριος Υπουργός, για να δει ότι όλα αυτά τα οποία ανέφερα είναι μέσα στις δεσμεύσεις σας. Όσο δεν πράττουμε κάτι τόσο η έννοια «τώρα ήλθε η ώρα της περιφέρειας» είναι απλώς λόγια του αέρα. 
      Εγώ, λοιπόν, ζητώ να μας πείτε αν ισχύουν όλες αυτές οι διαχρονικές προεκλογικές δεσμεύσεις του Πρωθυπουργού ως Αρχηγού της Αξιωματικής Αντιπολίτευσης καθώς και μια συγκεκριμένη δήλωση: Πότε θα έλθει ο κύριος Υπουργός στα Γιάννενα για να πει τα σχετικά με τα χρονοδιαγράμματα και τις χρηματοδοτήσεις της Ιονίας Οδού παράλληλα με τον Ε-65, για να φύγει και από τα Γιάννενα «μετά φανών και λαμπάδων».
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Εργων): Θα έλθω όμως μετά Βαΐων.
      ΜΙΧΑΗΛ ΠΑΝΤΟΥΛΑΣ: Να ξέρετε, ότι όπως θα σας περιποιηθούν στη Θεσσαλία, το ίδιο θα σας περιποιηθούμε και στα Γιάννενα. 
      Ευχαριστώ.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΝΙΚΟΛΑΟΣ ΛΕΓΚΑΣ: Κύριε Πρόεδρε, το λόγο επί προσωπικού.
      ΤΟΝΙΑ ΑΝΤΩΝΙΟΥ: Κύριε Πρόεδρε, πότε θα μιλήσω ...
      ΠΡΟΕΔΡΕΥΩΝ (Σωτήρης Χατζηγάκης): Κυρία συνάδελφε, να δώσω το λόγο για το προσωπικό γιατί προηγείται, αν φυσικά υπάρχει θέμα προσωπικό. Δεν θα καταστρατηγήσω τη διάταξη. 
      Κύριε Λέγκα, το λέω και σε σας και στον κ. Ρόβλια, διότι την ίδια πολιτική είχα εφαρμόσει και στον κ. Βενιζέλο. 
      Πείτε μου, λοιπόν, σε δύο λεπτά σε τι συνίσταται το προσωπικό.
      ΝΙΚΟΛΑΟΣ ΛΕΓΚΑΣ: Κύριε Πρόεδρε, πριν από λίγο ο κ. Ρόβλιας αναφέρθηκε σε μένα προσωπικά και έθεσε με τη μορφή του ερωτήματος, αν βρίσκονται σε ισχύ κάποιες δηλώσεις τις οποίες έχω κάνει για το συγκεκριμένο οδικό άξονα.
      Θεωρώ ότι υφίσταται προσωπικό και σας παρακαλώ να μου δώσετε το λόγο για να μιλήσω για το συγκεκριμένο έργο, γιατί δεν μπορεί να μου αποδίδονται, με αυτόν τον τρόπο που μου αποδόθησαν, τα ερωτηματικά. 
      ΠΡΟΕΔΡΕΥΩΝ (Σωτήρης Χατζηγάκης): Είναι στη δεύτερη περίπτωση των προσωπικών ζητημάτων. Βάσει του Κανονισμού θα έπρεπε να μιλήσετε στο τέλος, αλλά με τη συγκατάθεση της Βουλής…
      ΝΙΚΟΛΑΟΣ ΛΕΓΚΑΣ: Μπορώ να περιμένω, κύριε Πρόεδρε, και να πάρω το λόγο μετά την κ. Αντωνίου.
      ΤΟΝΙΑ ΑΝΤΩΝΙΟΥ: Δεν υπάρχει πρόβλημα, κύριε Πρόεδρε. Ας προηγηθεί.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Λέγκα, πείτε μας για το προσωπικό σας θέμα.
      ΝΙΚΟΛΑΟΣ ΛΕΓΚΑΣ: Αγαπητοί συνάδελφοι, νομίζω ότι σε πάρα πολύ καλό κλίμα συζητάμε ένα από τα μεγαλύτερα έργα που ακουμπά, όχι μόνο τη Θεσσαλία αλλά και ολόκληρη την Ελλάδα. Μιλάμε για τον οδικό άξονα Ε-65 και είναι γεγονός ότι σ’ αυτόν τον οδικό άξονα στηρίξαμε και η Θεσσαλία αλλά και οι υπόλοιπες περιφέρειες, όλες μας τις ελπίδες μας. Γι’ αυτό και μόνο το λόγο δεχθήκαμε να κρατήσουμε πόρους από το Γ΄ Κοινοτικό Πλαίσιο Στήριξης και κυρίως από τα περιφερειακά προγράμματα, να δεσμεύσουμε αυτούς τους πόρους –είναι πολύτιμοι αυτοί οι πόροι σε κάθε περίπτωση- έτσι ώστε να δημιουργηθεί η προοπτική για την υλοποίηση του συγκεκριμένου οδικού άξονα.
      Για την ιστορία, όμως, θα μου επιτρέψετε να πω κάποιες κουβέντες, για να βάλουμε τα πράγματα στη σωστή τους θέση. Από το 1994, κάτι το οποίο νομίζω ότι δεν ειπώθηκε στην Αίθουσα…
      ΠΡΟΕΔΡΕΥΩΝ (Σωτήρης Χατζηγάκης): Ελάτε, όμως, στο προσωπικό σας θέμα, σ’ αυτό το οποίο σας έθεσε ο κ. Ρόβλιας. Απαντήστε σ’ αυτό, παρακαλώ.
      ΝΙΚΟΛΑΟΣ ΛΕΓΚΑΣ: Προσπαθώ, κύριε Πρόεδρε, να αναλύσω γιατί βρίσκονται σε ισχύ οι δηλώσεις τις οποίες έκανα.
      ΠΡΟΕΔΡΕΥΩΝ (Σωτήρης Χατζηγάκης): Έτσι μπορεί να φτάσουμε στη προϊστορική εποχή. Απαντήστε σ’ αυτό που είπε ο κ. Ρόβλιας.
      ΝΙΚΟΛΑΟΣ ΛΕΓΚΑΣ: Δεν θα φτάσουμε στην προϊστορική εποχή. Αυτό το έργο, κύριε Πρόεδρε, έχει πολύ σύντομη ιστορία και καλό είναι να τη θυμόμαστε. Η αναγνωριστική μελέτη ξεκίνησε το 1994 και φθάσαμε στο 2001 και μείναμε με αυτήν την αναγνωριστική μελέτη.
      Θέλω να πω, όμως, το εξής, το οποίο είναι σημαντικό. Εγώ δεν λέω ότι κανένας από τους συναδέλφους μας στην Αίθουσα υπολείπεται σε αγωνιστικότητα ή σε προθέσεις για την κατασκευή αυτού του οδικού άξονα. Πλην, όμως, υπήρξαν διαφορετικές λογικές. Παραδείγματος χάρη, η σύλληψη του κ. Λαλιώτη για το συγκεκριμένο έργο, η οποία ήταν και περίεργη και θολή, προέβλεπε να συμπυκνώσει τη διαδικασία σε πολύ σύντομο χρονικό διάστημα, με τη λογική του να παραδώσει στις εταιρείες να κάνουν τις προμελέτες και, βέβαια, σ’ αυτές τις προμελέτες τις οποίες θα κάνουν οι εταιρείες, να δώσουν τις οικονομικές προσφορές, να επιστρέψουν στο σύμβουλο τις μελέτες, να γίνει μια συρραφή από τις μελέτες που θα δοθούν, για να φθάσουμε στο τελικό αποτέλεσμα. Δεν ξέρω κατά πόσο ήταν δόκιμη αυτή η διαδικασία, δεν ξέρω το αποτέλεσμά της.
      ΠΡΟΕΔΡΕΥΩΝ (Σωτήρης Χατζηγάκης): Κύριε Λέγκα, με φέρνετε σε δύσκολη θέση.
      ΝΙΚΟΛΑΟΣ ΛΕΓΚΑΣ: Γιατί, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Γιατί από τη μία μεριά έχω, όπως ξέρετε, μία ευαισθησία στο πρόσωπό σας, λόγω εντοπιότητος, από την άλλη μεριά, όμως, έχω ευαισθησία και στον Κανονισμό. Πείτε σας παρακαλώ το προσωπικό για να μη βρεθώ σε αντίστοιχη δυσκολία σε άλλες περιπτώσεις. Σας παρακαλώ πολύ.
      ΝΙΚΟΛΑΟΣ ΛΕΓΚΑΣ: Ωραία.
      Θα ήθελα να πω, κύριε Πρόεδρε, ότι βρίσκονται σε ισχύ οι δηλώσεις, τις οποίες έχω κάνει στο παρελθόν, όπως επίσης βρίσκονται σε ισχύ οι δηλώσεις όλων των συναδέλφων και φαντάζομαι και του κυρίου Υπουργού, ο οποίος με σαφήνεια εξήγησε, ποιες είναι οι προθέσεις του για το συγκεκριμένο έργο. 
      Απλά, κλείνοντας, θα ήθελα να ρωτήσω –είναι μια ευκαιρία να συζητηθεί αυτό το πράγμα- τι θα γίνει στην περίπτωση που δεν θα βρεθούν αυτοχρηματοδότες στο συγκεκριμένο έργο. Νομίζω ότι θα πρέπει να απαντηθεί αυτό το ερώτημα. Αυτή είναι η ανησυχία μας σήμερα. Δεν είναι η ανησυχία, τουλάχιστον η δική μου προσωπικά, αν υπάρχει πολιτική βούληση ή όχι. Είπα και πάλι ότι ισχύουν οι προθέσεις και οι δηλώσεις τις οποίες έχουμε κάνει όλοι μας, αλλά ερωτώ τι θα γίνει στην περίπτωση που δεν βρεθεί ο αυτοχρηματοδότης, μιας και είναι γνωστό ότι οι ευκαιρίες αυτοχρηματοδότησης και των ιδιωτικών εταιρειών και των τεχνικών εταιρειών δεν είναι απεριόριστες.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λέγκα.
      Η κ. Τόνια Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Πρόεδρε, νομίζω ότι η σημερινή συζήτηση ήταν πάρα πολύ εποικοδομητική και παραγωγική, γιατί έδειξε ότι και οι τρεις Περιφέρειες, Ηπείρου, Θεσσαλίας και Στερεάς Ελλάδος, αναδεικνύουν ως πρώτο θέμα προτεραιότητας για την ανάπτυξή τους την κατασκευή του Ε-65.
      Όταν, κύριε Υπουργέ, θέσαμε το ερώτημα και θέλαμε τη δέσμευσή σας σήμερα στο ελληνικό Κοινοβούλιο, σχετικά με το αν υπάρχει πολιτική βούληση, κανείς δεν αμφέβαλε ότι θα υπήρχε η δική σας πολιτική βούληση για να πραγματοποιηθεί αυτό το έργο και να είναι από τις πρώτες προτεραιότητες. Όπως είπαν όμως και οι υπόλοιποι συνάδελφοι, δεν είναι μόνο θέμα πολιτικής διάθεσης. Είναι θέμα προτεραιοτήτων που βάζει η Κυβέρνησή σας, η Κυβέρνηση της Νέας Δημοκρατίας και θα θέλαμε να γνωρίζουμε εμείς και όλοι οι συμπολίτες μας αν είναι απόφαση της Κυβέρνησης της Νέας Δημοκρατίας να είναι αυτό το έργο από τις πρώτες προτεραιότητες, έτσι ώστε να υπάρξουν και οι χρηματοδοτήσεις και οι πιέσεις από τη δική σας πλευρά, για να πραγματοποιηθούν όσο το δυνατόν πιο γρήγορα οι μελέτες και να αντιμετωπιστούν προβλήματα τα οποία υπήρχαν.
      Σήμερα δεσμευθήκατε εδώ, όσον αφορά την πολιτική βούληση της Κυβέρνησής σας. Περιμέναμε από εσάς -και αυτό ζήτησα και εγώ στην πρώτη μου τοποθέτηση- ένα δεσμευτικό χρονοδιάγραμμα, για να μπορούμε να δούμε την πορεία αυτού του έργου, έτσι ώστε και εμείς να κρίνουμε, αλλά και εσείς να είστε δεσμευμένος απέναντι στον ελληνικό λαό για την πορεία αυτού του έργου. 
      Δυστυχώς σήμερα στη συζήτηση στη Βουλή δεν είχατε αυτήν τη δυνατότητα. Θέλω να είμαι καλοπροαίρετη και περιμένω ότι σύντομα θα επισκεφθείτε τη Θεσσαλία, όπως δεσμευθήκατε προηγουμένως, έτσι ώστε να υπάρξει το συγκεκριμένο χρονοδιάγραμμα και να δούμε ότι πράγματι είναι έργο πρώτης προτεραιότητας για την Κυβέρνησή σας.
      Τρίτον, στην αρχική μου τοποθέτηση ζήτησα από εσάς να μας πείτε τη θέση σας διότι, όπως πολύ καλά γνωρίζετε, τμήμα του Ε-65 είναι και το «πέταλο» του Μαλιακού. Οι συμπολίτες μου από τη Φθιώτιδα αγωνιούν και θέτουν αυτό το θέμα. Δηλαδή, αν υπάρξει πρόβλημα ή καθυστέρηση στον Ε-65, θέλουμε να ξέρουμε τι θα γίνει με το «πέταλο» του Μαλιακού. Θα πρέπει να γνωρίζουμε τι θα γίνει εκεί, διότ, πέρα από το τμήμα του «πετάλου», ξέρετε πολύ καλά ότι είναι και η γέφυρα στη  Στυλίδα. Άλλωστε, το έργο στο «πέταλο» του Μαλιακού είναι πλέον έργο πρώτης προτεραιότητας και γι’ αυτό έχει δεσμευθεί και ο κ. Καραμανλής. Έτσι, λοιπόν, θέλουμε να γνωρίζουμε το τι θα συμβεί και θα ήθελα μία δική σας τοποθέτηση σήμερα εδώ στο ελληνικό Κοινοβούλιο. 
      Κύριε Υπουργέ, γνωρίζετε τη Θεσσαλία, τη Στερεά Ελλάδα και τη Φθιώτιδα. Σας καλώ και εγώ με τη σειρά μου στη Φθιώτιδα να έρθετε και να μας ενημερώσετε όλους τους φορείς του νομού και της πόλης. Όπως είπα και πριν, το καλοκαίρι ήρθατε στα Καμένα Βούρλα με αφορμή ένα τραγικό δυστύχημα. Δεν θέλουμε η Φθιώτιδα να αναδεικνύεται ως κεντρικό θέμα για τα τροχαία, διότι δυστυχώς αυτή είναι η εικόνα του νομού μας. Θέλουμε δεν θέλουμε η Φθιώτιδα είναι στο κέντρο της Ελλάδας, είναι το κέντρο όλων των οδικών αξόνων εθνικής σημασίας και νομίζω ότι είναι απαραίτητη η δική σας παρουσία στο νομό, για να μας ενημερώσετε όλους επίσημα και να μην έχουμε, όπως είπατε και εσείς, παραπληροφόρηση. 
      Εγώ θέλω να πιστεύω ότι η Κυβέρνηση της Νέας Δημοκρατίας δεν θεωρεί προσωπική της υπόθεση τέτοια σημαντικά έργα. Δυστυχώς, αν και ο Περιφερειάρχης Στερεάς Ελλάδας είναι και αυτός Θεσσαλός, δεν έχουμε δει να αντιλαμβάνεται ότι η εικόνα της Κυβέρνησης πρέπει να είναι διαφορετική. Δηλαδή, όταν έρχονται τα κυβερνητικά στελέχη εκεί, θα πρέπει να καλούνται όλα τα στελέχη της περιοχής, έτσι ώστε να έχουμε και εμείς θέση, άποψη και τοποθέτηση για τις προθέσεις της Κυβέρνησης. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός ΠΕΧΩΔΕ κ. Σιουφλιάς. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κατ’ αρχάς, θα ήθελα να απαντήσω στην κ. Αντωνίου. Κατά την επίσκεψη που έκανα στα Καμένα Βούρλα έλειπαν και Βουλευτές της Νέας Δημοκρατίας. Πήγα απρόσκλητος, καθώς ερχόμουν από τη Λάρισα, και ειδοποίησα το νομάρχη ότι θα περάσω. Έτσι έγινε και δεν υπήρχε καμία διάκριση, γιατί ξέρετε πολύ καλά ότι έλειπαν και Βουλευτές της Νέας Δημοκρατίας. 
      Κύριοι συνάδελφοι, υπήρξε μια εκκρεμότητα στο Συμβούλιο της Επικρατείας για το κομμάτι από τις Θερμοπύλες μέχρι την Αγία Μαρίνα, εξαιρουμένου του ενδιάμεσου κόμβου. Είπα προηγουμένως ότι υπήρξε μια προσφυγή, η οποία έγινε αποδεκτή από το Συμβούλιο της Επικρατείας και φαντάζομαι ότι τη γνωρίζετε. Αυτό συνέβη προ ενός μηνός. Εάν παρακολουθήσουμε την ιστορία της προσφυγής και της εκδίκασής της στο Συμβούλιο της Επικρατείας, τότε δεν ξέρω πότε θα τελειώσουμε. 
      Η απόφασή μου, λοιπόν, είναι να εφαρμόσουμε το νόμο, ο οποίος λέει ότι, αν εντός δώδεκα μηνών δεν υπάρξει καινούργιος νόμος ή αν δεν έχει γίνει σύμβαση ενός έργου από την ημερομηνία διακήρυξης, τότε έχουμε το δικαίωμα επαναδημοπράτησης του έργου. 
      	Προ αυτού του κινδύνου φαίνεται ότι αυτός που έκανε προσφυγή, οι πληροφορίες μου είναι ότι ακύρωσε την προσφυγή του προς το Συμβούλιο της Επικρατείας και δήλωσε ότι δεν την υποστηρίζει. Αν συμβαίνει αυτό, τότε νόμιμα –γιατί δεν θέλω να γίνεται κάτι που δεν είναι σύμφωνο με το νόμο- εμείς είμαστε υποχρεωμένοι να το δώσουμε σ’ αυτόν που ήταν ο μειοδότης βάσει του μαθηματικού τύπου, αφού αυτός που προσφεύγει, προσφεύγει εναντίον των αποτελεσμάτων του μαθηματικού τύπου. Αν συμβαίνει αυτό, πλέον πολύ πιο γρήγορα θα αρχίσει να κατασκευάζεται ο δρόμος.
      	Σ’ ό,τι αφορά το κομμάτι Σκάρφεια-Θερμοπύλες, είναι ένα κομμάτι δεκαοκτώ χιλιομέτρων. Ήδη η αρμόδια υπηρεσία για το ΠΑΘΕ μελετά το κομμάτι. Αν προχωρήσει γρήγορα ο Ε-65, θα ενταχθεί στον Ε-65. Αν δεν προχωρήσει γρήγορα ο Ε-65, θα αποκοπεί τότε και θα γίνει χωριστό κομμάτι. 
      	Κύριε Πρόεδρε, θα απαντήσω κατ’ αρχάς σ’ αυτά που είπε ο πρώτος ομιλητής, ο κ. Χάϊδος. Ο κ. Χάϊδος κατέθεσε στη Βουλή έγγραφα για προμελέτες. Διαβάζω, λοιπόν, το πρώτο έγγραφο με ημερομηνία 10/12/1999. Το πρώτο έγγραφο –μπορεί να το έχετε μπροστά σας- λέει: «Αποφασίζουμε την έγκριση αναγνωριστικής μελέτης της οδοποιίας σε κλίμακα 1/25.000 πάνω σε χάρτη 1/25.000». Στον 1/25.000 μελετάμε τις εναλλακτικές λύσεις, δεν μελετάμε την τελική αναγνωριστική μελέτη. Για να μελετήσουμε την τελική αναγνωριστική μελέτη –σας λέω πρακτικά πράγματα τώρα- πάμε στον 1/5.000. 
      	Τι λέει, λοιπόν, ακριβώς; Το διαβάζω στη Βουλή. «Αποφασίζουμε την έγκριση της αναγνωριστικής μελέτης της οδοποιίας σε κλίμακα 1/25.000, λύσεις μία, τρεις, τέσσερις μετά των παραλαβών τους». Αυτό δεν μας λέει τίποτα. Δηλαδή, σ’ ένα χάρτη 1/25.000 υπήρξαν τρεις χαράξεις που τις εγκρίνει για να μελετηθούν, άρα δεν υπήρχε καμία έγκριση κάποιας τελικής αναγνωριστικής μελέτης και χάραξης. 
      	Έρχομαι στη δεύτερη απόφαση. Η δεύτερη απόφαση, αν την έχετε μπροστά σας, είναι από τις 12/11. Λέει: «Αποφασίζουμε την προέγκριση χωροθέτησης του έργου «νέα οδική σύνδεση Ηγουμενίτσας με Βόλο» και συγκεκριμένα για τα τμήματα Καλαμπάκα-Μακρυχώρι-Λαμία, τμήμα Καλαμπάκα-Μακρυχώρι- Βόλος». Τι λέει αυτό; Την προέγκριση χωροθέτησης. Στην πρωτολογία μου σας είπα ότι δεν έχει καμία αξία, πρώτον, διότι έγινε με παλιά στοιχεία, δεύτερον, διότι έγινε σε μία γραμμή πάνω στο χάρτη, τρίτον, διότι η δική σας κυβέρνηση –και σωστά- έφερε νόμο το 2003 που είπε «όχι πλέον βάσει προέγκρισης-χωροθέτησης, αλλά θέλω περιβαλλοντική μελέτη που θα μελετά και τα επί μέρους έργα». Σας είπα ότι δεν έχει καμία αξία. Αυτά περί μελετών.
      	Τώρα, επειδή καταθέσατε και απόρριψη των ενστάσεων για την ανάθεση των οριστικών μελετών από το Συμβούλιο της Επικρατείας, δηλαδή ότι έγινε η διαδικασία, εγώ δεν το αρνήθηκα αυτό το πράγμα, αλλά παίρνω μία, αυτήν που καταθέσατε. Αυτή η απόφαση έχει ημερομηνία 19/2/2004 και εκδόθηκε στις 2/4/2004. Δεν έχει καμία σχέση με το 2000. Διότι εσείς αναφέρετε «αναφέρω, καταθέτω προμελέτες που ήταν του 2000, ενστάσεις κλπ». Ήταν του 2004. 
      	Επειδή καταθέσατε και ένα «πακέτο» συμβασιοποιημένων μελετών, τι ήταν αυτό το πράγμα; Γίνονταν συμβάσεις με τους μελετητές. Παίρνω το πρώτο. Οι συμβαλλόμενοι 24/2/2004. Παίρνω το δεύτερο. Οι συμβαλλόμενοι 9/6/2004. Δηλαδή εγώ δεν αρνήθηκα ότι έγιναν συμβάσεις. Εγώ σας είπα ότι δεν υπήρχε τίποτα. Ούτε το πρώτο στάδιο δεν είχε τελειώσει. 
      Δεν κάνουμε αυτήν τη στιγμή αντιπολίτευση ο ένας στον άλλον. Αυτήν τη στιγμή εγώ διαπίστωσα ένα απλό πράγμα. Πράγματι είπατε ορισμένα πράγματα, αλλά σε μένα τουλάχιστον έμεινε ότι πέραν της πολιτικής παραμέτρου που πάντα έχουν οι συζητήσεις στη Βουλή, είδα ότι έχετε την αγωνία τι θα γίνει με το δρόμο. Και εγώ, λοιπόν, σας εξηγώ και πρέπει να παραδεχθείτε αυτά που σας λέω, ότι είναι έτσι. Δηλαδή δεν υπήρχαν προμελέτες, δεν υπήρχαν μελέτες και γι’ αυτά που καταθέσατε, χωρίς να τα ξέρω, σας έδωσα απάντηση στην πρωτολογία μου. Και οι συμβάσεις με τους μελετητές έγιναν το 2003 και 2004. Απλώς δεν υπήρχαν μελέτες. Πρέπει δε να σας πω ότι αυτήν τη δουλειά και το διαγωνισμό για τις κατασκευαστικές εταιρείες κακώς, κατά την άποψή μου, τις είχε κάνει το Υπουργείο Οικονομίας. 
      Θα ήθελα επίσης να απαντήσω σε αυτό που είπατε ότι είναι άποψή σας να κατασκευαστεί το τμήμα Παναγιά-Καλαμπάκα από την Εγνατία. Δεν το θέλουμε εμείς. Γιατί η μέθοδος της κατασκευής με παραχώρηση έχει ένα προσόν. Το προσόν είναι ότι δεν διαθέτει το δημόσιο πολλά χρήματα, διαθέτει λίγα, τα διαθέτει ο παραχωρησιούχος και με την εκμετάλλευση βγαίνει το κόστος του έργου. Είναι μία μέθοδος που εφαρμόζεται στις χώρες της Ευρώπης από πολλά χρόνια. Και επιτρέψτε μου να πω ότι το 1987, όταν τότε ήμουν υπεύθυνος για την κατάρτιση του προγράμματος της Νέας Δημοκρατίας, περιέλαβα ως μέθοδο κατασκευής αυτήν τη μέθοδο της παραχώρησης. Τότε είχα δεχθεί πολλές βολές από πολλούς και διαφόρους ότι γίνεται εκποίηση των περιουσιών του κράτους κλπ.
      Δεν μπορούμε, λοιπόν, να κάνουμε τα έργα χωρίς τη μέθοδο της παραχώρησης. Και η δική σας κυβέρνηση, άλλωστε, προχώρησε σε κατασκευή έργων μέσω αυτής της μεθόδου. 
      Αυτό το τμήμα, λοιπόν δεν μπορούμε να το κάνουμε, γιατί είναι πολυδάπανο. Αυτό ανά χιλιόμετρο θα έχει πολύ υψηλότερο κόστος από όλα τα άλλα τμήματα. Γι’ αυτό ανεβαίνει το κόστος και μπορεί να φτάσει στο 1,5 δισεκατομμύριο. Αν δε πηγαίναμε από την Τρυγόνα, υπήρχε μόνο μία χάραξη τέταρτη, αυτή που βρήκαν, η οποία όμως είχε δύο κομμάτια που  ήταν επικίνδυνα. Θα ήθελαν ιδιαίτερη κατασκευή. Αλλά, όταν διαθέτεις ένα σωρό λεφτά για να κάνεις μια κατασκευή, δεν υπάρχει κανένας λόγος να κατασκευάζεις κομμάτια με ερωτηματικό. Γι’ αυτόν το λόγο αλλάζει η χάραξη. 
      Επειδή ρωτήσατε τι γίνεται με την «Αρκούδα» κλπ., θέλω να σας πω ότι η Εγνατία κόβει ένα κομμάτι που είναι της «Αρκούδας» και ένα μεγάλο κομμάτι προς την Καλαμπάκα όπου έχει και χωράφια και μερικά μικρά χωριά, όπου πάει η αρκούδα εκεί. Η λύση που  λέμε εμείς από εκεί είναι να περάσει σχεδόν στην άκρη της περιοχής. Δεν βρίσκουμε άλλη λύση. Η μία λύση κόβει πολύ λίγο και η άλλη λύση κόβει αρκετό μέρος. Θα γίνει μία συζήτηση με την οργάνωση «Αρκτούρος» να δούμε πώς μπορούμε να συμφωνήσουμε και με περιβαλλοντικούς όρους κατασκευής σήραγγας κλπ., και να αντιμετωπίσουμε το πρόβλημα. 
      Θα ήταν πολύ εύκολο να έρθω και να απαντήσω και να σας πω θέτω αυτές τις ημερομηνίες, όμως με τις εξής προϋποθέσεις. Γι’ αυτό δεν το έκανα μέχρι τώρα. Το κομμάτι Καλαμπάκα-Εγνατία είναι από τα δυσκολότερα. Γι’ αυτό βλέπετε ότι καταναλώθηκαν και χρήματα και έγιναν πολλές έρευνες. Δυστυχώς δεν ήμασταν τυχεροί να βρούμε κάτι να στέκει εκεί στην πλευρά της Τρυγόνας και θα πρέπει να πάμε από πάνω. 
      Την επόμενη εβδομάδα, και συγκεκριμένα την ερχόμενη Τρίτη έχουμε μια καινούργια σύσκεψη πάλι για τον Ε-65, όπου πλέον θα έχουμε καινούργια αποτελέσματα για τη νέα πορεία που θέλουμε να πάμε από πάνω.
      Βάσει αυτών των αποτελεσμάτων θα μπορώ και εγώ πλέον να αποφασίσω πότε θα έλθω στα Τρίκαλα για να σας πω συγκεκριμένα πράγματα. Διότι αν ερχόμουν το Νοέμβριο, όπως μου έλεγαν ότι θα βρούμε λύση από την Τρυγόνα – αυτό μου έλεγαν και ήταν κάπως αισιόδοξοι – και σας έλεγα ότι βρέθηκε ή θα βρεθεί λύση, άρα κλπ., σήμερα θα με εγκαλούσατε διότι δεν θα ήμουν εντάξει.
      ΡΟΔΟΥΛΑ ΖΗΣΗ: Σεις να εγκαλέσετε αυτούς, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ ( Υπουργός Περιβάλλοντος, Χωροταξίας και Δημοσίων Έργων): Τεχνικός, όπως είμαι, γνωρίζω ότι σε αυτά τα θέματα πρέπει να είναι κανένας πολύ επιφυλακτικός και συγκεκριμένα στο θέμα των γεωτεχνικών ερευνών.
      Σε ό,τι αφορά το θέμα του μαθηματικού τύπου κύριε Ρόβλια, το ξέρω. Έτσι είναι. Ούτε η Ευρωπαϊκή Επιτροπή ούτε το Συμβούλιο της Επικρατείας είπε ότι δεν δεχόμαστε το μαθηματικό τύπο. Είπαν ότι δεν δεχόμαστε τα αποτελέσματα του μαθηματικού τύπου, αλλά πρέπει να αξιολογηθούν οι υπερβολικά χαμηλές προσφορές, όπως λέγεται.
      ΚΩΝΣΤΑΝΤΙΝΟΣ ΡΟΒΛΙΑΣ: Εκεί είναι το πρόβλημα.
      ΓΕΩΡΓΙΟΣ ΣΟΥΦΛΙΑΣ ( Υπουργός Περιβάλλοντος, Χωροταξίας και Δημοσίων Έργων): Πάνω εκεί προέκυψε το θέμα, πώς θα αξιολογηθούν οι υπερβολικά χαμηλές προσφορές. Βγήκε λοιπόν μία εγκύκλιος η οποία προσβλήθηκε, όσον αφορά τα αποτελέσματά της στο Συμβούλιο της Επικρατείας, από κάποιον -διότι δεν προσβάλλεται η εγκύκλιος αλλά τα αποτελέσματά της- και εκεί άρχισε να μπλέκει όλη η ιστορία.
      Αποτέλεσμα: Στο Συμβούλιο της Επικρατείας μπλοκαρίστηκαν δύο μεγάλα έργα. Παραδείγματος χάριν για το έργο της Συκιάς προϋπολογισμού 175.000.000 ευρώ, που μιλάμε για την εκτροπή του Αχελώου, του οποίου έπρεπε να εκδικαστεί η υπόθεση στο Συμβούλιο της Επικρατείας τον Ιούνιο, αποφάσισε να κάνει ερώτημα στην Ευρωπαϊκή Επιτροπή .....
      ΚΩΝΣΤΑΝΤΙΝΟΣ ΡΟΒΛΙΑΣ: Στο Ευρωπαϊκό Δικαστήριο.
      ΓΕΩΡΓΙΟΣ ΣΟΥΦΛΙΑΣ ( Υπουργός Περιβάλλοντος, Χωροταξίας και Δημοσίων Έργων): ..... και μετέθεσε την ημερομηνία εκδίκασης της υπόθεσης στις 5 Απριλίου που έρχεται, που εκεί μπορεί να αποφασίσει δεν ξέρω με τι.
       Γι’ αυτό, λοιπόν, έκανα χρήση της διάταξης του νέου νόμου περί του δωδεκαμήνου, και έγινε καινούργια προκήρυξη, διακήρυξη μέσα στο Φεβρουάριο...
      ΚΩΝΣΤΑΝΤΙΝΟΣ ΡΟΒΛΙΑΣ: Μου επιτρέπετε μία διακοπή, κύριε Υπουργέ;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Παρακαλώ.
      ΚΩΝΣΤΑΝΤΙΝΟΣ ΡΟΒΛΙΑΣ: Σας ευχαριστώ πολύ και αποδεικνύεται για μια ακόμη φορά ότι η συζήτηση που κάνουμε είναι πολύ καλόπιστη.
      ΄Ηθελα απλώς και πάλι, για τη νομική πληρότητα, να σας πω ότι το Συμβούλιο της Επικρατείας δεν έθιξε αυτήν την εγκύκλιο. Είπε, καλώς έχει. Αλλά προσπαθώντας να ερμηνεύσει την κοινοτική οδηγία ως προς το πώς πρέπει να γίνεται η αιτιολόγηση – δεν είπε ότι η εγκύκλιος είναι λανθασμένη – είπε ότι βρισκόμαστε σε άγνοια και θέλουμε την άποψη του δικαστηρίου των Ευρωπαϊκών Κοινοτήτων. Απλώς έκανα την παρέμβαση για το νομικό κομμάτι.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν είμαι νομικός, αλλά θα πω το εξής. Ήμουν κάποτε κατασκευαστής με αντιπαροχές. Μετά έγινα Υφυπουργός Εσωτερικών και ήμουν υποχρεωμένος να κρίνω σε δεύτερο βαθμό τις αποφάσεις των νομαρχών κατά των δημάρχων ή κοινοταρχών. Τώρα είμαι υποχρεωμένος να ασχολούμαι με όλα αυτά τα πράγματα. Έτσι, λοιπόν, αναγκαστικά προσπαθώ να μάθω λίγο και τα νομικά θέματα.
      ΚΩΝΣΤΑΝΤΙΝΟΣ ΡΟΒΛΙΑΣ: Καλά τα ξέρετε. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν έκρινε καν την εγκύκλιο. Δεν μπορεί να κάνει κανένας προσφυγή στην εγκύκλιο. Η διαφορά είναι ότι η προσφυγή ανέφερε ότι η αξιολόγηση μέσω της εγκυκλίου με τον τρόπο που τα λέει η εγκύκλιος, που έχει έναν καθορισμένο δηλαδή τρόπο, δηλαδή θα μετρήσεις τόσο, τόσο και τόσο δεν είναι μέσα στις αρχές του υγιούς ανταγωνισμού, γιατί δεν αφήνεις τον άλλο ελεύθερα να δικαιολογήσει γιατί δίνει τόσο χαμηλή προσφορά. Και λέει τώρα το Συμβούλιο της Επικρατείας: «Ας ρωτήσω και την Ευρωπαϊκή Επιτροπή αν είναι έτσι τα πράγματα.» Δηλαδή περισσότερο θέλησε να βγάλει από πάνω του αυτήν την υπόθεση.
       Η ουσία του πράγματος είναι ότι η Ευρωπαϊκή Επιτροπή μάς είπε: «Στοπ, κύριοι, δεν μπορείτε να προχωρήσετε μέχρις ότου η Ευρωπαϊκή Επιτροπή ή η Γενική Διεύθυνση Ανταγωνισμού της Ευρωπαϊκής Επιτροπής αποφασίσει.» Δεν έχει αποφασίσει ακόμα και δεν έχει απαντήσει τουλάχιστον σε μας.
      Αυτή, λοιπόν, είναι μια αλυσίδα την οποία κόψαμε κάνοντας χρήση της διάταξης του νέου νόμου, που μας δίνει τη δυνατότητα της επαναδημοπράτησης.
      Έρχομαι τώρα στη χρηματοδότηση και κλείνω περί των προτεραιοτήτων. Κατ’ αρχάς, πρέπει να σας πω ότι εκτός από δύο έργα, στα υπόλοιπα είμαστε στο ίδιο σημείο. Δηλαδή, όλα τα έργα τρέχουν με μεγάλη ταχύτητα. Πιθανότητα να προηγηθεί η Ιόνια και αυτό λόγω μελετών. Δεν έχουμε προβληματισμό περί της χρηματοδότησης. Με το ποσοστό που έχουμε συμμετοχής του δημοσίου, όπως σας είπα προηγουμένως –δηλαδή δεν πάμε σε μεγάλα ποσοστά συμμετοχής- με τη δέσμευση που έχουμε από το Γ΄ Κοινοτικό Πλαίσιο και με την προοπτική του Δ΄ Κοινοτικού Πλαισίου δεν έχουμε κανένα πρόβλημα χρηματοδότησης. Πιστεύω ότι όλα τα έργα θα ξεκινήσουν, θα ενταχθούν στο Γ΄ Κοινοτικό Πλαίσιο, άλλα θα απορροφήσουν περισσότερα χρήματα, άλλα λιγότερα και ορισμένα θα μετακυλιστούν στο Δ΄ Κοινοτικό Πλαίσιο. Και αυτό ξέρετε είναι και πολύ καλό, γιατί αυτά τα μεγάλα έργα θα ενταχθούν στο Δ΄ Κοινοτικό Πλαίσιο με πληρότητα και δεν θα έχουμε προβλήματα μη επιλέξιμων δαπανών. Στις παραχωρήσεις δεν έχουμε αυτό το πρόβλημα. Στα υπόλοιπα έργα που γίνονται από το δημόσιο πολλές φορές έχουμε πρόβλημα με τις μη επιλέξιμες δαπάνες, για να μην αναπτύξουμε τώρα την ιστορία των επί έλασσον δαπανών, των επιπρόσθετων συμπληρωματικών συμβάσεων που γίνονται και όλα τα υπόλοιπα. Μην αγωνιάτε περί της χρηματοδότησης. Δεν έχουμε τέτοιο πρόβλημα. 
      Το πρόβλημα είναι επειδή έχουμε δεσμευθεί ότι θα τα προχωρήσουμε όλα αυτά έργα -δηλαδή, με την αναθεώρηση του Γ΄ Κοινοτικού Πλαισίου τούς είπαμε ότι όλα αυτά τα έργα θα τα προχωρήσουμε- να πάμε γρήγορα, ώστε να έχουμε μια απορρόφηση μέσα στο Γ΄ Κοινοτικό Πλαίσιο, πέραν του ότι πρέπει να πάμε γρήγορα, διότι είναι αναγκαία μεγάλα εθνικά έργα. Και αν υπήρχε πρόβλημα χρηματοδότησης, τι μπορούσαμε να κάνουμε; Αυτό που κάνουμε, δηλαδή να προσπαθήσουμε να επιταχύνουμε την ανάθεση των έργων.
      Όσον αφορά αυτό που είπε ο κ. Λέγκας, είναι γεγονός ότι κατ’ αρχάς –για να μην αναφέρω τα ονόματα των πρώην Υπουργών και κυρίως ήταν απόφαση του Υπουργείου Οικονομίας- υπάρχουν δύο μέθοδοι να πας στην παραχώρηση. Η μια είναι η εξής. Του λες: «Κοίταξε να δεις. Εγώ καταλήγω σ’ αυτήν τη χάραξη, αλλά ο καθένας από εσάς που θέλετε να γίνετε παραχωρησιούχοι –να πάρετε το έργο δηλαδή- προτείνετε τη δική σας λύση. Αφού σας επέλεξα, προτείνετε τη δική σας λύση.» Έρχεται, ας πούμε, με προμελέτη του κάθε παραχωρησιούχου στην οικεία διεύθυνση, η οποία μπορεί να κάνει συνδυασμό όλων αυτών των λύσεων, να καταλήξει κάπου και να αναλάβει πάλι ο παραχωρησιούχος να κάνει την τελική μελέτη και να προχωρήσει. Αυτή έτσι είχε ξεκινήσει στην αρχή. Η δεύτερη μέθοδος είναι αυτή που εφαρμόζεται και άλλαξε επί κυβερνήσεώς σας. Εμείς δηλαδή ακολουθούμε αυτήν τη μέθοδο που είχατε, διότι είναι μια μέθοδος φερέγγυα. Θα μπορούσε να ακολουθηθεί και η άλλη που είναι φερέγγυα, αλλά ακολουθούμε αυτήν που υπήρχε, γιατί, αν αλλάζαμε, θα χάναμε και χρόνο. Τι λέει; Λέει ότι εγώ ως υπηρεσία μελετώ τις λύσεις, καταλήγω ποια είναι η λύση, κάνω την προμελέτη της οδοποιίας και όλων των συνοδών έργων, δηλαδή γέφυρες, σήραγγες, οχετούς και όλα τα υπόλοιπα και κάνω την περιβαλλοντική προμελέτη, διότι θέλει χρόνο. Γίνεται η περιβαλλοντική προμελέτη και στέλνεται –η κ. Ζήση τα γνωρίζει αυτά καλύτερα από εμάς- στους αρμόδιους φορείς να εκφράσουν άποψη και να αλλάξει ανάλογα με τις απόψεις που εκφράζονται. Εν συνεχεία, όταν οριστικοποιηθεί η χάραξη και έχουν οριστικοποιηθεί τα έργα της χάραξης –διότι, αν είναι μια μεγάλη σήραγγα ή μια μεγάλη γέφυρα, θέλει περιβαλλοντικούς όρους συγκεκριμένα για τη γέφυρα, όπως, παραδείγματος χάριν, στο Νέστο, όπου έχει γίνει πολύ μεγάλη συζήτηση για το τι λογής γέφυρα θα γίνει, για το τοπίο, για τα πουλιά που περνάνε και έχουμε πολλά προβλήματα εκεί- και η προμελέτη οδοποιίας, τότε γίνεται η οριστική περιβαλλοντική μελέτη, η οποία πάει στην αρμόδια υπηρεσία του Υπουργείου, για να πάρει τους περιβαλλοντικούς όρους, αφού δημοσιοποιηθεί πρώτα. Δηλαδή, δημοσιεύεται και εκφράζουν γνώμη οι Νομαρχιακές Αυτοδιοικήσεις. Έτσι, τελικώς, δίνονται οι περιβαλλοντικοί όροι.
      Επειδή δε, το θέμα του περιβάλλοντος είναι πάρα πολύ ευαίσθητο και από πλευράς κοινοτικών μηχανισμών. Οι παραχωρησιούχοι, αυτοί που ηγούνται των κατασκευαστικών ομίλων είναι κυρίως ευρωπαϊκές, ξένες εταιρείες όπου όμως συμμετέχουν και ελληνικές εταιρείες. Αλλά αυτοί ξέρουν ότι τα θέματα του περιβάλλοντος είναι πολύ ευαίσθητα και επομένως υπάρχει ο κίνδυνος να μπουν στο έργο και να έχουν μετά περιβαλλοντικά προβλήματα, διότι όταν μπουν στο έργο θέλουν να μην έχουν κανέναν κίνδυνο. Καταγράφουν τους κινδύνους. Και κυρίως καταγράφουν τους κινδύνους οι τράπεζες που τους χρηματοδοτούν. Δηλαδή, μπορεί να βγει ένας προσωρινός ανάδοχος από το διαγωνισμό, ο οποίος να ζητήσει να πάρει το μεγάλο δάνειο –καταλαβαίνετε για έργα του 1,5 δισεκατομμυρίου ευρώ τι δάνειο πρέπει να πάρει- και η τράπεζα να του θέσει θέματα αντιμετώπισης πιθανών κινδύνων. 
      Για να δείτε και να σκεφτείτε πώς αντιμετωπίζουν την κατάσταση, σας λέω ότι στο τμήμα Μαλιακός – Κλειδί μάς «έβγαλαν το λάδι», στην κυριολεξία, να εγγυηθούμε ότι το κομμάτι το κατασκευασμένο, δηλαδή από Ράχες μέχρι τα Τέμπη και μετά τα Τέμπη μέχρι το Κλειδί, αν έχει φερεγγυότητα ως κατασκευή και να αναλάβουμε κινδύνους για υποχωρήσεις, για κατολισθήσεις, για βροχοπτώσεις κλπ. Διότι θα είναι μέσα στην εκμετάλλευση και αυτοί δεν μπαίνουν μέσα χωρίς να έχει γίνει μια συμφωνία ποιος αναλαμβάνει ποιον κίνδυνο. Ένα κομμάτι σας λέω τώρα που έχει δοκιμαστεί επί χρόνια πολλά και δεν έχει παρουσιάσει τίποτα, σε όλες τις καιρικές συνθήκες. 
      Επομένως και οι ενδιάμεσοι χρόνοι που υπάρχουν είναι σημαντικοί γιατί πέρα όλων των προμελετών και μελετών απαιτούν και όλες αυτές τις συζητήσεις και όλες αυτές τις συμφωνίες. Εν πάση περιπτώσει, προτεραιότητα -επειδή με πιέσατε για προτεραιότητα- έχουν όλα αυτά τα έργα. Είναι προτεραιότητα γιατί είναι σημαντικοί οδικοί άξονες, έχουν όλα αυτά τα έργα, είναι εξασφαλισμένη η χρηματοδότηση, θα μπουν στο Γ΄ Κοινοτικό Πλαίσιο Στήριξης, θα απορροφήσουν χρήματα και θα μετακυλιστεί επίσης η δαπάνη, στα ίδια τα έργα θα γίνουν γέφυρες στο Δ΄ Κοινοτικό Πλαίσιο. 
      Προσωπικά οφείλω να σας πω και να δηλώσω ότι δεν έχω καμία αμφιβολία και το λέω αυτό γιατί έχουν γίνει και οι σχετικές συζητήσεις. Δεν είναι μια προσωπική άποψη που δεν στηρίζεται πουθενά. Έχουν γίνει και οι σχετικές συζητήσεις.
      Κλείνοντας, να πω πως σε  ό,τι αφορά το χρονοδιάγραμμα σάς είπα ότι υπάρχει μια σύσκεψη στις αρχές της εβδομάδος. Αν τα αποτελέσματα τελικώς είναι καλά, τότε πιστεύω ότι εντός δεκαπέντε ημερών θα είμαι στα Τρίκαλα. Αν υπάρχουν προβλήματα, θα ενημερώσω αν χρειάζεται να γίνει μια μετάθεση της ημερομηνίας. Δεν μπορώ να έρθω πάντως με αμφιβολίες. Δεν θα το κάνω. Διότι θέλω αυτά που θα πούμε πραγματικά να ισχύσουν, γιατί υπάρχει αυτή η πολύ μεγάλη αγωνία απ’ όλον τον κόσμο. Και ξέρω ότι περιμένουν με αγωνία για να δώσω αυτό το χρονοδιάγραμμα. Αυτό που θα δώσω θα είναι σίγουρο και θα εφαρμοστεί.
      ΜΙΧΑΗΛ ΠΑΝΤΟΥΛΑΣ: Για την Ιονία Οδό πότε θα έρθετε;
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Νικόλαος Σαλαγιάννης.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Υπουργέ, δεν θέλω να μπω στην ιστορία των μελετών. Γιατί ο καθένας μας ακούει να μιλάτε για ένα χάρτη. Μα όλες οι μελέτες πάνω σε χάρτες γίνονται. Και μάλιστα οι χάρτες αυτοί, οι 1/500, είναι τόσο καλοί χάρτες τώρα πια, που μπορείς να ξέρεις ο δρόμος σε ποιο δεντράκι περνάει στο Σμόκοβο. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Όχι στο 25000 αλλά στο 5000. 
      ΝΙΚΟΛΑΟΣ ΣΑΛΑΓΙΑΝΝΗΣ: Σύμφωνοι, στο 5000.
      Δεύτερον, θα ήθελα να κάνω ένα μικρό σχόλιο. Όλες οι μελέτες έγιναν αρχές του 2004 και τέλος του 2003. 
      Καμία, όμως, δεν προέβλεπε παραπάνω χρόνο από οκτώ μήνες. Επομένως το θέμα είναι πότε προβλέπει. Μέσα σε οκτώ μήνες θα πρέπει να έχει γίνει ήδη. Αυτό, όμως, εγώ το αφήνω τώρα. Μην μπούμε στην ιστορία αυτή. Σας τα λέω αυτά επειδή ξέρω καλά από μελέτες.
      Κύριε Υπουργέ, εγώ όμως λέω το εξής: Καταλαβαίνω ότι δεν μπορείτε να μας πείτε ένα χρονοδιάγραμμα των φάσεων. Έχετε, όμως, μία εκτίμηση. Ποιο είναι το απώτερο όριο που μπορεί να σκεφτεί κάποιος γι’ αυτό το έργο για να ανατεθεί; Πείτε μας τουλάχιστον αυτό, πότε περίπου, δηλαδή, βλέπετε αυτό το έργο να μπορεί να ανατεθεί, αν όλα πάνε καλά. Αυτό είναι μία δέσμευση για εμάς. Θα έχουμε ένα χρονοδιάγραμμα μπροστά μας, έστω και αν δεν μπορείτε τώρα να μας πείτε τις φάσεις. Πότε βλέπετε αυτό το έργο -και από άποψη δυνατοτήτων αλλά και από άποψη εγκυρότητας- να ανατίθεται σε παραχωρησιούχο;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον Κοινοβουλευτικό Εκπρόσωπο του ΠΑΣΟΚ κ. Σαλαγιάννη.
      Κύριε Υπουργέ, θέλετε να πείτε κάτι;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα το αποφύγω, κύριε Πρόεδρε, διότι αν απαντήσω τώρα, θα πρέπει να απαντήσω με μία ελαστικότητα. Πιθανότατα να είναι πιο νωρίς. Για να μην εκτεθώ.
      Σας είπα ότι έχω μία σύσκεψη στις αρχές της εβδομάδας. Αν είναι θετικά, μπορεί να έρθω και νωρίτερα από τις δεκαπέντε ημέρες στα Τρίκαλα. Ας ελπίσουμε -διότι αντιμετωπίσαμε πολλά προβλήματα- ότι δεν θα είμαστε τόσο άτυχοι σε αυτήν την καινούργια χάραξη που σας είπα.
      ΠΡΟΕΔΡΕΥΩΝ (Σωτήρης Χατζηγάκης): Νομίζω ότι είχαν και τη σαφήνεια και την ειλικρίνεια τα έχοντα σχέση με το χρονοδιάγραμμα, τα οποία εξέθεσε ο κύριος Υπουργός.
      Κηρύσσεται περαιωμένη η συζήτηση επί της υπ’ αριθμόν 28/4.11.2004 επερώτησης Βουλευτών του ΠΑΣΟΚ προς τον Υπουργό Περιβάλλοντος, Χωροταξίας και Δημοσίων Έργων, σχετικά με τον αυτοκινητόδρομο της Κεντρικής Ελλάδος Ε-65.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, το 2ο Ενιαίο Λύκειο Μεσσήνης, αποτελούμενο από σαράντα μαθητές και μαθήτριες και δύο συνοδούς-καθηγητές.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Έχουν διανεμηθεί τα Πρακτικά της συνεδρίασης της Τρίτης 25 Ιανουαρίου 2005 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Τρίτης 25 Ιανουαρίου 2005 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.47΄, λύεται η συνεδρίαση για την προσοχή Τρίτη 8 Φεβρουαρίου 2005 και ώρα 19.00΄ με μοναδικό αντικείμενο εργασιών του Σώματος την εκλογή του Προέδρου της Δημοκρατίας, με ονομαστική ψηφοφορία, σύμφωνα με τις διατάξεις του Συντάγματος και του Κανονισμού της Βουλής, σύμφωνα με την ειδική ημερήσια διάταξη που έχει διανεμηθεί.
       Η ΠΡΟΕΔΡΟΣ                                           ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 4/2/05                    ΣΕΛ.4

