Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ  Η'

Τρίτη 16 Μαρτίου 1999

 

 

Αθήνα, σήμερα στις 16 Μαρτίου 1999, ημέρα Τρίτη και ώρα 18.34' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ 

ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το Γραμματέα της Βουλής κ. Παναγιώτη Καμμένο, Βουλευτή Β' Αθηνών, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 
1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πιθανή μετατροπή των κλινικών και νοσοκομειακών μονάδων του ΙΚΑ σε Ανώνυμες Εταιρείες. 

2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επαναλειτουργία του Σταθμού του ΟΣΕ στον Ψαθόπυργο Αχαϊας. 

3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η τοποθέτηση μόνιμης αστυνομικής δύναμης στις προβλήτες του Ρίου και Αντιρρίου. 

4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κακή λειτουργία των νοσηλευτικών ιδρυμάτων της χώρας. 

5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων για την εύρυθμη λειτουργία των Περιφερειακών Ιατρείων του Νομού Αχαϊας. 

6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η χρηματοδότηση αναπαλαίωσης του Δημαρχείου και του παλαιού Νοσοκομείου Αιγίου Αχαϊας. 

7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη επιπλέον μέτρων αστυνόμευσης της πόλης του Αιγίου Αχαϊας. 

8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η στήριξη της φετεινής παραγωγής εσπεριδοειδών. 

9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έλλειψη κλινοσκεπασμάτων που παρατηρείται στο ΠΠΝΠ. 

10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αύξηση του υπαλληλικού προσωπικού στον Τομέα Αποκατάστασης Σεισμοπλήκτων Αχαϊας. 

11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η τοποθέτηση Δικαστών στο Πρωτοδικείο Καλαβρύτων Αχαϊας. 

12) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Τμήμα Κ & Δ Θεσσαλίας του Τεχνικού Επιμελητηρίου της Ελλάδας ζητεί τη συνέχιση της λειτουργίας Υπηρεσίας Επίβλεψης Υδραυλικών 'Εργων Θεσσαλίας στην Καρδίτσα. 

13) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανθεσσαλική Συντονιστική Επιτροπή για την εκτροπή του 'Ανω Ρου του Αχελώου ζητεί την άμεση ολοκλήρωση του συνόλου των έργων εκτροπής του 'Ανω Ρου του Αχελώου στη Θεσσαλία και του αρδευτικού έργου Σμοκόβου. 

14) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Δημοτικό Συμβούλιο Βύρωνα Αθηνών εκφράζει τη συμπαράστασή του προς τον Οτσαλάν. 

15) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία Εργαζόμενοι στο Κέντρο Υγείας Πλωμαρίου Λέσβου ζητούν να ρυθμιστεί νομοθετικά η επαναχορήγηση του επιδόματος τροφής στους εργαζόμενους στα Κέντρα Υγείας της χώρας. 

16) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Παράρτημα Βούλας - Βουλιαγμένης - Βάρης της ΠΕΑΕΑ αναφέρεται στη στάση της ελληνικής κυβέρνησης στο ζήτημα της παράδοσης του Οτσαλάν στις τουρκικές αρχές. 

17) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Δήμαρχος Καβάλας ζητεί την ολοκλήρωση των μεγάλων έργων στο Νομό Καβάλας κλπ. 

18) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η 'Ενωσις Προσωπικού Πρακτορείων Εφημερίδων Αθηνών ζητεί τη λήψη μέτρων για την κατοχύρωση της εργασίας όλων των εργαζομένων στα Πρακτορεία Εφημερίδων. 

19) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία τα Σωματεία Εργαζομένων Ομίλου Ελληνικής Βιομηχανίας 'Οπλων ΑΕ ζητούν την άμεση λήψη μέτρων για την ενίσχυση και ανάπτυξη του Ομίλου Εταιρειών ΕΒΟ ΑΕ. 

20) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Μουσιωτίτσας του Δήμου Αγίου Δημητρίου Ιωαννίνων ζητεί να παραμείνει ανεξάρτητη όπως συνέβη και σε άλλες κοινότητες που έχουν χαρακτηριστεί "μαρτυρικά" χωριά. 

21) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Τοπικό Συμβούλιο Κοιλάδας και η Συντονιστική Επιτροπή Αγώνα Λάρισας ζητούν να μην υπάρξει αλλαγή της έδρας του Δήμου. 

22) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο καθηγητής Ι.Α.Παπαποστόλου ζητεί να χρηματοδοτηθεί η ανασκαφή αρχαιολογικών χώρων Θέρμου Αιτωλ/νίας. 

23) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ιερά Μητρόπολη Φθιώτιδας ζητεί χρηματική ενίσχυση για την ανέγερση του Ιερού Ναού Αγίας Σοφίας στη Νέα Ιωνία Λαμίας. 

24) Ο Βουλευτής Πειραιώς κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύλλογος Γονέων και Κηδεμόνων Α' Δημοτικού Σχολείου Πόρου ζητεί την άμεση επισκευή και λειτουργία του διατηρητέου κτιρίου του Δημοτικού Σχολείου Πόρου. 

25) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία ο Δήμαρχος Ληλαντίων Εύβοιας ζητεί την αναβάθμιση του Αστυνομικού Σταθμού της περιοχής του σε Αστυνομικό Τμήμα. 

26) Οι Βουλευτές κύριοι ΡΟΔΟΥΛΑ ΖΗΣΗ, ΑΛΕΞΑΝΔΡΟΣ ΒΟΥΛΓΑΡΗΣ, ΑΘΑΝΑΣΙΟΣ ΝΑΚΟΣ, ΓΕΩΡΓΙΟΣ ΣΟΥΡΛΑΣ και ΝΙΚΟΛΑΟΣ ΓΚΑΝΤΖΗΣ κατέθεσαν αναφορά με την οποία ο Δήμαρχος Βόλου Μαγνησίας ζητεί να του καταβληθεί το ποσόν που αντιστοιχεί στις δαπάνες συντήρησης των Σχολείων του Δήμου Βόλου Μαγνησίας. 

27) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο κ. Ι.Δρίβας, κάτοικος Πατρών Αχαϊας, ζητεί την άμεση κατασκευή του δρόμου Χαλανδρίτσας - Καλαβρύτων Αχαϊας. 

28) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία ο Νομάρχης Καβάλας ζητεί να επιτραπεί η αλιεία σαρδέλλας με ζαργανόδικτυο. 

29) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Ναυτικός 'Ομιλος Χανίων ζητεί να του καταβληθεί η τακτική ετήσια επιχορήγησή του για το έτος 1999. 

30) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Γενική Συνομοσπονδία Εργατών Ελλάδας ζητεί τη λήψη μέτρων για την επαγγελματική αποκατάσταση των απολυμένων της Αμερικανικής Βάσης Γουρνών Ηρακλείου. 

31) Ο Βουλευτής Αχαΐας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία η 'Ενωση Γεωργικών Συνεταιρισμών Φαρσάλων ζητεί την παραγραφή των αδικημάτων που διαπράχθησαν με τη μορφή της βίαιης διακοπής των συγκοινωνιών στις αγροτικές κινητοποιήσεις 1995-96-97. 

32) Ο Βουλευτής Αθηνών κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία ο Εξωραϊστικός Σύλλογος "'Αγιος Ιωάννης" Αγίας Παρασκευής Αττικής διαμαρτύρεται για το κόψιμο πεύκων για τη χάραξη της Περιφερειακής λεωφόρου Υμηττού. 

33) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο Δήμος Βριλησίων της Περιφέρειας Αττικής ζητεί η λεωφόρος Σταυρού - Ελευσίνας να γίνει υπόγεια και σκεπαστή. 

34) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία ο Δήμος Σύμης Δωδεκανήσου ζητεί να τύχουν του ευεργετήματος του αφρολόγητου των 3.000.000 δρχ. οι κάτοκοι των νησιών κάτων των 3.000 κατοίκων. 

35) Ο Βουλευτής Αχαΐας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο υπεύθυνος κλιμακίου Κεφαλληνίας ζητεί να ληφθούν μέτρα κατά των κατολισθήσεων στην Κεφαλληνία στην περιοχή Λουρδάτων. 

36) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία ο Δήμος Σύμης Δωδεκανήσου ζητεί να χορηγηθεί ναυτικό φυλλάδιο στους μόνιμους κατοίκους των νησιών. 

37) Ο Βουλευτής Αχαΐας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία η Νομαρχιακή Αυτοδιοίκηση Αρκαδίας ζητεί την ίδρυση νέων τμημάτων στην Ανώτερη και Ανώτατη Εκπαίδευση στην Περιφέρεια Πελοποννήσου. 

38) Ο Βουλευτής Αχαΐας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο Σύνδεσμος Πολιτικών Συνταξιούχων Αρκαδίας ζητεί νέες ρυθμίσεις των συνταξιοδοτικών θεμάτων. 

39) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Επιμελητήριο Λασιθίου διαμαρτύρεται για την αντιφατική είσπραξη του τέλους του ν. 2539/97 από τους Δήμους. 

40) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία το Σωματείο Οδηγών και Βοηθών Πάσης Φύσεως Αυτοκινήτων του Νομού Φωκίδας διαμαρτύρεται για τον πρωτοφανή διωγμό ενάντια στα συνδικαλιστικά στελέχη με στόχο την αποδοχή της αλλαγής της ειδικότητάς τους. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 3518/5-11-98 ερώτηση δόθηκε με το υπ'αριθμ. 95 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3518/5-11-98 που κατέθεσαν οι Βουλευτές κύριοι Ν. Γκατζής και Β. Μπούτας, σας πληροφορούμε τα εξής: 

Σχετικά με αναγνώριση δικαιωμάτων κυριότητας, σε έκταση, εμβαδού 9.081 στρεμμάτων, στη θέση "Παλιούρι" περιοχής Κοινότητας Σούρπης Ν. Μαγνησίας, υπέρ των Δημ. Κουντούρη κλπ. (σύνολο 14) γνωρίζουμε ότι η με αριθμό 102795/2011 πε/23-4-1987 απορριπτική απόφαση Υπ. Γεωργίας ανετράπη με την εκδοθείσα νεώτερη αναγνωριστική απόφαση με αριθμό 71099/9339 πε/9-8-1998, η οποία απεδέχθη την με αριθμό 48/1/24-2-1997 γνωμοδότηση του Αναθεωρητικού Συμβουλίου Ιδιοκτησίας Δασών (Α.Σ.Ι.Δ.), στο οποίο είχαν προσφύγει οι διεκδικούντες την έκταση τότε ως άνω ενδιαφερόμενοι, σύμφωνα με τις διατάξεις του άρθρου 8 (παρ.4) του ν. 998/79 και του άρθρου 14 του π.δ. 509/1980. 

Με τις πιο πάνω διατάξεις προβλέπεται η άσκηση προσφυγής ενώπιον του ΑΣΙΔ ιδιωτών ή Νομικών Προσώπων κατά απορριπτικής αποφάσεως εκδοθείσης βάσει αρνητικής γνωμοδοτήσεως ληφθείσες παμψηφεί ή κατά πλειοψηφία από το αρμόδιο Συμβούλιο Ιδιοκτησίας Δασών (Σ.Ι.Δ). 

Οι ανωτέρω ενδιαφερόμενοι προσκόμισαν συμπληρωματικά αποδεικτικά στοιχεία προ του έτους 1915 στο Α.Σ.Ι.Δ. για την αναγνώριση δικαιωμάτων κυριότητάς τους. 

Με την πιο πάνω αναγνωριστική απόφαση δεν θίγονται τυχόν υφιστάμενες συμβατικές υποχρεώσεις μεταξύ των αναγνωρισθέντων ως ιδιοκτητών και της Κοινότητος Σούρπης (θερινή βοσκή κλπ.). 

Η κοινοποίηση της αναγνωριστικής ή απορριπτικής απόφασης δικαιωμάτων κυριότητας σε Κοινότητες κλπ. τρίτους δεν γίνεται γιατί δεν προβλέπεται από καμιά διάταξη νόμου. 

Σύμφωνα με τα ανωτέρω δεν τίθεται ζήτημα ανάκλησης της αναγνωριστικής αποφάσεως γιατί έχει εκδοθεί νομίμως, ανατροπή δε αυτής, μπορεί να γίνει στα τακτικά δικαστήρια με έγερση αγωγής, εφόσον υπάρχουν ικανά στοιχεία να στηρίζουν αυτή. 

Ο Υφυπουργός 

Π. ΦΟΥΝΤΑΣ" 

2. Στις με αριθμούς 3465/5-11-98 και 3470/5-11-98 ερωτήσεις δόθηκε με το υπ'αριθμ. 91 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στις ερωτήσεις 3465/5-11-98 και 3470/5-11-98, που κατέθεσε ο Βουλευτής κ. Λ. Ν. Παπαγεωργόπουλος, για τα θέματα της αρμοδιότητάς μας, σας πληροφορούμε τα εξής: 

Με την 5139/21-10-1984 πράξη Δασαρχείου Χαλκίδας, χαρακτηρίσθηκε ως χορτολιβαδική έκταση 266 στρεμ. στη θέση "ΟΝΤΑΘΙ" Ριτσώνας Κοιν. Δροσιάς Ν. Ευβοίας. 

Με τις διατάξεις του 74 ν. 998/79 η ανωτέρω έκταση παραχωρήθηκε από το Δασαρχείο Χαλκίδας με το από 28/12/1984 πρωτόκολλο παράδοσης και παραλαβής στη Δ/νση Γεωργίας Ν. Ευβοίας. 

Στη συνέχεια η παραπάνω έκταση παραχωρήθηκε με την αριθμ. 59/22-5-1991 πράξη του Υπουργικού Συμβουλίου στο Ταμείο Χρηματοδοτήσεως Δικαστικών Κτιρίων (ΤΑΧΔΙΚ) για την ανέγερση νέων φυλακών Χαλκίδας. 

Συνεπώς το Υπουργείο μας δεν έχει πλέον ανάμειξη επί του θέματος. 

Ο Υφυπουργός 

Π. ΦΟΥΝΤΑΣ" 

3. Στην με αριθμό 3414/3-11-98 ερώτηση δόθηκε με το υπ'αριθμ. 39408/19-11-98 έγγραφο από τον Υφυπουργό Eθνικής Οικονομίας η ακόλουθη απάντηση: 

"Απαντώντας στην ερώτηση 3414/3-11-98 του Βουλευτή κ. Ν. Παπαφιλίππου, σας ενημερωνούμε ότι: 

1. Οι όροι επιχορηγήοεων επενδυτικών προγραμμάτων προς ιδιώτες, τίθενται σε συμφωνία με την Ε.Ε., ανάλογα με τη στρατηγική του Προγράμματος, την Περιφερειακότητά του και τους διαθέσιμους πόρους. 

2. Ουδεμία δυνατότητα χρηματοδότησης απωλέσθηκε, απεναντίας έχουν αυξηθεί οι διαθέσιμοι πόροι προς τις ΜΜΕ και για την περίοδο 1996-1999, η δημόσια δαπάνη έχει φθάσει 101,5 δισ. δρχ. καλύπτωντας πολύπλευρες επενδυτικές ανάγκες των ΜΜΕ. 

3. Κατά το σχεδιασμό του Γ' Κ.Π.Σ. 2000-2006 λαμβάνονται υπ' όψη όλοι οι τομείς που δραστηριοποιούνται οι ΜΜΕ και θα υπάρξουν προγράμματα για την χρηματοδότησή τους, τα οποία σαφώς και δεν έχουν λάβει την οριστική τους μορφή. 

4. Στην περιοχή της Δυτικής Μακεδονίας προβλέπεται να επαναπροκηρυχθούν, στα πλαίσια του ΠΕΠ-Δ. Μακεδονίας, προγράμματα ενίσχυσης ΜΜΕ, χωρίς να έχουν προσδιορισθεί οι όροι και οι προϋποθέσεις. Είναι όμως βέβαιο ότι θα ληφθούν υπ' όψη τα ιδιαίτερα προβλήματα της συγκεκριμένης Περιφέρειας. 

Ο Υφυπουργός 

ΧΡ. ΠΑΧΤΑΣ" 

4. Στην με αριθμό 3292/30-10-98 ερώτηση δόθηκε με το υπ'αριθμ. 1009/23-11-98 έγγραφο από τον Υφυπουργό Πολιτισμού η ακόλουθη απάντηση: 

"Σε απάντηση της ερώτησης 3292/30-10-98 του Βουλευτή κ. Ηλία Βεζδρεβάνη, σας πληροφορούμε τα εξής: 

Η επιτυχής διοργάνωση των Ολυμπιακών αγώνων από την χώρα μας προϋποθέτει και την επιτυχή συμμετοχή μας στους ίδιους τους αγώνες και για να επιτευχθεί αυτό, απαιτείται ουσιακή προεργασία τόσο για την ανάπτυξη στο μέγιστο βαθμό του αθλητικού δυναμικού της χώρας όσο και για την ενίσχυση της αθλητικής υποδομής και στη προσπάθεια αυτή κύρια και ενεργό συμμετοχή μέχρι το 2004 θα έχει και η Περιφέρεια με την διοργάνωση στις αθλητικές της εγκαταστάσεις σημαντικών εκδηλώσεων και αθλητικών προγραμμάτων που ταυτόχρονα θα εξασφαλίσουν γενικότερες θετικές επιπτώσεις για την περιοχή. 

Προς την κατεύθυνση αυτή κινούμενοι, έχουμε καταρτίσει και προτείνει πρόγραμμα ανάπτυξης και ενίσχυσης της αθλητικής υποδομής της Περιφέρειας μέχρι το 2004, περιλαμβανομένης φυσικά και της Θεσπρωτίας. 

Σχετικά με την οικονομική ενίσχυση των Αθλητικών Σωματείων του Ν. Θεσπρωτίας, σας πληροφορούμε ότι έχει ήδη δοθεί απάντηση με την υπ'αριθ. 1014/20-11-98. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

5. Στην με αριθμό 3210/98 ερώτηση δόθηκε με το υπ'αριθμ. 201/23-11-98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερώτησης 3210/98 του Βουλευτή κ. Γ. Καρατζαφέρη, σας γνωστοποιούμε, για ό,τι εμπίπτει στην αρμοδιότητά μας, τα εξής: 

Η Κυβέρνηση καταβάλλει κάθε προσπάθεια ώστε να μπει σύντομα τάξη στο ραδιοτηλεοπτικό τοπίο της χώρας, ανεξάρτητα από τη διαδικασία αδειοδότησης. 

Στο πλαίσιο αυτό επισημαίνεται ιδιαίτερα η διάταξη του άρθρου Ι7 του πρόσφατου νόμου 2644/98 "Για την παροχή συνδρομητικών ραδιοφωνικών και τηλεοπτικών υπηρεσιών και συναφείς διατάξεις" (επισυνάπτεται), στην οποία καθορίζονται οι όροι λειτουργίας των ιδιωτικών τηλεοπτικών σταθμών, μέχρι την έκδοση των σχετικών αδειών που, ως γνωστό, έχουν προκηρυχθεί (η σχετική διαδικασία είναι σε εξέλιξη). 

Ο Υπουργός 

ΔΗΜΗΤΡΙΟΣ ΡΕΠΠΑΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

6. Στην με αριθμό 3177/23-10-98 ερώτηση δόθηκε με το υπ'αριθμ. 22447/19-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 3177/23.10.98 ερώτηση που κατέθεσαν στην Βουλή των Ελλήνων οι Βουλευτές κύριοι Απ. Τασούλας και Μ. Μπόσκου σχετικά με την έλλειψη προσωπικού του Κρατ. Παιδ. Σταθμού (ΚΠΣ) Πέρδικας Π.Δ. Ν.Θεσπρωτίας σας γνωρίζουμε τα εξής: 

Η Υπηρεσία μας έχει ζητήσει από την πενταμελή Γραμματεία του Υπουργικού Συμβουλίου την έγκριση πλήρωσης 350 θέσεων εκπαιδευτικού προσωπικού, για την κάλυψη των λειτουργικών αναγκών των ΚΠΣ-ΚΒΣ της χώρας. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

7. Στην με αριθμό 3110/21-10-98 ερώτηση δόθηκε με το υπ'αριθμ. 6954/17-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 3110/21-10-98 του Βουλευτή κ. Π. Ψωμιάδη, που πρωτοκολλήθηκε στο Υπουργείο μας ως ΕΡ 332/22.10.98 και αφορά την ίδρυση του Κέντρου Ειδικών Λοιμώξεων στη Θεσσαλονίκη, σας γνωρίζουμε τα εξής: 

Για το πρώτο σκέλος της ερώτησης - γιατί η ίδρυσή του Κέντρου πραγματοποιήθηκε σε πυκνοκατοικημένη περιοχή της πόλης της Θεσσαλονίκης, η απάντηση είναι ότι η συγκεκριμένη περιοχή επιλέχθηκε επειδή βρίσκεται κοντά στην δυτική είσοδο της πόλης, που είναι και η βασική της είσοδος (με τον σιδηροδρομική σταθμό και όλους τους σταθμούς των υπεραστικών λεωφορείων να βρίσκονται σε απόσταση προσιτής πρόσβασης). Ας σημειωθεί, ότι ούτως η άλλως η Θεσσαλονίκη είναι πυκνοκατοικημένη με όλες τις Υπηρεσίες Υγείας να βρίσκονται σε πυκνοκατοικημένες περιοχές. Ας σημειωθεί επίσης, ότι ο Παγκόσμιος Οργανισμός Υγείας συνιστά να επιλέγεται η εγκατάσταση τέτοιων Κέντρων σε πυκνοκατοικημένες περιοχές στις οποίες υπάρχει μεγαλύτερη ανάγκη των υπηρεσιών που προσφέρουν και αφετέρου είναι πιο προσιτές. 

Για το δεύτερο σκέλος του ερωτήματος, του αν δηλαδή διασφαλίζεται η υγεία των κατοίκων, κυρίως των παιδιών, γι' αυτό παραπέμπομε στους τρόπους μετάδοσης του ιου της ανοσοανεπάρκειας (AIDS) που οπωσδήποτε δεν μεταδίδεται αερογενώς αλλά αιματογενώς και με τη σεξουαλική επαφή και επίσης ποτέ με τις κοινωνικές σχέσεις (επισκέψεις, συζητήσεις, χειραψίες) κατά τις οποίες δεν υπάρχει κανένας κίνδυνος μετάδοσης της αρρώστιας. 

Για το τρίτο σκέλος του ερωτήματος, ότι το κτίριο είναι ακατάλληλο οίκημα, χωρίς άδεια της πολεοδομίας, σας γνωρίζουμε, ότι το οίκημα ανήκει στην κατηγορία των "ειδικών κτιρίων" που σημαίνει ότι η μελέτη του υπολογίστηκε προδιαγραφές υψηλότερες από εκείνες των απλών κατοικιών. Μέχρι τώρα έχει λειτουργήσει ως σχολείο και ως ξενώνας δεν έχει δε επηρεαστεί καθόλου από τους σεισμούς. Είναι εξοπλισμένο με όλες τις σύγχρονες εγκαταστάσεις που απαιτεί η λειτουργία του. Τέλος, υπάρχουν όλα τα απαραίτητα έγγραφα λειτουργίας του όπως βεβαιώσεις πολεοδομίας κ.ά. 

Για το τέταρτο και τελευταίο σκέλος της ερώτησης στο ότι δεν ρωτήθηκαν οι τοπικές δημοτικές αρχές και ο Νομάρχης, σας γνωρίζουμε ότι ο κ. Δήμαρχος, όχι μόνο είχε ενημερωθεί, αλλά ο ίδιος είχε ζητήσει να προσκληθεί επισήμως στα εγκαίνια του Κέντρου, ενώ με τον κ. νομάρχη είχε δοθεί κοινή συνέντευξη τύπου για το θέμα της επιλογής του κατάλληλου χώρου. 

Σε επίλογο, αναφέρουμε και τα εξής: 

Ο σκοπός του "Σταθμού ενημέρωσης Πολιτών και Ψυχοκοινωνικής Στήριξης" της αναφερομένης νέας μονάδας του ΚΕΕΛ στη Θεσσαλονίκη είναι η ενημέρωση, ιδιαίτερα των νέων, η ψυχοκοινωνική υποστήριξη των οροθετικών με τον ιό της ανοσοανεπάρκειας ατόμων και του περιβάλλοντός των, η προσφορά προσωρινής φιλοξενίας σε άστεγα οροθετικά άτομα - χωρίς όμως να παρέχονται ιατρικές και νοσηλευτικές υπηρεσίες - η αγωγή της κοινότητας, η εκπαίδευση στελεχών Υγείας και επιστημόνων, η καταγραφή και μελέτη των επιδημιολογικών δεδομένων σε σχέση με τον ιό της ανοσοανεπάρκειας και τις άλλες λοιμώξεις, η μείωση των διακρίσεων και του στιγματισμού ευπαθών κοινωνικών ομάδων και η στέγαση Διαβαλκανικού Συντονιστικού Κέντρου για τις δραστηριότητες του ΚΕΕΛ στη Βόρεια Ελλάδα και στις όμορες χώρες (Διεθνείς συνεργασίες, επισκέψεις επιστημόνων στο Σταθμό κλπ). 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

8. Στην με αριθμό 3143/22-10-98 ερώτηση δόθηκε με το υπ'αριθμ. 5254/17-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Σε απάντηση της ερώτησης 3143/22-10-98 του Βουλευτή κ. Ηλία Βεζδρεβάνη που αφορά σχεδιασμό ίδρυσης Κέντρου Κοινωνικής Υποστήριξης και Κατάρτισης Ατόμων με Ειδικές Ανάγκες (ΚΕΚΥΚΑΜΕΑ) στο Νομό Θεσπρωτίας σας γνωρίζουμε τα ακόλουθα: 

Το Υπουργείο Υγείας και Πρόνοιας έχει σχεδιάσει τη δημιουργία των Κέντρων Κοινωνικής Υποστήριξης και κατάρτίσης Ατόμων με Ειδικές Ανάγκες (ΚΕΚΥΚΑΜΕΑ) για τη κάλυψη των αναγκών όλης της χώρας. Καταρχήν έχεί αποφασισθεί η ανέγερση είκοσί τριών κέντρων σε ισάριθμες Νομαρχίες ενώ σε δεύτερο στάδιο υπάρχεί προοπτική επέκτασης του παραπάνω σχεδιασμού ανάλογα με τις προκύπτουσες ανάγκες. 

Τα ΚΕΚΥΚΑΜΕΑ, αποτελούν ένα θεσμό ο οποίος θεωρούμε πως θα συμβάλλεί στον εκσυγχρονισμό και στην αναβάθμιση του χώρου της πρόνοιας δεδομένου ότι ικανοποιεί την επίλυση αναγκών Κοινωνικών αλλά και κατάρτισης των ΑΜΕΑ σε τοπικό επίπεδο. 

Στην επόμενη φάση του προγράμματος και στα πλαίσια ένταξης νέων Νομών για λειτουργία ΚΕΚΥΚΑΜΕΑ, όσον από τις υπάρχουσες δομές δεν καλύπτονται οι προκύπτουσες ανάγκες θα εξετασθεί η δυνατότητα δημιουργίας Κέντρου στο Νομό Θεσπρωτίας στο εγγύς μέλλον. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

9. Στην με αριθμό 3265/25.10.98 ερώτηση δόθηκε με το υπ'αριθμ. 16/20.11.98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της 3265/25.10.1998 ερώτησης που κατατέθηκε στη Βουλή των Ελλήνων από το Βουλευτή κ. Σπ. Σπηλιωτόπουλο, αναφορικά με την ευνοϊκή αντιμετώπιση των οικονομικών προβλημάτων εκ μέρους της Πολιτείας των Αστικών ΚΤΕΛ Πατρών και Αιγίου και για θέματα αρμοδιότητας της διεύθυνσής μας σας γνωρίζουμε τα παρακάτω: 

Η μόνη δυνατότητα που παρέχεται για την αντιμετώπιση των προβλημάτων των αναφερομένων στην ερώτηση ΚΤΕΛ, είναι αυτή της υπαγωγής των οφειλών τους στις ευεργετικές διατάξεις του άρθρου 36 ν.2648/98 ΦΕΚ 238 τ.Α' 22.10.98, σύμφωνα με τις οποίες τα βεβαιώμενα και ληξιπρόθεσμα μέχρι 17.9.1998 χρέη προς το Δημόσιο και τρίτους καταβάλλονται σε 18 κατ' ανώτατο όριο, ίσες δίμηνες δόσεις μαζί με το 85% των προσαυξήσεων εκπρόθεσμης καταβολής πυο αναλογούν σ'αυτά κατά την ημερομηνία καταβολής της πρώτης δόσης της ρύθμισης (30.11.98). Η αίτηση για την υπαγωγή στην ανωτέρα ρύθμιση πρέπει να υποβληθεί στις αρμόδιες Δ.Ο.Υ. μέχρι 23.11.1998. 

Εφ' όσον δε οι οφειλέτες είναι συνεπείς στους όρους της ρύθμισης τα χρέη δεν επιβαρύνονται με επιπλέον προσαυξήσεις εκπρόθεσμης καταβολής, χορηγείται αποδεικτικό φορολογικής ενημερότητος, δεν λαμβάνονται αναγκαστικά μέτρα είσπραξης και δεν συνεχίζεται η διαδικασία εκτέλεσης αυτών εφ' όσον αυτά έχουν ληφθεί. 

Ο Υφυπουργός 

Γ. ΔΡΥΣ" 

10. Στην με αριθμό 3304/30.10.98 ερώτηση δόθηκε με το υπ'αριθμ. 3030/19.11.98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 3304/30.10.98 που κατέθεσε ο Βουλευτής κ. Λ. Παπανικολάου στη Βουλή των Ελλήνων σχετικά με τα στοιχεία για το συνολικό μέγεθος των κατεστραμμένων από τις πυρκαϊές εκτάσεων, σας γνωρίζονται τα ακόλουθα: 

Πράγματι, κατόπιν αιτήματος της Γενικής Γραμματείας της Περιφέρειας Πελοποννήσου, το ΓΕΣ μέσω της Γεωγραφικής Υπηρεσίας Στρατού (ΓΥΣ), προέβη στη φωτοκάλυψη του συνόλου των πληγεισών περιοχών από τις πυρκαγιές που εκδηλώθηκαν το καλοκαίρι του 1998. Ανάμεσα στις περιοχές αυτές ήταν και η περιοχή της Μεσσηνίας και ειδικότερα οι περιοχές Κούβελα, Χρυσοκελλαριάς, Ιθώμης και Ταυγέτου. Η μοναδική εκκρεμότητα, είναι η παραλαβή των φωτογραφιών από τους ενδιαφερόμενους. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

11. Στην με αριθμό 3422/4.11.98 ερώτηση δόθηκε με το υπ'αριθμ. 3033/13.11.98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 3422/4.11.98 που κατέθεσαν οι Βουλευτές κύριοι Θ. Δημοσχάκης, Λ. Λυμπερακίδης, Α. Καραμανλής και Κ. Καλαντζής, στη Βουλή των Ελλήνων σχετικά με δημοσιεύματα που αφορούν στην άσκηση "ΠΑΡΜΕΝΙΩΝ", σας γνωρίζονται τα ακόλουθα: 

Πρόσφατα ολοκληρώθηκε η Τακτική 'Ασκηση Μετά Στρατευμάτων (ΤΑΜΣ) "ΠΑΡΕΜΕΝΙΩΝ 98", η οποία στέφθηκε από απόλυτη επιτυχία, κατόπιν άψογης συνεγασίας μεταξύ του Στρατού Ξηράς και της Πολεμικής Αεροπορίας. Το δε δημοσίευμα της εφημερίδας, το οποίο επικαλούνται οι κύριοι Βουλευτές απέχει μακράν της πραγματικότητας. 

Αρχικά όσον αφορά στις βολές των ελικοπτέρων (Ε/Π του στρατού APACHE, αυτές ήταν απόλυτα ακριβείς. Τα υπόψη Ε/Π εκτέλεσαν βολές με ρουκέτες 2,75 mm και πυροβόλο 30mm καθώς και με βλήματα HELL FIRE για τη βολή των οποίων είχαν καθοριστεί δύο στόχοι, ένας για το κάθε Ε/Π. Ο πρώτος στόχος ήταν η βαρχονησίδα ΜΟΥΛΑ-ΠΕΤΡΑ ο οποίος βλήθηκε με απόλυτη επιτυχία. Ο δεύτερος στόχος ήταν στόχος πλαίσιο, επί της νησίδος ΑΓΓΕΛΙΑ, ο οποίος δε βλήθηκε, γιατί κατά τη δεδομένη χρονική στιγμή από τη συγκεκριμένη θέση βολής, δεν ικανοποιήθηκε στον ηλεκτρονικό υπολογιστή του συστήματος βολής του Ε/Π μια τελευταία παράμετρος για επιτυχή και ασφαλή βολή, που οδήγησε το πλήρωμα στην απόφασή του να μη βληθεί ο στόχος. Το γεγονός αυτό είναι δυνατό να συμβεί στο πεδίο της μάχης, και αντμετπίζεται με αλλαγή θέσης μάχης, κάτι που δεν ήταν δυνατό να πραγματοποιηθεί στη συγκεκριμένη περίπτωση, λόγω ασφαλείας και χρονικών περιορισμών. 

Στη συνέχεια, και σε ότι έχει σχέση μετις βολες σχηματισμού αφών Α-7 της ΠΑ, αυτές δεν εκτελέστηκαν διότι ο στόχος καλύπτετο από καπνό, προερχόμενο από προηγηθείσες βολές άλλων αφών. Η απόφαση αυτή είναι απόλυτα σύμφωνη με τους κανόνες ασφαλείας πτήσεων ειρηνικής περιόδου, τους οποίους προφανώς αγνοεί ο συντάκτης του δημοσιεύματος. 

Επιπλέον, πρέπει να τονιστεί για άλλη μια φορά, ότι η εκπαίδευση των πληρωμάτων των ιπτάμενων μέσων των Ενόπλων Δυνάμεων, είναι αρτιότατη και βρίσκεται στο υψηλότερο δυνατό σημείο. 

Τέλος πρέπει να γίνει σαφές προς όλες τις κατευθύνσεις ότι η ηγεσία του Υπουργείου Εθνικής 'Αμυανς είναι αποφασισμένη, να προασπίσει και να διατηρήσει αλώβητο, το κύρος των ΕΔ από αναληθή δημοσιεύματα αλλά και γενικότερα από κακόβουλες και αυθαίρετες κρίσεις, ιδιαίτερα όταν αυτές αφορούν στην επιχειρισιακή ικανότητα του Ελληνικού Στρατού. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

12. Στην με αριθμό 3236/29.10.98 ερώτηση δόθηκε με το υπ'αριθμ. 3028/12.11.98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 3236/29.10.98 που κατέθεσε ο Βουλευτής κ. Γ. Καρατζαφέρης στη Βουλή των Ελλήνων σχετικά με το στρατιωτικό μισθολόγιο και τις αποστρατείες Αξιωματικών, σας γνωρίζονται τα ακόλουθα: 

Η ηγεσία του Υπουργείου Εθνικής 'Αμυνας με τα άρθρα 8 του ν. 2512/97 και 18 του ν. 2592/98 αναμόρφωσε το μισθολόγιο του μόνιμου στρατιωτικού δυναμικού των Ενόπλων Δυνάμεων, με σκοπό τη βελτίωση των αποδοχών τους, πάντα στα πλαίσια που χαράζει η γενικότερη δημοσιονομική πολιτική της Κυβέρνησης. 

Οι αποστρατείες αξιωματικών, δεν είναι ούτε σημερινό φαινόμενο, ούτε οφείλεται αποκλειστικά σε λόγους που σχετίζονται με τις οικονομικές απολαβές τους. 

Στις προτεραιότητες του ΥΠΕΘΑ, για το 1999 είναι η κατάθεση προτάσεως αναπροσαρμογής του μισθολογίου των στρατιωτικών σε άμεση συνεργασία με το καθ' ύλην αρμόδιο Υπουργείο Οικονομικών. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

13. Στην με αριθμό 3453/4.11.98 ερώτηση δόθηκε με το υπ'αριθμ. 3034/18.11.98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 3453/4.11.98 που κατέθεσε η Βουλευτής κ. Π. Φουντουκίδου στη Βουλή των Ελλήνων σχετικά με τη μετάθεση του οπλίτη Τσανακτσίδη Παύλου, σας γνωρίοζντα τα ακόλουθα: 

H Hγεσία του Υπουργείου Εθνικής 'Αμυανς στην προσπάθειά της οι μεταθέσεις τόσο του στρατιωτικού όσο και του στρατεύσιμου προσωπικού, να γίνονται βάσει αντικειμενικών κριτηρίων, έτσι ώστε να εκλείψουν νοσηρά φαινόμενα του παρελθόντος. 

Το νέο αυτό σύστημα, το οποίο αποτελεί δέσμευση του Υπουργείου Εθνικής 'Αμυνα θα εφαρμοστεί από την 98 Ε' ΕΣΣΟ και όχι από παλαιότερες σειρές κατάταξης, όπως αυτό διευκρινίζεται στο αντίστοιχο φύλλο της Εφημερίδας της Κυβέρνησης. 

'Οσον αφορά ειδικότερα στον οπλίτη Τσανακτσίδη, ο εν λόγω οπλίτης υπηρετούσε στο 3ο Ειδικό Τάγμα Εθνοφυλακής (ΕΤΕΘ), είχε ειδικότητα Καταδρομέα (ΚΔ), και ήταν στη 97 ΕΣΣΟ για την οποία δεν ίσχυε το ίδιο σύστημα. Πληροφοριακά σας ενημερώνουμε ότι όμοια ειδικότητα είχαν και άλλοι δύο οπλίτες με δικαίωμα μετάθεσης, (Αλεξάκης Γεώργιος και Τσελεγκίδης Ευστράτιος) όπου ο μεν πρώτος συμπλήρωνε 95 μόρια, με το προηγούμενο σύστηαμ καταμέτρησης τους, ο δε δεύτερος 55 μόρια όπως και ο Τσανακτσίδης. 

Στη συνέχεια, προκειμένου να πραγματοποιηθούν οι μεταθέσεις τους, αναζητήθηκαν οι φρουρές προτίμησης που είχαν δηλσει. Ο μεν Τσελεγκίδης Ευστράτιος είχε δηλώσει τους Νομούς Ημαθίας και Φλώρινας, ο δε Τσανακτσίδης Παύλος τους Νομούς Πέλλας και Αττικής, άπαντες όμως οι Νομοί δεν είχαν Μονάδες Ειδικών Δυνάμεων. Ως εκ τούτου επόμενο κριτήριο ήταν ο τόπος διαμονής τους. Με βάση λοιπόν το ανώτερο κριτήριο, ο μεν Τσλεγκίδης ο οποίος είχε δηλώσει ως τόπο διαμονής τη Θεσσαλονίκη μετετέθη στη πλησιέστερη μονάδα, στη Ρεντίνα, ο δε Τσανακτσίδης παρέμεινε στη μονάδα του από τη στιγμή που είχε δηλώσει ως τόπο διαμονής του τα Γιαννιτσά. 

Το νέο σύστημα εξαλείφει τις όποιες αδικίες του παρελθόντος, έτσι ώστε να ενδυναμωθεί η πεποίθηση του οπλίτη περί δικαιοσύνης και αξιοκρατίας στις μεταθέσεις. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

14. Στην με αριθμό 3267/98 ερώτηση δόθηκε με το υπ'αριθμ. 203/23.11.98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερώτησης 3267/98 του Βουλευτή κ. Σπήλιου Σπηλιωτόπουλου, σας γνωστοποιούμε, για ό,τι εμπίπτει στην αρμοδιότητά μας, τα εξής: 

Στο ισχύον νομικό καθεστώς για τη ραδιοτηλεόρση (νόμοι, Π.Δ., κανόνες δεοντολογίας) περιλαμβάνονται επαρκείς διατάξεις για την προστασία των ανήλικων από εκπομπές οι οποίες ενδέχεται να βλάψουν σοβαρά τη σωματική, πνευματική ή ηθική ανάπτυξή τους (άρθρο 3 του ν.2328/95-Φ.Ε.Κ. Α' 159 "Νομικό καθεστώς της ιδιωτικής τηλεόρασης και της τοπικής ραδιοφωνίας...", άρθρο 10 του ν.2644/98-Φ.Ε.Κ. Α' 233 "Για την παροχή συνδρομητικών ραδιοφωνικών και τηλεοπτικών δραστηριοτήτων στην Ελλάδα σε συμμόρφωση προς την οδηγία 89/552/ΕΟΚ του Συμβουλίου των Ευρωπαϊκων Κοινοτήτων της 3.10.89", Κανονισμός υπ' αριθμ.2/'91 του Ε.Σ.Ρ. -Φ.Ε.Κ. Β' 421 "Περί ραδιοτηλεοπτικών προγραμμάτων", Κανονισμός υπ' αριθμ.3/91 του Ε.Σ.Ρ. Φ.Ε.Κ. Β' 538 "Δεοντολογία ραδιοτηλεοπτικών διαφημίσεων"). 

Ο έλεγχος των προαναφερθεισών διατάξεων ασκείται, σύφμωνα με το νόμο από το Εθνικό Συμβούλιο Ραδιοτηλεόρασης που είναι ανεξάρτητη διοικητική αρχή, η οποία ασκεί τον άμεσο έλεγχο του Κράτους επί της ραδιοφωνίας και της τηλεόρασης. 

Πέραν των ανωτέρω, επισημαίνουμε, ιδιαίτερα, το ενδιαφέρον της ΕΡΤ Α.Ε., ως προς τα προγράμματα της για τα παιδιά. 

Ειδικότερα σημειώνουμε ότι στην ΕΤ-1 υπάρχουν δύο καθημερινές παιδικές ζώνες- μία νωρίς το πρωί για τα παιδιά της προσχολικής ηλικίας και μία νωρίς το απόγευμα για τα μεγαλύτερα, όπου προβάλλονται ειδικά προγράμματα επιλεγμένα με κριτήριο όχι την εμπορικότητα, αλλά την, σύμφωνα με την αρχή της παιδαγωγικής ωφελιμότητάς τους. Επίσης η ΕΡΤ-Α.Ε. φροντίζει ώστε όλες τις ώρες της ημέρας να αποφεύγεται η προβολη εκπομπών που περιέχουν σκηνές βίας και σεξ. Ο θεσμός της οικογένιας τιμάται από την ΕΡΤ-Α.Ε. η οποία, άλλωστε, ενδιαφέρεται ιδιαίτερα για τα προβλήματα των πολύτεκνων. 

Ο Υπουργός 

ΔΗΜΗΤΡΙΟΣ ΡΕΠΠΑΣ" 

15. Στην με αριθμό 3284/30.10.98 ερώτηση δόθηκε με το υπ'αριθμ. 90/23.11.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3284/20.10.98 που κατατέθηκε στη Βουλή από το Βουλευτή κ. Η. Βεζδρεβάνη, για το θιγόμενο σ'αυτή θέμα, σας πληροφορούμε τα εξής: 

Με την με αριθμό 1162/6.3.97 κοινή απόφαση των Υπουργών Εθνικής Οικονομίας, Εργασίας και Κοινωνικών Ασφαλίσεων και Ανάπτυξης και μετά από γνώμη των ενδιαφερομένων μερών, καθορίστηκαν τα πλαίσια λειτουργίας των εμπορικών καταστημάτων και των καταστημάτων τροφίμων όλης της χώρας. 

Τα Νομαρχιακά Συμβούλια καλούνται, στα πλαίσια της απόφασης αυτής, να καθορίσουν με αποφάσεις τους τις ώρες λειτουργίας των εν λόγω καταστηματων της περιοχής τους, σύμφωνα με την παράγραφο 2 του άρθρου 23 του ν.2224/94. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

16. Στην με αριθμό 3141/22.10.98 ερώτηση δόθηκε με το υπ'αριθμ. 12878/19.11.98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 3141/22.10.98 ερώτηση που κατέθεσε στη Βουλή των Ελλήνων ο Βουλευτής κ Η. Βεζδρεβάνης, αναφορικά με την 'Ιδρυση Μονάδας Τεχνητού Νεφρού στο Νοσοκομείο Φιλιατών ή ΚΥ Ηγουμενίτσας, παραθέτουμε τα ακόλουθα προς ενημέρωσή σας: 

Στον Οργανισμό του Ν.Γ.Ν. -ΚΥ ΦΙΛΙΑΤΩΝ προβλέπεται η λειτουργία Μονάδας Τεχνητού Νεφρού και έχουν ήδη συσταθεί δύο (2) θέσεις γιατρών Νεφρολογίας. 

Το Υπουργείο λαμβάνοντας υπόψη τις λειτουργικές ανάγκες του Νοσοκομείου έδωσε έγκριση για σύνταξη μελέτης αναδιαρρυθμίσεων και προσθηκών ώστε να προσδιοριστούν ενιαία και με σύγχρονο τρόπο όλες οι ανάγκες και οι λειτουργικές λύσεις που θα επιτρέψουν την εύρυθμη λειτουργία των τμημάτων που λειτουργούν και των προβλεπομένων από τον Οργανισμό όπως ΜΑΦ, Μονάδα Στεφανιαίων Νόσων, προώρων και βρεφών καθως και Μονάδα Τεχνητού Νεφρού. 

Ο Υπουργός 

Λ. ΠΑΠΑΔΗΜΑΣ" 

17. Στην με αριθμό 3297/30.10.98 ερώτηση δόθηκε με το υπ'αριθμ. 2778/23.11.98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Σε απάντηση της 3297/30.10.1998 ερώτησης που κατέθεσε στη Βουλή των Ελλήνων η Βουλευτής κ. Μ. Δαμανάκη και για θέματα της αρμοδιότητάς μας, σας ενημερώνουμε τα εξής: 

Στους αιτούντες άσυλο καθώς και στους παραμένοντες για ανθρωπιστικούς λόγυς παρέχονται πολλαπλές δυνατότητες κοινωνικής προστασίας. 

Με την έκδοση του αριθ. 189/16.6.1998 Προεδρικού Διατάγματος παρέχεται πλέον η δυνατότητα να απασχολούνται προσωρινά κατά τη διάρκεια εξέτασης της αίτησης ασύλου που καταθέτουν. 

Επίσης μπορούν να απευθύνονται στις μη κυβερνητικές οργανώσεις που σητρίζει και χρηματοδοτεί το Υπουργείο μας, οι οποίες παρέχουν πολυδιάστατη προστασία όπως, νομική υποστήριξη, εκπαιδευτικά προγράμματα, άμεση βοήθεια σε επείγουσες πειρπτώσεις κλπ., με τη προϋπόθεση όμως ότι καταθέτουν αίτηση ασύλου. 

'Ομως ένας μεγάλος αριθμός "προσφύγων" δεν επιθυμεί να παραμείνει στη χώρα μας (στην κατηγορία αυτή εμπίπτουν και οι Κούρδοι της πλατείας Κουμουνδούρου) και γι'αυτό δεν καταθέτει αίτηση ασύλου (δεν καθίστανται δηλαδή αιτούντες άσυλο). 

Το αποτέλεσμα αυτής της άρνησης είναι να καθίσταται δύσκολη η παρέμβαση του κράτους (π.χ. δεν μπορούν να φιλοξενηθούν στο Κέντρο Προσωρινής Διαμονής Αιτούντων 'Ασυλο Λαυρίου). 

Πάντως το Υπουργείο μας στα πλαίσια των αρμοδιοτήτων του προσπαθεί για την εξεύρεση λύσης. 

Ο Υφυπουργός 

Θ. ΚΟΤΣΩΝΗΣ" 

18. Στην με αριθμό 3135/22-10-98 ερώτηση δόθηκε με το υπ' αριθμ. 458/19-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 3135/22-10-98 του Βουλευτή κ. Χρ. Σμυρλή-Λιακατά σας γνωρίζουμε τα εξής: 

Το Υπουργείο Υγείας, αρμόδιο στα θέματα Υγείας, όσον αφορά στην εξάρτηση από ουσίες, αντιμετωπίζει το πρόβλημα με ευαισθησία και προγραμματισμό, προσπαθώντας πάντα να αξιοποιεί την υπάρχουσα σήμερα εμπειρία και γνώση. 

Μέσω του Οργανισμού Κατά των Ναρκωτικών χρηματοδοτεί επιστημονικούς φορείς για την υλοποίηση πανελλήνιων ερευνών που απευθύνονται στο γενικό και μαθητικό πληθυσμό. 

Με βάση τα αποτελέσματα των ανωτέρω ερευνών, σχεδιάζει και υλοποιεί τα ακόλουθα, που απαντούν στα ερωτήματα α' και β'. 

Στο πλαίσιο δράσης του 3ετους προγραμματισμού στον τομέα της πρωτοβάθμιας πρόληψης, έχει ήδη ιδρύσει μέσω του ΟΚΑΝΑ και λειτουργεί 32 Κέντρα Πρόληψης σε Δήμους και Νομούς της χώρας, με σκοπό τη δημιουργία 83 Κέντρων Πρόληψης σε όλη την Ελλάδα, 26 Κέντρα Πρόληψης στην Υγειονομική Περιφέρεια της Αττικής και 57 Κέντρα Πρόληψης στις Υγειονομικές Περιφέρειες στην υπόλοιπη Ελλάδα. 

Ο σκοπός της λειτουργίας των Κέντρων Πρόληψης είναι η πραγματοποίηση δράσεων πρωτοβάθμιας πρόληψης στην τοπική κοινότητα στη βάση των επιστημονικών προδιαγραφών. 

Επίσης, ο ΟΚΑΝΑ σε συνεργασία με το Ερευνητικό Πανεπιστημιακό Ινστιτούτο Ψυχικής Υγιεινής (ΕΠΙΨΥ), προχώρησε στη σύσταση του Κέντρου Εκπαίδευσης για την Πρόληψη της χρήσης Ναρκωτικών και την Προαγωγή της Υγείας, με στόχο την εκπαίδευση στελεχών πρόληψης προερχόμενων από την Τοπική Αυτοδιοίκηση, τα οποία θα στελεχώσουν τα Κέντρα Πρόληψης της περιοχής τους -έχουν ήδη εκπαιδευθεί 146 στελέχη πρόληψης- και την παραγωγή εκπαιδευτικού υλικού. 

Η ανωτέρω παρέμβαση καθώς επίσης και η επέκταση των προληπτικών παρεμβάσεων πρωτοβάθμιας πρόληψης, που απευθύνονται σε εκπαιδευτικούς, μαθητές, γονείς, εφήβους, στρατευμένους, επαγγελματίες ψυχικής υγείας, στελέχη της τοπικής κοινωνίας, στο ευρύ κοινό και σε άλλους επαγγελματίες, στοχεύουν στην υποστήριξη κοινωνικών δικτύων στην κοινότηττα, στην οποία ζουν και εκπαιδεύονται τα παιδιά και οι νέοι. 

Τέλος, μέσω του ΟΚΑΝΑ στο πλαίσιο του συντονισμού των δράσεων με τα άλλα συναρμόδια Υπουργεία, συνεργάζεται με το Υπουργείο Εθνικής Παιδείας και θρησκευμάτων, με στόχο τον κεντρικό σχεδιασμό και την υλοποίηση προγραμμάτων εκπαίδευσης των εκπαιδευτικών και την προαγωγή εκπαιδευτικού υλικού. Μέχρι στιγμής έχουν εκπαιδευθεί 56 Υπεύθυνοι Αγωγής Υγείας και έχει ήδη εκδοθεί εκπαιδευτικό υλικό που απευθύνεται σε εκπαιδευτικούς της Β/θμιας Εκπαίδευσης με τον τίτλο "Στηρίζομαι στα Πόδια μου" και σε γονείς με τίτλο "Επικοινωνία στην Οικογένεια". 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

19. Στην με αριθμό 3239/29-10-98 ερώτηση δόθηκε με το υπ' αριθμ. 4/20-11-98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της ερώτησης, 3239/29-10-1998, σχετικά με την χορήγηση επιδόματος σε αστυνομικούς που κατέθεσε ο Βουλευτής κ. Η. Βεζδρεβάνης, σας γνωρίζουμε ότι το Υπουργείο μας καταβάλλει μέσα από τις γνωστές δημοσιονομικές δυνατότητες της χώρας κάθε δυνατή προσπάθεια για τη βελτίωση της οικονομικής θέσης του προσωπικού και μετά την ολοκλήρωση την 1-7-1998 του μισθολογίου του στρατιωτικού, αστυνομικού και πυροσβεστικού προσωπικού που καθιερώθηκε με το ν. 2448/1996, αλλά και των βελτιωτικών παρεμβάσεων που έγιναν του ν. 2512/97 και 2592/98. 

Με τον αναφερόμενο νόμο, με τον οποίο αναβαθμίσθηκε η θέση του εν λόγω προσωπικού, καθιερώθηκε ενιαία πολιτική επί των αποδοχών του, και καταργήθηκαν τα επιδόματα που ίσχυαν μέχρι τότε, εκτός ορισμένων τα οποία διατηρήθηκαν, σύμφωνα με τη διάταξη της παρ. 2 του άρθρου 3 του νόμου αυτού, μεταξύ των οποίων και τα επιδόματα κινδύνου. 

Με την ίδια διάταξη τα επιδόματα αυτά (πτητικό, ΕΚΑΜ, ΜΑΤ, ΕΚΑΜ, ανιχνευτών εξουδετερωτών βομβών και εκρηκτικών μηχανισμών κλπ.) εξακολουθούν να καταβάλλονται, όπως ορίζουν οι ισχύουσες περί αυτών διατάξεις, στο ύψος που είχαν διαμορφωθεί για τους δικαιούχους αυτών την 31-12-1996. 

Επισημαίνεται ότι επιδόματα εκ των ανωτέρω αναφερομένων που καθορίζονται σε ποσοστό επί ενός συγκεκριμένου βασικού μισθού, δεν αναπροσαρμόζονται ύστερα από την αναμόρφωση των βασικών μισθών από τις διατάξεις του νέου ενιαίου μισθολογίου, αλλά εξακολουθούν να καταβάλλονται στο ύψος που είχαν διαμορφωθεί προ της εφαρμογής αυτού. 

Επίσης, σύμφωνα με τη διάταξη της παρ. 1γ του άρθρου 8 του ν. 2512/1997, τα ανωτέρω διατηρούμενα επιδόματα αναπροσαρμόζονται αυτόματα κάθε χρόνο ανάλογα με το ποσοστό του πληθωρισμού, ενώ είναι δυνατή η αναπροσαρμογή τους και με κοινή απόφαση των αρμοδίων Υπουργών. 

'Ηδη, αυτά αναπροσαρμόστηκαν από 1-1-1998 σε ποσοστό 4,7%. Για το έτος 1999 καταβάλλεται προσπάθεια, ώστε να αναπροσαρμοσθούν, στα πλαίσια του νέου προϋπολογισμού και των δημοσιονομικών δυνατοτήτων της χώρας. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

20. Στην με αριθμό 3225/29-10-98 ερώτηση δόθηκε με το υπ' αριθμ. 11/20-11-98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της ερώτησης 3225/29-10-1998 σχετικά με την πυροπροστασία στον νομό Ευβοίας που κατέθεσε ο Βουλευτής κ. Λ. Παπαγεωργόπουλος, σε ό,τι μας αφορά, σας γνωρίζουμε ότι κατά τη φετινή αντιπυρική περίοδο, παρά το γεγονός ότι εκδηλώθηκαν ταυτόχρονα πολλές και δύσκολες δασικές πυρκαγιές σε όλη τη χώρα, με αντίξοες καιρικές συνθήκες, που χαρακτηρίστηκαν οι χειρότερες των τελευταίων ετών, το Πυροσβεστικό Σώμα διαθέτοντας το σύνολο των δυνάμεών του και σε συνεργασία με τις λοιπές Αρχές και φορείς, ανταποκρίθηκε ικανοποιητικά στην αποστολή του και πέτυχε στις περισσότερες περιπτώσεις να περιορίσει την πυρκαγιά και να αποτρέψει την επέκτασή της σε κατοικημένες περιοχές. 

Επισημαίνεται ότι, όπως προκύπτει από τηρούμενα στην Υπηρεσία μας στοιχεία, ο αριθμός των αγροτοδασικών πυρκαγιών, κατά τη θερινή περίοδο, ξεπέρασε κάθε προηγούμενο και μέχρι 3Ο-9-1998 είχαν καταγραφεί 8.451 τέτοιες πυρκαγιές. 

Σε ό,τι αφορά την ανάληψη της δασοπυρόσβεσης από το Πυροσβεστικό Σώμα με τον ν. 2612/1998, σας πληροφορούμε ότι το κείμενο του νόμου ήταν αποτέλεσμα εργασιών και μελέτης επιτροπής που συγκροτήθηκε με απόφαση του Υπουργού Γεωργίας δέκα περίπου μήνες πριν από την κατάθεση του νομοσχεδίου στη Βουλή. 

Πάντως, μετά τη λήξη της φετινής αντιπυρικής περιόδου, το Αρχηγείο του Πυροσβεστικού Σώματος προβαίνει σε αποτίμηση, ανάλυση και αξιολόγηση των στοιχείων και των νέων δεδομένων, για τη λήψη πρόσθετων μέτρων με στόχο την εντόπιση των αδυναμιών, τη βελτίωση και αποτελεσματικότερη απόδοση του μηχανισμού πυροπροστασίας. 'Ηδη, σε εφαρμογή των διατάξεων του ν. 2612/1998, προωθείται η έκδοση Κοινής Υπουργικής απόφασης, στην οποία θα ορίζεται ακριβέστερα ο τρόπος συνεργασίας και εμπλοκής της κάθε Υπηρεσίας και φορέα για την αντιμετώπιση των δασικών πυρκαγιών, με στόχο την καλύτερη αξιοποίηση του έμψυχου και άψυχου δυναμικού της χώρας. 

Για τα λοιπά θέματα, αρμόδια να σας πληροφορήσουν είναι τα συνερωτώμενα Υπουργεία. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

21. Στην με αριθμό 3235/29-10-98 ερώτηση δόθηκε με το υπ' αριθμ. 26/20-11-98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της ερώτησης 3235/29-10-1998, που κατέθεσε ο Βουλευτής κ. Π. Ψωμιάδης, σας γνωρίζουμε ότι, για τα θέματα των μέτρων ασφαλείας και των ληστειών σε βάρος των καταστημάτων τραπεζών, ενημερώθηκε η Εθνική Αντιπροσωπεία την Πέμπτη, 19-11-1998, κατά τη συζήτηση της 175/16-11-1998 επίκαιρης ερώτησης, που κατέθεσε ο Βουλευτής κ. Μ.Αγγουράκης. 

Σε ό,τι αφορά τον άδικο χαμό της άτυχης φοιτήτριας Βασιλικής ΚΑΤΣΑΝΟΥ, κατά τη διάρκεια της ληστείας, που έλαβε χώρα την 22-10-1998 στο υποκατάστημα της Εμπορικής Τράπεζας στην Τριανδρία Θεσσαλονίκης, σας πληροφορούμε ότι οι αρμόδιες Υπηρεσίες μας συνεχίζουν τις έρευνες και καταβάλλουν κάθε δυνατή προσπάθεια για την ανακάλυψη των αγνώστων δραστών. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

22. Στην με αριθμό 3242/29-10-98 ερώτηση δόθηκε με το υπ' αριθμ. 3/20-11-98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της ερώτησης 3242/29-10-1998 σχετικά με την λειτουργία λατομείου στην Τήνο που κατέθεσαν οι Βουλευτές κύριοι Σ. Κόρακας και Μ. Αγγουράκης σε ό,τι μας αφορά, σας γνωρίζουμε ότι, για το αναφερόμενο θέμα, το Αστυνομικό Τμήμα Τήνου, στα πλαίσια των αρμοδιοτήτων του, από την πρώτη στιγμή, διενήργησε σχετικούς ελέγχους και εφάρμοσε κατά των υπαιτίων τα προβλεπόμενα από την ισχύουσα νομοθεσία. 

Συγκεκριμένα η ανωτέρω Υπηρεσία προέβη στις εξής ενέργειες: 

Την 7-10-1998 υπέβαλε στον εισαγγελέα πρωτοδικών Σύρου σχηματισθείσα δικογραφία σε βάρος των υπευθύνων των εταιρειών "Ν.Γ. ΣΚΟΥΛΟΥΔΗ Α.Ε και ΑΙΟΛΙΚΗ ΤΕΧΝΙΚΗ Α Ε.", επειδή διαπιστώθηκε επέμβασή τους στο λατομείο κληρονόμων ΠΕΡΑΚΗ, χωρίς να διαπιστωθεί και χρήση εκρηκτικών υλών. 

Την 13-10-98 με έγγραφό της ζήτησε από την Επιθεώρηση Μεταλλείων Νοτίου Ελλάδος τη διενέργεια αυτοψίας στους χώρους των λατομείων Ν. ΠΑΛΑΜΑΡΗ και Ι ΠΕΡΑΚΗ. Η Υπηρεσία αυτή απάντησε την 26-10-98 ότι με την Δ.1Ο/Β/Φ.29.ΓΝ/οικ.18216 από 5-10-98 απόφαση της Υπουργού Ανάπτυξης ακυρώνεται η 634/7-7-98 απόφαση του Νομάρχη Κυκλάδων για εκμετάλλευση στο παλαιό λατο μείο Ν. ΠΑΛΑΜΑΡΗ από την εταιρεία Ν.Γ. ΣΚΟΥΛΟΥΔΗ Α.Ε. 

Την 16-10-98 υπέβαλε στον εισαγγελέα σχηματισθείσα δικογραφία σε βάρος του ΠΑΛΑΜΑΡΗ Νικολάου, για αποκομιδή ογκολίθων από το λατομείο του. 

Την 19-10-98 υπέβαλε τα σχετικά έγγραφα που αφορούσαν την υπόθεση στον ανωτέρω εισαγγελέα, για ενημέρωσή του και λήψη οδηγιών για περαιτέρω χειρισμό τηζ υπόθεσης από ποινικής πλευράς. 

Την 20-10-98 υπέβαλε σχηματισθείσα δικογραφία σε βάρος των υπευθύνων των εταιρειών Ν.Γ. ΣΚΟΥΛΟΥΔΗ Α.Ε. και ΑΙΟΛΙΚΗ ΤΕΧΝΙΚΗ Α.Ε., στον εισαγγελέα, κατόπιν παραγγελίας του, προς εξακρίβωση έγγραφης καταγγελίας του προέδρου της κοινότητας Υστερνίων Τήνου. 

Επισημαίνεται ότι, όπως διεπίστωσαν οι αρμόδιες Υπηρεσίες μας, μετά την έκδοση της απόφασης της Επιτροπής Αναστολών του Σ.τ.Ε. οι εργασίες στα αναφερόμενα λατομεία αφορούσαν την αποκομιδή των υπαρχόντων και των ήδη εξορυχθέντων αδρανών υλικών, σύμφωνα με τις άδειες της Νομαρχιακής Αυτοδιοίκησης Κυκλάδων. 

Τέλος, προς τις αρμόδιες Υπηρεσίες μας δόθηκαν σαφείς εντολές και οδηγίες για τη συνέχιση και εντατικοποίηση των ελέγχων στην αναφερόμενη περιοχή και εφαρμογή με αυστηρότητα της νομοθεσίας προς κάθε κατεύθυνση. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

23. Στην με αριθμό 3267/29-10-98 ερώτηση δόθηκε με το υπ' αριθμ. 65/20-11-98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της ερώτησης 3267/29-10-1998 που κατέθεσε ο Βουλευτής κ. Σ. Σπηλιωτόπουλος, σε ό,τι αφορά, σας γνωρίζουμε τα εξής: 

Η επαιτεία των ανηλίκων και η οικονομική εκμετάλλευση αυτών από ενήλικες πράγματι παρουσιάζει τα τελευταία χρόνια έξαρση, η οποία οφείλεται κυρίως στην αύξηση του αριθμού των οικονομικών λαθρομεταναστών στη χώρα μας, οι οποίοι αντιμετωπίζουν προβλήματα επιβίωσης. 

Το Υπουργείο μας παρακολουθεί με ιδιαίτερη ευαισθησία την αναφερόμενη εγκληματικότητα και σε συνεργασία με συναρμόδιους φορείς εφαρμόζει κατά των υπαιτίων την ισχύουσα νομοθεσία με τους απαιτούμενους λεπτούς χειρισμούς και λαμβάνει όλα τα αναγκαία μέτρα, για την περιστολή του φαινομένου αυτού, την περίθαλψη των ανηλίκων και την παροχή κάθε αναγκαίας βοήθειας προς αυτούς. 

Στα πλαίσια αυτά, οι αρμόδιες Αστυνομικές Υπηρεσίες και κυρίως οι ειδικές Υπηρεσίες ανηλίκων, που έχουν ιδρυθεί στην Αθήνα, Θεσσαλονίκη, Πάτρα και Ηράκλειο, με αποστολή την ειδική μεταχείριση των ανηλίκων, αντιμετωπίζουν την παραβατικότητα αυτών με ευαισθησία, κατανόηση και ανθρωπιά και τους παραπέμπουν, όταν είναι απαραίτητο, στον Εισαγγελέα Ανηλίκων, με τον οποίο συνεργάζονται στενά. Επίσης, παραπέμπουν στη Δικαιοσύνη τους εγήλικες, για εκμετάλλευση και παραμέληση αυτών. 

Για το θέμα της προστασίας της νεολαίας από τα ναρκωτικά, ιδιαίτερη βαρύτητα έχει δοθεί σήμερα και επιτηρούνται πυκνότερα από τις Υπηρεσίες Τάξης, Ασφάλειας και 'Αμεσης Δράσης, σχολεία, φροντιστήρια, αθλητικοί και λοιποί ευαίσθητοι χώροι, στους οποίους σπουδάζουν, αθλούνται και συχνάζουν οι νέοι, για αποτροπή εμφάνισης σε αυτά υπόπτων και κακοποιών στοιχείων (τοξικομανών, επιδειξιών, παιδεραστών, μοτοσικλετιστών "καμικάζι", κ.λ.π.) και παραπομπή στη δικαιοσύνη εκείνων που παραβιάζουν τις περί ναρκωτικών και λοιπές διατάξεις της ισχύουσας νομοθεσίας. 

Επίσης, δόθηκε εντολή για άμεση επαφή των Διοικητών των Υπηρεσιών, στην τοπική αρμοδιότητα των οποίων περιλαμβάνονται σχολεία, με διευθυντές και καθηγητές των σχολείων, με συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας. στις περιπτώσεις που εντοπίζονται ύποπτα ή κακοποιά στοιχεία, σε σχολεία ή στους πέριξ αυτών χώρους, η επέμβαση των Αστυνομικών εκδηλώνεται άμεσα και αποτελεσματικά. 

Πέραν αυτών όμως, πρέπει να επισημανθεί ότι η αντιμετώπιση του ανωτέρω κοινωνικού φαινομένου και της συναφούς εγκληματικότητας είναι μια διαδικασία που δεν εξαντλείται μόνο στον τομέα της αστυνομικής δραστηριότητας, αλλά απαιτείται η ενεργός συμμετοχή και ευαισθητοποίηση όλης της κοινωνίας σε φμονική συνεργασία με όλους τους φορείς της. 

Τέλος, σε ό,τι αφορά τη διδασκαλία του μαθή ματος της κυκλοφοριακής αγωγής στα σχολεία, σας πληροφορούμε ότι, κατά το παρελθόν, από το Υπουργείο μας έχουν γίνει σχετικές προτάσεις προς το συνερωτώμενο Υπουργείο Εθνικής Παιδείας και Θρησκευμάτων. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

24. Στην με αριθμό 3258/29-10-98 ερώτηση δόθηκε με το υπ' αριθμ. 179/20-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3258/29-10-1998, σχετικά με την Οργάνωση Υπηρεσιών δασοπυρόσβεσης, που κατέθεσε ο Βουλευτής κ. Μ. Μπεντενιώτης, σας γνωρίζουμε ότι, μετά τη λήξη της φετινής αντιπυρικής περιόδου, το Αρχηγείο του Πυροσβεστικού Σώματος προβαίνει σε αποτίμηση, ανάλυση και αξιολόγηση των στοιχείων και των νέων δεδομένων, για τη λήψη πρόσθετων μέτρων και αναθεώρηση των σημείων εκείνων του συστήματος δασοπυρόσβεσης που παρουσίασαν αδυναμίες με στόχο τη βελτίωση και αποτελεσματικότερη απόδοση του μηχανισμού πυροπροστασίας. 

'Ηδη, στα πλαίσια αυτά και σε εφαρμογή των διατάξεων του Ν. 2612/1998, προωθείται η έκδοση Κοινής Υπουργικής Απόφασης, στην οποία θα ορίζεται ακριβέστερα ο τρόπος συνεργασίας και εμπλοκής της κάθε Υπηρεσίας και φορέα για την αντιμετώπιση των δασικών πυρκαγιών, με στόχο την καλύτερη αξιοποίηση του έμψυχου και άψυχου δυναμικού της χώρας. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

25. Στην με αριθμό 3260/29-10-98 ερώτηση δόθηκε με το υπ' αριθμ. 2-α/20-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3260/29-10-1998, σχετικά με τις "Συνθήκες αυτοκτονίας αλλοδαπού κρατουμένου", που κατέθεσε η Βουλευτής κ. Σ. Αλφιέρη, σας γνωρίζουμε τα εξής: 

Ο ανήλικος Βούλγαρος υπήκοος KARAGIOZOF ALHAN ή VASILY συνελήφθη στον δημοτικό κήπο Δράμας, μετά από επίμονα παράπονα και καταγγελίες ιδιωτών, επειδή περιφερόταν άσκοπα, επαιτούσε, διανυκτέρευε όπου εύρισκε και είχε επαφές με τοξικομανείς και άλλα ύποπτα άτομα, κατ' εφαρμογή τόσο των οριζομένων για την προστασία των ανηλίκων στο άρθρο 97 του Π.Δ. 141/91, όσο και των διατάξεων του ν. 1975/91. 

Στο αστυνομικό κατάστημα όπου οδηγήθηκε, αφού συντάχθηκε έκθεση σύλληψης και βεβαίωσης αυτοφώρου πλημμελήματος για λάθρα είσοδό του και παραμονή στη χώρα, κατά παράβαση του άρθρου 4 του ν. 1975/91 και πάγια τακτική, σύμφωνα με παραγγελία του Εισαγγελέα Πλημμελειοδικών Δράμας, κρατήθηκε στο κρατητήριο της Υπηρεσίας μόνος του, αφού δεν υπήρχαν άλλοι κρατούμενοι και έτσι τηρήθηκαν οι προϋποθέσεις των άρθρων 67 και 97 του Π.Δ. 141/91 "περί ιδιαίτερων κρατητηρίων εγκλεισμού των συλλαμβανομένων ανηλίκων". 

Για το θέμα της αυτοκτονίας του ανηλίκου εντός του κρατητηρίου, που έγινε με βρόγχο που σχημάτισε ο ίδιος στο λαιμό του με το κάτω μέρος της πυτζάμας του, ενημερώθηκε αμέσως ο Εισαγγελέας, οποίος μαζί με τον ιατροδικαστή ενήργησαν αυτοψία στο χώρο του κρατητηρίου και παρευρέθη κατά τη νεκροψία-νεκροτομή, που έγινε στο νοσοκομείο Δράμας. 

Για τη διερεύνηση των συνθηκών αυτοκτονίας του ανηλίκου, από τον Εισαγγελέα παραγγέλθηκε αμέσως η διενέργεια προανάκρισης, η οποία ανατέθηκε σε Αστυνομικό Διευθυντή και ήδη περαιώθηκε και υπεβλήθη σ' αυτόν και από την Υπηρεσία διατάχθηκε η διενέργεια 'Ενορκης Διοικητικής Εξέτασης από Αστυνομικό Υποδιευθυντή. 

Σε ό,τι αφορά την αντιμετώπιση των ανηλίκων από τις Αστυνομικές Υπηρεσίες, σας πληροφορούμε ότι αυτοί, σύμφωνα με την ισχύουσα νομοθεσία, τυγχάνουν ειδικής μεταχείρισης και στις περιπτώσεις διάπραξης παράβασης αντιμετωπίζονται με ευαισθησία, κατανόηση και ανθρωπιά και παραπέμπονται, όταν επιβάλλεται, στον Εισαγγελέα Ανηλίκων, με τον οποίο υπάρχει στενή συνεργασία. Επίσης, οι Υπηρεσίες σε κάθε περίπτωση εκμετάλλευσης ή παραμέλησης ανηλίκου παραπέμπουν τους ενήλικες υπευθύνους στη Δικαιοσύνη. 

Για την επίτευξη του ανωτέρω στόχου, έχουν ιδρυθεί ειδικές Υπηρεσίες ανηλίκων στις Υπηρεσίες Ασφαλείας Αττικής, Θεσσαλονίκης, Πάτρας και Ηρακλείου. Επίσης έχουν δοθεί συγκεκριμένες εντολές και οδηγίες και ο χειρισμός των θεμάτων ανηλίκων γίνεται από προσωπικό με ειδικές γνώσεις και πείρα, καθώς και ικανότητα να αντιμετωπίζει με τη δέουσα σοβαρότητα και προσοχή το πρόβλημα, ώστε να προστατεύεται η προσωπικότητα και η αξιοπρέπεια του ανηλίκου. 

Τέλος, σε όλες τις βαθμίδες της εκπαίδευσης και μετεκπαίδευσης, οι αστυνομικοί διδάσκονται τη συμπεριφορά και τζ στάση, την οποία πρέπει να τηρούν, όταν καλούνται να ασχοληθούν με υποθέσεις ανηλίκων. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

26. Στην με αριθμό 3293/30-10-98 ερώτηση δόθηκε με το υπ' αριθμ. 2/20-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3293/30-10-1998, σχετικά με την "Απαλλαγή της Αστυνομίας από ξένα έργα", που κατέθεσε ο Βουλευτής κ. Η. Βεζδρεβάνης, σας γνωρίζουμε ότι από το Υπουργείο μας θα συνεχισθούν και θα ενταθούν οι προσπάθειες που έχουν ξεκινήσει για την αποδέσμευση της Αστυνομίας από έργα ξένα προς την αποστολή της, με σκοπό την εξοικονόμηση αστυνομικών δυνάμεων, οι οποίες θα διατεθούν στη μάχη κατά του εγκλήματος. 

'Ηδη, η Ελληνική Αστυνομία, με τις διατάξεις των νόμων 2168/1993 και 2386/1996 και σειράς κοινών υπουργικών αποφάσεων που έχουν εκδοθεί σε εξουσιοδότηση αυτών, έχει αποδεσμευθεί από σημαντικό φόρτο ξένων έργων διοικητικής φύσεως, όπως είναι οι επιδόσεις εγγράφων και εκτελέσεις αποφάσεων άλλων δημοσίων Υπηρεσιών, η χορήγηση βεβαιώσεων και πιστοποιητικών, η συμμετοχή σε συλλογικά όργανα κλπ. 

Στα πλαίσια των ανωτέρω διατάξεων επιδιώκουμε και την επιτάχυνση των διαδικασιών για την υλοποίηση του στόχου της οριστικής αποδέσμευσης της Αστυνομίας από την εκτέλεση του έργου της εξωτερικής φρούρησης των φυλακών και σωφρονιστικών καταστημάτων καθώς και από την επίδοση των ποινικών δικογράφων. 

Για τον ίδιο σκοπό, θα αναλάβουμε πρωτοβουλίες και θα συνεργασθούμε με τα συναρμόδια Υπουργεία, για την προώθηση του θέματος της μεταβίβασης αρμοδιοτήτων, που σχετίζονται με την ευταξία και ευκοσμία, το υπαίθριο εμπόριο, τη χορήγηση βεβαιώσεων, την εκτέλεση αποφάσεων, την εφαρμογή του Γενικού Οικοδομικού Κανονισμού κλπ. στην Τοπική Αυτοδιοίκηση. 'Ηδη, με τις διατάξεις του ν. 2647/1998, μεταβιβάζονται ορισμένες από τις αρμοδιότητες αυτές στους Ο.Τ.Α. ως προς τα διοικητικής φύσεως έργα. 

Επίσης εξοικονόμηση αστυνομικού προσωπικού θα προέλθει και από την σύσταση των Ειδικών Υπηρεσιών Συνοριακής Φύλαξης, που έγινε πρόσφατα και οποίες θα λειτουργήσουν μετά την πρόσληψη του προσωπικού που θα τις στελεχώσουν. 

Τέλος, από το Υπουργείο μας έχουν εκδηλωθεί όλες οι επιβαλλόμενες ενέργειες, προκειμένου να μην ανατίθενται στην Αστυνομία έργα ξένα προς την αποστολή της και να τηρείται στην πράξη η διάταξη του άρθρου 18 του ν. 1481/84, σύμφωνα με την οποία, η Αστυνομία εκτελεί μόνο τα έργα που προβλέπονται από διατάξεις νόμων, προεδρικών διαταγμάτων και υπουργικών αποφάσεων, που προσυπεγράφησαν από τον Υπουργό Δημόσιας Τάξης. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

27. Στην με αριθμό 6035/410/21-1-99 ερώτηση/ΑΚΕ δόθηκε με το υπ' αριθμ. 1066/6-2-99 έγγραφο από τον Υφυπουργό Πολιτισμού η ακόλουθη απάντηση: 

"Σε απάντηση της 6035/410/21-1-99 ερώτησης και Α.Κ.Ε., που κατέθεσαν οι Βουλευτές κύριοι Γ. Ορφανός, Λ. Παπανικολάου, Φ. Πάλλη-Πετραλιά και Χ. Παπαθανασίου σας πληροφορούμε ότι η Οργανωτική Επιτροπή του Παγκοσμίου Πρωταθλήματος έκανε τον έλεγχο των δαπανών και περάτωσε το έργο της το τέλος Φεβρουαρίου 1998. 

Το σύνολο των εγγράφων δαπανών, συμβάσεων, μισθοδοτικών καταστάσεων, του χρησιμοποιηθέντος προσωπικού έχουν παραδοθεί από τον Αύγουστο του 1997 στην ομάδα των Ορκωτών Λογιστών, οι οποίοι αυτήν την περίοδο βρίσκονται στην τελική φάση της σύνταξης της σχετικής 'Εκθεσης αποτελεσμάτων. 

Τα αιτούμενα έγγραφα δεν είναι δυνατόν να κατατεθούν στην Βουλή γιατί βρίσκονται στη διάθεση της ομάδας των Ορκωτών Λογιστών. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

28. Στην με αριθμό 4884/320/9-12-98 ερώτηση/ΑΚΕ δόθηκε με το υπ' αριθμ. 262/28-1-99 έγγραφο από τον Υπουργό Μακεδονίας - Θράκης η ακόλουθη απάντηση: 

"Σε απάντηση της με αριθμό 4884/320/9.12.1998 ερώτησης και αίτησης κατάθεσης εγγράφων του Βουλευτή κ. Γ. Σαλαγκούδα, σας στέλνουμε ονομαστική κατάσταση των ειδικών συμβούλων και συνεργατών του Πολιτισμού Γραφείου του Υπουργού και του Γενικού Γραμματέα Παλιννοστούντων Ομογενών του Υπουργείου Μακεδονίας - Θράκης και σας γνωρίζουμε ότι στο Υπουργείο δεν έχουν συγκροτηθεί γνωμοδοτικές, συμβουλευτικές επιτροπές, καθώς και ομάδες εργασίας. 

Ο Υπουργός 

ΙΩΑΝΝΗΣ ΜΑΓΚΡΙΩΤΗΣ" 

Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

29. Στις με αριθμούς 4875/314/9-12-98 και 5065/339/14-12-98 ερωτήσεις/ΑΚΕ δόθηκε με το υπ' αριθμ. 2057/9-2-99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στις ερωτήσεις και αιτήσεις κατάθεσης εγγράφων με αριθμούς 4875/314/9.12.98 και 5065/339/14.12.98 της Βουλευτού κ. Β. Αράπη - Καραγιάννη, σχετικά με τις αποσπάσεις εκπαιδευτικών Δευτεροβάθμιας Εκπαίδευσης στις Διευθύνσεις και τα Γραφεία Δ/θμιας Εκπ/σης, σας γνωρίζουμε ότι αυτές πραγματοποιούνται για την κάλυψη υπηρεσιακών στα εν λόγω Γραφεία, ύστερα από πρόταση του αρμόδιου Προϊσταμένου κατά τις διατάξεις του άρθρου 16 παρ. 6 του ν. 1566/85. Σημειώνεται ότι αποσπώνται εκπαιδευτικοί σε κενές θέσεις διοικητικών υπαλλήλων και μόνο στην περίπτωση που υπάρχει αιτιολογημένη εισήγηση από το οικείο γραφείο ότι υπάρχουν αυξημένες και έκτακτες ανάγκες ή ανάγκες για εξειδικευμένο προσωπικό π.χ. ειδικότητας πληροφορικής, εγκρίνεται η απόσπαση μεγαλύτερου αριθμού εκπαιδευτικών της αντίστοιχης ειδικότητας. 

Συνοδευτικά καταθέτουμε ονομαστικές καταστάσεις διοικητικού προσωπικού και καθηγητών που υπηρετούν στις Διευθύνσεις και στα Γραφεία Δ.Ε. Α,Β,Γ,Δ, Αθήνας, Ανατολικής Αττικής, Δυτικής Αττικής, Πειραιά καθώς και ονομαστικές καταστάσεις των αιρετών εκπαιδευτικών των Π.Υ.Σ.Δ.Ε. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

30. Στην με αριθμό 5744/385/12-1-99 ερώτηση/ΑΚΕ δόθηκε με το υπ' αριθμ. 3176/2-2-99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της Ερώτησης και Αίτησης Κατάθεσης Εγγράφων 5744/385/12-1-99, που κατέθεσε ο Βουλευτής κ. Αλ. Παπαδόγγονας σχετικά με το Λόχο ΕΠΥΕΘΑ, σας γνωρίζονται τα ακόλουθα: 

Ο Λόχος ΕΠΥΕΘΑ (Επιτελείο Υπουργού Εθνικής 'Αμυνας) αποτελεί τη μονάδα υποστήριξης του Επιτελείου. Είναι αρμόδιο για όλα τα θέματα υποστήριξης και Διοικητικής Μέριμνας του Επιτελείου. Η ίδρυση του Λόχου περιλαμβάνεται στο ίδιο Προεδρικό Διάταγμα με το οποίο ιδρύθηκε και το ΕΠΥΕΘΑ (ΠΔ 393/95 27.10.95 ΦΕΚ 218 Α) και υπάγεται απ' ευθείας στο Γεν. Δ/ντή. 

Ο Λόχος έχει αναλάβει υποχρεώσεις, οι οποίες μέχρι την ίδρυση του, εκτελούντο από το Τάγμα ΓΕΕΘΑ. Σημειωτέον ότι για την υποστήριξη των λειτουργιών του ΣΓ/ΥΕΘΑ και ΣΓ/ΥΦΕΘΑ, τα οποία σε οργανωτική δομή ήταν πολύ μικρότερα του σημερινού ΕΠΥΕΘΑ, κατά την περίοδο 1990-1993 υπηρέτησαν 347 οπλίτες, (204 και 143 αντίστοιχα). 

'Οσον αφορά τον Πίνακα Οργάνωσης Υλικού (ΠΟΥ), η έκδοση του δεν αποτελεί απαραίτητη προϋπόθεση για τη λειτουργία του Λόχου. Ο ΠΟΥ, απλά ρυθμίζει λεπτομερέστερα, θέματα που άπτονται της καθημερινής λειτουργίας του Λόχου. Παρά ταύτα σας ενημερώνουμε, ότι προσχέδιο του ΠΟΥ είναι έτοιμο και εκκρεμεί μόνο η εισαγωγή του στο Συμβούλιο Αρχηγών Γενικών Επιτελείων (ΣΑΓΕ), προς έγκριση. 

Στη συνέχεια, οι οπλίτες που υπηρετούν στο Λόχο, 205 συνολικά, προέρχονται και από τους τρεις Κλάδους των Ενόπλων Δυνάμεων. Πρέπει να σημειωθεί ότι ο αριθμός αυτός καταδεικνύει την εντυπωσιακή μείωση που έχει επέλθει σε σχέση με το πρόσφατο παρελθόν (347 οπλίτες). 

Οι προϋπόθεσεις μετάθεσης τους μετά την υποχρεωτική παραμονή στην παραμεθόριο, ελέγχονται διεξοδικά από τα Γενικά Επιτελεία από τα οποία και μετατίθενται στο Λόχο. 'Απαντες οι οπλίτες του Λόχου, πληρούν τις προϋποθέσεις τις οποίες θέτουν οι κείμενες διατάξεις. Στους υπηρετούντες στρατεύσιμους έχουν ανατεθεί συγκεκριμένα καθήκοντα και απασχολούνται στα πλαίσια λειτουργίας είτε του ΕΠΥΕΘΑ είτε του Λόχου αυτού. 

Τέλος όσον αφορά στο γεγονός της 2ας Ιανουαρίου, αυτό δημιουργήθηκε όταν οπλίτες προκειμένου να εκτελέσουν διατεταγμένη υπηρεσία, κατευθύνθηκαν προς την έξοδο, χωρίς να είναι εφοδιασμένοι με τα απαραίτητα υπηρεσιακά σημειώματα. Κατόπιν παρέμβασης του Γραφείου Τύπου του Κου ΥΕΘΑ, ο Στρατοπεδάρχης, ενέκρινε την έξοδο των στρατευσίμων. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ"). 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να διαβάσω το δελτίο επικαίρων ερωτήσεων της Τετάρτης 17 Μαρτίου 1999. 

Α.ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν.Βουλής) 

1. Η με αριθμό 779/12-3-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Αδαμόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων αντιμετώπισης των καταστροφών που προκλήθηκαν από τις βροχοπτώσεις στο Νομό Λάρισας. 

2. Η με αριθμό 780/12-3-99 επίκαιρη ερώτηση της Βουλευτού της Νέας Δημοκρατίας κ. 'Αννας Ψαρούδα-Μπενάκη προς τον Υπουργό Εθνικής Παιδείας και Θρησκευμάτων, σχετικά με την περικοπή του προϋπολογισμού των Δημοσίων Επενδύσεων για τα Ανώτατα Εκπαιδευτικά Ιδρύματα (ΑΕΙ). 

3. Η με αριθμό 794/15-3-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Εξωτερικών και Εθνικής 'Αμυνας, σχετικά με τις προθέσεις της Κυβέρνησης για την αποστολή ελληνικών στρατιωτικών δυνάμεων στο Κόσοβο κλπ. 

4. Η με αριθμό 769/10-3-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας, σχετικά με τη λήψη πρόσθετων μέτρων για την ταχύτερη αποκλιμάκωση του πληθωρισμού κλπ. 

5. Η με αριθμό 792/15-3-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Μεταφορών και Επικοινωνιών, σχετικά με τη διαδικασία αποστολής ανθρωπιστικής βοήθειας στο Κονγκό από τον Ιεραποστολικό Σύνδεσμο "'Αγιος Κοσμάς ο Αιτωλός". 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2&3Καν.Βουλής) 

1. Η με αριθμό 786/12-3-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση και λειτουργία χώρου Υγειονομικής Ταφής Απορριμμάτων στη θέση Μαυροράχη του Δήμου Βερτίσκου Θεσσαλονίκης κλπ. 

2. Η με αριθμό 773/11-3-99 επίκαιρη ερώτηση του Βουλευτή της Νέας Δημοκρατίας κ. Αντωνίου Φούσα προς τους Υπουργούς Εθνικής 'Αμυνας και Δημόσιας Τάξης, σχετικά με τη λήψη των αναγκαίων μέτρων, για την αποτελεσματική φύλαξη των συνόρων μας με την Αλβανία. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 

ΑΝΑΦΟΡΩΝ ΚΑΙ ΕΡΩΤΗΣΕΩΝ

Α. Αναφορές-ερωτήσεις πρώτου κύκλου: 

Θα προηγηθεί η δεύτερη ερώτηση πρώτου κύκλου για να διευκολυνθεί ο συνάδελφος κ. Κονταξής, η με αριθμό 6147/26-1-99 ερώτηση του Βουλευτή της Νέας Δημοκρατίας κ. Αθανασίου Κονταξή προς τον Υπουργό Τύπου και Μέσων Μαζικής Ενημέρωσης, σχετικά με τη λήψη μέτρων για την εμβέλεια (δικτύωση), σε περισσότερους από ένα (1) νομούς τεσσάρων (4) ραδιοφωνικών σταθμών κλπ. 

Η ερώτηση του κ. Κονταξή έχει ως εξής: 

"Βάσει διατάξεων του νόμου 2328/1995 "Νομικό καθεστώς της ιδιωτικής τηλεόρασης και της τοπικής ραδιοφωνίας, ρύθμιση θεμάτων της ραδιοτηλεοπτικής αγοράς και άλλες διατάξεις" γίνονται διάφορες ρυθμίσεις σχετικώς με τη δικτύωση (εμβέλεια) των ραδιοφωνικών και τηλεοπτικών σταθμών. 

Κατόπιν αυτών, ερωτώνται οι αρμόδιοι κύριοι Υπουργοί: 

Εάν οι ραδιοφωνικοί σταθμοί "ΣΚΑΙ", "ΑΝΤΕΝΝΑ", "PLANET 104,5" και "FLASH 96,1" τον Ιούνιο 1996: 

1. Διέθεταν δικτύωση (εμβέλεια) εις περισσοτέρους του ενός νομούς της Ελλάδος και ποίους. 

2. Είχαν μεταφορά σήματος με ευθεία τηλεφωνική γραμμή προς μετάδοση και προς ποίους νομούς. Και 

3. Μετέδιδαν το σήμα τους (ακούγονταν) εις περισσοτέρους του ενός νομούς και ποίους." 

Πρέπει να πω, αγαπητέ συνάδελφε, ότι η ερώτηση δεν έχει καμμία επικαιρότητα αλλά, εν πάση περιπτώσει, εφ' όσον η υπηρεσία την έθεσε... 

ΑΘΑΝΑΣΙΟΣ ΚΟΝΤΑΞΗΣ: Δεν είναι επίκαιρη ερώτηση, κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): Είναι ερώτηση που επαναφέρετε; 

ΑΘΑΝΑΣΙΟΣ ΚΟΝΤΑΞΗΣ: Δεν είναι επίκαιρη ερώτηση, αλλά δεν υπήρξε εμπρόθεσμη απάντηση και θα συζητηθεί με τη διαδικασία αυτή. 

ΠΡΟΕΔΡΟΣ (Απόστολος Κακλαμάνης): 'Εχετε δίκιο. 

Ο κύριος Υπουργός έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, τα θέματα που θέτει ο κ. Κονταξής και επί των οποίων ζητεί πληροφορίες αφορούν αρμοδιότητες κυρίως του Υπουργείου Μεταφορών και Επικοινωνιών. 

Καθόσον μας αφορά, θα μου επιτρέψετε να πληροφορήσω το Σώμα και τον κύριο συνάδελφο, επί των τριών σημείων της ερώτησής του, τα εξής: 

'Οσον αφορά το δικαίωμα της δικτύωσης ραδιοφωνικών σταθμών που εκπέμπουν το σήμα τους, έχοντας έδρα το Νομό Αττικής, το δικαίωμα αυτό πράγματι υφίσταται και ασκείται με βάση το προεδρικό διάταγμα 25/88 που εκδόθηκε κατ' εξουσιοδότηση του νόμου 1730/87. Αφορά σταθμούς, οι οποίοι είχαν άδεια από την Επιτροπή Τοπικής Ραδιοφωνίας. Η δικτύωση αυτή μπορεί να καλύπτει το 10% του ημερήσιου προγράμματος ενός ραδιοφωνικού σταθμού που λειτουργεί εκτός του Νομού Αττικής. Η υπέρβαση ή παραβίαση αυτού του χρονικού ορίου ελέγχεται, μετά από πιθανή καταγγελία από το Συμβούλιο Ραδιοτηλεόρασης. 

Το Εθνικό Συμβούλιο Ραδιοτηλεόρασης, του οποίου έχω την εποπτεία, δεν έχει δεχθεί τέτοια καταγγελία, δεν έχει επιληφθεί μέχρι τώρα οποιασδήποτε τέτοιας παραβίασης των σχετικών διατάξεων. 

Με την ολοκλήρωση της διαδικασίας που είναι ήδη σε εξέλιξη για την παραχώρηση αδειών σε ραδιοφωνικούς σταθμούς, το δικαίωμα αυτό υφίσταται, απλά αυξάνεται ο χρόνος στον οποίο θα έχουν τη δυνατότητα τα επαρχιακά περιφερειακά ραδιοφωνικά δίκτυα να μεταδίδουν πρόγραμμα των ραδιοσταθμών που εκπέμπουν το πρόγραμμά τους στο Νομό Αττικής. Συγκεκριμένα αυξάνεται σε πέντε ώρες, αλλά αυτή η διαδικασία ακόμη δεν έχει ολοκληρωθεί. 

'Οσον αφορά τώρα το δεύτερο σημείο της ερώτησης τους κυρίου συναδέλφου, που αφορά τη μεταφορά σήματος με ευθεία τηλεφωνική γραμμή, γνωρίζω την απάντηση που έχει δώσει ο ΟΤΕ, ο οποίος επιβεβαιώνει για δύο ραδιοφωνικούς σταθμούς ότι πράγματι αυτό έχει συμβεί. Η συνεργασία αυτή είναι μια ιδιωτική επιχειρηματική συμφωνία, η οποία επικυρώνεται με μία ιδιωτική σύμβαση μεταξύ των επιχειρηματικών φορέων και δεν υπάρχει έλεγχος, ούτε από το Υπουργείο το δικό μας ούτε όπως πληροφορούμαι από το Υπουργείο Μεταφορών και Επικοινωνιών, για την παροχή αυτής της διευκόλυνσης από τον ΟΤΕ, στον οποίο προσφεύγουν οι ενδιαφερόμενοι επιχειρηματικοί φορείς, οι συγκεκριμένοι, δηλαδή, ραδιοφωνικοί σταθμοί. 

'Οσον αφορά τώρα την τρίτη ερώτηση του κυρίου συναδέλφου για το αν τον Ιούνιο του 1996 -γιατί για την περίοδο εκείνη ενδιαφέρεται ο κ. Κονταξής να έχει τα συγκεκριμένα στοιχεία- μετέδιδαν οι αναφερόμενοι ραδιοφωνικοί σταθμοί το σήμα τους σε περισσότερους του ενός νομούς, οι πληροφορίες που μπορεί να έχει στη διάθεσή του είναι δυνατόν να προέρχονται μόνο από το Υπουργείο Μεταφορών και Επικοινωνιών, το οποίο σύμφωνα με τα όσα γνωρίζω κι εγώ -και έχει απαντήσει και στον κύριο συνάδελφο- το Υπουργείο Μεταφορών και Επικοινωνιών δεν διαθέτει κάποια τέτοια στοιχεία. 'Ισως θα πρέπει να επανέλθουμε στην εξέταση του θέματος, απευθυνόμενος ο κύριος συνάδελφος στο Υπουργείο Μεταφορών και Επικοινωνιών κι εγώ, προσφέροντας τις υπηρεσίες μου, προκειμένου να μεσολαβήσω, ώστε να έχει μια πιο πλήρη απάντηση. 

Ευχαριστώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Κονταξής έχει το λόγο. 

ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, στην παρατήρησή σας ότι δεν είναι επίκαιρη η ερώτηση, ήθελα να πω ότι φυσικά δεν είναι επίκαιρη, αλλά είναι ερώτηση η οποία δεν είχε απάντηση εμπροθέσμως και γι' αυτό με τη σχετική διαδικασία συζητείται κατά τη διαδικασία των επικαίρων ερωτήσεων. 

ΠΡΟΕΔΡΟΣ (Απόστολος Κακλαμάνης): Πολύ σωστά. 

ΑΘΑΝΑΣΙΟΣ ΚΟΝΤΑΞΗΣ: Θα ήθελα, κύριε Υπουργέ, να σας πω το εξής: Είπατε -δεν ξέρω αν άκουσα καλά- ότι δεν έχει καταγγελθεί παραβίαση σχετικών διατάξεων, ενώ είναι γεγονός γνωστό σε όλους ότι μόνο παραβιάσεις υπάρχουν. Δηλαδή όλοι αυτοί οι ραδιοφωνικοί, τηλεοπτικοί σταθμοί λειτουργούν παρανόμως. Υπάρχει πλήρης αναρχία. Δεν έχουν σχέση καν με δικτύωση. 

Αφού, λοιπόν, υπάρχει αναρχία και καθένας κάνει ό,τι θέλει, υπάρχει αδιαφάνεια και ως εκ τούτου υπάρχουν και διάφορες παρανομίες. 

'Ενα δεύτερο στοιχείο που θα ήθελα να αναφέρω. Είναι τόσο απλό το θέμα που ρωτάω. Να μην πάρω τον ΠΛΑΝΕΤ. Ο ΑΝΤΕΝΝΑ έχει δέκα χρόνια που ακούγεται σε όλη την Ελλάδα. Δεν έχετε στοιχεία, ούτε από το Υπουργείο Μεταφορών; Το αρμόδιο Υπουργείο δεν έχει τα στοιχεία αν ακούγεται ο ΑΝΤΕΝΝΑ και σε ποιους νομούς; Υπάρχει τόση διάλυση; 

Περιμένω μια απάντηση, αλλά απάντηση δυστυχώς δεν έχω. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, δεν λειτουργούν παρανόμως οι ραδιοφωνικοί σταθμοί. Οι συγκεκριμένοι ραδιοφωνικοί σταθμοί λειτουργούν με βάση άδεια που έχουν λάβει, σύμφωνα με τα όσα προβλέπει το προεδρικό διάταγμα στο οποίο αναφέρθηκα, από την επιτροπή τοπικής ραδιοφωνίας. Το προεδρικό διάταγμα 2588 εκδόθηκε κατ' εξουσιοδότηση του νόμου 1730/87, για το οποίο πολλά γνωρίζει ο εμπνευστής του ο κύριος Πρόεδρος της Βουλής. 

'Αρα, λοιπόν, υπάρχει νόμιμη λειτουργία αυτών που έχουν αυτήν την άδεια που τότε τους χορηγήθηκε. Βεβαίως το νομοθετικό πλαίσιο έχει αλλάξει. Είμαστε σε εξέλιξη, προκειμένου να παραχωρήσουμε τις νέες άδειες. Για το θέμα αυτό έχει επιληφθεί το Συμβούλιο Ραδιοτηλεόρασης, όσον αφορά τους ραδιοφωνικούς σταθμούς του Νομού Αττικής και του Νομού Θεσσαλονίκης. Αναμένουμε από το Υπουργείο Μεταφορών και Επικοινωνιών την έκδοση των χαρτών συχνοτήτων, για τους άλλους νομούς της χώρας, δοθέντος ότι οι ραδιοφωνικοί σταθμοί λαμβάνουν άδεια τοπικής, νομαρχικής δηλαδή εμβέλειας και όχι πανελλαδικής. Καθώς προχωράει η κατάρτιση αυτών των χαρτών συχνοτήτων για κάθε νομό, εμείς θα προχωρούμε στην προκήρυξη της σχετικής διαδικασίας για την παραχώρηση των αδειών τελικώς από το Συμβούλιο Ραδιοτηλεόρασης. 

Αυτό το οποίο ελέγχουμε εμείς, το Συμβούλιο Ραδιοτηλεόρασης συγκεκριμένα -και μόνο αυτό, εμπίπτει στην αρμοδιότητα τη δική μου, κύριε συνάδελφε- είναι η τήρηση ή η παραβίαση του ποσοστού του 10% του προγράμματος του ημερήσιου ενός ραδιοφωνικού σταθμού με τη μετάδοση ραδιοφωνικού προγράμματος άλλου σταθμού, ο οποίος εκπέμπει το πρόγραμμά του έχοντας ως έδρα το Νομό Αττικής. 

Σας είπα ότι τέτοιες καταγγελίες δεν υπάρχουν, δεν έχει επιληφθεί το Συμβούλιο Ραδιοτηλεόρασης τέτοιων υποθέσεων. Τα άλλα θέματα αφορούν το Υπουργείο Μεταφορών και Επικοινωνίων. 'Οπως δεσμεύθηκα στην πρώτη παρέμβασή μου, επαναλαμβάνω ότι θα έχω και εγώ τη δυνατότητα μιλώντας με τους συναδέλφους, να μεταφέρω σε σας περισσότερα στοιχεία πράγμα το οποίο πιστεύω ότι και σεις έχετε τη δυνατότητα να κάνετε, καθ' ότι ως συνάδελφος έχετε εύκολη πιστεύω πρόσβαση σε όλα τα μέλη της Κυβέρνησης, από τα οποία έχοντας μια απευθείας συνεννόηση, μπορείτε να ζητάτε οποιαδήποτε στοιχεία για να διευκολυνθείτε στο έργο σας. Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Επανερχόμεθα στην πρώτη με αριθμό 4445/ 27.11.98 ερώτηση πρώτου κύκλου του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά, προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων προκειμένου να αντιμετωπισθούν τα προβλήματα, στη λειτουργία της φοιτητικής εστίας του Τεχνολογικού Εκπαιδευτικού Ιδρύματος (Τ.Ε.Ι.) Χαλκίδας. 

Η ερώτηση του κ. Πιπεργιά έχει ως εξής: 

"Η κατάσταση της εστίας του Τ.Ε.Ι. Χαλκίδας είναι τραγική και αποτελεί όνειδος για το πολιτιστικό μας επίπεδο. Δε νοείται σε τρίτης βαθμίδας εκπαιδευτικό ίδρυμα στο κατώφλι του 2000, η εστία των σπουδαστών να μην πληροί τους βασικούς κανόνες υγιεινής. 

Θα πρέπει να επισημανθεί ότι η εστία μετά από τόσα χρόνια λειτουργίας, δεν έχει ακόμη παραλειφθεί. 

Οι ηλιακοί θερμοσίφωνες που έχουν τοποθετηθεί είναι άχρηστοι ιπτάμενοι δίσκοι που αιωρούνται απειλητικά πάνω από τα κεφάλια των σπουδαστών. 

Το κτίριο δεν έχει συντηρηθεί και δίνει την εικόνα εγκατάλειψης, όταν παράλληλα δαπανώνται τεράστια ποσά, για τον εξωραϊσμό του περιβόλου του ιδρύματος. 

Ερωτάται ο αρμόδιος Υπουργός: 

Πώς προτίθεται να ενεργήσει ώστε άμεσα να νοικοκυρευτεί η εστία του Τ.Ε.Ι. και οι σπουδαστές να ζουν και να λειτουργούν σε ανθρώπινο περιβάλλον; 

Σε τι ενέργειες προτίθεται να προβεί ώστε να αντιμετωπισθεί το θέμα επιδότησης ενοικίου των σπουδαστών;". 

Ο Υφυπουργός Παιδείας κ. Ιωάννης Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ κύριε Πρόεδρε. 

Κυρίες και κύριοι συνάδελφοι, το Εθνικό 'Ιδρυμα Νεότητας, ως επικουρικός φορέας φοιτητικής μέριμνας, αφού διενήργησε μια επιτόπια επίσκεψη και καταγραφή των προβλημάτων στη φοιτητική εστία του Τ.Ε.Ι. Χαλκίδας προτίθεται τώρα να προχωρήσει σε συνεργασία με το Τ.Ε.Ι. Χαλκίδας, στη συντήρηση και αποκατάσταση των ηλεκτρομηχανολογικών εγκαταστάσεων της εστίας μέσα στο 1999. 

Από την άλλη, όμως, ήδη όπως μας πληροφορεί το Τ.Ε.Ι. Χαλκίδας έχουν προβεί σε όλες τις αναγκαίες ενέργειες για την αντιμετώπιση των προβλημάτων υγιεινής. 

Τώρα όσον αφορά στο πρόγραμμα δημοσίων επενδύσεων, στο Υπουργείο Παιδείας υπάρχει ένα έργο, με αριθμό 9743014, με τίτλο "Επισκευή, λειτουργία, διαμόρφωση, συμπλήρωση κτιριακών εγκαταστάσεων εσωτερικών και εξωτερικών χώρων Τ.Ε.Ι. Χαλκίδας", στο οποίο έχουν εγγραφεί πιστώσεις συνολικού ύψους είκοσι εκατομμυρίων (20.000.000), αν και το όλο πρόγραμμα χρηματοδοτείται με διακόσια εκατομμύρια (200.000.000) δραχμές. Υπάρχει, δηλαδή, ένα σημαντικό υπόλοιπο, το οποίο καλείται το Τ.Ε.Ι. Χαλκίδας να αξιοποιήσει, προκειμένου να αντιμετωπίσει όλα τα προβλήματα λειτουργίας των φοιτητικών σπουδαστικών εστιών. 

Επίσης αν τυχόν αυτό το υπόλοιπο της χρηματοδότησης δεν καλύψει πλήρως τις απαραίτητες εργασίες για την αποκατάσταση και λειτουργία των φοιτητικών εστιών, το Υπουργείο Παιδείας είναι πρόθυμο να συμβάλει στην πρόσθετη και περαιτέρω χρηματοδότηση αυτού του έργου. 

Σχετικά με το σκέλος του ερωτήματος που αφορά την επιδότηση του ενοικίου. Από το Υπουργείο Παιδείας προωθείται ήδη και έχει φύγει προς το Υπουργείο Οικονομικών μία κοινή υπουργική απόφαση, προκειμένου να ρυθμισθεί και αυτό το θέμα μέσα στο 1999. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα πέντε μαθητές και δύο συνοδοί-καθηγητές τους απο το 6ο Λύκειο Ζωγράφου. 

Τους καλωσορίζουμε στο Κοινοβούλιο! 

(Χειροκροτήματα απ'όλες τις πτέρυγες) 

Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, η απάντηση του Υφυπουργού Παιδείας, δείχνει ότι το Υπουργείο πράγματι αντιμετωπίζει ή προτίθεται να αντιμετωπίσει τα προβλήματα που υπάρχουν στη φοιτητική εστία του ΤΕΙ Χαλκίδας. Υπάρχουν όμως κάποια μέτρα, τα οποία, έξω και πέρα από τις δαπάνες, νομίζω ότι πρέπει να παίρνονται. Και αυτά τα μέτρα αφορούν την ασφάλεια των σπουδαστών που μένουν στις φοιτητικές εστίες. 

Δεν πιστεύω παραδείγματος χάρη, ότι είναι θέμα χρημάτων το να μη λειτουργούν τα πυροσβεστικά συστήματα. Αν ό μη γένοιτο γίνει κάποια πυρκαγιά, θα θρηνήσουμε θύματα. 'Οπως επίσης δεν μπορεί να γίνει κατανοητό σε καμιά περίπτωση το φαινόμενοι, οι ηλιακοί θερμοσίφωνες να μην έχουν παραληφθεί ποτέ, να έχουν διαλυθεί κυριολεκτικά, ο αέρας να τους μετακινεί και να τους ρίχνει στον περίβολο της εστίας και να μη φροντίζει κανένας να κατέβουν στην αυλή, διότι, επειδή υπάρχει η εκκρεμότητα με τον εργολάβο, θεωρούν σκόπιμο να μένουν στην ταράτσα της φοιτητικής εστίας. Αυτό είναι επικίνδυνο και χρειάζεται να υπάρξει μία μέριμνα, έτσι ώστε και το πυροσβεστικό σύστημα να λειτουργεί, αλλά και αυτά τα άχρηστα ιπτάμενα αντικείμενα, τα οποία μπορούν ανά πάσα στιγμή να προκαλέσουν ατυχήματα, να ξηλωθούν από τη στέγη της εστίας. Και αν υπάρχει διαφωνία με τον εργολάβο, αυτή να τη δουν στο δάπεδο. Είναι ανάγκη να τη δουν πάνω στην οροφή; 

Υπάρχουν επίσης και άλλα πρόσθετα ζητήματα. Δεν ξέρω βέβαια πώς είναι το σύστημα εκεί και το πώς διοικείται. Πάντως την ίδια στιγμή που παρουσιάζεται αυτή η κατάσταση στην εστία, στον περίβολο του Ιδρύματος γίνονται σπατάλες και δαπάνες άχρηστες για τον εξωραϊσμό ή την ανέγερση άλλων πραγμάτων, όπως παραδείγματος χάρη η ανέγερση εκκλησίας, λες και υπάρχει τάμα. Εδώ υπάρχει κίνδυνος για τους σπουδαστές και για άλλα φροντίζουμε. 

Νομίζω λοιπόν ότι πάνω σ' αυτά τα ζητήματα πρέπει το Υπουργείο να πάρει τα κατάλληλα μέτρα για να αποφύγουμε τυχόν ατυχήματα. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, με αναγκάζει η τοποθέτηση του αγαπητού συναδέλφου να κάνω μία γενική παρατήρηση με την εξής έννοια. Ο κύριος φορέας ευθύνης της λειτουργίας της Σπουδαστικής Εστίας του ΤΕΙ Χαλκίδας, είναι το ΤΕΙ Χαλκίδας. Ο επικουρικός φορέας ευθύνης για τη συντήρηση των εγκαταστάσεων και γενικότερα για την λειτουργία του, είναι το Εθνικό 'Ιδρυμα Νεότητας. Και τα δύο προφανώς βρίσκονται υπό την εποπτεία του Υπουργείου Παιδείας και το Υπουργείο Παιδείας δεν παραγνωρίζει το μέτρο της δικής του ευθύνης. 

Δεν νομίζω όμως ότι μέσα στα πλαίσια αυτής της ευθύνης μπορεί να κριθεί υπεύθυνος ο Υπουργός ή ο Υφυπουργός ή οποιοσδήποτε άλλος υπηρεσιακός παράγοντας του Υπουργείου Παιδείας για το τι συμβαίνει στη στέγη της φοιτητικής εστίας. 

ΔΗΜΗΤΡΙΟΣ ΠΙΠΕΡΓΙΑΣ: Κάποιος όμως πρέπει να είναι υπεύθυνος. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Νομίζω ότι και η ευαισθησία των εστιώμενων σπουδαστών, αλλά και των διοικητικών παραγόντων, εννοώ του ΤΕΙ Χαλκίδας, γιατί έχουν και το αυτοδιοίκητο θα πρέπει να απλώνεται και σ'αυτά, τα οποία δεν είναι όπως πολύ σωστά υπογραμμίζετε, δευτερεύοντα θέματα, διότι έχουν να κάνουν με το πρώτιστο θέμα που είναι η ασφάλεια των εστιωμένων εκεί σπουδαστών. 

Από την πλευρά του το Υπουργείο Παιδείας έχει δείξει κάθε διάθεση και υλικής και ηθικής συμπαράστασης, στο να λειτουργούν όσο το δυνατόν καλύτερα. Δεν λέω άψογα, γιατί είναι πολύ δύσκολο να φθάσουμε σε τέτοια ποιοτικά επίπεδα προσφοράς υπηρεσιών, αλλά εν πάση περιπτώσει ανεκτά και ανεκτικά και από την κοινωνία των ιδρυμάτων της χώρας αλλά και των εστιωμένων εκεί φοιτητών. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 5067/14.12.98 ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων προκειμένου να αντιμετωπιστούν τα προβλήματα στη λειτουργία της φοιτητικής εστίας του Ε.Μ.Π. 

Η ερώτηση του κ. Αγγουράκη σε περίληψη έχει ως εξής: 

"Απαράδεκτες είναι οι συνθήκες διαβίωσης στις φοιτητικές εστίες του Ε.Ι.Ν., οι οποίες χειροτερεύουν με τις περικοπές στη χρηματοδότηση των πολιτιστικών δραστηριοτήτων, την πολιτική ιδιωτικοποίησης υπηρεσιών των εστιών (π.χ. καθαριότητα). Ο νέος κανονισμός του Ε.Ι.Ν., η ρατσιστική αντιμετώπιση των αλλοδαπών φοιτητών, οι προσπάθειες κατάργησης του ασύλου καταρρακώνουν το δημόσιο δωρεάν χαρακτήρα της παιδείας. 

Η πολιτική του Ε.Ι.Ν. απέναντι στις ανάγκες των εστιακών οικότροφων, τα συνδικαλιστικά τους όργανα και τις διεκδικήσεις τους χαρακτηρίζεται από αντιδημοκρατική και φασιστική νοοτροπία. Ιδιαίτερα οι πρόσφατες ενέργειες της διοίκησης του Ε.Ι.Ν. απέναντι στις κινητοποιήσεις των οικότροφων της ΦΕΕΜΠ που αγωνίζονταν για την κατάργηση των υπεύθυνων δηλώσεων και των ενοικίων είναι ένα ακόμα δείγμα γραφής. Εκτός των άλλων, σύμφωνα με καταγγελίες των φοιτητών για την τρομοκράτηση των αγωνιζόμενων φοιτητών, αξιοποιήθηκε σαν τραμπούκικος μηχανισμός μια ομάδα με επικεφαλής τον κ. Κάναρο που αν και δεν είναι πλέον φοιτητής, διαμένει στην εστία. Επιπλέον, ανακαλύφθηκαν έγγραφα τα οποία αναφέρουν ότι τα ψυγεία του, εστιατόρια δεν λειτουργούν κανονικά, ότι κτηνιατρικός έλεγχος που έγινε έδειξε ελλιπή μέτρα υγιεινής, γεγονός, που εγκυμονεί κινδύνους για την υγεία των οικότροφων και ότι ο πρόεδρος της εστίας 'Αλκης Μπλιόρας κατέχει στο όνομά του δύο δωμάτια. 

Ερωτάται ο κύριος Υπουργός τi μέτρα προτίθεται να πάρει: 

-Για να καταργηθεί ο νέος εσωτερικός κανονισμός του Ε.Ι.Ν. και να μπορούν να καλύπτονται οι ανάγκες στέγασης των φοιτητών από φτωχά λαϊκά στρώματα; 

-Για να παρέχουν οι εστίες του Ε.Ι.Ν. ανθρώπινες συνθήκες διαβίωσης, να ενισχυθούν οικονομικά οι πολιτιστικές δραστηριότητες και να περιφρουρηθεί ο χαρακτήρας του ασύλου; 

-Για να σταματήσουν οι διώξεις ενάντια στους φοιτητές και στους συνδικαλιστές οικοτρόφους και γενικότερα για να σταματήσει η διοίκηση του Ε.Ι.Ν. να αντιμετωπίζει τις αγωνιστικές εκδηλώσεις των οικότροφων φοιτητών με τέτοιο απαράδεκτο και αντιδημοκρατικό τρόπο που τις αντιμετωπίζει μέχρι σήμερα;". 

Ο Υφυπουργός Εθνικής Παιδείας και Θρησκευμάτων κ. Ανθόπουλος, έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, έγινε και από σας αντιληπτό, διότι διαβάσατε περίληψη της ερωτήσεως, ότι οι διαστάσεις αυτής της ερωτήσεως τη μετατάσσουν αυτομάτως στην κατηγορία των επερωτήσεων. Αλλά ο χρόνος μου είναι χρόνος απάντησης ερωτήσεως. Θα φροντίσω και εγώ να συμπυκνώσω όσο μπορώ την απάντησή μου, αλλά θα ήθελα μία ανοχή από την πλευρά σας. 

Το Ε.Ι.Ν. έχει κληθεί από το Ε.Μ.Π. να αναλάβει επικουρικά τη φροντίδα της φοιτητικής εστίας. Ο εισερχόμενος φοιτητής ή φοιτήτρια σε οποιαδήποτε φοιτητική εστία γίνεται δεκτός μετά από έλεγχο, τόσο οικονομικών όσο και κοινωνικών στοιχείων του. Δηλαδή εξετάζεται ποια είναι η φορολογική κατάσταση της οικογένειας ή του ιδίου και ποια είναι και η κοινωνική σύνθεση της οικογένειας. Στη συνέχεια, είναι υποχρεωμένος, όταν παραλαμβάνει το δωμάτιό του και τον εξοπλισμό του να υπογράφει ένα έγγραφο για το τι παρέλαβε, διότι όταν θα φύγει από τη φοιτητική εστία, θα πρέπει να το παραδώσει και μάλιστα στην καλή κατάσταση που το παραλαμβάνει. 

'Οταν εισέρχεται ένας φοιτητής ή φοιτήτρια σε μία φοιτητική ή σπουδαστική εστία, πρέπει να τηρεί έναν κανονισμό λειτουργίας. Σπίτι είναι. Δεν μπορεί να υπάρχει εστία χωρίς κανονισμό. Είναι ένα σπίτι όπου συνοικούν πολλοί και δεν είναι μόνοι.'Αρα, λοιπόν, τουλάχιστον δεν θα πρέπει να επινοικιάζει ο οικότροφος το δωμάτιό του σε κάποιον άλλον, όπως έχει παρατηρηθεί πλειστάκις μέχρι τώρα και να μη μένει πέραν των έξι ετών, (τέσσερα συν δύο), που προβλέπει ο κανονισμός. Υπάρχουν ισόβιοι τρόφιμοι των εστιών, οι οποίοι έχουν φτάσει τα δέκα, δώδεκα χρόνια και δεν λένε να παραχωρήσουν το διαμέρισμα, το κρεβάτι στο νεοεισερχόμενο φοιτητή που είναι δικαιούχος. 

Ο κανονισμός αυτός ισχύει από το 1982. Κάνει κάποιες προσπάθειες βέβαια το Ε.Ι.Ν. να το βελτιώσει, αλλά σκοντάφτει στην αντίδραση κάποιων, οι οποίοι έχουν επιβάλλει την εσωτερική κυριαρχία τους, δεν λένε να φύγουν και παρεμποδίζουν τη λειτουργία των φοιτητικών-σπουδαστικών εστιών, αλλά και την είσοδο νέων σπουδαστών. 

Ακούστε, αγαπητοί συνάδελφοι, ποιο είναι το περίφημο ενοίκιο, όπως καταγράφεται στην ερώτηση των αγαπητών συναδέλφων. Ενοίκιο θεωρούνται οι χίλιες πεντακόσιες (1.500) δραχμές τον μήνα που είναι μια συμβολική εισφορά, η οποία πηγαίνει σε ένα ταμείο φοιτητικών εκδηλώσεων των εισελθόντων και διαβιούντων μέσα στην εστία. Δεν είναι καν δηλαδή έσοδο του κράτους. Αυτό λέγεται ενοίκιο! 

Υπάρχει δε εστιώμενος σπουδαστής ο οποίος, μετά από δεκατρία χρόνια, δεν πλήρωσε ούτε πέντε δραχμές. Και δεν είναι αυτός βέβαια ο λόγος της έξωσης. 

'Ολοι γνωρίζετε ότι τον περασμένο Νοέμβρη είχαμε έκτροπα. Δηλαδή κατάληψη φοιτητικής εστίας και πυρκαγιά, ενόσω την ευθύνη του χώρου την είχαν οι φοιτητές. 

Και φυσικά, υπάρχουν τα κρούσματα, τα οποία διαβάσατε και σήμερα στις εφημερίδες και καταγγέλλονται από τον πρόεδρο της φοιτητικής νεολαίας της Νέας Δημοκρατίας, ότι διακινούνται ναρκωτικά και ότι υπάρχει εισαγόμενο έγκλημα στις φοιτητικές εστίες. 

Καλείται, δηλαδή, το κράτος και όλοι οι υπεύθυνοι να αδρανήσουν, μπροστά σε αυτό το φαινόμενο και στα πλαίσια της αντίληψης περί κοινωνίας της ανοχής, να αφήσουμε να κυκλοφορεί το έγκλημα σε βάρος των σπουδαστών και των φοιτητών; 

Υπάρχουν πλείστες επιστολές αγωνιώντων γονέων, οι οποίοι καλούν, επιτέλους, την πολιτεία να λάβει κάποια μέτρα, προκειμένου να προστατεύσει και τη δημόσια περιουσία, αλλά -όπως είπε προηγουμένως και ο κ. Πιπεργιάς- και την ασφάλεια των οικοτρόφων αυτών. 

Ευχαριστώ, κύριε Πρόεδρε, θα συνεχίσω στη δευτερολογία μου. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Ο κύριος Υπουργός συνεχίζει, τουλάχιστον όσον αφορά εμένα, μία τακτική διαστρέβλωσης, δημιουργίας εντυπώσεων και διασποράς ψευδών ειδήσεων. Θα το πω έτσι ωμά, κύριε Πρόεδρε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ποιος το έκανε αυτό; 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Υπουργέ, δεν σας διέκοψα. 'Αλλωστε, έχετε και το δίλεπτο της δευτερολογίας σας. 

Αναφέρθηκε σε σημεία και τέρατα, που συμβαίνουν δήθεν στη Φοιτητική Εστία Ζωγράφου. Μίλησε για εμπρησμούς και για πυρκαγιές. 

Επιτρέψτε μου, κύριε Πρόεδρε, να πω ότι η αναφορά αυτή του κυρίου Υπουργού στο συγκεκριμένο θέμα ενισχύει την άποψή μου ότι ήταν προβοκάτσια και δεν ξέρω σε τι βαθμό εξυπηρετεί και γενικότερα σχέδια. 

Πέρα από τα αιτήματα που περιλαμβάνονται στην ερώτηση που υποβάλαμε, δηλαδή, την ανάγκη να αρθούν οι διώξεις σε βάρος των δεκατριών φοιτητών, που σπουδάζουν στη φοιτητική εστία και τη λήψη συγκεκριμένων μέτρων οικονομικής ενίσχυσης των σπουδαστών στη φοιτητική εστία, νομίζω ότι υπάρχει μείζον θέμα παραίτησης του προέδρου του Εθνικού Ιδρύματος Νεότητας. Ευθύνεται προσωπικά για την κατάσταση και το σημείο που έχει φθάσει. 

Και επειδή διάφορα ακούστηκαν, θα σας πω ότι: Για τις κινητοποιήσεις και την άρνηση αποδοχής του κανονισμού λειτουργίας, υπάρχει απόφαση της γενικής συνέλευσης των οικοτρόφων. Για τις κινητοποιήσεις και τις ενέργειές τους υπάρχει συμπαράσταση της συγκλήτου του Πολυτεχνείου. 

Μίλησα πριν για διασπορά ψευδών ειδήσεων. Ο κύριος Υπουργός, απαντώντας σε συνάδελφο το Δεκέμβρη, είχε πει ότι για κάποιες ενέργειες που έγιναν στην εστία, υπήρχε και η σύμφωνη γνώμη της συγκλήτου. Και βγαίνει η σύγκλητος την άλλη ημέρα και καλεί τον κύριο Υπουργό να ανακαλέσει αυτήν την τοποθέτησή του. 

Είπα ότι ο κύριος Υπουργός συνεχίζει την τακτική της διαστρέβλωσης. Θα αναφερθώ στο εξής απλό θέμα. Η ερώτηση την οποία συζητούμε σήμερα, κύριε Πρόεδρε, είναι γραπτή απλή ερώτηση προς τον κύριο Υπουργό από της 15 του Δεκέμβρη. Και ο κύριος Υπουργός, μέχρι στιγμής, δεν θεώρησε σκόπιμο να μας απαντήσει. Κατά συνέπεια, τα περί επερωτήσεως κλπ., ανήκουν αλλού. 

Τελειώνω, λέγοντας ότι γίνεται μία μεγάλη αδικία σε βάρος των σπουδαστών αυτών. Είναι δωρεάν και δημόσιος ο χαρακτήρας της φοίτησης εκεί. Πρέπει να δει τι θα κάνει η Κυβέρνηση. Θα σας πω μόνον ότι, από τις τριάντα πέντε καθαρίστριες που είχαν πριν δέκα χρόνια, έχουν μείνει με δύο. Δεν μπορεί να συνεχιστεί αυτή η κατάσταση. Χρειάζεται να παρθούν μέτρα. Χρειάζεται να ηρεμήσουν τα πνεύματα. Να έλθει το Υπουργείο σε συνεννόηση με τον σύλλογο των φοιτητών. Υπάρχει διάθεση να λυθεί το πρόβλημα. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ο κύριος συνάδελφος φαίνεται ότι αγνοεί πως δικός τους συνάδελφος, του ΚΚΕ προχθές είχε άλλη επίκαιρη ερώτηση επ' αυτού του θέματος στην οποία απάντησα με τον ίδιο τρόπο και με τα ίδια στοιχεία, γιατί είναι αντικειμενικά και αληθινά. 

ΧΑΡΑΛΑΜΠΟΣ ΑΓΓΟΥΡΑΚΗΣ: 'Οχι, στο ΔΗ.Κ.ΚΙ. απαντήσατε το Δεκέμβριο. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε, μη διακόπτετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα να ενημερώσω τη Βουλή ωστόσο με την ευκαιρία της ερωτήσεώς σας ότι το ελληνικό δημόσιο έχει διαθέσει το 1997 και το 1998 διακόσια είκοσι πέντε εκατομμύρια (225.000.000) δραχμές για επισκευαστικές εργασίες σε αυτήν τη φοιτητική εστία. 

Πηγαίνετε, κύριοι συνάδελφοι να δείτε τα χάλια της, πού την έχει καταντήσει μία ομάδα καταληψιών. Κατέλαβαν το Νοέμβριο του 1998 τη φοιτητική εστία, δεν παρέδιδαν τα κλειδιά, έβαλαν φωτιά στα γραφεία, έκλεψαν και έκαψαν υπηρεσιακά έγγραφα. Και αυτοί δεν διώκονται για συνδικαλιστικούς λόγους, αλλά γιατί προέβησαν σε συγκεκριμένες παράνομες και καταστροφικές ενέργειες σε βάρος και της λειτουργίας της φοιτητικής εστίας, αλλά και της δημόσιας περιουσίας. 

Ως πότε αυτή η δημόσια περιουσία θα είναι έρμαιο στα χέρια κάποιων αυθαιρετούντων σε αυτήν τη χώρα, οι οποίοι είναι και τρόφιμοι και ευεργετούμενοι από την πολιτεία; Για όνομα του Θεού! 

ΧΑΡΑΛΑΜΠΟΣ ΑΓΓΟΥΡΑΚΗΣ: Ποιος το κανονίζει αυτό, ο διευθυντής; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Εχετε αναγάγει σε πρώτο θέμα την υπεράσπιση αυτών των δεκατριών ισοβίων οικοτρόφων, που είναι και εγώ δεν ξέρω, από ποια χρονιά οικότροφοι και διαρκώς είναι σπουδαστές, χωρίς να τελειώνουν ποτέ τη σχολή τους. 

ΧΑΡΑΛΑΜΠΟΣ ΑΓΓΟΥΡΑΚΗΣ: Βεβαίως και ένας να είναι θα το κάνουμε. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, μη διακόπτετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Οσο δε γι' αυτό το σκάνδαλο που αναφέρετε, με βαρύγδουπο τρόπο, ότι ο πρόεδρος της Εστίας έχει δύο δωμάτια. 

ΧΑΡΑΛΑΜΠΟΣ ΑΓΓΟΥΡΑΚΗΣ: Το παραδέχθηκε και ο ίδιος. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Σας αναφέρω ότι μετακόμισε από το 816 δωμάτιο στο 1001 δωμάτιο, γιατί υπήρξε συγκεκριμένο αίτημα φοιτητών που βρίσκονται μέσα στη φοιτητική εστία και ζήτησαν προστασία από τη διακίνηση ναρκωτικών. 'Ελεος πια! Σταματήστε τη δημαγωγία! 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των αναφορών και ερωτήσεων δευτέρου κύκλου: 

Πρώτη είναι η με αριθμό 3383/3.11.98 ερώτηση του Βουλευτή του Πανελλήνιου Σοσιαλιστικού Κινήματος κ. Κυριάκου Σπυριούνη προς τον Υπουργό Εθνικής Παιδείας και Θρησκευμάτων, σχετικά με δημοσιεύματα της εφημερίδας "ΜΑΚΕΔΟΝΙΑ" περί αυξανόμενης ύπαρξης εγκληματικών στοιχείων στον Πανεπιστημιακό χώρο της Θεσσαλονίκης. 

Η ερώτηση του κ. Σπυριούνη έχει ως εξής: 

"Πρόσφατο δημοσίευμα της εφημερίδας "ΜΑΚΕΔΟΝΙΑ" την 20.10.98 επισήμανε την επιδείνωση της κατάστασης που επικρατεί στον ευρύτερο Πανεπιστημιακό χώρο της Θεσσαλονίκης λόγω της αυξανόμενης ύπαρξης εγκληματικών στοιχείων τα οποία καταφεύγουν εκεί "εκμεταλλευόμενοι" το πανεπιστημιακό άσυλο. 

Για την αντιμετώπιση του θέματος πρόσφατα και στα πλαίσια της συνταγματικής, διοικητικής αυτοτέλειας των ΑΕΙ ελήφθη απόφαση παροχής δυνατότητας παρέμβασης στις αστυνομικές αρχές, υπό ορισμένες προϋποθέσεις, γεγονός το οποίο προκάλεσε αλυσιδωτές αντιδράσεις από μέλη της πανεπιστημιακής κοινότητας. 

Ερωτάται ο κύριος Υπουργός Παιδείας και Θρησκευμάτων ως εποπτεύων τι μέτρα προτίθεται να λάβει για την πάταξη της εγκληματικότητας στον ευρύτερο Πανεπιστημιακό χώρο της Θεσσαλονίκης, χωρίς όμως την ουσιαστική παραβίαση του συνταγματικά κατοχυρωμένου πανεπιστημιακού ασύλου". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, αντιλαμβανόμεθα την ευαισθησία και την αγωνία του συναδέλφου, ο οποίος γίνεται μάρτυρας δημοσιευμάτων, αλλά ίσως και γεγονότων σχετικά με το πού έχει καταντήσει το πανεπιστημιακό άσυλο. 

Απειλείται. Πραγματικά απειλείται το Πανεπιστημιακό άσυλο. Υπάρχει εισαγόμενη εγκληματικότητα, υπάρχει ένα αίσθημα γενικής ανασφάλειας φοιτητών και οικογενειών και θα πρέπει πράγματι, τόσο τα αυτοδιοίκητα και αυτόνομα πανεπιστημιακά ιδρύματα και ΤΕΙ της χώρας, όσο και η Κυβέρνηση και το Υπουργείο Παιδείας να αναλάβουν κάποιες πρωτοβουλίες. 

Εκείνο όμως που πρέπει να δούμε είναι, αφ'ενός η διαφύλαξη και η ουσιαστική προστασία του ασύλου, ως χώρου ελεύθερης διακίνησης ιδεών μέσα στα πανεπιστήμια και τα ΤΕΙ της χώρας και αφ'ετέρου, η πραγματική προστασία των φοιτητών στην άσκηση των δικαιωμάτων τους μέσα στον πανεπιστημιακό χώρο ή στο χώρο των ΤΕΙ. 

Ειδικότερα, τώρα, για το Αριστοτέλειο Πανεπιστήμιο θα ήθελα να αναφέρω στον αγαπητό συνάδελφο ότι η Σύγκλητος του ιδρύματος, σταθμίζοντας τις αξίες, αφ'ενός της διαφύλαξης του πανεπιστημιακού ασύλου και της ελεύθερης διακίνησης των ιδεών και εκτιμώντας ιδιαίτερα την έντονη ανάγκη ασφάλειας του πανεπιστημιακού χώρου, πρόσφατα αποφάσισε ομόφωνα, τα εξής: Αποδέχθηκε την εισήγηση της επιτροπής κοσμητόρων, σύμφωνα με την οποία κατά την τρέχουσα περίοδο, χώροι του Αριστοτελείου Πανεπιστημίου Θεσσαλονίκης που εξυπηρετούν τη διακίνηση των ιδεών και καλύπτονται από το άσυλο, είναι οι κλειστοί χώροι καθ' όλο το εικοσιτετράωρο. 

Επίσης και οι ανοικτοί χώροι, αλλά κατά το χρόνο ανάπτυξης των ακαδημαϊκών λειτουργιών. Στην απόφαση αυτή καταλήγει η Σύγκλητος του Αριστοτελείου Πανεπιστημίου Θεσσαλονίκης υιοθετώντας τις σκέψεις της επιτροπής κοσμητόρων και ιδίως επειδή θεωρεί ότι τα συγκεκριμένα προβλήματα ασφάλειας πρέπει να αντιμετωπισθούν, όχι με προτάσεις μεταρρύθμισης του θεσμού του ασύλου, αλλά με την ουσιαστική εφαρμογή του ασύλου. 

Κατά τα λοιπά, απ'ό,τι μας πληροφορεί η Σύγκλητος -οφείλω να σας μεταφέρω αυτήν την πληροφορία- προτίθεται να επανεξετάσει το ίδιο θέμα, εάν τα δεδομένα μεταβληθούν ή υπάρξει νέα πρόταση, ιδίως από την πλευρά των εκπροσώπων των φοιτητών στη Σύγκλητο, καθώς και να προωθήσει μέτρα για τη μακροπρόθεσμη αντιμετώπιση των σχετικών προβλημάτων. 

Επίσης, εμείς ως Υπουργείο Παιδείας έχουμε ήδη εξαγγείλει στην Αρμόδια Διαρκή Επιτροπή Μορφωτικών Υποθέσεων ότι προτιθέμεθα στο μέλλον, μετά από έναν ικανοποιητικό και μακροχρόνιο διάλογο, να ασχοληθούμε με το θέμα της αυτοδιοίκησης και αυτονομίας των πανεπιστημιακών ιδρυμάτων και των ΤΕΙ της χώρας μέσα στο νέο εθνικό, αλλά και παγκόσμιο πλαίσιο. 'Ισως μέσα σε αυτήν τη νομοθετική επεξεργασία συμπεριλάβουμε και κάθε πρόταση προς την προστασία του ασύλου κατατείνουσα, για να την αξιοποιήσουμε νομοθετικά, αλλά και στην πράξη. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, με ικανοποίησε πλήρως ο κύριος Υπουργός με τα δηλωθέντα από αυτόν. Θέλω δε, να εκφράσω και την ιδιαίτερη ικανοποίηση, τα συγχαρητήριά μου, θα έλεγα, για τον τρόπο με τον οποίο αντιμετώπισε και την προηγούμενη ερώτηση. Επιτέλους, σε αυτήν τη χώρα ας λειτουργήσει ο νόμος για όλους τους 'Ελληνες. Ας δεχθούμε όλοι με σεβασμό και ευλάβεια την έννοια της τάξεως, γιατί η δημοκρατία είναι τάξη, είναι ρυθμός, δεν είναι πεζοδρομιακός εκφυλισμός. Η εκμετάλλευση από εκρηκτικές μειοψηφίες που έχουν χάσει τον προσανατολισμό τους μέσα στη βυθιζόμενη κοινωνία, στη σημερινή καταναλωτική αντίληψη και θεωρία, δεν είναι δημοκρατία. 

Πρέπει, λοιπόν, να πάρει αποφάσεις το κράτος, οι πρυτανικές αρχές, ο πνευματικός κόσμος. Η έννοια του ασύλου είναι θεσμός ελληνικός, της αθηναϊκής πολιτείας, είναι η έννοια της προστασίας του τεμένους των Μουσών και των Χαρίτων, που είναι ο ναός της εκπαίδευσης, είναι η έννοια της σμίλευσης της ελευθερίας, της πνευματικής σμίλευσης, της ηθικής, της εθνικής της ψυχικής χαλίβδωσης του 'Ελληνα φοιτητή. 

'Οταν ισοπεδώνονται οι έννοιες, όταν διαστρεβλώνονται οι θεσμοί, όταν μετατρέπεται ο χώρος των πανεπιστημιακών ασύλων των τετρακοσίων στρεμμάτων σε χώρο νυχτερινών ανομιών λαθρομεταναστών, τσιγγάνων που απλώνουν τις μπουγάδες το πρωί στις πρασιές, όταν μετατρέπεται σε χώρο των εμπόρων ναρκωτικών και των χρηστών ναρκωτικών, αυτό δεν είναι άσυλο. 

Νομίζω, κύριοι συνάδελφοι, ότι με σοβαρότητα και ευθύνη πρέπει να αντιμετωπίσουμε αυτόν το θεσμό, ώστε ο πνευματικός ναός που λέγεται πανεπιστήμιο να έχει το ρυθμό του, να λειτουργεί, να εξασφαλίζει την ακαδημαϊκή ελευθερία, τη διακίνηση των ιδεών. 

Ποια είναι, λοιπόν, η ακαδημαϊκή ελευθερία; Ποια είναι η διακίνηση των ιδεών; Είναι η διακίνηση των ναρκωτικών; 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Να σοβαρευτούμε σαν κράτος και σαν πανεπιστήμιο. Οι εποχές τιμωρούν. Οι εποχές επιβάλλουν να πάρουμε αποφάσεις, κάνοντας βαθιές τομές και μεταρρυθμίσεις. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 5867/15.1.99 ερώτηση του Βουλευτή της Νέας Δημοκρατίας κ. Νικόλαου Παπαφιλίππου προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργού για τη δημιουργία θεσμικού πλαισίου, ώστε να εξασφαλισθεί η αντικειμενικότητα στην επιλογή των υποψηφίων στα Προγράμματα Σπουδών Επιλογής (ΠΣΕ) κλ.π. 

Η ερώτηση του κ. Ν. Παπαφιλίππου έχει ως εξής: 

"Το Υπουργείο Παιδείας οφείλει να δημιουργήσει την κατάλληλη υποδομή και το θεσμικό πλαίσιο, ώστε να διασφαλίσει την αντικειμενικότητα και το αδιάβλητο στην επιλογή των υποψηφίων στα Προγράμματα Σπουδών Επιλογής (Π.Σ.Ε.) των Πανεπιστημίων. Αντί αυτού άφησε την όλη διαδικασία της υποβολής, της επεξεργασίας των αιτήσεων και της επιλογής των υποψηφίων στα κατά τόπους Πανεπιστήμια, τα οποία δεν έχουν, όμως, τη δυνατότητα της διασταύρωσης των στοιχείων και ούτε αυτός είναι ο ρόλος τους. 

Αποτέλεσμα αυτής της πρακτικής είναι να υποβάλουν αιτήσεις οι αποτυχόντες στις εξετάσεις για την τριτοβάθμια εκπαίδευση που δικαιούνται το μεγαλύτερο ποσοστό (45%) θέσεων στα Π.Σ.Ε. και να απορρίπτονται γιατί επιλέγονται για την κάλυψη αυτού του ποσοστού επιτυχόντες στην τριτοβάθμια εκπαίδευση, οι οποίοι δεν δηλώνουν (παρά την υποχρέωση που έχουν) την ιδιότητά τους αυτή. 

Σημειώνεται ότι προβλέπεται ποσοστό 15% για τους φοιτητές, ενώ το υπόλοιπο 40% συμπληρώνεται από πτυχιούχους ΑΕΙ και ΤΕΙ καθώς και από άλλες κατηγορίες υποψηφίων. 

Για την αδικία που προκαλείται στους νέους και στις νέες που δεν εισήχθησαν στην Ανωτέρα και Ανωτάτη Εκπαίδευση. 

Ερωτάται ο αρμόδιος Υπουργός: 

1. Γιατί δεν προχώρησε στη δημιουργία ενός αδιάβλητου συστήματος επεξεργασίας δικαιολογητικών και εξαγωγής αποτελεσμάτων των υποψηφίων μέσω κεντρικού υπολογιστή, αντίστοιχο με αυτό που χρησιμοποιείται στις γενικές εισαγωγικές εξετάσεις; 

2. Πώς εξασφαλίζεται η σωστή και αντικειμενική κρίση για την επιλογή των υποψηφίων από τα κατά τόπους πανεπιστημιακά τμήματα ή τα ΤΕΙ; 

3. Τι προτίθεται να κάνει για την άρση της αδικίας αυτής;". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, το θεσμικό πλαίσιο που έχει θέσει ο ν.2525/97 για τη λειτουργία των προγραμμάτων σπουδών επιλογής και για τον τρόπο εγγραφής σ'αυτά όλων των ενδιαφερομένων, είναι σαφές. Τα κριτήρια είναι ξεκάθαρα. 

Στο θέμα της εφαρμογής ίσως ακούγονται κάποιες αιτιάσεις σαν αυτή που αναφέρει και ο κύριος συνάδελφος στη συγκεκριμένη ερώτησή του. Αλλά από τον έλεγχο που έκανε το Υπουργείο Παιδείας δεν έχει διαπιστωθεί μέχρι σήμερα καταστρατήγηση αυτού του συστήματος εγγραφής των ενδιαφερομένων στα προγράμματα σπουδών επιλογής, χωρίς αυτό να σημαίνει ότι το Υπουργείο Παιδείας δεν δέχεται οποιεσδήποτε βελτιωτικές προτάσεις και παρατηρήσεις, έτσι ώστε να πάψουν να υπάρχουν και αυτές οι δικαιολογημένες ή και αδικαιολόγητες αιτιάσεις. 

Εκείνο που θα ήθελα επίσης να υπογραμμίσω είναι ότι το Υπουργείο Παιδείας σήμερα στα πλαίσια της διεύρυνσης της τριτοβάθμιας εκπαίδευσης ανακοίνωσε ότι οι εισακτέοι για το επόμενο ακαδημαϊκό έτος 1999-2000 που θα δώσουν Γενικές Εξετάσεις τον ερχόμενο Ιούλιο, είναι περίπου εβδομήντα μία χιλιάδες. Εδώ πρέπει να προσθέσουμε και τους τέσσερις χιλιάδες εισακτέους στα προγράμματα σπουδών επιλογής και τους δυόμισι χιλιάδες εισακτέους στο Ανοιχτό Ελληνικό Πανεπιστήμιο. Αισίως, δηλαδή, φθάνουμε σε έναν αριθμό εβδομήντα επτά χιλιάδων εισακτέων. Ελπίζουμε ότι θα απορροφηθεί και η συγκεκριμένη, η οποία υποβάλλει το παράπονό της μέσω της δικής σας ερωτήσεως. Επίσης θα πρέπει να προσθέσουμε και έναν άλλο αριθμό. Είναι ο αριθμός των μετεγγραφομένων ελλήνων φοιτητών από το εξωτερικό, που ισοδυναμεί με το 10% των εισακτέων. Επαναλαμβάνω σ'αυτό το θέμα -διότι προχθές απαντούσα σε κάποιους συναδέλφους που ήθελαν την υπέρβαση του 10%- ότι αυτό εμείς το κάνουμε με άλλο τρόπο. Δηλαδή αντί να αυξήσουμε το ποσοστό, αυξάνουμε τον αριθμό των εισακτέων με τον οποίο πολλαπλασιάζεται το ποσοστό και δίδει διαφορετικό αριθμό εισακτέων. Αν είχαμε μείνει για παράδειγμα στο 1996 με σαράντα δύο χιλιάδες εισακτέους στα ΑΕΙ και τα ΤΕΙ και δεν είχαμε φθάσει στις εβδομήντα μία χιλιάδες εισακτέους, τότε με το 10% οι μετεγγραφόμενοι θα ήταν μόνο τέσσερις χιλιάδες και όχι επτά χιλιάδες όπως είναι σήμερα. 

Νομίζω ότι υπεννόησα στην απάντησή μου, ότι αγαπητέ κύριε συνάδελφε, είμαστε διατεθειμένοι οποιαδήποτε βελτιωτική πρόταση να την εξετάσουμε και αν είναι αποδοτική, να την εφαρμόσουμε και στην πράξη. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Υπουργέ, ξεφύγατε από το αντικείμενο της ερώτησης, αναφερθήκατε σε κάτι άλλο. 

Η αλήθεια είναι ότι εδώ δεν διασφαλίζετε το αδιάβλητο της επιλογής αυτών που υποβάλλουν αιτήσεις για τα προγράμματα σπουδών επιλογής. Εδώ έγινε το εξής: Διεπίστωσε κάποιο άτομο από την Πτολεμαϊδα αυτήν την αδικία, έκανε ένα έγγραφο προς το Υπουργείο και δεν πήρε απάντηση. Μη έχοντας άλλη λύση, ήρθε στο γραφείο μου. Και υπέβαλα μία ερώτηση, η οποία δεν απαντήθηκε με αποτέλεσμα να έρθουμε εδώ. 

Περί τίνος πρόκειται; Εδώ λέτε ότι τα άτομα που μπορούν να μπουν σε αυτά τα προγράμματα σπουδών επιλογής είναι ποσοστιαίως 45% από αυτούς που αποτυγχάνουν στις πανεπιστημιακές σχολές και στα ΤΕΙ, δεύτερον είναι 15% από τους φοιτητές και η λοιπή κατηγορία του 40% έχει σχέση με άλλες κατηγορίες που δεν μας αφορούν. 

Τι συμβαίνει όμως; Αυτοί που επιτυγχάνουν στα πανεπιστήμια, ταυτόχρονα υποβάλλουν αιτήσεις και γι'αυτά τα προγράμματα. Κάνετε αποδεκτές αυτές τις αιτήσεις και αν πετυχαίνουν σε κάποια σχολή που δεν τους αρέσει, τότε καλύπτουν τις θέσεις των αποτυχόντων. 

Θα σας διαβάσω, κύριε Υπουργέ, τι απαντάει το τμήμα Ιατρικής του Πανεπιστημίου Θεσσαλίας όσον αφορά τα προγράμματα σπουδών επιλογής: "Ο έλεγχος είναι πολύ δύσκολος στην ένσταση που υπέβαλε. Και αν καθιερωθεί θα πρέπει να γίνει κεντρικά από το Υπουργείο". Πέραν αυτού πάει παρακάτω: "Για την αποφυγή περιστατικών που υπαινίσεσθε στην ένστασή σας, στην επόμενη προκήρυξη που θα γίνει, σκεπτόμαστε να ζητήσουμε υπεύθυνες δηλώσεις του νόμου απ'αυτούς που υποβάλλουν". 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

'Αρα, εδώ έρχεται το ίδιο το Πανεπιστήμιο και αποδέχεται αυτήν την ανωμαλία. Και ενώ εσείς λέτε ότι θα είναι ενιαία η βαθμολογία από όλα τα Πανεπιστήμια, παρατηρείται το Πανεπιστήμιο Ιωαννίνων να βαθμολογεί κατά τον άλφα τρόπο, το Πανεπιστήμιο Θεσσαλίας κατά τον βήτα τρόπο και γίνεται ένα αλαλούμ. 

Εγώ σας παρακαλώ να το δείτε, διότι πρόκειται περί μίας μεγάλης αδικίας που γίνεται στα παιδιά. 

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, εμμέσως πλην σαφώς προέκυψε και από την απάντηση του αγαπητού συναδέλφου ότι δεν υπάρχει καταστρατήγηση των κριτηρίων ούτε από το Πανεπιστήμιο που έχει το πρόγραμμα σπουδών επιλογής ούτε και από το Υπουργείο. Αν υπάρχει μία νόθευση των στοιχείων, αυτή προέρχεται γιατί γίνεται απόκρυψη των πραγματικών στοιχείων από άλλους ενδιαφερόμενους. Αλλά νομίζω ότι αυτό ελέγχεται πολύ καλά από τα αρμόδια δικαστικά όργανα στα οποία κάθε πολίτης μπορεί να προσφύγει για να τα ελέγξει και για να καταδικαστούν αυτές οι πράξεις με τη δική του πρωτοβουλία. 

Από την άλλη είπαμε ότι όλη τη διαδικασία την έχουμε εκχωρήσει διοικητικά στα πανεπιστήμια διότι στα προγράμματα αυτά εγγράφονται οι ενδιαφερόμενοι επί τη βάσει ποσοστών και κριτηρίων. Προφανώς η τήρηση του ποσοστού 45% και 15% μπορεί να έχει κάποια ελαφρά απόχρωση, δηλαδή να είναι 44,5% και 15,5%. Αλλά δεν νομίζω ότι και αυτό γίνεται για να αδικηθούν αυτοί που είναι φοιτητές και βρίσκονται σε άλλα τμήματα και πηγαίνουν στα προγράμματα σπουδών επιλογής. Γιατί εμείς σταδιακά ανοίγουμε αυτήν τη δυνατότητα της οριζόντιας κινητικότητας των φοιτητών. Αν είναι φοιτητής σε κάποια σχολή στην οποία δεν επιθυμεί να συνεχίσει αλλά επιθυμεί να ενταχθεί σε ένα πρόγραμμα σπουδών επιλογής, του δίνουμε αυτήν τη δυνατότητα με αυτό το ποσοστό. Αυτό δεν σημαίνει ότι αδικούμε κάποιον που απέτυχε στις άλλες εξετάσεις, αλλά μπορεί με ποσοστό 45% να συμμετάσχει σε προγράμματα σπουδών επιλογής και επιδιώκει να ενταχθεί σ' αυτά τα προγράμματα. 

Γι' αυτό σας είπα αν έχετε να κάνετε κάποιες προτάσεις που να κατοχυρώνουν ακόμη περισσότερο την αποφυγή καταστρατήγησης όχι από το πανεπιστήμιο, όπου δεν γίνεται, όχι από το Υπουργείο Παιδείας που δεν θέλει καν να την ξέρει, αλλά από τους ίδιους τους ενδιαφερομένους, είμαστε στη διάθεσή σας. 

ΝΙΚΟΛΑΟΣ ΠΑΠΑΦΙΛΙΠΠΟΥ: Να αναφέρετε συγκεκριμένα την πρότασή σας. Πάρτε τα στο Υπουργείο και ελέγξτε τα. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν μπορούμε να κάνουμε τους αστυνομικούς. 

ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση των αναφορών και ερωτήσεων. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

(Θόρυβος στην Αίθουσα) 

Εκεί, οι Επτανήσιοι, ζωηροί όπως πάντοτε, ριζοσπάστες, επαναστάτες κλπ., αλλά ο κ. Αρσένης εδώ μπροστά βλέπετε ότι είναι φρόνιμος. Αν πάτε εκεί, κύριε Αρσένη, θα κάνετε κίνημα αμέσως, Κεφαλλονιά, Κέρκυρα, Λευκάδα! 

(Γέλωτες στην Αίθουσα) 

Υπουργείου Οικονομικών. 

Ψήφιση στο σύνολο του σχεδίου νόμου: "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

Θα ψηφιστεί στο σύνολο κατά τη σημερινή συνεδρίαση. 

Υπουργείου Ανάπτυξης. 

Συνέχιση της συζήτησης επί των άρθρων και του συνόλου του σχεδίου νόμου: "Διάφορες ρυθμίσεις θεμάτων αρμοδιότητας Υπουργείου Ανάπτυξης". 

Θα συνεχιστεί η συζήτηση του νομοσχεδίου στην αποψινή συνεδρίαση. 

Υπουργείου Εθνικής Οικονομίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της τέταρτης τροποποίησης των άρθρων της Συμφωνίας του Διεθνούς Νομισματικού Ταμείου". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Εσωτερικών, Δημόσιας Διοίκησης και Αποκέντρωσης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της από 12 Ιανουαρίου 1999 πράξης νομοθετικού περιεχομένου: "Ορκωμοσία και εγκατάσταση των αρχών της πρωτοβάθμιας και δευτεροβάθμιας τοπικής αυτοδιοίκησης, οι οποίες εξελέγησαν κατά τις εκλογές του Οκτωβρίου 1998 (ΦΕΚ 3Α'/19.1.1999)". 

Το παραπάνω νομοσχέδιο εισάγεται σύμφωνα με τη διάταξη του άρθρου 108 παρ.6 του Κ.τ.Β. δεδομένου ότι πληροί τις αναγκαίες προϋποθέσεις. 'Εγινε δεκτό ομόφωνα στη Διαρκή Επιτροπή. 

Ερωτάται το Σώμα: Γίνεται δεκτό το νομοσχέδιο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση της από 12 Ιανουαρίου 1999 πράξης νομοθετικού περιεχομένου: "Ορκωμοσία και εγκατάσταση των αρχών της πρωτοβάθμιας και δευτεροβάθμιας τοπικής αυτοδιοίκησης, οι οποίες εξελέγησαν κατά τις εκλογές του Οκτωβρίου 1998 (ΦΕΚ 3Α'/19.1.1999)", έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: 

"Κύρωση της από 12 Ιανουαρίου 1999 πράξης νομοθετικού περιεχομένου: "Ορκωμοσία και εγκατάσταση των αρχών της πρωτοβάθμιας και δευτεροβάθμιας τοπικής αυτοδιοίκησης, οι οποίες εξελέγησαν κατά τις εκλογές του Οκτωβρίου 1998" (ΦΕΚ 3 Α'/19.1.1999) 

'Αρθρο πρώτο

Κυρώνεται και αποκτά ισχύ νόμου από τότε που ίσχυσε η από 12ης Ιανουαρίου 1999 Πράξη Νομοθετικού Περιεχομένου "Ορκωμοσία και εγκατάσταση των αρχών της πρωτοβάθμιας και δευτεροβάθμιας τοπικής αυτοδιοίκησης, οι οποίες εξελέγησαν κατά τις εκλογές του Οκτωβρίου 1998" (ΦΕΚ 3 Α'/19.1.1999), που έχει ως εξής: 

" ΠΡΑΞΗ ΝΟΜΟΘΕΤΙΚΟΥ ΠΕΡΙΕΧΟΜΕΝΟΥ 

Ορκωμοσία και εγκατάσταση των αρχών της πρωτοβάθμιας και δευτεροβάθμιας τοπικής αυτοδιοίκησης, οι οποίες εξελέγησαν κατά τις εκλογές του Οκτωβρίου 1998. 

O ΠΡΟΕΔΡΟΣ

ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ

'Εχοντας υπόψη: 

α. Τις διατάξεις του άρθρου 44 παρ. 1 του Συντάγματος. 

β. Την απρόβλεπτη καθυστέρηση προσδιορισμού και εκδίκασης ικανού αριθμού εφέσεων κατ' αποφάσεων Διοικητικών Πρωτοδικείων που αφορούν το κύρος των εκλογών του Οκτωβρίου 1998 για την ανάδειξη των αρχών της πρωτοβάθμιας και δευτεροβάθμιας τοπικής αυτοδιοίκησης, καίτοι, σύμφωνα με τις προθεσμίες που τάσσονται από τα άρθρα 40 έως και 42 του π.δ/τος 30/1996 (ΦΕΚ 21 Α') και τα άρθρα 80 έως 84 του π.δ/τος 410/1995 (ΦΕΚ 231 Α'), η περαίωση των σχετικών δικών με την έκδοση τελεσίδικων αποφάσεων έπρεπε να είχε συντελεσθεί έως τις 28 Δεκεμβρίου 1998. 

γ. Το γεγονός ότι, σύμφωνα με τις διατάξεις του άρθρου 45 του π.δ/τος 30/1996 και του άρθρου 88 του π.δ/τος 410/1995, η ορκωμοσία των νέων νομαρχιακών, δημοτικών και κοινοτικών αρχών προϋποθέτει τελεσίδικη επικύρωση της εκλογής, ενώ κατά τα άρθρα 19 παρ. 1 και 42 παρ. 3 των ίδιων προεδρικών διαταγμάτων η εγκατάστασή τους έπρεπε να είχε συντελεσθεί την 1η Ιανουαρίου ε.ε.. 

δ. Το γεγονός ότι, εν όψει των δεδομένων που αναφέρονται παραπάνω υπό στοιχ. β' και γ', προέκυψε εξαιρετικώς επείγουσα και απρόβλεπτη ανάγκη εγκατάστασης των νομαρχιακών, δημοτικών και κοινοτικών αρχών στις περιπτώσεις στις οποίες υφίστανται εκκρεμείς δίκες που δεν έχουν περατωθεί με την έκδοση τελεσίδικης απόφασης, και ότι για την αντιμετώπιση της ανάγκης αυτής απαιτείται να θεσπιστεί μεταβατική ρύθμιση, προκειμένου να καταστεί δυνατή η άμεση έναρξη της άσκησης των αρμοδιοτήτων των αρχών αυτών από τα νέα αιρετά όργανα, ώστε να εξασφαλισθεί η εύρυθμη λειτουργία των οργανισμών της πρωτοβάθμιας και δευτεροβάθμιας τοπικής αυτοδιοίκησης και να αποτραπεί η έμμεση μείωση της τετραετούς διάρκειας της νομαρχιακής, δημοτικής και κοινοτικής περιόδου και της αντίστοιχης θητείας των αιρετών οργάνων των οργανισμών αυτών. 

Με πρόταση του Υπουργικού Συμβουλίου αποφασίζουμε: 

'Αρθρο 1

1. Η ορκωμοσία και η εγκατάσταση των αρχών της πρωτοβάθμιας και δευτεροβάθμιας τοπικής αυτοδιοίκησης που έχουν εκλεγεί κατά τις εκλογές του Οκτωβρίου 1998 διενεργείται μετά τη δημοσίευση της απόφασης του αρμόδιου, κατά περίπτωση, Διοικητικού Πρωτοδικείου, με την οποία εκδικάζεται ένσταση κατά του κύρους της εκλογής και συντελείται η επικύρωση της εκλογής και η ανακήρυξη του επιτυχόντος και των επιλαχόντων συνδυασμών, ανεξαρτήτως αν εκκρεμεί έφεση κατά της απόφασης αυτής. 

2. Αν, ύστερα από άσκηση σχετικής έφεσης, εκδοθεί απόφαση του δευτεροβάθμιου δικαστηρίου, με την οποία, στο πλαίσιο της τελεσίδικης επικύρωσης επέρχεται οποιαδήποτε μεταβολή στον επιτυχόντα και στους επιλαχόντες συνδυασμούς, η ορκωμοσία και η εγκατάσταση των αρχών με βάση την απόφαση αυτή πραγματοποιείται το βραδύτερο εντός των οκτώ ημερών από τη δημοσίευσή της. Την ημέρα και ώρα της ορκωμοσίας και εγκατάστασης στην περίπτωση αυτή ορίζει ο Γενικός Γραμματέας της οικείας Περιφέρειας. 

'Αρθρο 2

Η παρούσα Πράξη Νομοθετικού Περιεχομένου να κυρωθεί νομοθετικά, κατά το άρθρο 44 παρ. 1 του Συντάγματος. 

Η παρούσα να δημοσιευθεί στην Εφημερίδα της Κυβερνήσεως. 

Αθήνα, 12 Ιανουαρίου 1999 

Ο ΠΡΟΕΔΡΟΣ ΤΗΣ ΔΗΜΟΚΡΑΤΙΑΣ

ΚΩΝΣΤΑΝΤΙΝΟΣ ΣΤΕΦΑΝΟΠΟΥΛΟΣ

ΤΟ ΥΠΟΥΡΓΙΚΟ ΣΥΜΒΟΥΛΙΟ

Ο ΠΡΟΕΔΡΟΣ

ΚΩΝΣΤΑΝΤΙΝΟΣ ΣΗΜΙΤΗΣ

ΤΑ ΜΕΛΗ

ΑΛΕΞΑΝΔΡΟΣ ΠΑΠΑΔΟΠΟΥΛΟΣ, ΓΙΑΝΝΟΣ ΠΑΠΑΝΤΩΝΙΟΥ, ΒΑΣΩ ΠΑΠΑΝΔΡΕΟΥ, ΚΩΝΣΤΑΝΤΙΝΟΣ ΛΑΛΙΩΤΗΣ, ΓΕΡΑΣΙΜΟΣ ΑΡΣΕΝΗΣ, ΓΕΩΡΓΙΟΣ ΑΝΩΜΕΡΙΤΗΣ, ΜΙΛΤΙΑΔΗΣ ΠΑΠΑ<M^.Ι<M^.ΩΑΝΝΟΥ, ΛΑΜΠΡΟΣ ΠΑΠΑΔΗΜΑΣ, ΕΥΑΓΓΕΛΟΣ ΓΙΑΝΝΟΠΟΥΛΟΣ, ΣΤΑΥΡΟΣ ΣΟΥΜΑΚΗΣ, ΦΙΛΙΠΠΟΣ ΠΕΤΣΑΛΝΙΚΟΣ, ΕΛΙΣΑΒΕΤ ΠΑΠΑΖΩΗ, ΑΝΑΣΤΑΣΙΟΣ ΜΑΝΤΕΛΗΣ, ΔΗΜΗΤΡΙΟΣ ΡΕΠΠΑΣ, ΚΩΝΣΤΑΝΤΙΝΟΣ ΓΕΙΤΟΝΑΣ, ΓΕΩΡΓΙΟΣ ΠΑΠΑΝΔΡΕΟΥ." 

'Αρθρο δεύτερο

1. Προκειμένου μόνο για την αναθεώρηση των εκλογικών καταλόγων του 1999 και ειδικά για την οριστικοποίηση των μεταβολών που προβλέπονται στο άρθρο 14 του π.δ. 92/1994 "Κωδικοποίηση σε ενιαίο κείμενο των διατάξεων της νομοθεσίας για την εκλογή βουλευτών" (ΦΕΚ 69 Α'), δηλαδή των αιτήσεων για μεταγραφή, διόρθωση ή αντικατάσταση στοιχείων εγγραφής εκλογέων, η προθεσμία που προβλέπεται στο τελευταίο εδάφιο της παραγράφου 2 του άρθρου 18 του ίδιου π.δ. 92/1994 για την έκδοση των αποφάσεων των πρωτοδικείων ορίζεται από την 14η Ιουνίου μέχρι την 2η Ιουλίου 1999. 

2. Η προθεσμία που προβλέπεται στην παράγραφο 2 του άρθρου 19 του ιδίου ανωτέρω π.δ. 92/1994 για την υποβολή στο Υπουργείο Εσωτερικών, Δημόσιας Διοίκησης και Αποκέντρωσης κυρωθέντων παραρτημάτων εκλογικών καταλόγων, που αφορούν τις μεταβολές της προηγούμενης παραγράφου, ορίζεται μέχρι την 16η Ιουλίου 1999. 

3. Οι εκλογείς της παραγράφου 1 του άρθρου αυτού, οι οποίοι θα παραλάβουν από τα νομαρχιακά γραφεία εκλογικών καταλόγων τα κατατεθέντα εκλογικά βιβλιάρια της υφιστάμενης εγγραφής τους στους εκλογικούς καταλόγους για να ασκήσουν το εκλογικό τους δικαίωμα στις εκλογές του Ευρωπαϊκού Κοινοβουλίου του Ιουνίου 1999, είναι υποχρεωμένοι να τα επιστρέψουν στα ίδια νομαρχιακά γραφεία το αργότερο μέχρι και την 18η Ιουνίου 1999. Η παράλειψη επιστροφής εκλογικού βιβλιαρίου μέσα στην προηγούμενη αποκλειστική προθεσμία καθιστά άκυρη την εγγραφή του εκλογέα στην κατά το εδάφιο στ' του άρθρου 16 του π.δ. 92/1994 αντίστοιχη κατάσταση μεταγραφής, διόρθωσης ή αντικατάστασης στοιχείων του εκλογέα αυτού και παραμένει ισχύουσα η υφιστάμενη εγγραφή του πριν από την υποβολή της αίτησης μεταγραφής, διόρθωσης ή αντικατάστασης στοιχείων αυτής. 

Τα νομαρχιακά γραφεία εκλογικών καταλόγων οφείλουν μέχρι την 23η Ιουνίου 1999 να παραδώσουν στον πρόεδρο του αρμόδιου πρωτοδικείου τα εκλογικά βιβλιάρια που θα επιστραφούν σε αυτά, σύμφωνα με τις διατάξεις της παραγράφου αυτής. 

4. Η ισχύς του παρόντος άρθρου αρχίζει από τη δημοσίευση του νόμου στην Εφημερίδα της Κυβερνήσεως." 

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Υπουργείου Εξωτερικών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Χάρτη του Οργανισμού Οικονομικής Συνεργασίας του Ευξείνου Πόντου". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Του ιδίου Υπουργείου. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου της Συμφωνίας εταιρικής σχέσης και συνεργασίας, για τη σύναψη εταιρικής σχέσης μεταξύ των Ευρωπαϊκών Κοινοτήτων και των Κρατών - Μελών τους, αφ' ενός, και της Ρωσικής Ομοσπονδίας αφ' ετέρου". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Του αυτού Υπουργείου. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου της Συμφωνίας εταιρικής σχέσης και συνεργασίας μεταξύ των Ευρωπαϊκών Κοινοτήτων και των Κρατών - Μελών τους, αφ' ενός, και της Ουκρανίας αφ' ετέρου". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Του ιδίου Υπουργείου. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου της Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των Κρατών - Μελών τους, αφ' ενός, και της Δημοκρατίας της Μολδαβίας αφ' ετέρου". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Οικονομικών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση 1. της Σύμβασης βάσει του άρθρου Κ.3. της Συνθήκης για την Ευρωπαϊκή 'Ενωση σχετικά με τη χρήση της πληροφορικής στον τελωνειακό τομέα, 2. της Συμφωνίας για την προσωρινή εφαρμογή της Σύμβασης αυτής, μεταξύ ορισμένων Κρατών - Μελών της Ευρωπαϊκής 'Ενωσης και 3. του Πρωτοκόλλου σχετικά με την ερμηνεία της Σύμβασης για τη χρήση της πληροφορικής στον τελωνειακό τομέα από το Δικαστήριο των Ευρωπαϊκών Κοινοτήτων με προδικαστικές αποφάσεις". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Υγείας και Πρόνοιας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ του Υπουργείου Υγείας και Πρόνοιας της Κυβέρνησης της Ελληνικής Δημοκρατίας και της Ρουμανικής Επιτροπής Υιοθεσιών της Ρουμανικής Κυβέρνησης για συνεργασία στον τομέα της υιοθεσίας". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Επανερχόμαστε στο νομοσχέδιο του Υπουργείου Οικονομικών. 

Ψήφιση στο σύνολο του σχεδίου νόμου: "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

Ορίστε, κύριε Υπουργέ, έχετε το λόγο για να κάνετε τις παρατηρήσεις σας. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, έχω δύο διορθώσεις. 

Η πρώτη είναι στο άρθρο 5 στην παράγραφο 13 στο στίχο 14. Μετά τη λέξη "καταβληθεί", προστίθενται οι λέξεις "ή παρακρατηθεί". 

Επίσης στο άρθρο 19 στην παράγραφο 4 στον πρώτο στίχο, διαγράφονται οι λέξεις "εντός και". 

Σας ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Κύριοι εισηγητές, κύριοι Κοινοβουλευτικοί Εκπρόσωποι, υπάρχει καμία παρατήρηση επί των δύο αυτών διορθώσεων του κυρίου Υπουργού; Ουδεμία αντίρρηση. 

Ερωτάται το Σώμα: Γίνεται δεκτό το νομοσχέδιο και στο σύνολο, με τις διορθώσεις του κυρίου Υπουργού; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο, με τις διορθώσεις του κυρίου Υπουργού. 

Συνεπώς το νομοσχέδιο του Υπουργείου Οικονομικών: "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις", έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: 

"Αναπροσαρμογή συντάξεων συνταξιούχων μελών Δ.Ε.Π. των Α.Ε.Ι., Ε.Π. των Τ.Ε.Ι., γιατρών Ε.Σ.Υ. και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις 

'Αρθρο 1

Αναπροσαρμογή συντάξεων

1.α. Ο ανακαθορισμός της σύνταξης των μελών του Διδακτικού Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.), του Εκπαιδευτικού Προσωπικού (Ε.Π.) των Τεχνολογικών Εκπαιδευτικών Ιδρυμάτων (Τ.Ε.Ι.), των ερευνητών και των ειδικών λειτουργικών επιστημόνων των ερευνητικών κέντρων, των συμβούλων και παρέδρων του Παιδαγωγικού Ινστιτούτου, των καθηγητών της Σ.Ε.Λ.Ε.Τ.Ε. και των Ανώτερων Εκκλησιαστικών Σχολών, του επιστημονικού ερευνητικού προσωπικού του ΚΕ.Π.Ε., των καθηγητών Ανώτατων Στρατιωτικών Σχολών, καθώς και των καθηγητών της Εθνικής Σχολής Δημόσιας Υγείας που διέπονται από τις διατάξεις των άρθρων 13, 15,17,18,19 και 20 του ν. 2530/1997 (ΦΕΚ 218 Α'), και έχουν αποχωρήσει από την υπηρεσία από 1ης Σεπτεμβρίου 1997 μέχρι τη δημοσίευση του παρόντος νόμου, γίνεται από τις αρμόδιες Διευθύνσεις Συντάξεων του Γενικού Λογιστηρίου του Κράτους, μετά την έκδοση από τη Διοίκηση της πράξης ανακαθορισμού των αποδοχών τους με βάση τις μισθολογικές διατάξεις του ν. 2530/ 1997 και την κοινοποίηση της πράξης αυτής στις παραπάνω Διευθύνσεις, σε συνδυασμό και με τις διατάξεις του άρθρου 22 του ίδιου νόμου. 

β. Τα οικονομικά αποτελέσματα από τον ανακαθορισμό των συντάξεων της παρούσας παραγράφου αρχίζουν από την ημερομηνία έναρξης πληρωμής τους. 

2. Οι συντάξεις εκείνων από τα πρόσωπα της προηγούμενης παραγράφου, που έχουν αποχωρήσει από την υπηρεσία μέχρι και την 31η Αυγούστου 1997 αναπροσαρμόζονται οίκοθεν από τις αρμόδιες Διευθύνσεις Συντάξεων του Γενικού Λογιστηρίου του Κράτους, σύμφωνα με τις διατάξεις του ν. 2530/1997, σε συνδυασμό και με τις διατάξεις του Κώδικα Πολιτικών και Στρατιωτικών Συντάξεων (π.δ. 1041/1979 ΦΕΚ 292 Α'). 

3. Οι συντάξεις των μελών του ειδικού Εκπαιδευτικού Προσωπικού των Α.Ε.Ι. και Τ.Ε.Ι., που επέλεξαν την υπαγωγή τους στο μισθολόγιο του ν. 1505/1984 (ΦΕΚ 194 Α') σύμφωνα με τις διατάξεις της παραγράφου 2 του άρθρου 2 του ν. 1517/1985 (ΦΕΚ 25 Α'), καθώς και του προσωπικού της Σ.Ε.Λ.Ε.Τ.Ε. που δεν εντάχθηκε στο προσωπικό των Τ.Ε.Ι., αναπροσαρμόζονται από 1ης Αυγούστου 1997 με βάση τις διατάξεις του ν. 2592/1998 (ΦΕΚ 57 Α'). 

4. Ειδικά η αναπροσαρμογή των συντάξεων: 

α) του λοιπού διδακτικού προσωπικού των Α.Ε.Ι., που έχουν εξέλθει της υπηρεσίας μέχρι την έναρξη ισχύος του ν. 1517/1985 γίνεται οίκοθεν από την αρμόδια Διεύθυνση Συντάξεων του Γενικού Λογιστηρίου του Κράτους σύμφωνα με τις διατάξεις του ν. 2530/1997 και την κατά βαθμίδα αντιστοιχία της παραγράφου 6 του άρθρου 41 του ν.1813/1988 (ΦΕΚ 243 Α')<M^. 

β) των συμβούλων του ΚΕ.Μ.Ε. και των διευθυντών των διδασκαλείων μέσης και δημοτικής εκπαίδευσης που έχουν εξέλθει της υπηρεσίας μέχρι την έναρξη ισχύος του ν. 1517/1985, καθώς και των τέως συμβούλων του Παιδαγωγικού Ινστιτούτου του ν. 4379/1964 (ΦΕΚ 182 Α'), που κατατάχθηκαν σύμφωνα με τις διατάξεις της παραγράφου 2 του άρθρου 84 του ν. 1566/ 1985 (ΦΕΚ 167 Α') σε προσωρινές θέσεις συμβούλων του Παιδαγωγικού Ινστιτούτου του ν. 4379/1964, από την έναρξη της ισχύος του α.ν. 129/1967 (ΦΕΚ 163 Α') και που συστάθηκαν με τον ίδιο νόμο, γίνεται οίκοθεν από την αρμόδια Διεύθυνση Συντάξεων του Γενικού Λογιστηρίου του Κράτους σύμφωνα με τις διατάξεις του ν. 2530/1997 και την κατωτέρω κατά βαθμίδα αντιστοιχία: 

ΠΑΛΑΙΑ ΒΑΘΜΙΔΑ
 ΝΕΑ ΒΑΘΜΙΔΑ (ν. 2530/1997) 
 
Σύμβουλος Α' ΚΕ.Μ.Ε., 

Σύμβουλος Παιδαγω- 

γικού Ινστιτούτου του 

ν. 4379/1964. 
 Σύμβουλος Παιδαγωγικού 

Ινστιτούτου.
 
Σύμβουλος Β' ΚΕ.Μ.Ε., 

Ειδικός Σύμβουλος 

του ΚΕ.Μ.Ε. και Δ/ντής 

διδασκαλείου μέσης και 

δημοτικής εκπαίδευσης. 
 Μόνιμος Πάρεδρος

Παιδαγωγικού Ινστιτούτου
 

γ) του εκπαιδευτικού προσωπικού των παιδαγωγικών ακαδημιών, των σχολών νηπιαγωγών, των ανώτατων σχολών οικιακής οικονομίας, της Εκκλησιαστικής Παιδαγωγικής Ακαδημίας Βελλάς, της Εκκλησιαστικής Παιδαγωγικής Ακαδημίας Θεσσαλονίκης, της Ανώτερης Εκκλησιαστικής Σχολής Αθηνών, του Διδασκαλείου Μέσης Εκπαίδευσης, του Μαρασλείου Διδασκαλείου Δημοτικής Εκπαίδευσης και του Κέντρου Μετάφρασης και Διερμηνείας (ΚΕ.ΜΕ.ΔΙ.), που έχει εξέλθει της υπηρεσίας μέχρι την 31η Αυγούστου 1997, γίνεται οίκοθεν από την αρμόδια Διεύθυνση Συντάξεων του Γενικού Λογιστηρίου του Κράτους σύμφωνα με τις διατάξεις του ν. 2530/1997 και την κατωτέρω κατά βαθμίδα αντιστοιχία: 

ΠΑΛΑΙΑ ΒΑΘΜΙΔΑ
 NΕΑ ΒΑΘΜΙΔΑ (ν. 2530/1997) 
 
Καθηγητής Α' Βαθμίδας
 Επίκουρος Καθηγητής Τ.Ε.Ι. 
 
Καθηγητής Β' Βαθμίδας
 Καθηγητής Εφαρμογών Τ.Ε.Ι. 
 
Καθηγητής Γ' Βαθμίδας
 Ε.Ε.Π. Τ.Ε.Ι. 
 

5. α. Ο ανακαθορισμός της σύνταξης των υπαλλήλων του διπλωματικού κλάδου, του επιστημονικού προσωπικού της Ειδικής Νομικής Υπηρεσίας, της Ειδικής Νομικής Υπηρεσίας των Ευρωπαϊκών Κοινοτήτων και των υπαλλήλων του κλάδου εμπειρογνωμόνων του Υπουργείου Εξωτερικών, καθώς και των γιατρών του Εθνικού Συστήματος Υγείας (Ε.Σ.Υ.), που έχουν εξέλθει από την υπηρεσία από 1ης Ιανουαρίου 1998 μέχρι τη δημοσίευση του παρόντος νόμου γίνεται οίκοθεν, από τις αρμόδιες Διευθύνσεις Συντάξεων του Γενικού Λογιστηρίου του Κράτους, μετά την έκδοση από τη Διοίκηση της πράξης ανακαθορισμού των αποδοχών τους, με βάση τις μισθολογικές διατάξεις του ν. 2606/1998 (ΦΕΚ 89 Α') και την κοινοποίηση της πράξης αυτής στις παραπάνω Διευθύνσεις. 

β. Τα οικονομικά αποτελέσματα από τον ανακαθορισμό των συντάξεων της παρούσας παραγράφου αρχίζουν από την ημερομηνία έναρξης πληρωμής της σύνταξης. 

6. Οι συντάξεις εκείνων από τα πρόσωπα της προηγούμενης παραγράφου, που έχουν αποχωρήσει από την υπηρεσία μέχρι και την 31η Δεκεμβρίου 1997 αναπροσαρμόζονται οίκοθεν από τις αρμόδιες Διευθύνσεις Συντάξεων του Γενικού Λογιστηρίου του Κράτους σύμφωνα με τις διατάξεις των άρθρων 1, 2 παράγραφος 1, 4 και 5 παράγραφος 1 του ν. 2606/1998, σε συνδυασμό και με τις διατάξεις του Κώδικα Πολιτικών και Στρατιωτικών Συντάξεων. 

7. Τα οικονομικά αποτελέσματα από την εφαρμογή των διατάξεων των παραγράφων 2, 4 και 6 αρχίζουν από 1ης Ιανουαρίου 1999. 

8.α. Εφόσον κατά την εκτέλεση της πράξης αναπροσαρμογής σύμφωνα με τις διατάξεις των προηγούμενων παραγράφων το συνολικό ποσό της αναπροσαρμοζόμενης σύνταξης, συμπεριλαμβανομένου και του τυχόν καταβαλλόμενου επιδόματος ανικανότητας, είναι μικρότερο από το συνολικό ποσό που καταβάλλεται ως σύνταξη την 31η Δεκεμβρίου 1998, η διαφορά διατηρείται ως προσωπική και αμεταβίβαστη. 

β. Για τον προσδιορισμό του συνολικού ποσού που καταβάλλεται ως σύνταξη την 31η Δεκεμβρίου 1998 λαμβάνονται υπόψη: α) το ποσό της βασικής σύνταξης, β) τα τυχόν καταβαλλόμενα ποσά για διορθωτικό ποσό του άρθρου 55 του ν. 1249/1982, για προσωρινή προσωπική διαφορά και για επίδομα ανικανότητας και γ) το ποσό της Α.Τ.Α. και των αυξήσεων που χορηγήθηκαν μετά την κατάργησή της σε εφαρμογή των νόμων περί εισοδηματικής πολιτικής, συμπεριλαμβανομένων σε αυτές και των διορθωτικών ποσών μέχρι και του έτους 1996. 

9. Το ποσό της Α.Τ.Α και των αυξήσεων που έχουν χορηγηθεί μετά την κατάργησή της, συμπεριλαμβανομένων και των διορθωτικών ποσών μέχρι και του έτους 1996, καταργείται: α) για τις κανονιζόμενες ή ανακαθοριζόμενες συντάξεις με βάση τις διατάξεις της παραγράφου 1 του παρόντος άρθρου από 1ης Σεπτεμβρίου 1997, β) για τις κανονιζόμενες ή ανακαθοριζόμενες συντάξεις με βάση τις διατάξεις της παραγράφου 5 του παρόντος άρθρου, από 1ης Ιανουαρίου 1998 και γ) για τις αναπροσαρμοζόμενες συντάξεις με βάση τις διατάξεις του παρόντος άρθρου από 1ης Ιανουαρίου 1999. 

10.α. Οι διατάξεις της παραγράφου 14 του άρθρου 8 του ν. 2592/1998 έχουν εφαρμογή και για τις ανακαθοριζόμενες, αναπροσαρμοζόμενες και εφεξής κανονιζόμενες συντάξεις με βάση τις μισθολογικές διατάξεις των νόμων 2530/1997 και 2606/1998. 

β. Οι διατάξεις της παρούσας παραγράφου για μεν τις συντάξεις των παραγράφων 1 και 5 του παρόντος άρθρου ισχύουν από την ημερομηνία έναρξης πληρωμής της σύνταξης, για δε τις αναπροσαρμοζόμενες συντάξεις με βάση τις διατάξεις του παρόντος άρθρου από την έναρξη ισχύος του παρόντος. 

11. Με αποφάσεις του Υπουργού Εργασίας και Κοινωνικών Ασφαλίσεων είναι δυνατή η χορήγηση των διαφορών που θα προκύψουν από τον κατά το νόμο αυτόν επανυπολογισμό των συντάξιμων αποδοχών των μέχρι 31 Δεκεμβρίου 1997 συνταξιοδοτηθέντων από τα ταμεία ή κλάδους επικουρικής ασφάλισης, αρμοδιότητας του Υπουργείου Εργασίας και Κοινωνικών Ασφαλίσεων, μετά γνώμη του οικείου Διοικητικού Συμβουλίου ανάλογα με την οικονομική δυνατότητά τους κάθε φορά. Στην περίπτωση αυτήν οι διαφορές μπορούν να χορηγούνται και σταδιακά. 

'Αρθρο 2

Τροποποίηση διατάξεων του Κώδικα Πολιτικών

και Στρατιωτικών Συντάξεων

1.α. Οι διατάξεις του δεύτερου εδαφίου της περίπτωσης ε' της παραγράφου 1 του άρθρου 1 του Κώδικα Πολιτικών και Στρατιωτικών Συντάξεων αντικαθίστανται ως εξής: 

"Οι καθηγητές, οι αναπληρωτές καθηγητές, οι επίκουροι καθηγητές και οι λέκτορες των Ανώτατων Εκπαιδευτικών Ιδρυμάτων (Α.Ε.Ι.) και των ισότιμων με αυτά Ανώτατων Σχολών, που απομακρύνονται από την υπηρεσία λόγω ορίου ηλικίας ή λήξης της θητείας τους λόγω ορίου ηλικίας δικαιούνται σύνταξη, μετά τη συμπλήρωση δεκαετούς τουλάχιστον πραγματικής συντάξιμης υπηρεσίας καθηγητή ή αναπληρωτή καθηγητή ή επίκουρου καθηγητή ή λέκτορα σε Α.Ε.Ι. της χώρας ή σε ισότιμη Ανώτατη Σχολή, πλήρους και αποκλειστικής απασχόλησης ή μερικής απασχόλησης αθροιστικά. Η υπηρεσία σε θέση μερικής απασχόλησης υπολογίζεται σύμφωνα με τις διατάξεις των δύο τελευταίων εδαφίων της περίπτωσης β' της παραγράφου 1 του άρθρου 12 του παρόντος." 

β. Δικαιώματα που έχουν κριθεί με βάση τις αντικαθιστώμενες διατάξεις της παρούσας παραγράφου δεν θίγονται. 

2. Στο τέλος της παραγράφου 4 του άρθρου 1 του Κώδικα Πολιτικών και Στρατιωτικών Συντάξεων προστίθενται εδάφια ως εξής: 

"Προκειμένου για Γενικούς Γραμματείς Βουλής, Υπουργείων, Γενικούς Γραμματείς, Προϊσταμένους Γενικών Γραμματειών, Γενικούς Γραμματείς Περιφερειών και Ειδικούς Γραμματείς Βουλής και Υπουργείων δεν δύναται να αποκτηθεί δικαίωμα σύνταξης, πριν να συμπληρωθεί οκταετής πλήρης πραγματική υπηρεσία στη θέση αυτήν. Σε περίπτωση που δεν συμπληρωθεί ο κατά το προηγούμενο εδάφιο χρόνος, ο χρόνος υπηρεσίας στις θέσεις αυτές προσαυξάνει τη λοιπή πραγματική, συντάξιμη και δημόσια υπηρεσία τους στο Δημόσιο, σε Ο.Τ.Α. ή σε άλλα Ν.Π.Δ.Δ., για όλες τις συνέπειες". 

3. Οι υποπεριπτώσεις ββ' των περιπτώσεων β' των παραγράφων 1 των άρθρων 5 και 31 του Κώδικα Πολιτικών και Στρατιωτικών Συντάξεων αντικαθίστανται ως εξής: 

"ββ) Για θετά παιδιά που είτε υιοθετήθηκαν μέχρι τη δημοσίευση του ν.δ. 149/1973 και δεν λαμβάνουν ούτε δικαιούνται να λάβουν σύνταξη από οποιονδήποτε άλλον ασφαλιστικό οργανισμό κύριας ασφάλισης είτε είναι ανίκανα για την άσκηση οποιουδήποτε βιοποριστικού επαγγέλματος". 

4. Στο τέλος της παραγράφου 1 των άρθρων 5 και 31 του Κώδικα Πολιτικών και Στρατιωτικών Συντάξεων προστίθεται περίπτωση δ' ως εξής: 

"δ) Τα άγαμα αγόρια που φοιτούν σε ανώτερες ή ανώτατες σχολές της χώρας ή σε ισότιμες προς αυτές του εξωτερικού ή σε δημόσια Ινστιτούτα Επαγγελματικής Κατάρτισης (Ι.Ε.Κ.) της χώρας δικαιούνται σύνταξη μέχρι να τελειώσουν τις σπουδές τους, σύμφωνα με τα έτη φοίτησης που προβλέπει ο οργανισμός της κάθε σχολής ή του κάθε Ι.Ε.Κ., κατά περίπτωση, και για ένα ακόμη έτος, εφόσον συνεχίζεται η φοίτηση και πάντως όχι πέρα από τη συμπλήρωση του 24ου έτους της ηλικίας τους, προκειμένου για όσους φοιτούν σε ανώτερες ή ανώτατες σχολές, και του 22ου έτους της ηλικίας τους, προκειμένου για όσους φοιτούν σε Ι.Ε.Κ.. 

Η σύνταξη στην περίπτωση αυτήν καταβάλλεται, εφόσον προσκομίζεται κάθε χρόνο πιστοποιητικό φοίτησης - προόδου της οικείας σχολής, από το οποίο να αποδεικνύεται η κανονική φοίτηση του σπουδαστή, καθώς και υπεύθυνη δήλωση του άρθρου 8 του ν. 1599/1986 (ΦΕΚ 75 Α') ότι είναι άγαμος και δεν παίρνει σύνταξη από άλλο φορέα". 

5.α. Στο τέλος του πρώτου εδαφίου της παραγράφου 2 των άρθρων 9 και 34 του Κώδικα Πολιτικών και Στρατιωτικών Συντάξεων προστίθενται εδάφια ως εξής: 

"Απαραίτητη προϋπόθεση προκειμένου να ληφθούν υπόψη για τον κανονισμό, τον ανακαθορισμό ή την αύξηση της σύνταξης, ο βασικός μισθός και το χρονοεπίδομα είναι να έχουν υποβληθεί οι παροχές αυτές στην προβλεπόμενη από τις διατάξεις των παραγράφων 1 και 9 του άρθρου 59 του παρόντος, κράτηση υπέρ Δημοσίου για σύνταξη, κατά περίπτωση. Σε κάθε περίπτωση καμιά μισθολογική απολαβή ή τμήμα της δεν λαμβάνεται υπόψη για τον κανονισμό, τον ανακαθορισμό ή την αύξηση σύνταξης, αν δεν έχει υποβληθεί στην προαναφερόμενη κράτηση." 

β. Προκειμένου για τους δημοσίους υπαλλήλους, πολιτικούς ή στρατιωτικούς, καθώς και τους υπαλλήλους ειδικών κατηγοριών, που έχουν εξέλθει της υπηρεσίας μέχρι και την 31η Δεκεμβρίου 1992, για την εφαρμογή της παρούσας παραγράφου λογίζεται ότι ο βασικός μισθός και το χρονοεπίδομα, που προβλέπονταν μόνο από τις οικείες κάθε φορά μισθο-λογικές διατάξεις, έχουν υποβληθεί στην ανωτέρω κράτηση του άρθρου 59 του Κώδικα Πολιτικών και Στρατιωτικών Συντάξεων. 

γ. Υποθέσεις που αναφέρονται σε δικαιώματα που κρίθηκαν με αποφάσεις του Ελεγκτικού Συνεδρίου αντίθετα από τις διατάξεις της παρούσας παραγράφου και εκκρεμούν σε οποιοδήποτε στάδιο τίθενται στο αρχείο, οι σχετικές απαιτήσεις παραγράφονται και τυχόν επιπλέον ποσά που έχουν καταβληθεί, με εξαίρεση τα καταβληθέντα με βάση αμετάκλητες δικαστικές αποφάσεις, αναζητούνται με πράξη του αρμόδιου Διευθυντή Συντάξεων του Γενικού Λογιστηρίου του Κράτους. 

6. Η παράγραφος 11 του άρθρου 9 του Κώδικα Πολιτικών και Στρατιωτικών Συντάξεων αντικαθίσταται από 1ης Ιανουαρίου 1999 ως εξής: 

"Για τον κανονισμό της σύνταξης του προσωπικού του ΚΕ.Π.Ε., με εξαίρεση το επιστημονικό προσωπικό του, λαμβάνεται υπόψη ο βασικός μισθός του μισθολογικού κλιμακίου του κλάδου δημοσίων πολιτικών υπαλλήλων κατά τις διακρίσεις του άρθρου 3 του ν. 2470/ 1997, με τους οποίους έχουν τα ίδια τυπικά προσόντα και που αντιστοιχεί στα έτη υπηρεσίας του κάθε υπαλλήλου μαζί με την προσαύξηση του επιδόματος χρόνου υπηρεσίας, όπως αυτό ισχύει, κατά το χρόνο της εξόδου τους, για τους δημοσίους πολιτικούς υπαλλήλους." 

7. Η παράγραφος 14 του άρθρου 9 του Κώδικα Πολιτικών και Στρατιωτικών Συντάξεων καταργείται από 1ης Ιανουαρίου 1999 και οι ακολουθούσες παράγραφοι 15 και 16 λαμβάνουν αριθμό 14 και 15, αντίστοιχα. 

8. Η παράγραφος 7 του άρθρου 11 του Κώδικα Πολιτικών και Στρατιωτικών Συντάξεων αντικαθίσταται ως εξής: 

"7. Δεν θεωρείται συντάξιμος ο χρόνος της αυθαίρετης αποχής, ο χρόνος της ποινής που έχει επιβληθεί από οποιοδήποτε δικαστήριο, κατά το μέρος που ο χρόνος αυτός εκτίθηκε, ο χρόνος της αργίας και της προσωρινής απόλυσης, καθώς και ο χρόνος της προσωρινής κράτησης, εκτός αν για τις περιπτώσεις αυτές επακολούθησε αθώωση ή απαλλαγή κατά περίπτωση, οπότε ο χρόνος αυτός θεωρείται ως χρόνος πραγματικής συντάξιμης υπηρεσίας." 

9. Η περίπτωση λα' της παραγράφου 1 του άρθρου 12 του Κώδικα Πολιτικών και Στρατιωτικών Συντάξεων αναδιατυπώνεται ως εξής: 

"λα') Η προγενέστερη υπηρεσία ως τακτικών ή εκτάκτων ή επικουρικών καθηγητών ή εμμίσθων υφηγητών Ανωτάτων Σχολών της αλλοδαπής, ισοτίμων προς τας της ημεδαπής ή ειδικών επιστημόνων εις ιδρύματα ερευνών διεθνούς κύρους, με την επιφύλαξη των διατάξεων της μη' περίπτωσης." 

10.α. Η περίπτωση μη' της παραγράφου 1 του άρθρου 12 του Κώδικα Πολιτικών και Στρατιωτικών Συντάξεων αντικαθίσταται ως εξής: 

"μη') Η προγενέστερη υπηρεσία του Διδακτικού - Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.), του Εκπαιδευτικού Προσωπικού (Ε.Π.) των Τεχνολογικών Εκπαιδευτικών Ιδρυμάτων (Τ.Ε.Ι.), καθώς και των ερευνητών - ειδικών λειτουργικών επιστημόνων των Ερευνητικών Κέντρων και Ινστιτούτων που διέπονται από τις διατάξεις του ν.1514/1985 και υπάγονται στο ασφαλιστικό καθεστώς του Δημοσίου, σε ομοταγή Α.Ε.Ι. ή Ερευνητικά Κέντρα διεθνούς κύρους της αλλοδαπής με την ιδιότητα του τακτικού ή έκτακτου ή επίκουρου καθηγητή ή καθηγητή με τίτλο ισότιμο προς τους τίτλους αυτούς ή υφηγητή ή λέκτορα ή επιμελητή ή βοηθού ή ερευνητή ή επιστημονικού συνεργάτη και η ερευνητική του προϋπηρεσία σε Α.Ε.Ι. ή σε Κέντρα Ερευνών διεθνούς κύρους της χώρας μας. Η υπηρεσία αυτή αναγνωρίζεται εφόσον: 

i) είναι διάρκειας τουλάχιστον ενός πλήρους έτους, 

ii) έχει παρασχεθεί με αμοιβή μετά από διοριστήριο έγγραφο ή σύμβαση εργασίας, 

iii) έχει παρασχεθεί μετά την απόκτηση διδακτορικού τίτλου σπουδών, 

iv) δεν καταβλήθηκε γι' αυτήν εφάπαξ παροχή και δεν χρησιμοποιήθηκε ούτε θα χρησιμοποιηθεί στη χώρα που παρασχέθηκε για συνταξιοδοτικούς σκοπούς. Για την αναγνώριση της διάρκειας της προϋπηρεσίας της περίπτωσης αυτής, την αντιστοιχία της ιδιότητας με την οποία προσφέρθηκε αυτή στην αλλοδαπή προς τις αναφερόμενες στην ίδια περίπτωση ιδιότητες και το κύρος των ερευνητικών κέντρων, αποφαίνεται η Επιτροπή του άρθρου 4 του α.ν. 599/1968 (ΦΕΚ 258 Α'), στην οποία μετέχουν, ειδικά για την περίπτωση αυτήν και δύο προϊστάμενοι διεύθυνσης του Υπουργείου Εθνικής Παιδείας και Θρησκευμάτων ή οι νόμιμοι αναπληρωτές τους. Από την προϋπηρεσία της παρούσας περίπτωσης προσμετρούνται δύο έτη για καθένα από τα πρώτα πέντε έτη υπηρεσίας στη χώρα μας με την ιδιότητα μέλους του Δ.Ε.Π. των Α.Ε.Ι. ή Ε.Π. των Τ.Ε.Ι. και ένα για κάθε έτος υπηρεσίας πέραν των πέντε. Για την προσμετρούμενη υπηρεσία ο ενδιαφερόμενος καταβάλλει την εισφορά που προβλέπεται κατά περίπτωση από τις διατάξεις των άρθρων 17 του ν. 2084/1992 και 59 του Κώδικα Πολιτικών και Στρατιωτικών Συντάξεων, όπως αυτές ισχύουν κάθε φορά." 

β. Πράξεις ή αποφάσεις που έχουν εκδοθεί από τα δικαιοδοτούντα επί των συντάξεων όργανα και έχουν κρίνει αντίθετα από τις διατάξεις των προηγούμενων εδαφίων παραμένουν ισχυρές, με την επιφύλαξη των διατάξεων του κανονισμού (Ε.Κ.) αριθμ. 1606/1998. 

11. Η περίπτωση ιδ' της παραγράφου 2 του άρθρου 12 του Κώδικα Πολιτικών και Στρατιωτικών Συντάξεων αντικαθίσταται από την έναρξη ισχύος του παρόντος νόμου ως εξής: 

"ιδ) Η προϋπηρεσία δημοσίου υπαλλήλου, που παρασχέθηκε με την ιδιότητα του τακτικού, εκτάκτου ή ημερομισθίου, στην Τράπεζα της Ελλάδος μέχρι μία τριετία, καθώς και χρόνος μέχρι μία τριετία που τελούσε σε εκπαιδευτική άδεια η οποία του χορηγήθηκε από την ίδια Τράπεζα." 

12. Στο τέλος της περίπτωσης ιζ' της παραγράφου 2 του άρθρου 12 του Κώδικα Πολιτικών και Στρατιωτικών Συντάξεων προστίθεται εδάφιο ως εξής: 

"Επίσης, κατ' εξαίρεση, η θαλάσσια προϋπηρεσία των υπαλλήλων που διορίστηκαν στην Υπηρεσία Δίωξης Λαθρεμπορίου του Υπουργείου Οικονομικών και μέχρι οκτώ (8) έτη. Ο χρόνος αυτός θεωρείται ως χρόνος πραγματικής δημόσιας υπηρεσίας για κάθε συνέπεια." 

13. Στο τέλος της παραγράφου 1 του άρθρου 13 του Κώδικα Πολιτικών και Στρατιωτικών Συντάξεων προστίθενται εδάφια ως εξής: 

"Δημόσιος υπάλληλος ο οποίος έχει αναγνωρισμένο δικαίωμα σε σύνταξη και διορίζεται σε θέση Διδακτικού - Ερευνητικού Προσωπικού (Δ.Ε.Π.) των Ανώτατων Εκπαιδευτικών Ιδρυμάτων (Α.Ε.Ι.), ή σε θέση Εκπαιδευτικού Προσωπικού (Ε.Π.) των Τεχνολογικών Εκπαιδευτικών Ιδρυμάτων (Τ.Ε.Ι.) θεμελιώνει δικαίωμα σε σύνταξη από τη νέα θέση, εφόσον συμπληρώσει πλήρη πενταετή πραγματική υπηρεσία στη θέση αυτήν. Σε περίπτωση που δεν συμπληρωθεί ο κατά το προηγούμενο εδάφιο απαιτούμενος χρόνος, ο χρόνος υπηρεσίας στις ανωτέρω θέσεις, εφόσον έχει ανασταλεί η καταβολή της σύνταξης, προσαυξάνει το συντάξιμο χρόνο και η σύνταξη ανακαθορίζεται από την ημερομηνία υποβολής της σχετικής αίτησης." 

14. Το πρώτο εδάφιο της παραγράφου 1 του άρθρου 14 του Κώδικα Πολιτικών και Στρατιωτικών Συντάξεων αντικαθίσταται από την έναρξη ισχύος του παρόντος νόμου ως εξής: 

"1. Η υπηρεσία υπολογίζεται από την ημερομηνία δη- μοσίευσης στην Εφημερίδα της Κυβερνήσεως της πράξης διορισμού του υπαλλήλου, εφόσον ανέλαβε υπηρεσία μέσα σε ένα (1) μήνα από την ημερομηνία αυτήν ή από την ημερομηνία ανάληψης υπηρεσίας, εφόσον αυτή πραγματοποιήθηκε μετά την πάροδο ενός (1) μηνός από την ημερομηνία δημοσίευσης του διορισμού, μέχρι τη χρονολογία δημοσίευσης στην Εφημερίδα της Κυβερνήσεως της απόλυσης ή της αποδοχής της παραίτησης ή μέχρι την ημέρα του θανάτου του υπαλλήλου." 

15. Στο τέλος της παραγράφου 1 του άρθρου 14 του Κώδικα Πολιτικών και Στρατιωτικών Συντάξεων προστίθεται εδάφιο ως εξής: 

"Κατ' εξαίρεση ο χρόνος υπηρεσίας στα ερευνητικά κέντρα των Ενόπλων Δυνάμεων λογίζεται ως συντάξιμος από την ημερομηνία ανάληψης υπηρεσίας, έστω και αν η πράξη διορισμού δημοσιεύθηκε μετά την ημερομηνία αυτήν." 

16. Το δεύτερο εδάφιο της παραγράφου 4 του άρθρου 14 του π.δ. 1041/1979 αντικαθίσταται ως εξής: 

"Η κατά την παρούσα παράγραφο διαδικασία τηρείται, εφόσον καταρχήν η υπαλληλική ή στρατιωτική ιδιότητα του αιτούντος την αναγνώριση κατά ένα οποιοδήποτε χρονικό σημείο του επικαλούμενου συνολικού χρονικού διαστήματος αποδεικνύεται από επίσημα έγγραφα (αρχή εγγράφου αποδείξεως) και με την προϋπόθεση ότι υπάρχει έγγραφο διορισμού ή σύμβαση εργασίας ή ασφαλιστική κάλυψη." 

17. Οι διατάξεις του πρώτου εδαφίου της παραγράφου 7 του άρθρου 15 του Κώδικα Πολιτικών και Στρατιωτικών Συντάξεων αντικαθίστανται ως εξής: 

"7. Η μηνιαία σύνταξη των προσώπων του προτελευταίου εδαφίου της περίπτωσης α' της παραγράφου 1 του άρθρου 1 του παρόντος, όπως αυτό ισχύει κάθε φορά, ορίζεται στα ογδόντα τοις εκατό (80%) των κατά την παρ. 2 του άρθρου 9 αποδοχών, που λαμβάνουν κατά το χρόνο του θανάτου τους ή κατά το χρόνο της εξόδου τους από την υπηρεσία, εφόσον εξέρχονται λόγω παραίτησης ή απολύονται για λόγους υγείας ή λόγω συμπλήρωσης του ορίου ηλικίας, μετά τη συμπλήρωση δεκαπενταετούς πλήρους πραγματικής συντάξιμης υπηρεσίας." 

18. Στο τέλος της παραγράφου 11 του άρθρου 41 του Κώδικα Πολιτικών και Στρατιωτικών Συντάξεων προστίθεται εδάφιο ως εξής: 

"Οι διατάξεις της παρούσας παραγράφου έχουν ανάλογη εφαρμογή και για το αντίστοιχο προσωπικό του Λιμενικού Σώματος." 

19. Οι διατάξεις της υποπερίπτωσης ββ' της περίπτωσης β' της παραγράφου 3 του άρθρου 56 του Κώδικα Πολιτικών και Στρατιωτικών Συντάξεων αντικαθίστανται ως εξής: 

"ββ) Ανήκουν στα πρόσωπα του προτελευταίου εδαφίου της περίπτωσης α' της παραγράφου 1 του άρθρου 1 του παρόντος, όπως αυτό ισχύει κάθε φορά". 

20.α. Στο τέλος του άρθρου 56 του Κώδικα Πολιτικών και Στρατιωτικών Συντάξεων προστίθεται παράγραφος 14 ως εξής: 

"14. Το μόνιμο προσωπικό των Οργανισμών Τοπικής Αυτοδιοίκησης (Ο.Τ.Α.) πρώτης βαθμίδας, το οποίο απασχολείται στην αποκομιδή, μεταφορά, διαλογή, επιστασία, καταστροφή απορριμάτων, σε συνεργεία συντήρησης, επισκευής των μέσων καθαριότητας και με το πλύσιμο αυτών, καθώς και οι οδοκαθαριστές, εργάτες αφοδευτηρίων, ταφής - εκταφής νεκρών και καθαριστές οστών, που υπάγεται στη συνταξιοδοτική προστασία του Δημοσίου, εφόσον έχει συμπληρώσει δώδεκα (12) έτη υπηρεσία αποκλειστικά στις θέσεις αυτές από την οποία τρία (3) έτη την τελευταία δεκαετία, για την καταβολή της σύνταξής του δύναται με δήλωσή του να επιλέξει, αντί της συνταξιοδότησής του με το κατά περίπτωση όριο ηλικίας των διατάξεων των προηγούμενων παραγράφων του παρόντος άρθρου, τη συνταξιοδότησή του με το όριο ηλικίας που προβλέπεται για τις ίδιες ειδικότητες από τον Κανονισμό Βαρέων και Ανθυγιεινών Επαγγελμάτων του Ι.Κ.Α., με την καταβολή στο Δημόσιο, από τη μονιμοποίησή του και μετά, της ανάλογης πρόσθετης ειδικής εισφοράς που προβλέπεται από τον ίδιο Κανονισμό, για το προσωπικό των ίδιων ειδικοτήτων. 

Η ανωτέρω δήλωση επιλογής υποβάλλεται από τους ενδιαφερομένους, στην αρμόδια Διεύθυνση Προσωπικού, μέσα σε προθεσμία τριών (3) μηνών, από τη δημοσίευση του παρόντος νόμου, για όσους έχουν ήδη μονιμοποιηθεί, για όσους δε διορίζονται ή μονιμοποιούνται εφεξής μέσα σε προθεσμία τριών (3) μηνών από το διορισμό ή τη μονιμοποιήσή τους." 

β. Η ασφαλιστική τακτοποίηση των υπαλλήλων της παρούσας παραγράφου για το χρονικό διάστημα από τη μονιμοποίησή τους μέχρι την υποβολή της ανωτέρω δήλωσης γίνεται με ανάλογη εφαρμογή των διατάξεων του άρθρου 59 του Κώδικα Πολιτικών και Στρατιωτικών Συντάξεων και την καταβολή της ανωτέρω πρόσθετης ειδικής εισφοράς από τους ενδιαφερομένους. 

21. Στο τέλος του άρθρου 60 του Κώδικα Πολιτικών και Στρατιωτικών Συντάξεων προστίθεται παράγραφος 5 ως εξής: 

"5. Σε περίπτωση που υπάλληλος ή στρατιωτικός αποχωρεί λόγω συνταξιοδότησης και έχει εισπράξει εν ενεργεία αποδοχές που δεν δικαιούται, τα αχρεωστήτως καταβληθέντα ποσά παρακρατούνται συμψηφιστικά, με δόσεις από τη σύνταξή του ή σε περίπτωση μεταβίβασης της σύνταξης από τη σύνταξη των μελών της οικογένειάς του. Η παρακράτηση γίνεται με πράξη του αρμόδιου Διευθυντή Συντάξεων ύστερα από σχετική βεβαίωση του εκκαθαριστή αποδοχών, για το ποσό που καταβλήθηκε επιπλέον. Το παρακρατούμενο κατά μήνα ποσό δεν μπορεί να υπερβεί το 1/4 της καταβαλλόμενης σύνταξης." 

22. Στο άρθρο 63 του Κώδικα Πολιτικών και Στρατιω- τικών Συντάξεων προστίθεται παράγραφος που λαμβάνει αριθμό 3 με το ακόλουθο περιεχόμενο και η υπάρχουσα παράγραφος με αριθμό 3 λαμβάνει αριθμό 4: 

"3. Για τους πολίτες των άλλων Κρατών - Μελών της Ευρωπαϊκής 'Ενωσης, δεν απαιτείται η Ελληνική Ιθαγένεια για την απόκτηση δικαιώματος σύνταξης." 

23. Στο τέλος του άρθρου 69 του Κώδικα Πολιτικών και Στρατιωτικών Συντάξεων προστίθεται παράγραφος 6 ως εξής: 

"6. Αν ο συνταξιούχος ανακληθεί ή επαναφερθεί στην ενεργό υπηρεσία, η καταβολή του μισθού αρχίζει από την επομένη της διακοπής της σύνταξης και έπειτα από σχετική βεβαίωση της αρμόδιας Διεύθυνσης Συντάξεων του Γενικού Λογιστηρίου του Κράτους. Η διαφορά που προκύπτει μεταξύ της σύνταξης που έλαβε και των αποδοχών ενεργείας που δικαιούται, για το προηγούμενο χρονικό διάστημα, καταβάλλεται από την υπηρεσία που τον μισθοδοτεί." 

'Αρθρο 3

Πολεμικές συντάξεις

1. Η υποπερίπτωση ββ' της περίπτωσης β' της παραγράφου 1 του άρθρου 35 του Κώδικα Πολεμικών Συντάξεων (π.δ. 1285/1981 ΦΕΚ 314 Α') αντικαθίσταται ως εξής: 

"ββ) Για θετά παιδιά που είτε υιοθετήθηκαν μέχρι τη δημοσίευση του ν.δ. 149/1973 και δεν λαμβάνουν ούτε δικαιούνται να λάβουν σύνταξη από οποιονδήποτε άλλον ασφαλιστικό οργανισμό κύριας ασφάλισης είτε είναι ανίκανα για την άσκηση οποιουδήποτε βιοποριστικού επαγγέλματος". 

2. Στο τέλος της παραγράφου 1 του άρθρου 35 του Κώδικα Πολεμικών Συντάξεων προστίθεται περίπτωση δ' ως εξής: 

"δ) Τα άγαμα αγόρια που φοιτούν σε ανώτερες ή ανώτατες σχολές της χώρας ή σε ισότιμες προς αυτές του εξωτερικού ή σε δημόσια Ινστιτούτα Επαγγελματικής Κατάρτισης (Ι.Ε.Κ.) της χώρας δικαιούνται σύνταξη μέχρι να τελειώσουν τις σπουδές τους σύμφωνα με τα έτη φοίτησης που προβλέπει ο οργανισμός της κάθε σχολής ή του κάθε Ι.Ε.Κ., κατά περίπτωση και για ένα (1) ακόμη έτος, εφόσον συνεχίζεται η φοίτηση και πάντως όχι πέρα από τη συμπλήρωση του 24ου έτους της ηλικίας τους, προκειμένου για όσα φοιτούν σε ανώτερες ή ανώτατες σχολές και του 22ου έτους της ηλικίας τους, προκειμένου για όσα φοιτούν σε Ι.Ε.Κ.". 

3. Οι διατάξεις της παραγράφου 1 του άρθρου 88 του Κώδικα Πολεμικών Συντάξεων αντικαθίστανται από 1ης Ιανουαρίου 1998 ως εξής: 

"1. Η βασική μηνιαία πολεμική σύνταξη ανικανότητας που αναγνωρίζεται στους ανάπηρους πολέμου οπλίτες, των οποίων η σύνταξη δεν κανονίζεται με βάση μισθό ενεργείας, είναι ίση με το 1,2% του μηνιαίου βασικού μισθού του λοχαγού, όπως αυτός ισχύει κάθε φορά, ανά εκατοστό ανικανότητας." 

4.α. Το δεύτερο εδάφιο του άρθρου 93 του Κώδικα Πολεμικών Συντάξεων αντικαθίσταται από 1ης Αυγούστου 1997 ως εξής: 

"Προκειμένου για χήρα σύζυγο και ορφανά τέκνα, εφαρμόζονται οι διατάξεις της παραγράφου 2 του επόμενου άρθρου." 

β. Οι συντάξεις των προσώπων της παρούσας παραγράφου που έχουν κανονισθεί με βάση τις αντικαθιστώμενες διατάξεις του άρθρου 93 του Κώδικα Πολεμικών Συντάξεων, μέχρι την έναρξη ισχύος του παρόντος, αναπροσαρμόζονται οίκοθεν από τις αρμόδιες Διευθύνσεις Συντάξεων του Γενικού Λογιστηρίου του Κράτους από 1ης Αυγούστου 1997 ή από την ημερομηνία έναρξης της πληρωμής τους. Η διαφορά μεταξύ της αναπροσαρμοζόμενης σύνταξης και αυτής που καταβάλλονταν την 31η Ιουλίου 1997, θα καταβληθεί σύμφωνα με τα οριζόμενα στο τελευταίο εδάφιο της παραγράφου 12 του άρθρου 1 του ν. 2592/1998. 

5. Οι διατάξεις του άρθρου 95 του Κώδικα Πολεμικών Συντάξεων αντικαθίστανται από 1ης Ιουλίου 1998 ως εξής: 

"1. Η αναγνωριζόμενη βασική μηνιαία πολεμική σύνταξη των οικογενειών των φονευθέντων, εξαφανισθέντων ή θανόντων, αξιωματικών και ανθυπασπιστών και των εξομοιουμένων με αυτούς, των οποίων οι συντάξεις δεν υπήχθησαν στις διατάξεις του άρθρου 75 παρ. 7 του α.ν. 1854/1951 (ΦΕΚ 182 Α'), όπως αντικαταστάθηκε με τις διατάξεις της παραγράφου 4 του άρθρου 14 του ν.δ. 3768/1957 (άρθρον 70 παρ. 6 π.δ. 1041/1979) είναι ίση, με το ακόλουθο, κατά βαθμό, ποσοστό επί του μηνιαίου βασικού μισθού του βαθμού Λοχαγού, όπως αυτός ισχύει κάθε φορά: 

Αντιστρατήγου
 ποσοστό
 60%
 
Υποστρατήγου
 "
 55%
 
Συνταγματάρχη
 "
 50%
 
Αντισυνταγματάρχη-Ταγματάρχη
 "
 45%
 
Λοχαγού - Υπολοχαγού
 "
 40%
 
Ανθυπολοχαγού-Ανθυπασπιστή
 "
 35%
 

2. Η ανωτέρω σύνταξη προσαυξάνεται για κάθε δικαιούμενο σύνταξης τέκνο με ποσό ίσο με το ακόλουθο, κατά βαθμό, ποσοστό επί του μηνιαίου βασικού μισθού του λοχαγού, όπως αυτός ισχύει κάθε φορά: 

Αντιστρατήγου - Υποστρατήγου
 ποσοστό
 4,5%
 
Συνταγματάρχη - Ταγματάρχη
 "
 3%
 
Λοχαγού - Ανθυπασπιστή
 "
 2,5%".
 

6. Στο άρθρο 118 του Κώδικα Πολεμικών Συντάξεων προστίθεται παράγραφος που λαμβάνει αριθμό 3 με το ακόλουθο περιεχόμενο και η υπάρχουσα παράγραφος με αριθμό 3 λαμβάνει αριθμό 4: 

"3. Για τους πολίτες των άλλων Κρατών-Μελών της Ευρωπαϊκής 'Ενωσης, δεν απαιτείται η ελληνική ιθαγένεια για την απόκτηση δικαιώματος σύνταξης." 

7. Το πρώτο εδάφιο της παραγράφου 8 του άρθρου 171 του Κώδικα Πολεμικών Συντάξεων αντικαθίσταται ως εξής: 

"8. Στις διατάξεις του παρόντος άρθρου υπάγονται και όσοι από το στρατιωτικό προσωπικό των Ενόπλων Δυνάμεων, του Λιμενικού Σώματος και της Ελληνικής Αστυνομίας καθίστανται ανίκανοι, κατά την εκτέλεση διατεταγμένης υπηρεσίας και εξαιτίας της, σε ειρηνική περίοδο, λόγω τραύματος που προήλθε κατά την εκκαθάριση ναρκοπεδίων ξηράς ή εξουδετέρωση εκρηκτικών μηχανημάτων." 

8. Ο υπολογισμός του κατώτατου ορίου σύνταξης των παραγράφων 3 και 4 του άρθρου 6 του ν. 2592/1998 γίνεται σύμφωνα με τα οριζόμενα στην παράγραφο 1 του άρθρου 2 του ίδιου νόμου, εφαρμοζομένων κατά τα λοιπά των διατάξεων του προαναφερόμενου άρθρου 6. 

'Αρθρο 4

Εθνική Αντίσταση

1. Καθιερώνεται η 9η Μαΐου, ημέρα λήξης του Δευτέρου Παγκοσμίου Πολέμου, ως ημέρα Πανελλαδικού Εορτασμού των Εθνικών Αγώνων και της Εθνικής Αντίστασης κατά του Ναζισμού και του Φασισμού. Οι διατάξεις της παραγράφου 1 του άρθρου 10 του ν.1285/ 1982 (ΦΕΚ 115 Α') εξακολουθούν να ισχύουν. 

2. Στην περιοχή της Πρωτεύουσας ανεγείρεται μνημείο της Εθνικής Αντίστασης και του Αγώνα του Ελληνικού Λαού κατά του ξένου κατακτητή, ανάλογο και αντάξιο των αγώνων και των θυσιών του, κατά του Φασισμού και του Ναζισμού, σύμβολο της ομοψυχίας του 'Εθνους, του πνεύματος της ελευθερίας και της ανεξαρτησίας, ως επίσης ανεγείρονται και ανδριάντες των στρατιωτικών ηγετών του ένοπλου αντιστασιακού αγώνα. Η ευθύνη ανέγερσης του μνημείου ανατίθεται στους Υπουργούς Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Δικαιοσύνης και Πολιτισμού. 

3. Η προθεσμία του προτελευταίου εδαφίου της παραγράφου 8 του άρθρου 7 του ν. 2320/1995 (ΦΕΚ 133 Α') για την αναγνώριση μόνο της ιδιότητας του αγωνιστή της Εθνικής Αντίστασης, παρατείνεται από τότε που έληξε μέχρι 31 Δεκεμβρίου 1999. Αιτήσεις για την αναγνώριση της ιδιότητας του αγωνιστή της Εθνικής Αντίστασης που έχουν υποβληθεί μέχρι την έναρξη ισχύος του παρόντος παραμένουν ισχυρές. Η λειτουργία των Επιτροπών του άρθρου 7 του ν. 2320/1995 παρατείνεται για τρία (3) έτη από τη λήξη της. 

4. Οι αιτήσεις των αγωνιστών της Εθνικής Αντίστασης συνταξιούχων του Ο.Γ.Α., καθώς και των οικογενειών τους, που είχαν υποβληθεί στην αρμόδια Διεύθυνση Συντάξεων του Γενικού Λογιστηρίου του Κράτους, μέχρι την έναρξη ισχύος του ν. 1976/1991 (ΦΕΚ 184 Α') και για τις οποίες δεν είχε εκδοθεί πράξη ή απόφαση κανονισμού σύνταξης, κρίνονται σύμφωνα με τις διατάξεις του άρθρου 27 του ν. 1813/1988 (ΦΕΚ 243 Α') και τις προϋποθέσεις που ίσχυαν κατά την ημερομηνία υποβολής τους. Τα οικονομικά αποτελέσματα από την εφαρμογή των διατάξεων της παρούσας παραγράφου αρχίζουν από την πρώτη του επόμενου της έναρξης ισχύος του παρόντος νόμου μήνα. Οι διατάξεις των άρθρων 6 και 7 του ν. 2320/1995 έχουν ανάλογη εφαρμογή και για όσους δικαιωθούν σύνταξη με τις διατάξεις της παρούσας παραγράφου. 

'Αρθρο 5

Ειδικά θέματα

1. Οι διατάξεις της υποπερίπτωσης ββ' της περίπτωσης β' της παραγράφου 1 του άρθρου 2 του Κώδικα Συντάξεων Προσωπικού Σιδηροδρόμων (π.δ. 850/1980, ΦΕΚ 211 Α') αντικαθίστανται ως εξής: 

"ββ) Για θετά παιδιά που είτε υιοθετήθηκαν μέχρι τη δημοσίευση του ν.δ. 149/1973 και δεν λαμβάνουν ούτε δικαιούνται να λάβουν σύνταξη από οποιονδήποτε άλλον ασφαλιστικό οργανισμό κύριας ασφάλισης είτε είναι ανίκανα για την άσκηση οποιουδήποτε βιοποριστικού επαγγέλματος". 

2. Στο τέλος της παραγράφου 1 του άρθρου 2 του Κώδικα Συντάξεων Προσωπικού Σιδηροδρόμων προστίθεται περίπτωση δ' ως εξής: 

"δ) Τα άγαμα αγόρια που φοιτούν σε ανώτερες ή ανώτατες σχολές της χώρας ή σε ισότιμες προς αυτές του εξωτερικού ή σε δημόσια Ινστιτούτα Επαγγελματικής Κατάρτισης (Ι.Ε.Κ.) της χώρας δικαιούνται σύνταξη μέχρι να τελειώσουν τις σπουδές τους σύμφωνα με τα έτη φοίτησης που προβλέπει ο οργανισμός της κάθε σχολής ή του κάθε Ι.Ε.Κ. κατά περίπτωση και για ένα (1) ακόμη έτος, εφόσον συνεχίζεται η φοίτηση και πάντως όχι πέρα από τη συμπλήρωση του 24ου έτους της ηλικίας τους, προκειμένου για όσους φοιτούν σε ανώτερες ή ανώτατες σχολές και του 22ου έτους της ηλικίας τους, προκειμένου για όσους φοιτούν σε Ι.Ε.Κ.. Η σύνταξη στην περίπτωση αυτήν καταβάλλεται εφόσον προσκομίζεται κάθε έτος πιστοποιητικό φοίτησης - προόδου της οικείας σχολής, από το οποίο να αποδεικνύεται η κανονική φοίτηση του σπουδαστή και υπεύθυνη δήλωση του άρθρου 8 του ν. 1599/1986 ότι είναι άγαμα και δεν παίρνουν σύνταξη από άλλο φορέα." 

3. Στο τέλος του άρθρου 25 του Κώδικα Συντάξεων Προσωπικού Σιδηροδρόμων προστίθεται παράγραφος που λαμβάνει αριθμό 2 με το ακόλουθο περιεχόμενο και η υπάρχουσα παράγραφος 2 λαμβάνει αριθμό 3: 

"2. Για τους πολίτες των άλλων Κρατών - Μελών της Ευρωπαϊκής 'Ενωσης δεν απαιτείται η ελληνική ιθαγένεια για την απόκτηση του δικαιώματος σύνταξης." 

4. Ειδικά στους κληρικούς που λαμβάνουν σύνταξη από το Δημόσιο καταβάλλονται, από 1ης Ιανουαρίου 1997 και μετά, πλήρης η σύνταξή τους και από τη θέση του εν ενεργεία κληρικού οι αποδοχές που προβλέπονται από τις διατάξεις του άρθρου 11 του ν. 1810/1988 (ΦΕΚ 223 Α'). 

5. Στις υπηρεσίες που δεν λαμβάνονται υπόψη για τη χορήγηση της προσαύξησης της παραγράφου 3 του άρθρου 5 του ν. 1902/1990 (ΦΕΚ 138 Α'), όπως αυτή ισχύει σήμερα, συμπεριλαμβάνονται και οι υπηρεσίες της παραγράφου 5 του άρθρου 92 του Κώδικα Πολιτικών και Στρατιωτικών Συντάξεων. 

6.α. Ο χρόνος υπηρεσίας των δημοσίων υπαλλήλων που υπέβαλαν αίτηση παραίτησης από την Υπηρεσία μέχρι 31 Ιουλίου 1990, η οποία δεν έγινε δεκτή από τη Διοίκηση εντός τριμήνου από της υποβολής της, λόγω του τηλετυπικού σήματος του Υπουργείου Προεδρίας της Κυβέρνησης αριθ. ΔΙΔΑΔ/Φ.26/38/25746/ 23.7.1990, μέχρι την ημερομηνία της πραγματικής αποχώρησής τους από την Υπηρεσία, λογίζεται ύστερα από αίτηση των ενδιαφερομένων, ως πραγματική δημόσια υπηρεσία για όλες τις συνέπειες. Αν κατά το χρόνο του προηγούμενου εδαφίου συνέτρεξε περίπτωση σύγχρονης καταβολής σύνταξης και αποδοχών, η αναγνώριση τελεί υπό την προϋπόθεση επιστροφής των ποσών σύνταξης, που είχαν εισπραχθεί κατά το ίδιο χρονικό διάστημα. Ο χρόνος των προηγούμενων εδαφίων αναγνωρίζεται και ως χρόνος ασφάλισης στα Ταμεία Επικουρικής Ασφάλισης και Πρόνοιας με επανακαταβολή των εισφορών από τους ενδιαφερομένους, όπου αυτές δεν έχουν καταβληθεί, στο ύψος που τους είχαν επιστραφεί για το ίδιο χρονικό διάστημα. 

β. Τα οικονομικά αποτελέσματα από την εφαρμογή των διατάξεων της παρούσας παραγράφου αρχίζουν από την πρώτη του επόμενου της έναρξης ισχύος του παρόντος νόμου μήνα. 

7. Η προθεσμία του δεύτερου εδαφίου της παραγράφου 3 του άρθρου 2 του ν. 1211/1981 (ΦΕΚ 278 Α') για την υποβολή αίτησης αναγνώρισης προϋπηρεσιών ως συντάξιμων από τους τακτικούς υπαλλήλους του Τ.Σ.Μ.Ε.Δ.Ε. και του Τ.Ε.Ε. που υπηρετούν ή εξήλθαν ήδη από την Υπηρεσία καταργείται. 

8. Αποκαταστάσεις στρατιωτικών των Ενόπλων Δυνάμεων που έγιναν σύμφωνα με τις διατάξεις των άρθρων 29 και 30 του ν. 2439/1996 (ΦΕΚ 219 Α') θεωρούνται έγκυρες και ισχυρές για όλες τις συνέπειες, καθώς και ως προς το δικαίωμα για σύνταξη. 

9. Το ποσό που προκύπτει μετά τον υπολογισμό της σύνταξης ή του βοηθήματος που καταβάλλει το Δημόσιο γενικά, στρογγυλοποιείται στην πλησιέστερη εκατοντάδα. Κάθε άλλη διάταξη που προβλέπει στρογγυλοποίηση των προαναφερόμενων παροχών κατά διαφορετικό τρόπο καταργείται. 

10.α. Στο τέλος της παραγράφου 3 του άρθρου 17 του ν. 2084/1992 (ΦΕΚ 165 Α') προστίθεται εδάφιο ως εξής: 

"Το ποσό της σύνταξης των υπαλλήλων των οποίων η σύνταξη προσδιορίζεται σύμφωνα με τις ανωτέρω διατάξεις του άρθρου 15 του ν. 1902/1990 επαναπροσδιορίζεται οίκοθεν από την ημερομηνία έναρξης πληρωμής της σύνταξής τους, σε ποσό που μάλλον προσεγγίζει την κανονισθείσα σύνταξη, όπως αυτό προκύπτει από την οίκοθεν ένταξή τους σε ανάλογο, του συνολικού χρόνου ασφάλισης, συντάξιμο μισθό της αντίστοιχης κατηγορίας υπαλλήλων ή λειτουργών του Δημοσίου, όπως ο συντάξιμος αυτός μισθός ισχύει κάθε φορά." 

β. Οι διατάξεις της παρούσας παραγράφου έχουν εφαρμογή και για τα πρόσωπα που διέπονται από τις διατάξεις του άρθρου 21 του ν. 2084/1992. 

11.α. Τα πρόσωπα της παραγράφου 1 του άρθρου 5 του ν. 2530/1997 κατά το χρόνο που τελούν σε αναστολή άσκησης των καθηκόντων τους μπορούν να επιλέξουν με δήλωση του ν. 1599/1986 την παραμονή τους στο ασφαλιστικό καθεστώς των φορέων κύριας και επικουρικής ασφάλισης, υγειονομικής περίθαλψης και εφάπαξ βοηθήματος που υπάγονταν μέχρι το διορισμό ή την εκλογή τους στις νέες θέσεις και όλη η εφεξής υπηρεσία τους στις θέσεις αυτές θεωρείται ως πραγματική και συντάξιμη Υπηρεσία που διανύθηκε στις οργανικές τους θέσεις από τις οποίες προέρχονται. Στην περίπτωση αυτήν, οι εισφορές ασφαλισμένου και εργοδότη θα υπολογίζονται στο συντάξιμο ή στον ασφαλιστέο μισθό της θέσης που κατείχαν πριν από το διορισμό ή την εκλογή τους, κατά περίπτωση, όπως αυτός θα διαμορφωνόταν κάθε φορά αν παρέμεναν στην οργανική τους θέση και θα παρακρατούνται από τις αποδοχές τους. Οι εισφορές του εργοδότη, όπου προβλέπονται, θα βαρύνουν από του διορισμού ή της εκλογής τους, κατά περίπτωση, την Υπηρεσία η οποία τους μισθοδοτεί. Η δήλωση επιλογής πρέπει να υποβληθεί μέσα σε τρεις (3) μήνες από την ισχύ του νόμου αυτού για όσους έχουν ήδη διοριστεί ή εκλεγεί, για όσους δε διορίζονται ή εκλέγονται εφεξής, μέσα σε τρεις (3) μήνες από το διορισμό τους ή την εκλογή τους. 

β. Οι διατάξεις της παρούσας παραγράφου έχουν εφαρμογή και για τα μέλη Δ.Ε.Π. των Α.Ε.Ι. και Ε.Π. των Τ.Ε.Ι. μερικής απασχόλησης που κατέχουν παράλληλα και δεύτερη θέση στο δημόσιο ή στον ιδιωτικό τομέα, για τους οποίους όλη η εφεξής υπηρεσία τους στη δεύτερη θέση λογίζεται ως πραγματική και συντάξιμη υπηρεσία πλήρους απασχόλησης, για κάθε συνέπεια εκτός της λήψης πλήρους μισθού, που διανύθηκε στο Α.Ε.Ι. ή στο Τ.Ε.Ι. από το οποίο προέρχονται. Στην περίπτωση αυτήν οι ασφαλιστικές εισφορές υπολογίζονται στις αποδοχές που θα ελάμβαναν αν υπηρετούσαν ως μέλη Δ.Ε.Π. ή Ε.Π. πλήρους απασχόλησης, βαρύνουν τους ίδιους, οι μεν εισφορές του εργοδότη κατά το ποσό που αντιστοιχεί στη διαφορά μεταξύ των παραπάνω αποδοχών και εκείνων της θέσης μερικής απασχόλησης και παρακρατούνται από τις αποδοχές της θέσης της μερικής απασχόλησης. Οι αποδοχές που λαμβάνουν τα πρόσωπα αυτά από τη δεύτερη θέση δεν υπόκεινται σε ασφαλιστικές κρατήσεις, εκτός εάν με δήλωσή τους του ν. 1599/1986, που υποβάλλεται μέσα στις προθεσμίες της προηγούμενης περίπτωσης α', επιλέξουν την παραμονή τους στο ασφαλιστικό καθεστώς της θέσεως αυτής και την απαλλαγή τους από τις επιπλέον κρατήσεις της θέσεως μερικής απασχόλησης ως μέλους Δ.Ε.Π. των Α.Ε.Ι. ή Ε.Π. των Τ.Ε.Ι.. 

γ. Ειδικά τα μέλη Δ.Ε.Π. των Α.Ε.Ι. και Ε.Π. των Τ.Ε.Ι. που τελούν σε αναστολή άσκησης των καθηκόντων τους λόγω εκλογής τους στο βουλευτικό αξίωμα, συνεχίζουν να ασφαλίζονται για κύρια, επικουρική ασφάλιση και πρόνοια στους φορείς που υπάγονταν ως μέλη Δ.Ε.Π. των Α.Ε.Ι. και Ε.Π. των Τ.Ε.Ι. μέχρι την εκλογή τους. Στην περίπτωση αυτήν η παράλληλη ασφάλιση με εκείνη ως βουλευτών παρέχει και αντίστοιχο συντάξιμο χρόνο για τον οποίο τα εκπαιδευτικά ιδρύματα, από τα οποία προέρχονται οι εν λόγω βουλευτές, βαρύνονται με τις αναλογούσες εισφορές για κύρια, επικουρική ασφάλιση και πρόνοια. Οι ασφαλιστικές αυτές εισφορές υπολογίζονται στο συντάξιμο ή στον ασφαλιστέο μισθό της οργανικής τους θέσης, όπως αυτός θα διαμορφωνόταν κάθε φορά αν συνέχιζαν τη σταδιοδρομία τους στη θέση πλήρους και αποκλειστικής απασχόλησης. 

δ. Η ασφαλιστική - συνταξιοδοτική τακτοποίηση των προσώπων της παρούσας παραγράφου για το χρονικό διάστημα από το διορισμό ή την εκλογή τους μέχρι την έναρξη ισχύος του παρόντος νόμου, γίνεται σύμφωνα με τα οριζόμενα από τις οικείες διατάξεις, του κάθε φορέα ή ταμείου, για την αναγνώριση προϋπηρεσιών ή χρόνου ασφάλισης, κατά περίπτωση. 

12.α. Στο τέλος της παραγράφου 16 του άρθρου 75 του Κώδικα Πολιτικών και Στρατιωτικών Συντάξεων προστίθεται εδάφιο ως εξής: 

"Στις διατάξεις της παρούσας παραγράφου υπάγονται και όσοι κατά την εμφάνισή τους στην Υπηρεσία δήλωσαν ότι δεν επιθυμούν την παραμονή τους σε αυτήν, αλλά τη συνταξιοδότησή τους. Στην περίπτωση αυτήν ο εκτός υπηρεσίας χρόνος που αναγνωρίζεται ως συντάξιμος τερματίζεται την ημερομηνία εμφάνισής τους στην Υπηρεσία". 

β. Η διάταξη της παρούσας παραγράφου ισχύει από 18 Μαρτίου 1998. 

13. Για την εφαρμογή των διατάξεων της παραγράφου 9 του άρθρου 4 του ν. 2512/1997 (ΦΕΚ 138 Α'), της παραγράφου 9 του άρθρου 10 του ν. 2521/1997 (ΦΕΚ 174 Α'), της παραγράφου 14 του άρθρου 8, της παραγράφου 6 του άρθρου 16 και της παραγράφου 7 του άρθρου 24 του ν. 2592/1998 δεν εκδίδονται καταλογιστικές αποφάσεις για το χρονικό διάστημα από την έναρξη της ισχύος τους μέχρι την ημερομηνία έναρξης ισχύος του παρόντος νόμου. Καταλογιστικές πράξεις που έχουν ήδη εκδοθεί για την ίδια αιτία και για το ίδιο χρονικό διάστημα ανακαλούνται, τα ποσά που έχουν καταλογισθεί με αυτές δεν αναζητούνται, τυχόν δε ποσά που έχουν ήδη καταβληθεί ή παρακρατηθεί επιστρέφονται στους δικαιούχους. 

Από την πρώτη του επόμενου, της έναρξης της ισχύος του παρόντος νόμου, μήνα η πρώτη πληρωμή αποδοχών συνταξιούχων του Δημοσίου και του ευρύτερου δημόσιου τομέα του άρθρου 1 παράγραφος 6 του ν. 1256/1982 τελεί υπό την απαραίτητη προϋπόθεση προσκόμισης, στον εκκαθαριστή αποδοχών της θέσης τους, βεβαίωσης της αρμόδιας Διεύθυνσης της Υπηρεσίας Συντάξεων ότι δηλώθηκε η κατοχή της θέσης. Η μη προσκόμιση της βεβαίωσης αυτής αναστέλλει την καταβολή των αποδοχών, με ευθύνη του οικείου εκκαθαριστή. 

14. Ποσά που οφείλουν οι συνταξιούχοι του Δημοσίου σε αυτό από την αναγνώριση χρόνου απασχόλησης στον ιδιωτικό τομέα, στρατιωτικής θητείας, χρόνου εκτός υπηρεσίας και κάθε άλλης υπηρεσίας παρακρατούνται, με απόφαση του Διευθυντή της αρμόδιας Διεύθυνσης Συντάξεων του Γενικού Λογιστηρίου του Κράτους, από τη σύνταξή τους με μηνιαίες δόσεις των οποίων ο αριθμός δεν μπορεί να είναι μεγαλύτερος από τον αριθμό των μηνών που αναγνωρίζονται με την επιφύλαξη των διατάξεων του άρθρου 5 του ν. 4448/ 1964 (ΦΕΚ 253 Α'). 

Το παρακρατούμενο κατά μήνα ποσό δεν μπορεί να είναι μεγαλύτερο από τα 3/4 της αύξησης της σύνταξης που θα προκύψει από την ανωτέρω αναγνώριση, με ανάλογη επιμήκυνση των μηνιαίων δόσεων. Σε όσους από τους ανωτέρω συνταξιούχους επιθυμούν να καταβάλουν το οφειλόμενο ποσό εφάπαξ, παρέχεται έκπτωση 10% επί του ποσού αυτού. 

15. Το πρώτο εδάφιο της παραγράφου 1 του άρθρου 66 του Κώδικα Πολιτικών και Στρατιωτικών Συντάξεων αντικαθίσταται ως εξής: 

"1. Ο κανονισμός των συντάξεων, των βοηθημάτων και των επιδομάτων που βαρύνουν το Δημόσιο και πληρώνονται από αυτό, με εξαίρεση τις προσωπικές συντάξεις, γίνεται σύμφωνα με τις διατάξεις του παρόντος νόμου από την Υπηρεσία Συντάξεων του Γενικού Λογιστηρίου του Κράτους με πράξη που εκδίδεται από τον Τμηματάρχη της αρμόδιας Διεύθυνσης Συντάξεων." 

16.α. Η περίπτωση α' της παραγράφου 2 του άρθρου 66 του Κώδικα Πολιτικών και Στρατιωτικών Συντάξεων αντικαθίσταται ως εξής: 

"α) Από το Διευθυντή της αρμόδιας Διεύθυνσης Συντάξεων πριν από την εκτέλεση της πράξης, εφόσον ανακύψει διαφωνία μεταξύ αυτού και του αρμόδιου τμηματάρχη κανονισμού συντάξεων της ίδιας Διεύθυνσης." 

β. Η ισχύς των διατάξεων της προηγούμενης παραγράφου και της παρούσας αρχίζει από την έναρξη ισχύος του νέου οργανισμού του Υπουργείου Οικονομικών. 

17. Το δεύτερο εδάφιο της παραγράφου 10 του άρθρου 66 του Κώδικα Πολιτικών και Στρατιωτικών Συντάξεων αντικαθίσταται, από 1ης Ιουλίου 1998 ως εξής: 

"Η κοινοποίηση των πράξεων ή αποφάσεων του προηγούμενου εδαφίου με τις οποίες γίνεται δεκτό ή απορρίπτεται σχετικό αίτημα θεωρείται ότι έγινε την εξηκοστή ημέρα από την ημερομηνία που φέρει το έγγραφο της κοινοποίησης". 

18. Στο τέλος της παραγράφου 1 του άρθρου 13 του ν. 2592/1998 (ΦΕΚ 57 Α') προστίθενται εδάφια ως εξής: 

"Η διακοπή της σύνταξης συντελείται την πρώτη του επόμενου μήνα εκείνου της πραγματικής μεταφοράς του κεφαλαίου από τον αρμόδιο φορέα κοινωνικής ασφάλισης στη Διοίκηση των Ευρωπαϊκών Κοινοτήτων. Τα ποσά των συντάξεων που έχουν καταβληθεί στον ενδιαφερόμενο από την πρώτη του επόμενου μήνα υποβολής της αίτησης μεταφοράς του αναλογιστικού ισοδύναμου στη Διοίκηση των Ευρωπαϊκών Κοινοτήτων μέχρι και την τελευταία ημέρα του μήνα της πραγματικής μεταφοράς του, συμψηφίζονται, με πράξη ή απόφαση του αρμόδιου οργάνου, με το αναλογιστικό ισοδύναμου, που προκύπτει κατά το χρόνο υποβολής της σχετικής αίτησης και το υπόλοιπο αποτελεί το ποσό που πράγματι μεταφέρεται στη Διοίκηση των Ευρωπαϊκών Κοινοτήτων. 

Οι πράξεις, οι αποφάσεις, καθώς και τα έγγραφα που εκδίδονται από τα αρμόδια όργανα, κατ' εφαρμογή των διατάξεων του Β' Κεφαλαίου του παρόντος, υπόκεινται στα προβλεπόμενα, από τη νομοθεσία του κάθε φορέα, ένδικα μέσα". 

19. Η προθεσμία του πρώτου εδαφίου της παραγράφου 3 του άρθρου 13 του ν. 2592/1998 αρχίζει από 18 Σεπτεμβρίου 1998. 

'Αρθρο 6

Συνταξιοδοτικό - ασφαλιστικό καθεστώς μελών

Ανεξάρτητων Διοικητικών Αρχών

1. Οι Πρόεδροι και τα μέλη Ανεξάρτητων Διοικητικών Αρχών κατά τη διάρκεια της θητείας τους εξακολουθούν να διέπονται από το ασφαλιστικό καθεστώς κύριας, επικουρικής ασφάλισης και πρόνοιας, καθώς και υγειονομικής περίθαλψης που υπάγονταν πριν το διορισμό τους στην Αρχή αυτή και η θητεία τους θεωρείται ως πραγματική και συντάξιμη υπηρεσία στις θέσεις και με την ιδιότητα που κατείχαν ή ως χρόνος άσκησης του επαγγέλματος που ασκούσαν, πριν το διορισμό τους στην Ανεξάρτητη Διοικητική Αρχή, τόσο για τη θεμελίωση συνταξιοδοτικού δικαιώματος όσο και για τη συμπλήρωση τυχόν απαιτούμενου χρόνου θητείας για συνταξιοδότηση από τις θέσεις αυτές. 

2.α. Οι ασφαλιστικές εισφορές που προβλέπονται από τη νομοθεσία των φορέων κύριας, επικουρικής ασφάλισης, πρόνοιας και υγειονομικής περίθαλψης για την ασφάλιση των παραπάνω προσώπων βαρύνουν, του μεν εργοδότη το Δημόσιο, του δε ασφαλισμένου τους ίδιους και παρακρατούνται από το μισθό τους. 

β. Ως βάση υπολογισμού των εισφορών αυτών προκειμένου για πρόσωπα που πριν το διορισμό τους στην Ανεξάρτητη Διοικητική Αρχή κατείχαν έμμισθη θέση, λαμβάνεται υπόψη ο συντάξιμος ή ασφαλιστέος μισθός της οργανικής τους θέσης, όπως αυτός θα διαμορφωνόταν αν συνέχιζαν να υπηρετούν στη θέση αυτήν, προκειμένου δε για πρόσωπα που δεν κατείχαν έμμισθη θέση, λαμβάνονται υπόψη οι ασφαλιστέες αποδοχές επί των οποίων θα κατέβαλαν εισφορές ή οι προβλεπόμενες από τη νομοθεσία του οικείου φορέα ασφαλιστικές εισφορές, που θα κατέβαλαν, αν δεν είχαν διορισθεί στην ανωτέρω υπηρεσία. 

3.α. Η ασφαλιστική - συνταξιοδοτική τακτοποίηση των προσώπων της παραγράφου 1, που διέπονται από τις διατάξεις του παρόντος άρθρου, για το χρονικό διάστημα από το διορισμό τους μέχρι την έναρξη ισχύος του παρόντος νόμου, γίνεται σύμφωνα με τα οριζόμενα από τις οικείες διατάξεις του κάθε φορέα ή Ταμείου, για την αναγνώριση προϋπηρεσιών ή χρόνου ασφάλισης, κατά περίπτωση. 

β. Οι διατάξεις των προηγούμενων παραγράφων και της παρούσας έχουν εφαρμογή και για τα μέλη Δ.Ε.Π. των Α.Ε.Ι και Ε.Π. των Τ.Ε.Ι. μερικής απασχόλησης, τα οποία θεωρούνται ως πλήρους απασχόλησης στην οργανική τους θέση, για όλες τις συνέπειες εκτός από τη λήψη πλήρων αποδοχών. Στην περίπτωση αυτήν οι αποδοχές από τη θέση μερικής απασχόλησης δεν υπόκεινται σε ασφαλιστικές εισφορές. 

4. Οι διατάξεις των προηγούμενων παραγράφων έχουν ανάλογη εφαρμογή και για συνταξιούχους που διορίζονται ως Πρόεδροι ή μέλη Ανεξάρτητων Διοικητικών Αρχών, εφόσον αναστείλουν την καταβολή της σύνταξής τους και δεν έχουν συνταξιοδοτηθεί λόγω κατάληψης από το προβλεπόμενο από τις διατάξεις του οικείου φορέα, όριο ηλικίας. Ο χρόνος θητείας σε Ανεξάρτητη Διοικητική Αρχή των προσώπων του προηγούμενου εδαφίου και μέχρι την κατάληψή τους από το αμέσως ανωτέρω όριο ηλικίας προσαυξάνει τη σύνταξή τους, η οποία ανακαθορίζεται από την ημερομηνία υποβολής αίτησης του ενδιαφερομένου για την επαναχορήγησή της. 

'Αρθρο 7

Διατήρηση ασφαλιστικών - συνταξιοδοτικών

δικαιωμάτων

1. Οι διατάξεις του τελευταίου εδαφίου της παραγράφου 5 του άρθρου 11 του Κώδικα Πολιτικών και Στρατιωτικών Συντάξεων έχουν ανάλογη εφαρμογή και για τους τακτικούς υπαλλήλους των δημόσιων νοσηλευτικών ιδρυμάτων του ν.δ. 2592/1953 (ΦΕΚ 254 Α'), οι οποίοι μετατάχθηκαν ή μεταφέρθηκαν στο Δημόσιο, τους Ο.Τ.Α. και τα άλλα Ν.Π.Δ.Δ. με τις διατάξεις του άρθρου 56 του ν. 1943/1991 (ΦΕΚ 50 Α'). 

2.α. Το προσωπικό της παραγράφου 7 του άρθρου 9 και της παραγράφου 2 του άρθρου 10 του ν. 2503/1997 (ΦΕΚ 107 Α'), που μετατάσσεται σε νομικά πρόσωπα των οργανισμών τοπικής αυτοδιοίκησης ή μεταφέρεται στους οργανισμούς τοπικής αυτοδιοίκησης Α' ή Β' βαθμού, εξακολουθεί να διέπεται από το ασφαλιστικό καθεστώς κύριας, επικουρικής ασφάλισης και πρόνοιας, καθώς και υγειονομικής περίθαλψης που είχε πριν τη μετάταξη ή τη μεταφορά του και όλη η εφεξής υπηρεσία στα νέα νομικά πρόσωπα θεωρείται ως πραγματική και συντάξιμη υπηρεσία ή ως χρόνος ασφάλισης, κατά περίπτωση, που διανύθηκε στην υπηρεσία από την οποία μετατάσσεται ή μεταφέρεται. 

β. Οι ασφαλιστικές εισφορές που προβλέπονται από τη νομοθεσία των φορέων κύριας και επικουρικής ασφάλισης, πρόνοιας και υγειονομικής περίθαλψης για την ασφάλιση του παραπάνω προσωπικού καταβάλλονται, του μεν εργοδότη, όπου συντρέχει περίπτωση, από τις υπηρεσίες στις οποίες έχει μεταταχθεί ή μεταφερθεί το προσωπικό αυτό, του δε ασφαλισμένου από τους ίδιους. 

3. 'Οσοι από το προσωπικό του καταργούμενου ΕΛ.ΚΕ.ΠΑ. διορίζονται σε υπηρεσίες του Δημοσίου ή νομικών προσώπων δημοσίου δικαίου, δύνανται, αντί της αυτοδίκαιης υπαγωγής τους στο ασφαλιστικό - συνταξιοδοτικό καθεστώς κύριας, επικουρικής ασφάλισης, πρόνοιας και υγειονομικής περίθαλψης που διέπει το τακτικό προσωπικό της νέας τους θέσης, να διατηρήσουν το προηγούμενο ασφαλιστικό - συνταξιοδοτικό καθεστώς που είχαν μέχρι την κατάργηση του ΕΛ.ΚΕ.ΠΑ., ύστερα από ανέκκλητη δήλωσή τους, η οποία υποβάλλεται στο φορέα που διορίζονται, μέσα σε προθεσμία έξι (6) μηνών από το διορισμό τους στη νέα θέση και όλη η εφεξής υπηρεσία τους στη νέα τους θέση λογίζεται ότι διανύεται στη θέση από την οποία προέρχονται. 

4. Το προσωπικό του ΕΛ.ΚΕ.ΠΑ., που πληροί τις προϋποθέσεις για τη συνταξιοδότησή του μέχρι και 31 Δεκεμβρίου 2004 δεν εντάσσεται κατά το μέχρι τότε διάστημα, ως προς τον υπολογισμό των καταβλητέων προς το Ι.Κ.Α. εισφορών, σε ασφαλιστική κλάση κατώτερη από εκείνη στην οποία ενέπιπταν οι αποδοχές του με βάση αυτές του μηνός Μαΐου 1998. Η διαφορά των οφειλόμενων προς το Ι.Κ.Α. ασφαλιστικών εισφορών, εργοδότη και ασφαλισμένου, που τυχόν προκύπτει από την εφαρμογή της παραγράφου αυτής, βαρύνει το φορέα στον οποίο διορίζονται και καταβάλλεται στο Ι.Κ.Α. κατά τις κείμενες διατάξεις. 

5. 'Ολο το προσωπικό του ΚΕ.Π.Ε. που υπηρετούσε κατά την έναρξη ισχύος του ν. 2579/1998 (ΦΕΚ 31 Α'), εξακολουθεί να διέπεται από το καθεστώς κύριας, επικουρικής ασφάλισης, πρόνοιας και υγειονομικής περίθαλψης που είχε πριν τη μετατροπή του ΚΕ.Π.Ε. σε νομικό πρόσωπο ιδιωτικού δικαίου (Ν.Π.Ι.Δ.) και παρέχει τις υπηρεσίες του με την ίδια σχέση εργασίας, όλη δε η εφεξής υπηρεσία του στο νέο Ν.Π.Ι.Δ. του ΚΕ.Π.Ε. θεωρείται ότι διανύθηκε στο πρώην ΚΕ.Π.Ε.. 

6. Τα μέλη του εκπαιδευτικού προσωπικού (Ε.Π.) ναυτικών μαθημάτων των Ακαδημιών Εμπορικού Ναυτικού (Α.Ε.Ν.) που διορίζονται ή εντάσσονται στις Ακαδημίες αυτές και έχουν την ιδιότητα του ναυτικού δύνανται, με ανέκκλητη δήλωσή τους, που υποβάλουν κατά το χρόνο ανάληψης υπηρεσίας ή προκειμένου για όσους έχουν αναλάβει ήδη υπηρεσία μέσα σε προθεσμία τριών (3) μηνών από την έναρξη ισχύος του παρόντος νόμου, να διατηρήσουν το ασφαλιστικό καθεστώς του Ν.Α.Τ. που είχαν πριν το διορισμό ή την ένταξή τους στις ανωτέρω Ακαδημίες, αντί της αυτοδίκαιης υπαγωγής τους στο συνταξιοδοτικό καθεστώς του Δημοσίου. 

7.α. Το τακτικό προσωπικό που υπηρετεί στους Οργανισμούς Σχολικών Κτιρίων (Ο.Σ.Κ), Διαχειρίσεως Δημοσίου Υλικού (Ο.Δ.Δ.Υ.), Κεντρικής Αγοράς Αθηνών (Ο.Κ.Α.Α.) και Κεντρικής Αγοράς Θεσσαλονίκης (Ο.Κ.Α.Θ.) κατά το χρόνο της μετατροπής τους σε ανώνυμες εταιρίες, σε εφαρμογή των διατάξεων των άρθρων 1 και 2 του ν. 2414/1996 (ΦΕΚ 135 Α'), διατηρεί το υφιστάμενο μισθολογικό καθεστώς, όπως ισχύει κάθε φορά, και εξακολουθεί να διέπεται από το ασφαλιστικό καθεστώς κύριας, επικουρικής ασφάλισης και πρόνοιας, καθώς και υγειονομικής περίθαλψης που είχε πριν την εν λόγω μετατροπή. Ο λογαριασμός του ν. 103/1975 που ετηρείτο από τα ανωτέρω Ν.Π.Δ.Δ. για τη λήψη εφάπαξ βοηθήματος των υπαλλήλων τους διατηρείται και μετά τη μετατροπή τους σε ανώνυμες εταιρίες και διέπεται από την κείμενη νομοθεσία, όπως κάθε φορά ισχύει. Οι ειδικός αυτός λογαριασμός διατηρείται μέχρι την αποχώρηση όλων των υπαλλήλων της παρούσας παραγράφου από την υπηρεσία, οπότε και καταργείται αυτοδικαίως. 

β. Η υπηρεσία που παρέχει το προσωπικό της παρούσας παραγράφου στις νέες ανώνυμες εταιρείες από τη σύστασή τους, θεωρείται ως πραγματική συντάξιμη υπηρεσία που διανύθηκε στους ανωτέρω οργανισμούς. 

γ. Οι ασφαλιστικές εισφορές που προβλέπονται από τη νομοθεσία των φορέων κύριας, επικουρικής ασφάλισης, πρόνοιας και υγειονομικής περίθαλψης για την ασφάλιση του παραπάνω προσωπικού καταβάλλονται του μεν εργοδότη από τις συσταθείσες ανώνυμες εταιρείες, του δε ασφαλισμένου από τους ίδιους. Ο υπολογισμός των εισφορών, η αναγνώριση υπηρεσιών και προϋπηρεσιών, καθώς και ο κανονισμός της σύνταξης του προσωπικού της παρούσας παραγράφου, γίνεται με βάση τον εκάστοτε βασικό μισθό ενεργείας του μισθολογικού κλιμακίου ή του βαθμού του κλάδου δημοσίων πολιτικών υπαλλήλων με τους οποίους έχουν τα ίδια τυπικά προσόντα και που αντιστοιχεί στα έτη υπηρεσίας του κάθε υπαλλήλου μαζί με την προσαύξηση του επιδόματος χρόνου υπηρεσίας, όπως αυτά ορίζονται κάθε φορά από τις οικείες μισθολογικές διατάξεις του Δημοσίου. 

δ. Τυχόν επιπλέον καταβαλλόμενα ποσά, πέραν των όσων καταβάλλονται στους δημοσίους υπαλλήλους και στους προς αυτούς εξομοιουμένους, δεν λαμβάνονται υπόψη για τις παραπάνω αιτίες, με την επιφύλαξη των διατάξεων του ν. 2084/1992 για τους διορισθέντες από 1.1.1993 και μετά. 

ε. Οι διατάξεις της παρούσας παραγράφου ισχύουν από τη δημοσίευση των προεδρικών διαταγμάτων με τα οποία, κατά περίπτωση, τα προαναφερόμενα Ν.Π.Δ.Δ. μετατρέπονται σε ανώνυμες εταιρείες. 

8.α. Το μόνιμο και με σχέση εργασίας ιδιωτικού δικαίου αορίστου χρόνου προσωπικό της Γενικής Διεύθυνσης Διαχείρισης Αγορών Γεωργικών Προϊόντων (ΓΕ.ΔΙ.Δ.Α.ΓΕ.Π.) του Υπουργείου Γεωργίας και των Οργανισμών Γάλακτος (ΕΛ.Ο.Γ.), Ελέγχου Ενισχύσεων Ελαιολάδου (Ο.Ε.Ε.Ε.), Καπνού (Ε.Ο.Κ.) και Βάμβακος (Ο.Β.) που μετατάσσεται, σύμφωνα με τις διατάξεις του άρθρου 24 του ν. 2637/1998 (ΦΕΚ 200 Α'), στον Οργανισμό Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.) ή στο Υπουργείο Γεωργίας ή σε Υπηρεσίες των Περιφερειών ή στις Νομαρχιακές Αυτοδιοικήσεις, δύναται, αντί της αυτοδίκαιης υπαγωγής του στο ασφαλιστικό - συνταξιοδοτικό καθεστώς κύριας, επικουρικής ασφάλισης, πρόνοιας και υγειονομικής περίθαλψης που διέπει το αντίστοιχο προσωπικό της νέας του θέσης, να διατηρήσει το προηγούμενο της μετάταξής του ασφαλιστικό - συνταξιοδοτικό καθεστώς και όλη η εφεξής υπηρεσία του στη νέα του θέση θεωρείται ότι διανύεται στη θέση από την οποία προέρχεται. Η διατήρηση του προηγούμενου της μετάταξης ασφαλιστικού - συνταξιοδοτικού καθεστώτος από τους υπαλλήλους του προ-ηγούμενου εδαφίου γίνεται με ανέκκλητη δήλωσή τους που υποβάλλεται στην υπηρεσία στην οποία μετατάσσονται. Η προθεσμία για την υποβολή της δήλωσης είναι τρεις (3) μήνες και αρχίζει για όσους μεν έχουν ήδη μεταταγεί από την έναρξη ισχύος του νόμου αυτού, για όσους δε πρόκειται να μεταταγούν μετά την ισχύ του παρόντος, από την ημερομηνία έκδοσης της σχετικής πράξης. 

β. Οι ασφαλιστικές εισφορές που προβλέπονται από τη νομοθεσία των φορέων κύριας, επικουρικής ασφάλισης και υγειονομικής περίθαλψης για την ασφάλιση του ανωτέρω προσωπικού καταβάλλονται, του μεν εργοδότη από τις υπηρεσίες στις οποίες μετατάσσεται, του δε ασφαλισμένου από το ίδιο. 'Οσοι από το κατά τα ανωτέρω μετατασσόμενο προσωπικό, λόγω της επιλογής ασφαλιστικού φορέα κύριας ασφάλισης δεν καλύπτονται για την καταβολή εφάπαξ βοηθήματος από Ταμείο ή Λογαριασμό Πρόνοιας, εντάσσονται υποχρεωτικά στο καθεστώς πρόνοιας που διέπει τους υπαλλήλους της υπηρεσίας στην οποία μετατάσσονται. Ο χρόνος υπηρεσίας του ανωτέρω προσωπικού, που διανύθηκε με οποιαδήποτε σχέση εργασίας μέχρι τη μετάταξή του, λαμβάνεται υπόψη μόνο για τη θεμελίωση δικαιώματος λήψης εφάπαξ βοηθήματος και το ποσό του βοηθήματος αυτού είναι ανάλογο με το χρόνο ασφάλισης στο Ταμείο ή Λογαριασμό μετά τη μετάταξή του. 

γ. Στους υπαλλήλους του Εθνικού Οργανισμού Καπνού και Οργανισμού Βάμβακος καταβάλλεται, κατά το χρόνο της μετάταξής τους σε άλλη υπηρεσία, εφάπαξ αποζημίωση από τους Οργανισμούς αυτούς, βάσει των ισχυουσών σε αυτούς διατάξεων. 

δ. Η ως άνω εφάπαξ αποζημίωση, που αντιστοιχεί στο χρονικό διάστημα μέχρι την κατάργηση των ανωτέρω Οργανισμών, καταβάλλεται και σε πρώην υπαλλήλους αυτών, που έχουν ήδη μεταταγεί σε άλλες υπηρεσίες του δημόσιου τομέα και έχουν επιλέξει κατά την ισχύουσα νομοθεσία το καθεστώς πρόνοιας των καταργούμενων Οργανισμών. Από την ημερομηνία καταβολής της εν λόγω εφάπαξ αποζημίωσης οι υπάλληλοι αυτοί εντάσσονται υποχρεωτικά στο καθεστώς πρόνοιας, για την καταβολή εφάπαξ βοηθήματος, που διέπει τους υπαλλήλους της υπηρεσίας στην οποία έχουν ήδη μεταταγεί. 

ε. Ο χρόνος υπηρεσίας των υπαλλήλων του προηγούμενου εδαφίου που διανύθηκε μέχρι την καταβολή της εφάπαξ αποζημίωσης, με οποιαδήποτε σχέση στον Εθνικό Οργανισμό Καπνού και στον Οργανισμό Βάμβακος, καθώς και στις υπηρεσίες, στις οποίες έχουν ήδη μεταταγεί, λαμβάνεται υπόψη μόνο για τη θεμελίωση δικαιώματος εφάπαξ βοηθήματος, σύμφωνα με τις ισχύουσες διατάξεις των οικείων Ταμείων ή Λογαριασμών, που διέπουν τους υπαλλήλους των υπηρεσιών στις οποίες ήδη υπηρετούν. 

στ. Ο τρόπος και ο χρόνος καταβολής της εφάπαξ αποζημίωσης στους υπαλλήλους των προηγούμενων εδαφίων θα ρυθμιστεί με κοινή απόφαση των Υπουργών Εθνικής Οικονομίας, Οικονομικών και Γεωργίας. 

Η καταβολή της εφάπαξ αποζημίωσης της παρούσας παραγράφου δεν αίρει το συντάξιμο του χρόνου για τον οποίο καταβλήθηκε. 

9.α. Η ασφαλιστική - συνταξιοδοτική τακτοποίηση του προσωπικού, που διέπεται από τις διατάξεις του παρόντος άρθρου, όπου συντρέχει περίπτωση, γίνεται με ανάλογη εφαρμογή των διατάξεων του κάθε νέου φορέα στον οποίο έχουν υπαχθεί. 

β. Οι διατάξεις του άρθρου 5 του ν. 2320/1995 έχουν εφαρμογή, όπου συντρέχει περίπτωση, και για το προσωπικό του παρόντος άρθρου. 

10.α. Το τακτικό προσωπικό του Οργανισμού Λιμένος Πειραιώς (Ο.Λ.Π.) και του Οργανισμού Λιμένος Θεσσαλονίκης (Ο.Λ.Θ.), ως νομικών προσώπων δημοσίου δικαίου, που υπηρετεί κατά τη δημοσίευση του νόμου περί μετατροπής των Οργανισμών αυτών σε ανώνυμες εταιρίες και διέπεται από τις διατάξεις του Κώδικα Πολιτικών και Στρατιωτικών Συντάξεων, όπως αυτές εφαρμόζονται στο ως άνω προσωπικό, με τις διατάξεις του ν.δ. 4210/1961 (ΦΕΚ 176 Α') και του ν. 3276/1955 (ΦΕΚ 169 Α') αντίστοιχα, υπάγεται στην ασφάλιση του κλάδου σύνταξης του Ι.Κ.Α., σύμφωνα με τις διατάξεις του άρθρου 11 του ν.δ. 4277/1962 (ΦΕΚ 191 Α'), όπως ισχύουν κάθε φορά, επιφυλασσομένων των διατάξεων των νόμων 2084/1992 και 2320/1995 για τους νεοασφαλιζόμενους από 1.1.1993 και εφεξής. 

β. Ο υπολογισμός των εισφορών, η αναγνώριση υπηρεσιών και προϋπηρεσιών και ο κανονισμός της σύνταξης του πιο πάνω προσωπικού γίνεται βάσει του εκάστοτε βασικού μισθού ενέργειας του μισθολογικού κλιμακίου ή του βαθμού του κλάδου δημοσίων πολιτικών υπαλλήλων με τους οποίους έχουν τα ίδια τυπικά προσόντα ή την ίδια κατηγορία και αντιστοιχεί στα έτη υπηρεσίας του κάθε υπαλλήλου μαζί με την προσαύξηση του επιδόματος χρόνου υπηρεσίας και ευδοκίμου παραμονής, όπως αυτά ορίζονται κάθε φορά από τις οικείες μισθολογικές διατάξεις του Δημοσίου. Επιπλέον καταβαλλόμενα ποσά, πέραν των όσων καταβάλλονται στους δημοσίους υπαλλήλους και στους προς αυτούς εξομοιουμένους, δεν λαμβάνονται υπόψη για τις παραπάνω αιτίες. 

γ. Ο χρόνος που διανύθηκε στην ασφάλιση του Ο.Λ.Π. ή του Ο.Λ.Θ. ως νομικών προσώπων δημοσίου δικαίου, συμπεριλαμβανομένου και αυτού που έχει αναγνωρισθεί και εξαγορασθεί ή προσμετρηθεί από προϋπηρεσία ή άλλη αιτία με βάση καταστατικές ή γενικές διατάξεις, είναι χρόνος ασφάλισης στο Ι.Κ.Α.. Αιτήσεις που έχουν υποβληθεί στον Ο.Λ.Π. ή στον Ο.Λ.Θ. πριν την έναρξη της ισχύος του νόμου περί μετατροπής των ανωτέρω Οργανισμών σε ανώνυμες εταιρίες και εκκρεμούν, καθώς και αιτήσεις που θα υποβληθούν μετά την έναρξη της ισχύος του για αναγνώριση χρόνων που προβλέπονταν από τις οικείες διατάξεις των παραπάνω νομικών προσώπων, εξετάζονται από το Ι.Κ.Α., σύμφωνα με τις διατάξεις του άρθρου 11 του ν.δ. 4277/1962. Το ποσό της εξαγοράς που αναλογεί στους αναγνωριζόμενους χρόνους καλύπτεται από τον εργαζόμενο και εάν υπερβαίνει το ποσό που θα απαιτείτο για την αναγνώριση με το προϊσχύον καθεστώς, καλύπτεται, κατά το υπερβάλλον και μόνον, από την Ο.Λ.Π. Α.Ε. ή την Ο.Λ.Θ. Α.Ε., κατά περίπτωση. Ειδικά για το χρόνο της στρατιωτικής θητείας για όσους θεμελιώνουν με το χρόνο αυτόν συνταξιοδοτικό δικαίωμα μέχρι 31.12.1997, τα ποσά της εξαγοράς που αναλογούν, καλύπτονται εξ ολοκλήρου από την Ο.Λ.Π. Α.Ε. ή την Ο.Λ.Θ. Α.Ε., κατά περίπτωση. 

δ. Προσωπικό που αναφέρεται στην περίπτωση α' της παρούσας παραγράφου, το οποίο υπηρετεί, κατά τη δημοσίευση του νόμου περί μετατροπής των ανωτέρω οργανισμών σε ανώνυμες εταιρίες, στα νομικά πρόσωπα δημοσίου δικαίου Ο.Λ.Π. ή Ο.Λ.Θ., ύστερα από μετάταξη, ένταξη ή διορισμό και έχει επιλέξει το ασφαλιστικό καθεστώς που ίσχυε στην υπηρεσία από την οποία προέρχεται, εξακολουθεί να διέπεται από το ασφαλιστικό καθεστώς της επιλογής του. Οι διπλωματούχοι μηχανικοί, που υπηρετούν ως μόνιμοι υπάλληλοι, κατά τη δημοσίευση του αμέσως ανωτέρω νόμου, στα νομικά πρόσωπα δημοσίου δικαίου Ο.Λ.Π. και Ο.Λ.Θ. διατηρούν το δικαίωμα ασφάλισης και στο Τ.Σ.Μ.Ε.Δ.Ε.. 

ε. Οι συντάξεις των συνταξιούχων πρώην υπαλλήλων των Οργανισμών που αναφέρονται στην περίπτωση α' της παρούσας παραγράφου, καθώς και των μελών των οικογενειών τους βαρύνουν από την 1η Μαΐου 1999 το Ι.Κ.Α. και καταβάλλονται από αυτό. 

στ. Οι συνταξιούχοι της προηγούμενης περίπτωσης θεωρούνται εφεξής συνταξιούχοι του Ι.Κ.Α. και εξακολουθούν να λαμβάνουν τα ποσά των συντάξεων, που καταβάλλονταν σε αυτούς από τα νομικά πρόσωπα δημοσίου δικαίου Ο.Λ.Π. ή Ο.Λ.Θ., τα οποία αυξάνονται εφεξής κατά το ποσοστό των αυξήσεων που χορηγούνται κάθε φορά στους συνταξιούχους πρώην τακτικούς υπαλλήλους του Ι.Κ.Α.. 

'Αρθρο 8

Κατάργηση του Τ.Α.Π.Θ.Ε. και υπαγωγή των

ασφαλισμένων του στο Δημόσιο

1. Το Ταμείο Ασφαλίσεως Προσωπικού Θεραπευτηρίου Ευαγγελισμός (Τ.Α.Π.Θ.Ε.) καταργείται από 1ης Ιουνίου 1999 και το υπαλληλικό προσωπικό του καθίσταται προσωπικό του Γενικoύ Λογιστηρίου του Κράτους, στο οποίο μετατάσσεται και καταλαμβάνει υφιστάμενες θέσεις του αντίστοιχου βαθμού και κλάδου, σύμφωνα με τις κείμενες διατάξεις. Αν δεν υπάρχουν κενές θέσεις καταλαμβάνουν αντίστοιχες προσωρινές οργανικές θέσεις, που συνιστώνται με τον παρόντα νόμο και καταργούνται με την προαγωγή τους σε ανώτερο βαθμό ή με την έξοδό τους, με οποιονδήποτε τρόπο, από την υπηρεσία. Η υπηρεσία του προσωπικού αυτού στο καταργούμενο Ταμείο θεωρείται ότι διανύθηκε στη νέα του θέση για κάθε συνέπεια. 

2. Τα έσοδα του καταργούμενου Ταμείου που είναι κατατεθειμένα σε τραπεζικούς λογαριασμούς ή στο ταμείο του, κατά την 31η Μαΐου 1999, περιέρχονται στο Δημόσιο, στην κυριότητα του οποίου περιέρχεται και οποιοδήποτε άλλο περιουσιακό στοιχείο του. Το Δημόσιο αναλαμβάνει τις τυχόν υποχρεώσεις και απαιτήσεις του καταργούμενου Ταμείου, ως καθολικός διάδοχός του. 

3. Οι συντάξεις των συνταξιούχων του Τ.Α.Π.Θ.Ε., από 1ης Ιουνίου 1999 και μετά, βαρύνουν το Δημόσιο, καταβάλλονται από αυτό και διέπονται από τις ισχύουσες κάθε φορά για τους δημοσίους πολιτικούς υπαλλήλους διατάξεις του Κώδικα Πολιτικών και Στρατιωτικών Συντάξεων. Οι συνταξιούχοι του ανωτέρω Ταμείου από την ίδια ημερομηνία υπάγονται στην υγειονομική περίθαλψη του Δημοσίου. 

4.α. Οι συντάξεις των συνταξιούχων της προηγούμενης παραγράφου, καθώς και τα τυχόν καταβαλλόμενα επιδόματα ανικανότητας ανακαθορίζονται από 1ης Ιουνίου 1999, οίκοθεν, από τις αρμόδιες διευθύνσεις συντάξεων του Γενικού Λογιστηρίου του Κράτους, με βάση τα ισχύοντα για τους δημοσίους πολιτικούς υπαλλήλους, κατά κλάδους μισθολογικά κλιμάκια, στα οποία εντάσσονται ανάλογα με τα τυπικά τους προσόντα και το συνολικό χρόνο με τον οποίο έχουν συνταξιοδοτηθεί από το Τ.Α.Π.Θ.Ε.. 

β. Εφόσον κατά την εκτέλεση της πράξης ανακαθορισμού της σύνταξης, σύμφωνα με τις διατάξεις της παρούσας παραγράφου, το συνολικό ποσό της ανακαθοριζόμενης σύνταξης είναι μικρότερο από το συνολικό ποσό που καταβάλλεται ως σύνταξη την 31η Μαΐου 1999 από το Τ.Α.Π.Θ.Ε., το επιπλέον ποσό διατηρείται ως προσωπική και αμεταβίβαστη διαφορά. Για την εφαρμογή του προηγούμενου εδαφίου στο συνολικό ποσό της ανακαθοριζόμενης και καταβαλλόμενης σύνταξης περιλαμβάνεται και το τυχόν, αντίστοιχο, επίδομα ανικανότητας. 

5.α. Το μόνιμο προσωπικό του Περιφερειακού Γενικού Νοσοκομείου Αθηνών "Ο ΕΥΑΓΓΕΛΙΣΜΟΣ" που είναι ασφαλισμένο στο καταργούμενο Ταμείο, από 1ης Ιουνίου 1999 και μετά, θεωρείται ότι έχει από το διορισμό του σε μόνιμες θέσεις του νοσοκομείου, το ίδιο ασφαλιστικό - συνταξιοδοτικό καθεστώς κύριας ασφάλισης με το λοιπό μόνιμο μη ιατρικό προσωπικό του ίδιου Νοσοκομείου, το οποίο με τις διατάξεις της παραγράφου 1 του άρθρου 1 του ν. 1803/1988 (ΦΕΚ 176 Α') έχει υπαχθεί αυτοδίκαια στη συνταξιοδοτική προστασία του Δημοσίου. Το προσωπικό του προηγούμενου εδαφίου από 1ης Ιουνίου 1999 και μετά έχει το ίδιο καθεστώς επικουρικής ασφάλισης και υγειονομικής περίθαλψης με το λοιπό μόνιμο μη ιατρικό προσωπικό του Νοσοκομείου "Ο ΕΥΑΓΓΕΛΙΣΜΟΣ", με εξαίρεση τα πρόσωπα που κατά τη δημοσίευση του παρόντος νόμου έχουν συμπληρώσει την ηλικία των σαράντα πέντε (45) ετών, τα οποία υπάγονται από την ανωτέρω ημερομηνία στην ασφάλιση του Ι.Κ.Α. - Ε.Τ.Ε.Α.Μ.. Ειδικά για το προσωπικό της παρούσας παραγράφου, που έχει προσληφθεί στο ανωτέρω νοσοκομείο πριν την 1η Ιανουαρίου 1983 και έχει χρόνο ασφάλισης και σε άλλο ασφαλιστικό οργανισμό κύριας ασφάλισης, έχουν εφαρμογή οι διατάξεις της παραγράφου 3 του άρθρου 17 του ν.2084/ 1992. 

β. Το μη μόνιμο προσωπικό του Περιφερειακού Γενικού Νοσοκομείου Αθηνών "Ο ΕΥΑΓΓΕΛΙΣΜΟΣ", που είναι ασφαλισμένο στο καταργούμενο Ταμείο, υπάγεται από 1ης Ιουνίου 1999 για κύρια σύνταξη, καθώς και για υγειονομική περίθαλψη στην ασφάλιση του Ι.Κ.Α. και διέπεται από τις διατάξεις που ισχύουν κάθε φορά για τους ασφαλισμένους του, ενώ για επικουρική ασφάλιση εξακολουθεί να παραμένει στην ασφάλιση των Ταμείων που ήταν ασφαλισμένο μέχρι την 31η Μαΐου 1999. Από την παραπάνω ασφάλιση εξαιρείται το προσωπικό, το οποίο παράλληλα με την ασφάλισή του στο καταργούμενο Ταμείο ασφαλίζεται και στο Ταμείο Νομικών ή στο Τ.Σ.Α.Υ.. Στο προσωπικό αυτό, σε περίπτωση μη συνταξιοδότησής του μέχρι την 31η Μαΐου 1999 από το Τ.Α.Π.Θ.Ε., επιστρέφονται οι εισφορές του ασφαλισμένου που τυχόν καταβλήθηκαν μέχρι την ημερομηνία αυτήν στο καταργούμενο Ταμείο, εφόσον υποβάλει στο Δημόσιο σχετική αίτηση εντός τριών (3) μηνών από την ισχύ του παρόντος. Ο χρόνος που διανύθηκε στην ασφάλιση του καταργούμενου Ταμείου, συμπεριλαμβανομένου και αυτού που έχει αναγνωριστεί και εξαγοραστεί ή προσμετρηθεί από προϋπηρεσία ή άλλη αιτία με βάση τις καταστατικές ή γενικές διατάξεις, θεωρείται ως χρόνος ασφάλισης στον κλάδο συντάξεως του Ι.Κ.Α.. Ειδικά για το προσωπικό του οποίου οι ειδικότητες απασχόλησής του στο Περιφερειακό Γενικό Νοσοκομείο Αθηνών "Ο ΕΥΑΓΓΕΛΙΣΜΟΣ" περιλαμβάνονται στον Κανονισμό Βαρέων και Ανθυγιεινών Επαγγελμάτων του Ι.Κ.Α., ο χρόνος ασφάλισής του, που διανύθηκε στο καταργούμενο Ταμείο με τις ειδικότητες αυτές, λαμβάνεται υπόψη για τη συμπλήρωση των χρονικών προϋποθέσεων της περίπτωσης γ' της παραγράφου 1 του άρθρου 2 του Κανονισμού Βαρέων και Ανθυγιεινών Επαγγελμάτων αυτού. Η επιβάρυνση που προκύπτει για το Ι.Κ.Α. θα καθοριστεί ύστερα από αναλογιστική μελέτη, που θα συνταχθεί από την αρμόδια υπηρεσία του Υπουργείου Εργασίας και Κοινωνικών Ασφαλίσεων και θα καταβληθεί εφάπαξ από το Περιφερειακό Γενικό Νοσοκομείο Αθηνών "Ο ΕΥΑΓΓΕΛΙΣΜΟΣ" μέσα σε προθεσμία έξι (6) μηνών από την ισχύ του παρόντος. 

6. Ειδικά οι υπάλληλοι και οι ασφαλισμένοι του καταργούμενου Ταμείου δύνανται, για τη λήψη εφάπαξ βοηθήματος, να διατηρήσουν με ανέκκλητη δήλωσή τους, που υποβάλλεται στην υπηρεσία τους σε προθεσμία τριών (3) μηνών από την έναρξη ισχύος του παρόντος νόμου, το καθεστώς του ν. 103/1975 (ΦΕΚ 167 Α'), αντί της αυτοδίκαιης υπαγωγής τους, από της κατάργησης του ανωτέρω Ταμείου, στο Ταμείο Πρόνοιας Δημοσίων Υπαλλήλων (Τ.Π.Δ.Υ.). Για την εφαρμογή του προηγούμενου εδαφίου ο Λογαριασμός του ν.103/1975 που λειτουργεί στο καταργούμενο Ταμείο, από 1ης Ιουνίου 1999 μεταφέρεται στον αντίστοιχο λογαριασμό που τηρείται στο Νοσοκομείο "Ο ΕΥΑΓΓΕΛΙΣΜΟΣ", ο οποίος και αναλαμβάνει όλα τα σχετικά δικαιώματα και τις υποχρεώσεις έναντι των υπαλλήλων του καταργούμενου Ταμείου. 

7. Το κλείσιμο της διαχείρισης του καταργούμενου Ταμείου και κάθε άλλη λεπτομέρεια για την εφαρμογή των διατάξεων του παρόντος άρθρου ρυθμίζεται με κοινή απόφαση των Υπουργών Οικονομικών και Εργασίας και Κοινωνικών Ασφαλίσεων. 

'Αρθρο 9

Συνταξιοδότηση αιρετών νομαρχών

1. Στο τέλος του άρθρου 1 του Κώδικα Πολιτικών και Στρατιωτικών Συντάξεων προστίθεται παράγραφος 11 ως εξής: 

"11. 'Οσοι διετέλεσαν ή διατελούν νομάρχες ή πρόεδροι νομαρχιακών αυτοδιοικήσεων, από 1ης Ιανουαρίου 1995 και εφεξής αποκτούν δικαίωμα μηνιαίας χορηγίας από το Δημόσιο, εφόσον συμπληρώσουν οκταετή τουλάχιστον θητεία στις θέσεις αυτές. Για τη θεμελίωση του συνταξιοδοτικού δικαιώματος και για τον υπολογισμό της σύνταξης συνυπολογίζεται και θητεία σε θέση αιρετού δημάρχου ή προέδρου κοινότητας ή χρόνος βουλευτείας, εφόσον δεν χρησίμευσαν για απόκτηση χορηγίας ή σύνταξης από τις θέσεις αυτές." 

2. Στο τέλος του άρθρου 15 του Κώδικα Πολιτικών και Στρατιωτικών Συντάξεων προστίθεται παράγραφος 10 ως εξής: 

"10. Η μηνιαία χορηγία των νομαρχών και των προέδρων νομαρχιακών αυτοδιοικήσεων της παραγράφου 11 του άρθρου 1 του παρόντος συνίσταται σε τόσα εικοστά πέμπτα των μηνιαίων εξόδων παράστασης που λαμβάνουν κατά το χρόνο εξόδου τους από την υπηρεσία, όσα είναι τα έτη της υπηρεσίας τους στις θέσεις αυτές. Σε κάθε περίπτωση το ποσό της μηνιαίας χορηγίας δεν μπορεί να είναι μεγαλύτερο από τα ογδόντα εκατοστά (80/100) ή τα είκοσι εικοστά πέμπτα (20/25) των εξόδων παράστασης της αντίστοιχης θέσης." 

3. Τα έξοδα παράστασης των νομαρχών και προέδρων νομαρχιακών αυτοδιοικήσεων υπόκεινται σε κράτηση για κύρια σύνταξη υπέρ Δημοσίου, εφαρμοζομένων αναλόγως των διατάξεων που ισχύουν κάθε φορά για τους τακτικούς πολιτικούς δημοσίους υπαλλήλους. 

4. Οι νομάρχες και οι πρόεδροι των νομαρχιακών αυτοδιοικήσεων υπάγονται στην ασφάλιση του Ταμείου Ασφάλισης Δημοτικών και Κοινοτικών Υπαλλήλων (Τ.Α.Δ.Κ.Υ.) με τους όρους και τις προϋποθέσεις που ισχύουν για τους δημάρχους και στην υγειονομική περίθαλψη του Δημοσίου με τους όρους και τις προϋποθέσεις που ισχύουν για τους τακτικούς δημοσίους πολιτικούς υπαλλήλους. Εάν για κάποιο από τα παραπάνω πρόσωπα προβλέπεται από τις ισχύουσες διατάξεις υποχρεωτική ασφάλιση σε περισσότερους του ενός φορείς υγειονομικής περίθαλψης, λόγω ιδιότητας και απασχόλησης, τα πρόσωπα αυτά ασφαλίζονται υποχρεωτικά μόνο σε ένα φορέα, τον οποίο επιλέγουν με δήλωσή τους που υποβάλλεται στους οικείους φορείς και στη Διεύθυνση Οικονομικού της οικείας νομαρχιακής αυτοδιοίκησης, μέσα σε προθεσμία τριών (3) μηνών, για όσους μεν υπηρετούν, από την έναρξη ισχύος του παρόντος νόμου, για τους εφεξής δε εκλεγόμενους στις θέσεις αυτές, από την ορκωμοσία τους. Για τη λήψη εξόδων κηδείας, έχουν ανάλογη εφαρμογή οι διατάξεις του φορέα στον οποίο ασφαλίζονται τα πρόσωπα της παρούσας παραγράφου για υγειονομική περίθαλψη. 

5. Η ασφαλιστική ή συνταξιοδοτική τακτοποίηση των προσώπων, που διέπονται από τις διατάξεις του παρόντος άρθρου, για το χρονικό διάστημα από 1ης Ιανουαρίου 1995 μέχρι την έναρξη ισχύος του παρόντος νόμου γίνεται σύμφωνα με τις διατάξεις του άρθρου 59 του Κώδικα Πολιτικών και Στρατιωτικών Συντάξεων, όπως ισχύουν κάθε φορά. 

6. Οι νομάρχες και οι πρόεδροι των νομαρχιακών αυτοδιοικήσεων συνταξιοδοτούνται όταν συμπληρώσουν το εξηκοστό (60ό) έτος της ηλικίας τους. 

7. Για την αύξηση των χορηγιών του παρόντος άρθρου, καθώς επίσης και για τα λοιπά συνταξιοδοτικά θέματα που δεν ρυθμίζονται με τις διατάξεις των προηγούμενων παραγράφων του παρόντος άρθρου, έχουν ανάλογη εφαρμογή οι διατάξεις περί χορηγίας δημάρχων, όπως αυτές ισχύουν κάθε φορά. 

'Αρθρο 10

Χορηγίες δημάρχων και προέδρων κοινοτήτων

1. Για τον υπολογισμό της μηνιαίας χορηγίας των δημάρχων και των προέδρων κοινοτήτων, από 1ης Ιανουαρίου 1998 λαμβάνονται υπόψη τα έξοδα παράστασης που τους καταβάλλονται κατά το χρόνο της εξόδου τους από την υπηρεσία. 

2. Το δεύτερο εδάφιο της παραγράφου 2 του άρθρου 1 του ν. 1518/1985 (ΦΕΚ 30 Α') αντικαθίσταται από 1ης Ιανουαρίου 1998, ως εξής: 

"Οι χορηγίες των δημάρχων και των προέδρων κοινοτήτων αυξάνονται σύμφωνα με την ακολουθούμενη κάθε φορά επί των πολιτικών συντάξεων του Δημοσίου μισθολογική πολιτική." 

3. Οι κανονιζόμενες από 1ης Ιανουαρίου 1998 και μετά χορηγίες δημάρχων και προέδρων κοινοτήτων αυξάνονται σύμφωνα με τα οριζόμενα στην παράγραφο 2 του παρόντος άρθρου από την πρώτη του αμέσως επόμενου έτους εκείνου που απομακρύνονται από τη θέση τους. Οι διατάξεις της παρούσας παραγράφου έχουν εφαρμογή και για τις χορηγίες των δημάρχων και προέδρων κοινοτήτων, οι οποίες κανονίζονται μεν μετά την 1η Ιανουαρίου 1998, η έναρξη δε της πληρωμής τους αναστέλλεται λόγω μη συμπλήρωσης του κατά περίπτωση απαιτούμενου ορίου ηλικίας. 

4. Οι χορηγίες δημάρχων και προέδρων κοινοτήτων που έχουν κανονισθεί μέχρι και την 31η Δεκεμβρίου 1997 και δεν έχει αρχίσει η καταβολή τους λόγω μη συμπλήρωσης του ορίου ηλικίας, θα καταβληθούν προσαυξημένες, σύμφωνα με τα οριζόμενα στην παράγραφο 2 του παρόντος άρθρου. Οι διατάξεις της παρούσας παραγράφου έχουν εφαρμογή και για τις χορηγίες όσων έχουν αποχωρήσει μέχρι την ανωτέρω ημερομηνία και δεν έχουν αναγνωρίσει το σχετικό δικαίωμα. 

5. Οι διατάξεις των προηγούμενων παραγράφων έχουν εφαρμογή και για τις χορηγίες των προέδρων κοινοτήτων, των οποίων οι κοινότητες συνενώθηκαν σε δήμους ή με δήμους. 

6. Κάθε άλλη διάταξη που προβλέπει τον καθορισμό της βάσης υπολογισμού ή την αναπροσαρμογή ή την αύξηση των ανωτέρω χορηγιών με διαφορετικό τρόπο, από 1ης Ιανουαρίου 1998, καταργείται. 

7. Οι πρόεδροι των κοινοτήτων, οι οποίες αναγνωρίστηκαν σε δήμους με τις διατάξεις της παραγράφου 27 του άρθρου 6 του ν. 2240/1994 (ΦΕΚ 153 Α') και τις όμοιες των προεδρικών διαταγμάτων 429, 430 και 431/1994 (ΦΕΚ 242 Α'), θεωρείται ότι εξαντλούν όλη τη θητεία για την οποία εκλέχθηκαν στο αξίωμα αυτό και ο χρόνος μέχρι τη λήξη της θητείας τους λογίζεται πραγματική υπηρεσία προέδρου κοινότητας και συνυπολογίζεται για τη θεμελίωση, τον υπολογισμό και την αύξηση της χορηγίας. 

8. Οι πρόεδροι των κοινοτήτων στις οποίες, σύμφωνα με τις διατάξεις της παραγράφου 4 του άρθρου 41 του π.δ. 410/1995 (ΦΕΚ 231 Α') έπειτα από απόφαση του οικείου νομάρχη, οι εκλογές διενεργήθηκαν τον Ιούλιο ή Αύγουστο του 1995 και των οποίων η θητεία έληξε την 31η Δεκεμβρίου 1998, λόγω κατάργησης της ανωτέρω διάταξης, θεωρείται ότι εξαντλούν όλη τη θητεία για την οποία εκλέχθηκαν στο αξίωμα αυτό και ο χρόνος μέχρι τη λήξη της θητείας τους λογίζεται πραγματική υπηρεσία προέδρου κοινότητας και συνυπολογίζεται για τη θεμελίωση, τον υπολογισμό και την αύξηση της χορηγίας. 

'Αρθρο 11

'Εκταση εφαρμογής - Οικονομικά αποτελέσματα

1. 'Οπου συντρέχει περίπτωση και δεν ορίζεται διαφορετικά στις επί μέρους διατάξεις, οι διατάξεις των προηγούμενων άρθρων εφαρμόζονται αναλόγως και για τους υπαλλήλους των Ο.Τ.Α. και των άλλων Ν.Π.Δ.Δ. που διέπονται από το ίδιο με τους δημοσίους υπαλλήλους συνταξιοδοτικό καθεστώς, είτε οι συντάξεις τους βαρύνουν το Δημόσιο είτε τους οικείους φορείς, καθώς και για το προσωπικό του Οργανισμού Σιδηροδρόμων Ελλάδος που διέπεται από το καθεστώς του ν.δ. 3395/ 1955 (ΦΕΚ 276 Α'). Επίσης όπου δεν ορίζεται διαφορετικά στις επί μέρους διατάξεις εφαρμόζονται και για τα πρόσωπα στα οποία έχουν συντρέξει οι προϋποθέσεις των διατάξεων αυτών κατά το παρελθόν, καθώς και για τις οικογένειες όσων από αυτούς έχουν πεθάνει. 

2. Τα οικονομικά αποτελέσματα από την εφαρμογή των διατάξεων των προηγούμενων άρθρων, όπου δεν ορίζεται διαφορετικά στις επί μέρους διατάξεις, αρχίζουν από την πρώτη του επόμενου μήνα εκείνου που υποβλήθηκε η σχετική αίτηση στις αρμόδιες υπηρεσίες. 

'Αρθρο 12

Υγειονομική περίθαλψη

1. Οι διατάξεις του β.δ. 655/1962 (ΦΕΚ 167 Α'), όπως αυτό έχει τροποποιηθεί και ισχύει, επεκτείνονται και στις εξής κατηγορίες υπαλλήλων του Δημοσίου: 

α) Στους υπαλλήλους με σύμβαση εργασίας αορίστου χρόνου του ν.δ. 874/1971 (ΦΕΚ 81 Α'). 

β) Στο μόνιμο προσωπικό των Κέντρων Παιδικής Μέριμνας και το μόνιμο βοηθητικό προσωπικό των Κρατικών Παιδικών Σταθμών και Κρατικών Βρεφονηπιακών Σταθμών που υπάγεται στο συνταξιοδοτικό καθεστώς του Δημοσίου. 

2. Με απόφαση του Υπουργού Υγείας και Πρόνοιας καθορίζονται οι λεπτομέρειες εφαρμογής των διατάξεων της προηγούμενης παραγράφου. 

'Αρθρο 13

Ρύθμιση διαφόρων θεμάτων

1. α. Ο μηνιαίος βασικός μισθός των μελών του μόνιμου καλλιτεχνικού προσωπικού της Κρατικής Ορχήστρας Αθηνών (Κ.Ο.Α.), της Κρατικής Ορχήστρας Θεσσαλονίκης (Κ.Ο.Θ.) και της Ορχήστρας της Λυρικής Σκηνής (Ο.Λ.Σ.) καθορίζεται από 1.1.1999 με βάση το βασικό μισθό της κατηγορίας του μουσικού, με τους παρακάτω συντελεστές, στρογγυλοποιούμενος στην πλησιέστερη εκατοντάδα: 

Μουσικός: 1,00 

Κορυφαίος Β: 1,38 

Κορυφαίος Α: 1,55 

Αρχιμουσικός-Εξάρχων: 1,63 

Για τη διαμόρφωση των ανωτέρω βασικών μισθών, ο μηνιαίος βασικός μισθός του μουσικού ορίζεται σε διακόσιες είκοσι χιλιάδες (220.000) δραχμές. 

β. Στους βασικούς μισθούς των ανωτέρω κατηγοριών του μόνιμου καλλιτεχνικού προσωπικού χορηγείται μισθολογική προσαύξηση ανά πενταετία προϋπηρεσίας και μέχρι έξι (6) προσαυξήσεις, ίση με το ένα έκτο (1/6) της διαφοράς της επόμενης κατηγορίας. Για την κατηγορία των Αρχιμουσικών και Εξαρχόντων η μισθολογική προσαύξηση είναι ίση με το ένα έκτο (1/6) της διαφοράς της προηγούμενης κατηγορίας. 

γ. Στο ανωτέρω καλλιτεχνικό προσωπικό παρέχονται από την ίδια χρονολογία και τα εξής επιδόματα κατά μήνα: 

i) Επίδομα χρόνου υπηρεσίας, κατ' εφαρμογή των διατάξεων της παραγράφου 1 του άρθρου 8 και του άρθρου 17 του ν. 2470/1997, σε συνδυασμό με το εδάφιο 8 της παραγράφου Γ του άρθρου 69 του ν. 2065/1992. 

ii) Επίδομα μεταπτυχιακών σπουδών, σύμφωνα με τις διατάξεις της παραγράφου 3 του άρθρου 8 του ν. 2470/1997. 

iii) Ειδικό μουσικό επίδομα, οριζόμενο σε ποσοστό πενήντα τοις εκατό (50%) επί του εισαγωγικού βασικού μισθού του Κορυφαίου Α. 

iv) Ειδικό επίδομα για τη διευκόλυνση αγοράς, συντήρησης και επισκευής των οργάνων, οριζόμενο σε ογδόντα χιλιάδες (80.000) δραχμές. 

v) Οικογενειακή παροχή, στο ίδιο ύψος και με τις ίδιες προϋποθέσεις που χορηγείται στους μόνιμους υπαλλήλους του Δημοσίου. 

vi) Επιδόματα εορτών και άδειας, κατά τα οριζόμενα στο άρθρο 9 του ν. 2470/1997. 

Οι διατάξεις των εδαφίων 14, 15 , 16 και 17 της παραγράφου Γ του άρθρου 69 του ν.2065/1992, της παραγράφου 14 του άρθρου 6 του π.δ. 76/1993, καθώς και κάθε άλλη ειδική διάταξη, που ρυθμίζει θέματα τα οποία δεν ρυθμίζονται με τις διατάξεις του παρόντος, εξακολουθούν να ισχύουν. 

2. α. Στους νοσοκομειακούς φαρμακοποιούς του Εθνικού Συστήματος Υγείας (Ε.Σ.Υ.) καταβάλλεται το επίδομα της περίπτωσης α' της παρ. 7 του άρθρου 8 του ν. 2470/1997 (ΦΕΚ 40 Α'). 

β. Το επίδομα του εδαφίου β' της περίπτωσης Α της παραγράφου 1 του άρθρου 14 του ν. 2470/1997 καταβάλλεται μόνο σε διευθυντές φαρμακοποιούς των νοσοκομείων του Ε.Σ.Υ. που ασκούν καθήκοντα διευθυντή. 

γ. Επιτρέπεται η χορήγηση στους νοσοκομειακούς φαρμακοποιούς του Ε.Σ.Υ. εφάπαξ κατ' έτος ποσού, το ύψος του οποίου καθορίζεται με κοινή απόφαση των Υπουργών Οικονομικών και Υγείας και Πρόνοιας. Με την ίδια απόφαση καθορίζονται ο χρόνος και ο τρόπος της καταβολής του ποσού αυτού, κάθε άλλη λεπτομέρεια, καθώς και τα κριτήρια ελέγχου και αξιολόγησης για την αποτελεσματική εφαρμογή της φαρμακευτικής πολιτικής στα νοσοκομεία με την καθιέρωση της ατομικής συνταγής, του νοσοκομειακού συνταγολογίου, της χρέωσης φαρμάκου εκτός κλειστού νοσηλείου και την ορθολογική διαχείριση των πόρων για την υγεία. 

3. α. Η διάταξη του εδαφίου στ' της παρ. 1 του άρθρου 4 του ν. 754/1978 (ΦΕΚ 17 Α'), που προστέθηκε με το άρθρο 3 του ν. 1041/1980 (ΦΕΚ 75 Α') , εξακολουθεί να ισχύει και υπό το καθεστώς του ν. 2470/ 1997 για τους γιατρούς του Ιδρύματος Κοινωνικών Ασφαλίσεων (Ι.Κ.Α.) που μισθοδοτούνται βάσει των διατάξεων του νόμου αυτού (ν. 2470/1997). 

β. Η διάταξη της παρ. 5 του άρθρου 18 του ν.2592/ 1998 (ΦΕΚ 57 Α') έχει εφαρμογή και στις διπλωματούχες ανωτέρων σχολών επισκέπτριες υγείας και μαίες του Ι.Κ.Α., από την έναρξη της ισχύος της. 

γ. Οι διατάξεις του εδαφίου α' της παραγράφου 8 του άρθρου 2 του π.δ. 904/1978 (ΦΕΚ 217 Α'), όπως τροποποιήθηκε με τις διατάξεις της παρ. 6 του άρθρου 38 του ν. 2008/1992 (ΦΕΚ 16 Α'), έχουν εφαρμογή και στους με ειδική σύμβαση του ν.δ. 1204/ 1972, γιατρούς του Ι.Κ.Α. που μισθοδοτούνται με τις διατάξεις του ν. 2470/1997. 

δ. Στους γιατρούς των νοσοκομείων του Ι.Κ.Α. που μισθοδοτούνται με τις διατάξεις του ν. 2470/1997 καταβάλλεται το νοσοκομειακό επίδομα της περίπτωσης α' της παραγράφου 7 του άρθρου 8 του ν. 2470/1997. 

4. Η διάταξη της παρ. 3 του άρθρου 15 του ν. 2470/1997 έχει εφαρμογή και στους Γενικούς Διευθυντές Περιφέρειας. 

5. Οι μηνιαίες αποδοχές των μονίμων υπαλλήλων που αμείβονται με ποσοστά δεν μπορεί σε καμία περίπτωση να είναι κατώτερες του μισού βασικού μισθού του Μ.Κ. 36 του ν. 2470/1997. Η διάταξη αυτή ισχύει από 1.1.1997. 

6. α. Το κίνητρο παραγωγικότητας και αποδοτικότητας του άρθρου 21 του ν. 2469/1997 (ΦΕΚ 38 Α'), του προσωπικού των Οργανισμών Λιμένων Πειραιά, Θεσσαλονίκης και των Λιμενικών Ταμείων Πατρών, Ρεθύμνου, Μαγνησίας, Χανίων, Καβάλας, Ηρακλείου και Ελευσίνας για το χρονικό διάστημα από 1.7.1996 μέχρι 31.12.1996 ορίζεται στο ίδιο ύψος που είχε καθορισθεί με την αριθμ. 2089821/12714/0022/1997 κοινή απόφαση των Υπουργών Εθνικής Οικονομίας, Οικονομικών και Εμπορικής Ναυτιλίας (ΦΕΚ 20 Β'/1998). 

β. Οι διατάξεις των παραγράφων 1 έως και 5 του άρθρου 67 του ν. 2065/1992 (ΦΕΚ 113 Α') εξακολουθούν να ισχύουν και υπό το καθεστώς ισχύος του ν. 2470/ 1997. 

7. Οι ρυθμίσεις της περίπτωσης ΙΙΙ της παραγράφου 6 του άρθρου 3 του π.δ. 904/1978 έχουν ανάλογη εφαρμογή και για το προσωπικό της Ομάδας Συντήρησης Υποβρυχίων και Θαλάσσιων Εγκαταστάσεων (Κ.Ο.Σ.Υ.Θ.Ε.) της Πολεμικής Αεροπορίας. 

8. Στο άρθρο 35 παρ. 1 του ν. 1882/1990 (ΦΕΚ 43 Α') προστίθεται εδάφιο ως εξής: 

"Επίσης, η συνδρομή που καταβάλλεται από τους εργαζόμενους για τη χρήση της Τράπεζας Πληροφοριών "ΦΟΡΟΛΟΓΙΚΗ ΕΠΙΘΕΩΡΗΣΗ - Π.Ο.Ε. - Δ.Ο.Υ.", στην ιδιοκτήτρια αυτού Πανελλήνια Ομοσπονδία Εργαζομένων στις Δημόσιες Οικονομικές Υπηρεσίες (Π.Ο.Ε. - Δ.Ο.Υ.), βαρύνει τον Προϋπολογισμό Εξόδων του Υπουργείου Οικονομικών κατά 50% της ετήσιας δαπάνης. 

Η διαδικασία και ο τρόπος καταβολής της συνδρομής καθορίζεται με απόφαση του Υπουργού Οικονομικών. 

Η ισχύς της παραγράφου αυτής αρχίζει από 1.1.1999." 

9. Σε περίπτωση που ο λογαριασμός υπαλλήλου, συνταξιούχου ή βοηθηματούχου πιστώθηκε μετά το θάνατό του με ποσά μισθού, σύνταξης ή βοηθήματος που δεν εδικαιούτο και τα ποσά αυτά παραμένουν στο λογαριασμό του, το οικείο πιστωτικό ίδρυμα υποχρεούται να τα επιστρέψει στον οικείο φορέα μισθοδοσίας ή συνταξιοδότησης του υπαλλήλου, συνταξιούχου ή βοηθηματούχου με χρέωση του συγκεκριμένου λογαριασμού. Αν το υπόλοιπο του λογαριασμού δεν επαρκεί για την ολοσχερή επιστροφή τους, η υποχρέωση του πιστωτικού ιδρύματος εξαντλείται με την επιστροφή του υπάρχοντος υπολοίπου. Τα ανωτέρω έχουν ανάλογη εφαρμογή και για την επικουρική σύνταξη από τα επικουρικά Ταμεία, καθώς και για το μέρισμα από το Μετοχικό Ταμείο Πολιτικών Υπαλλήλων. 

10. Οι ληξίαρχοι του Κράτους αποστέλλουν στο τέλος κάθε μήνα στους ασφαλιστικούς φορείς κύριας ασφάλισης αντίγραφα ληξιαρχικών πράξεων θανάτου, ανάλογα με την ιδιότητα του θανόντος, η οποία θα δηλώνεται κατά την έκδοση της ανωτέρω πράξης (συνταξιούχος Δημοσίου, συνταξιούχος Ι.Κ.Α., συνταξιούχος Τ.Ε.Β.Ε.). 

11. Στο τέλος της παραγράφου 3 του άρθρου 15 του ν. 2592/1998 (ΦΕΚ 57 Α'), προστίθεται εδάφιο δ', με ισχύ από 1.1.1999, που έχει ως εξής: 

"δ. Ο συνολικός αριθμός ωρών υπερωριακής, νυχτερινής και εξαιρέσιμων ημερών εργασίας για το προσωπικό των νοσηλευτικών ιδρυμάτων του ν.δ. 2592/1953 (ΦΕΚ 254 Α'), πλην ιατρών. Η κατανομή των ωρών κατά νοσοκομείο ενεργείται με απόφαση του Υπουργού Υγείας και Πρόνοιας ανάλογα με τις εμφανιζόμενες ανάγκες κάθε νοσοκομείου. Ο αριθμός των συμμετεχόντων στις ανωτέρω εργασίες κατά νοσοκομείο και οι ώρες κατά εργαζόμενο καθορίζονται με απόφαση του Διοικητικού Συμβουλίου του νοσοκομείου." 

12. Οι αποδοχές των υπαλλήλων με σύμβαση ιδιωτικού δικαίου του Δημοσίου και των Ν.Π.Δ.Δ., που εντάσσονται στο σύστημα πληρωμής αποδοχών του άρθρου 1 του ν. 2303/1995 (ΦΕΚ 80 Α'), καταβάλλονται σύμφωνα με τα ισχύοντα για τους τακτικούς υπαλλήλους των ανωτέρω υπηρεσιών. 

13. Στους συνταξιούχους του Δημοσίου ή Ν.Π.Δ.Δ. που υπηρετούν σε θέσεις της Προεδρίας της Δημοκρατίας, με οποιαδήποτε σχέση, καθώς και σε θέσεις Προέδρου, Αντιπροέδρου και μελών του Ανώτατου Συμβουλίου Επιλογής Προσωπικού (Α.Σ.Ε.Π.), της Αρχής Προστασίας Δεδομένων Προσωπικού Χαρακτήρα και της Κεντρικής Νομοπαρασκευαστικής Επιτροπής, καταβάλλονται, πέρα από τις αποδοχές και το τμήμα της συντάξεώς τους που προβλέπονται από τις ισχύουσες διατάξεις, ειδική κατ' αποκοπή μηνιαία αποζημίωση λόγω των ιδιαίτερων απαιτήσεων των θέσεων αυτών, για την κάλυψη πραγματικών δαπανών στις οποίες υποβάλλονται κατά την άσκηση του λειτουργήματός τους. 

Το ύψος των εξόδων αυτών, για όσους υπηρετούν στην Προεδρία της Δημοκρατίας καθορίζεται με απόφαση του Υπουργού Οικονομικών, μετά από σχετική πρόταση του Γενικού Γραμματέα της Προεδρίας της Δημοκρατίας, ενώ για τους λοιπούς με κοινή απόφαση του αρμόδιου Υπουργού και του Υπουργού Οικονομικών. 

Οι διατάξεις της παραγράφου αυτής μπορεί να έχουν και αναδρομική ισχύ. 

14. Στα μέλη των Ανεξάρτητων Διοικητικών Αρχών που κατέχουν νόμιμα και δεύτερη έμμισθη θέση εφαρμόζονται, από την έναρξη της ισχύος τους, οι διατάξεις της παραγράφου 3 του άρθρου 24 του ν. 2530/1997 (ΦΕΚ 218 Α'), χωρίς τον περιορισμό του δεύτερου εδαφίου της παραγράφου 9 του άρθρου 10 του ν. 2521/1997 (ΦΕΚ 174 Α'). 

15. Οι παράγραφοι 2 και 3 του άρθρου 15 του ν. 2472/1997 (ΦΕΚ 50 Α') αντικαθίστανται από της ισχύος τους, ως εξής: 

"2. Η Αρχή αποτελεί ανεξάρτητη δημόσια αρχή και εξυπηρετείται από δική της γραμματεία. Η Αρχή δεν υπόκειται σε οποιονδήποτε διοικητικό έλεγχο. Κατά την άσκηση των καθηκόντων τους τα μέλη της Αρχής απολαύουν προσωπικής και λειτουργικής ανεξαρτησίας. Η Αρχή υπάγεται στον Υπουργό Δικαιοσύνης και εδρεύει στην Αθήνα. 

3. Οι απαιτούμενες πιστώσεις για τη λειτουργία της Αρχής εγγράφονται σε ειδικό φορέα, που ενσωματώνεται στον ετήσιο Προϋπολογισμό του Υπουργείου Δικαιοσύνης. Διατάκτης της δαπάνης είναι ο Πρόεδρος της Αρχής ή ο αναπληρωτής του." 

16. Στο άρθρο 20 του ν. 2472/1997 προστίθεται παράγραφος 10 που έχει ως εξής: 

"10. Στο προσωπικό της Γραμματείας της Αρχής, πλέον του μισθού και των λοιπών επιδομάτων που καταβάλλονται κάθε φορά στους μόνιμους υπαλλήλους του Υπουργείου Δικαιοσύνης, μπορεί να καταβάλλεται και πρόσθετη ειδική αμοιβή που καθορίζεται κατά κατηγορία, με κοινή απόφαση των Υπουργών Οικονομικών και Δικαιοσύνης." 

17. Η ημερομηνία 30.4.1999, που αναφέρεται στις διατάξεις του πρώτου εδαφίου της παραγράφου 9 του άρθρου 16 του ν. 2579/1998 (ΦΕΚ 31 Α'), μετατίθεται στις 30.4.2000. 

Με αποφάσεις του Υπουργού Οικονομικών μπορεί να μετατίθεται η ανωτέρω ημερομηνία και να ρυθμίζονται λεπτομέρειες υλοποίησης του μέτρου αυτού. 

18. Οι μηνιαίες αποδοχές του Προέδρου του Εθνικού Συμβουλίου Ραδιοτηλεόρασης καθορίζονται με κοινή απόφαση των Υπουργών Οικονομικών και Τύπου και Μέσων Μαζικής Ενημέρωσης, κατ' αντιστοιχία των αποδοχών του Προέδρου του Νομικού Συμβουλίου του Κράτους. 

Η μηνιαία αποζημίωση του αναπληρωτή Προέδρου και των λοιπών μελών του Εθνικού Συμβουλίου Ραδιοτηλεόρασης καθορίζεται με την πιο πάνω κοινή υπουργική απόφαση και δεν μπορεί να υπερβαίνει το πενήντα τοις εκατό (50%) των μηνιαίων αποδοχών του Προέδρου. Με την ίδια απόφαση μπορεί επίσης να καθορίζεται και πρόσθετη ημερήσια αποζημίωση για τα μέλη που κατοικούν εκτός του νομού Αττικής. 

Με όμοια απόφαση καθορίζεται και το ύψος των μηνιαίων αποδοχών του επιστημονικού προσωπικού, κάθε κατηγορίας και ειδικότητας, που προσλαμβάνεται στο Εθνικό Συμβούλιο Ραδιοτηλεόρασης. Για τον καθορισμό των αποδοχών του επιστημονικού προσωπικού λαμβάνεται υποχρεωτικά υπόψη η πλήρης και αποκλειστική απασχόλησή του. Το συνολικό ύψος των αποδοχών αυτών σε καμία περίπτωση δεν μπορεί να υπερβαίνει τις μηνιαίες αποδοχές του αντίστοιχου επιστημονικού προσωπικού που προσλαμβάνεται στο Συνήγορο του Πολίτη. 

Η ισχύς της παρούσας παραγράφου αρχίζει από την ημερομηνία έναρξης της ισχύος του ν. 2644/1998 (ΦΕΚ 233 Α'). 

19. Οι διατάξεις του άρθρου 15 του ν. 2217/1994 ισχύουν και για τους δημάρχους οι οποίοι δεν ασκούν το επάγγελμα, για το οποίο έχουν ασφαλιστεί. 

'Αρθρο 14

Ανώτατο όριο αποδοχών

Από 1ης Ιανουαρίου 1999 παύουν να ισχύουν οι διατάξεις του άρθρου 4 του ν. 2303/1995 (ΦΕΚ 80 Α') και το ανώτατο όριο των ακαθάριστων μηνιαίων αποδοχών διέπεται από τις διατάξεις της παραγράφου 9 του άρθρου 4 του ν. 2512/1997 (ΦΕΚ 138 Α'), της παραγράφου 14 του άρθρου 8 του ν. 2592/1998 (ΦΕΚ 57 Α'), του δεύτερου εδαφίου της παραγράφου 8 του άρθρου 7 του ν. 2606/1998 (ΦΕΚ 89 Α') και της παραγράφου 10 του άρθρου 1 του παρόντος νόμου κατά τις διακρίσεις των διατάξεων αυτών. 

Από το κατά τα ως άνω ανώτατο όριο αποδοχών εξαιρούνται τα μέλη Δ.Ε.Π. των Α.Ε.Ι. και Ε.Π. των Τ.Ε.Ι.. Τα μέλη Δ.Ε.Π. των Α.Ε.Ι. ή Ε.Π. των Τ.Ε.Ι. μερικής απασχόλησης που κατέχουν έμμισθη θέση στο Δημόσιο, στους Ο.Τ.Α. και σε Ν.Π.Δ.Δ. λαμβάνουν από το ίδρυμά τους ως μηνιαίες αποδοχές το ένα τρίτο των συνολικών αποδοχών και επιδομάτων (πλην οικογενειακής παροχής) αντίστοιχης βαθμίδας πλήρους απασχόλησης με τα ίδια έτη υπηρεσίας και το σύνολο των αποδοχών τους προβλέπονται από τη β' έμμισθη θέση. Η οικογενειακή παροχή καταβάλλεται σύμφωνα με τις διατάξεις του άρθρου 12 του ν. 2470/1997. 

'Αρθρο 15

Ανώτατο όριο πρόσθετων αμοιβών

Το άρθρο 3 του ν. 1256/1982 (ΦΕΚ 65 Α') αντικαθίσταται από 1.1.1997 ως εξής: 

"Με την επιφύλαξη των διατάξεων του πρώτου εδαφίου της παρ. 8 του άρθρου 7 του ν. 2606/1998 (ΦΕΚ 89 Α'), οι πρόσθετες μηνιαίες αμοιβές ή απολαβές των λειτουργών, υπαλλήλων και μισθωτών, του Δημοσίου, των Ο.Τ.Α. και των άλλων Ν.Π.Δ.Δ., από συμμετοχή τους σε μόνιμα ή ευκαιριακά συλλογικά όργανα των υπηρεσιών αυτών (συμβούλια, επιτροπές και ομάδες εργασίας) δεν μπορεί να υπερβαίνουν το ποσοστό της παραγράφου 5 του άρθρου 19 του ν. 2470/1997." 

Η ως άνω διάταξη δεν ισχύει προκειμένου για μέλη Δ.Ε.Π. των Α.Ε.Ι. και Ε.Π. των Τ.Ε.Ι. μερικής απασχόλησης. 

'Αρθρο 16

Κύρωση απόφασης

Κυρώνεται και έχει ισχύ νόμου η με αριθμ. πρωτ. 2082100/4096/0022/10.12.1998 κοινή απόφαση των Υπουργών Οικονομικών και Υγείας και Πρόνοιας, της οποίας το κείμενο έχει ως εξής: 

"Απόφαση

Αριθμ. πρωτ. 2082100/4096/0022/10.12.1998

ΘΕΜΑ: Μισθοδοσία υπαλλήλων Νοσηλευτικών Ιδρυμάτων που δεν εντάσσονται στο Τραπεζικό Σύστημα από 1.1.1999. 

ΟΙ ΥΠΟΥΡΓΟΙ

ΟΙΚΟΝΟΜΙΚΩΝ ΚΑΙ ΥΓΕΙΑΣ ΚΑΙ ΠΡΟΝΟΙΑΣ

'Εχοντας υπόψη: 

1. Τις διατάξεις του ν.δ. 2592/1953 (ΦΕΚ 254 Α'). 

2. Τις διατάξεις της παρ. 3 του άρθρου 16 του ν. 2592/1998 (ΦΕΚ 57 Α') "Περί αναπροσαρμογής συντάξεων πολιτικών συνταξιούχων του Δημοσίου, ρύθμιση συνταξιοδοτικών θεμάτων και άλλες διατάξεις". 

3. Τις διατάξεις του ν. 2303/1995 (ΦΕΚ 80 Α') "Περί πληρωμής αποδοχών δημοσίων υπαλλήλων μέσω τραπεζικού συστήματος και άλλες διατάξεις". 

4. Την αριθμ. 2026179/1204/0022/23.4.1998 κοινή απόφασή μας "Περί επέκτασης πληρωμής αποδοχών μέσω τραπεζών στους υπαλλήλους του Υπουργείου Υγείας και Πρόνοιας και Ν.Π.Δ.Δ. αρμοδιότητάς του". 

5. Το γεγονός ότι οι αποδοχές των μονίμων υπαλλήλων των Νοσηλευτικών Ιδρυμάτων του ν.δ. 2592/ 1953, των αποκεντρωμένων μονάδων αυτών και του Ε.Κ.Α.Β. μετά των παραρτημάτων του καταβάλλονται από 1.1.1999 μέσω του τραπεζικού συστήματος. 

6. Το γεγονός ότι το με σχέση εργασίας ιδιωτικού δικαίου προσωπικό, καθώς και το μόνιμο προσωπικό των ανωτέρω υπηρεσιών που έχει ασφαλιστικό φορέα το Ι.Κ.Α. δεν μπορεί επί του παρόντος να ενταχθεί στο τραπεζικό σύστημα, λόγω της αλλαγής του τρόπου απόδοσης των ασφαλιστικών εισφορών στο Ι.Κ.Α. και μέχρι της τακτοποιήσεως αυτού. 

7. Το γεγονός ότι το προεδρικό διάταγμα που προβλέπεται από την παρ. 3 του άρθρου 16 του ν. 2592/ 1998 (ΦΕΚ 57 Α') δεν έχει δημοσιευθεί ακόμα στην Εφημερίδα της Κυβερνήσεως. 

8. Το γεγονός ότι οι αρμόδιες Δ.Ο.Υ. αδυνατούν να ελέγξουν και να εξοφλήσουν τις μισθοδοτικές καταστάσεις λόγω του μεγάλου αριθμού των υπαλλήλων που παραμένουν εκτός τραπεζικού συστήματος. 

9. Το γεγονός ότι οι σχετικές πιστώσεις για το 1999 έχουν γραφεί στον Προϋπολογισμό του Υπουργείου Υγείας και Πρόνοιας. 

10. Το γεγονός ότι από τις διατάξεις της απόφασης δεν προκαλείται επιπλέον δαπάνη σε βάρος του Κρατικού Προϋπολογισμού. 

Αποφασίζουμε

1. Ορίζουμε ότι η μισθοδοσία του με σχέση εργασίας ιδιωτικού δικαίου προσωπικού, καθώς και του μόνιμου προσωπικού των Νοσηλευτικών Ιδρυμάτων, των αποκεντρωμένων μονάδων αυτών και του Ε.Κ.Α.Β. μετά των παραρτημάτων του, που έχει ασφαλιστικό φορέα το Ι.Κ.Α., καθώς και των μόνιμων υπαλλήλων των υπηρεσιών αυτών, που για οποιονδήποτε λόγο δεν κατέστη δυνατή η ένταξή τους στο τραπεζικό σύστημα, σύμφωνα με τις διατάξεις του ν. 2303/1995 και την αριθμ. 13045/16.10.1998 εγκύκλιο της Διεύθυνσης Οικονομικού του Υπουργείου Υγείας και Πρόνοιας, θα διενεργείται από 1.1.1999 με χρηματικά εντάλματα πληρωμής, τα οποία θα εκδίδουν οι παραπάνω υπηρεσίες με την ισχύουσα μέχρι σήμερα διαδικασία και σε βάρος των πιστώσεων του ειδικού φορέα "Δαπάνες Υγείας" και των οικείων Κ.Α.Ε. του Υπουργείου Υγείας και Πρόνοιας που έχουν γραφεί οι σχετικές πιστώσεις. 

2. Τα χρηματικά εντάλματα θα αποστέλλονται έγκαιρα για εξόφληση στις οικείες Δ.Ο.Υ., οι οποίες θα ακολουθούν τη συνήθη διαδικασία εξοφλήσεώς τους και θα αποδίδουν τις αναγραφόμενες στο ένταλμα κρατήσεις. 

3. Η ισχύς της παρούσας αρχίζει από την υπογραφή της. 


Ο ΥΠΟΥΡΓΟΣ ΥΓΕΙΑΣ

ΚΑΙ ΠΡΟΝΟΙΑΣ 

Λ. Παπαδήμας
 ΚΑΙ
 Ο ΥΦΥΠΟΥΡΓΟΣ 

ΟΙΚΟΝΟΜΙΚΩΝ 

Ν. Χριστοδουλάκης".
 


'Αρθρο 17

Ανάθεση μελετών ΚΕ.Π.Ε.

Το δεύτερο εδάφιο της παραγράφου 2 του άρθρου 19 του ν. 2579/1998 (ΦΕΚ 31 Α') αντικαθίσταται ως εξής: 

"Επίσης μπορεί να ανατεθεί με αμοιβή η εκπόνηση πάσης φύσεως μελετών που ανάγονται στους σκοπούς του ΚΕ.Π.Ε. σε σχολές ή καθηγητές ανωτάτων εκπαιδευτικών ιδρυμάτων, σε ερευνητικά κέντρα και ιδρύματα ή σε ειδικούς επιστήμονες με απόφαση του Διοικητικού Συμβουλίου. Με όμοια απόφαση μπορεί να ανατίθενται, με αμοιβή, βοηθητικές εργασίες για την εκπόνηση των πιο πάνω μελετών και σε άλλα πρόσωπα." 

'Αρθρο 18 

Μείωση εισφορών δανείων

1. Από 1.4.1999 εφαρμόζεται ενιαίος συντελεστής 0,12% ετησίως της εισφοράς του ν.128/1975, όπως ισχύει σε όλα τα στεγαστικά δάνεια και τα ανεξόφλητα υπόλοιπα ήδη χορηγηθέντων στεγαστικών δανείων σε δραχμές ή συνάλλαγμα την παραπάνω ημερομηνία, ανεξαρτήτως του πιστωτικού ιδρύματος από το οποίο χορηγούνται ή χορηγήθηκαν. 

2. Το ποσοστό της εισφοράς 1,2% του ν. 128/1975, ετησίως όπως ισχύει, επί των πάσης φύσεως χορηγήσεων σε δραχμές ή συνάλλαγμα από πιστωτικά ιδρύματα που λειτουργούν στην Ελλάδα, καθώς και από πιστωτικά ιδρύματα του εξωτερικού μειώνεται από 1.4.2000 σε 0,6%. 

3. Ο συντελεστής 0,12% ετησίως εφαρμόζεται για τον υπολογισμό της εισφοράς του ν.128/1975, όπως ισχύει, επί των πάσης φύσεως χορηγήσεων σε δραχμές ή συνάλλαγμα προς φυσικά ή νομικά πρόσωπα ή αγροτικούς συνεταιρισμούς που ασχολούνται κατά κύριο επάγγελμα με τη γεωργία, κτηνοτροφία ή αλιεία, οι οποίες χορηγούνται από πιστωτικά ιδρύματα που λειτουργούν στην Ελλάδα από 1.4.1999 με την προϋπόθεση ότι οι χορηγήσεις αυτές παρέχονται για τους σκοπούς των ανωτέρω δραστηριοτήτων. 

4. Οι χρηματοδοτήσεις καταναλωτικής πίστης που θα χορηγηθούν από 1.4.1999 από οποιοδήποτε ελληνικό πιστωτικό ίδρυμα επιβαρύνονται με την εισφορά του ν.128/1975 ύψους 1,2% ετησίως, το οποίο μειώνεται σύμφωνα με την ανωτέρω παρ. 2. Για τις χρηματοδοτήσεις καταναλωτικής πίστης που χορηγούνται από την Αγροτική Τράπεζα της Ελλάδος σε φυσικά πρόσωπα, που ασχολούνται κατά κύριο επάγγελμα με τη γεωργία, κτηνοτροφία ή αλιεία, εξακολουθεί να ισχύει το ποσοστό της εισφοράς 0,12% ετησίως που προβλέπεται από το εδάφιο ιι' της παραγράφου 2 του κεφαλαίου Α' της Κ.Υ.Α. υπ'αριθμ. 27550/Β.1135/1.9.1997 (ΦΕΚ 190 Α'/ 97). 

5. Τα κοινοπρακτικά και ομολογιακά δάνεια σε συνάλλαγμα που προβλέπονται από την Κ.Υ.Α. αριθμ. 1095776/8065-26/0016 ΠΟΛ1261/22.9.1997 των Υπουργών Εθνικής Οικονομίας και Οικονομικών τα οποία συνάπτονται από 1.4.1999 και τα οποία είναι ύψους μικρότερου του ισότιμου των 15 δισ. δραχμών κατά την ημερομηνία σύναψής τους επιβαρύνονται με εισφορά ύψους 1,2% ετησίως, το οποίο μειώνεται σύμφωνα με την παράγραφο 2 του παρόντος άρθρου. Δεν υπάγονται στην εισφορά του ν.128/1975, όπως ισχύει, τα δάνεια ή οι πιστώσεις που συνάπτονται από επιχειρήσεις για επενδύσεις οι οποίες έχουν χαρακτηρισθεί ως ιδιαζούσης σημασίας για την οικονομία της Χώρας και έχουν με σύμβαση υπαχθεί στις διατάξεις των νόμων 2687/ 1953 και 4171/1961. 

6. Η δαπάνη που προκαλείται από τις διατάξεις του παρόντος άρθρου βαρύνει τον Κρατικό Προϋπολογισμό. 

'Αρθρο 19

Αποχώρηση προσωπικού OLYMPIC CATERING

1. Οι κατά τη δημοσίευση του παρόντος ασφαλισμένοι στο Ι.Κ.Α. για τον Κλάδο Σύνταξης εργαζόμενοι της OLYMPIC CATERING, οι οποίοι είχαν προσληφθεί μέχρι 31 Δεκεμβρίου 1992, αποχωρούν υποχρεωτικά από την υπηρεσία τους και δικαιούνται πλήρη σύνταξη γήρατος ανεξάρτητα από ηλικία, αν πραγματοποιήσουν 10.500 ημέρες ασφάλισης από τις οποίες 4.500 τουλάχιστον στην OLYMPIC CATERING ή 9.000 ημέρες ασφάλισης από τις οποίες 4.500 τουλάχιστον στην παραπάνω εταιρεία και συμπληρώσουν το 57ο έτος της ηλικίας τους. 

2. Οι ίδιοι ασφαλισμένοι μπορούν να αποχωρήσουν προαιρετικά από την υπηρεσία τους και να πάρουν πλήρη σύνταξη γήρατος, ανεξάρτητα από ηλικία, αν έχουν πραγματοποιήσει οι μεν άνδρες 9.000 ημέρες ασφάλισης, οι δε γυναίκες 7.500 ημέρες ασφάλισης, από τις οποίες 4.500 τουλάχιστον ημέρες στην OLYMPIC CATERING (άνδρες-γυναίκες). 

3. Οι παραπάνω ασφαλισμένοι δικαιούνται σύνταξη αναπηρίας αν καταστούν ανάπηροι κατά την έννοια της παρ. 2 του άρθρου 28 του α.ν. 1846/1951 και με τις προϋποθέσεις και όρους που προβλέπονται από τις διατάξεις για τις παροχές Κλάδου Συντάξεων της νομοθεσίας του Ι.Κ.Α.. 

Οι διατάξεις του άρθρου 8 του ν. 1759/1988 (ΦΕΚ 50 Α') έχουν ανάλογη εφαρμογή και στο παραπάνω προσωπικό. 

4. Για τις εκτός OLYMPIC CATERING ημέρες ασφάλισης, οι οποίες σύμφωνα με τις παρ. 1 και 2 υπολογίζονται για τη θεμελίωση συνταξιοδοτικού δικαιώματος, καταβάλλεται για τις σε κάθε περίπτωση απαιτούμενες ελάχιστες ημέρες ασφάλισης, εισφορά αναγνώρισης, η οποία ανέρχεται σε ποσοστό 8,72% επί των κατά το χρόνο υποβολής της αίτησης αποδοχών του ασφαλισμένου που υπόκεινται σε εισφορές οι οποίες δεν μπορεί να είναι μεγαλύτερες από το εκάστοτε τεκμαρτό ποσό της ανώτατης ασφαλιστικής κλάσης του Ι.Κ.Α. και βαρύνει κατά 50% την OLYMPIC CATERING και κατά 50% τους ίδιους τους ασφαλισμένους. Για τους υπαγόμενους στον κανονισμό βαρέων και ανθυγιεινών επαγγελμάτων το ανωτέρω ποσοστό ορίζεται σε 5,12%. 

5. Η αναγνώριση χρόνου στρατιωτικής θητείας, στην οποία περιλαμβάνεται και ο χρόνος εφεδρικής υπηρεσίας που διανύθηκε υποχρεωτικά, που απαιτείται για τη θεμελίωση συνταξιοδοτικού δικαιώματος, σύμφωνα με τις διατάξεις της πρώτης και δεύτερης παραγράφου, γίνεται με καταβολή εισφοράς που ανέρχεται για κάθε μήνα σε ποσοστό 28,72% επί των κατά το χρόνο υποβολής της αίτησης αποδοχών των ασφαλισμένων, που υπόκεινται σε εισφορές και οι οποίες δεν μπορεί να είναι μεγαλύτερες από το εκάστοτε τεκμαρτό ποσό της ανώτατης ασφαλιστικής κλάσης του Ι.Κ.Α. και βαρύνει: α) εξ ολοκλήρου την ΟLYMPIC CATERING για όσους κατά τη δημοσίευση του παρόντος ασφαλισμένους αποχωρούν υποχρεωτικά από την υπηρεσία τους κατά τις διατάξεις της παρ. 1 του παρόντος άρθρου και β) κατά ποσοστό 19,92% την OLYMPIC CATERING και ποσοστό 8,80% τους κατά τη δημοσίευση του παρόντος ασφαλισμένους που αποχωρούν προαιρετικά από την υπηρεσία τους σύμφωνα με την παρ. 2 του παρόντος άρθρου. 

Αν ο χρόνος της στρατιωτικής θητείας των παραπάνω ασφαλισμένων έχει αναγνωρισθεί και εξαγορασθεί κατ' εφαρμογή άλλων διατάξεων, καταβάλλεται για την αναγνώριση του απαιτούμενου χρόνου, σύμφωνα με τις διατάξεις του παρόντος, εισφορά η οποία ανέρχεται για κάθε μήνα που αναγνωρίζεται σε ποσοστό 8,72% επί των, κατά το χρόνο υποβολής της αίτησης, αποδοχών του ασφαλισμένου που υπόκεινται σε εισφορές, οι οποίες δεν μπορεί να είναι μεγαλύτερες από το εκάστοτε τεκμαρτό ποσό της ανώτατης ασφαλιστικής κλάσης του Ι.Κ.Α. και βαρύνει: α) την OLYMPIC CATERING για το προσωπικό που αποχωρεί υποχρεωτικά και β) κατά ποσοστό 5,81% την OLYMPIC CATERING και ποσοστό 2,91% το προσωπικό που αποχωρεί προαιρετικά από την υπηρεσία του. 

6. Η εξόφληση του ποσού της εξαγοράς των προηγούμενων παραγράφων 4 και 5 γίνεται κατά το μέρος που βαρύνει την OLYMPIC CATERING σε 10 ισόποσες τριμηνιαίες δόσεις, κατά δε το μέρος που βαρύνει τους ασφαλισμένους είτε εφάπαξ, οπότε παρέχεται έκπτωση 10%, είτε τμηματικά σε 36 ισόποσες μηνιαίες δόσεις. Σε περίπτωση μην εμπρόθεσμης εξόφλησης δόσης, το ποσό αυτής επιβαρύνεται με τα προβλεπόμενα για τις καθυστερούμενες εισφορές πρόσθετα τέλη. Σε περίπτωση συνταξιοδότησης το ποσό της οφειλής παρακρατείται από το ποσό της σύνταξης. 

7. Η συνολική εισφορά υπέρ του Κλάδου Σύνταξης του Ι.Κ.Α. για το προσωπικό της ΟLYMPIC CATERING λόγω ειδικής επιβάρυνσης του κλάδου αυτού από τις διατάξεις του παρόντος, οι οποίες διέπουν τη συνταξιοδότηση του παραπάνω προσωπικού, ορίζεται σε ποσοστό 28,72% επί των αποδοχών των ασφαλισμένων που υπόκεινται σε εισφορές, οι οποίες δεν μπορεί να είναι μεγαλύτερες από το εκάστοτε τεκμαρτό ποσό της ανώτατης ασφαλιστικής κλάσης του Ι.Κ.Α. και βαρύνει την εργοδότρια εταιρεία σε ποσοστό 17,29% και το προσωπικό σε ποσοστό 11,43%. 

8. Η διάταξη της παραγράφου 2 του άρθρου 10 του ν. 1759/1988 (ΦΕΚ 50 Α') έχει ανάλογη εφαρμογή και για το προσωπικό της OLYMPIC CATERING που αποχωρεί υποχρεωτικά από την υπηρεσία κατά τις διατάξεις του παρόντος άρθρου, καθώς επίσης και για το προσωπικό που αποχωρεί προαιρετικά μέχρι την ολοκλήρωση του προγράμματος εξυγίανσης της Ολυμπιακής Αεροπορίας. 

'Αρθρο 20 

Ρυθμίσεις νοσηλευτικών ιδρυμάτων

1. Στην έννοια των Θεραπευτηρίων της παρ. 7 του άρθρου 8 και της παρ. 1γ του άρθρου 10 του ν. 2470/1997 (ΦΕΚ 40 Α') υπάγονται και οι υπηρεσίες κλειστής περίθαλψης των ιδρυμάτων κοινωνικής πρόνοιας Ν.Π.Δ.Δ. που εποπτεύονται από το Υπουργείο Υγείας και Πρόνοιας, από της ισχύος του ανωτέρω νόμου. 

2. Στο τέλος της παρ. 6 του άρθρου 37 του ν. 2519/1997 προστίθεται διάταξη ως ακολούθως: 

"Σε περίπτωση που σε νοσοκομείο δεν λειτουργεί Επιστημονική Επιτροπή ορίζεται ως μέλος του Σ.Κ.Ε.Ι.Ο.Π.Ν.Ι. ο Πρόεδρος της Επιστημονικής Επιτροπής περιφερειακού νοσοκομείου της έδρας της ίδιας Περιφέρειας και αν δεν υπάρχει περιφερειακό, του νομαρχιακού της έδρας της περιφέρειας." 

3. Καθιερώνεται για τους γιατρούς και οδοντιάτρους των νοσοκομείων και των κέντρων υγείας του Ε.Σ.Υ., όπως αναφέρονται στην παρ. 1 του άρθρου 7 του ν. 2606/1998, μικτή εφημερία, αποτελούμενη από ενεργό 6ωρη εφημερία, μετά το πέρας του τακτικού ωραρίου, που συνεχίζεται με εφημερία ετοιμότητας μέχρι τη συμπλήρωση του 16ωρου. 

Η αμοιβή της εφημερίας αυτής καθορίζεται συνολικά σε εβδομήντα εκατοστά (70/100) της αντίστοιχης συνολικής αμοιβής της 16ωρης ενεργού εφημερίας. Η κατάρτιση του προγράμματος εφημεριών γίνεται εντός των ορίων των εγκεκριμένων πιστώσεων. 

4. Τα τρία πρώτα εδάφια της παρ. 7 του άρθρου 7 του ν. 2606/1998 αντικαθίστανται ως εξής: 

"7. Εντός του τελευταίου τριμήνου του κάθε έτους, εκδίδονται κοινές αποφάσεις των Υπουργών Οικονομικών και Υγείας και Πρόνοιας με τις οποίες καθορίζονται τα όρια των πιστώσεων του προϋπολογισμού για τις εφημερίες κάθε νοσοκομείου, καθώς και κάθε λεπτομέρεια για τον τρόπο της εφημερίας και τον έλεγχό τους. 

Κατ' εξαίρεση για το 1999 οι κοινές αποφάσεις εκδίδονται εντός του πρώτου διμήνου του έτους." 

5. Σε γιατρούς που έχουν διορισθεί με τις διατάξεις των παρ. 1, 2 του άρθρου 23 και της παρ. 1, του άρθ- ρου 26 του ν. 2519/1997, κατ' εξαίρεση θα μπορούν να καταβληθούν οι δεδουλευμένες αποδοχές τους, χωρίς προηγούμενη έγκριση του Υπουργικού Συμβουλίου. 

6. Το εδάφιο α' της παρ. 2 του άρθρου 24 του ν. 2519/1997 τροποποιείται ως εξής: 

"Με κοινή απόφαση των Υπουργών Υγείας και Πρόνοιας και Εργασίας και Κοινωνικών Ασφαλίσεων ορίζεται το σύστημα διαχείρισης, παρακολούθησης, αξιολόγησης και ελέγχου ενεργειών της συνεχιζόμενης κατάρτισης του προσωπικού που εντάσσεται στα ως άνω προγράμματα, οι όροι και οι προϋποθέσεις αμοιβής του ιατρικού και λοιπού προσωπικού των νοσοκομείων και του Ε.Κ.Α.Β. ως εκπαιδευομένων, εκπαιδευτών, επιστημονικά υπευθύνων, υπευθύνων διοικητικής υποστήριξης και οικονομικής διαχείρισης. Οι διατάξεις της παραγράφου αυτής ισχύουν και για τα νομικά πρόσωπα Κοινωνικής Πρόνοιας που εποπτεύονται από το Υπουργείο Υγείας και Πρόνοιας που πιστοποιούνται ως κέντρα επαγγελματικής κατάρτισης." 

'Αρθρο 21 

Επιλογή προέδρων νοσοκομείων

1. Στο τέλος της περ. α' της παρ. 1 του άρθρου 15 του ν. 2519/1997 (ΦΕΚ 165 Α') προστίθεται: 

"Κατ' εξαίρεση σε νοσοκομεία με δύναμη κλινών άνω των 500 ο Πρόεδρος διορίζεται από τον Υπουργό Υγείας και Πρόνοιας μετά από προκήρυξη και επιλογή που γίνεται κατά τις διατάξεις του παρόντος." 

2. Οι περιπτώσεις β' και γ' της παρ. 1 του ίδιου άρθρου αντικαθίστανται ως εξής: 

"β. 'Ενα (1) μέλος που ορίζεται από τον Υπουργό Υγείας και Πρόνοιας ως Αντιπρόεδρος, πτυχιούχος Α.Ε.Ι. ή Τ.Ε.Ι. με εμπειρία και γνώση σε θέματα οργάνωσης και διοίκησης. 

γ. Δύο (2) μέλη που ορίζονται από τον Υπουργό Υγείας και Πρόνοιας. Από τα οριζόμενα από τον Υπουργό Υγείας και Πρόνοιας μέλη ένα (1) πρέπει να είναι πτυχιούχος επιστημών υγείας Α.Ε.Ι. ή Τ.Ε.Ι.". 

3. Οι περιπτώσεις β' και γ' της παρ. 2 του ίδιου άρθρου αντικαθίστανται ως εξής: 

"β. 'Ενα (1) μέλος που ορίζεται από το Γενικό Γραμματέα αντίστοιχης Περιφέρειας ως Αντιπρόεδρος, πτυχιούχος Α.Ε.Ι. ή Τ.Ε.Ι. με εμπειρία και γνώση σε θέματα οργάνωσης και διοίκησης. 

γ. Δύο (2) μέλη που ορίζονται από το Γενικό Γραμματέα αντίστοιχης Περιφέρειας. Από τα οριζόμενα από το Γενικό Γραμματέα αντίστοιχης Περιφέρειας μέλη, ένα (1) πρέπει να είναι πτυχιούχος επιστημών υγείας Α.Ε.Ι. ή Τ.Ε.Ι.". 

4. Η παρ. 3 του ίδιου άρθρου αντικαθίσταται ως εξής: 

"3. Η επιλογή του Προέδρου των νοσοκομείων με δύναμη άνω των 500 κλινών γίνεται από το Ειδικό Υπηρεσιακό Συμβούλιο του άρθρου 159 του ν. 2683/ 1999 (ΦΕΚ 19 Α'/9.2.1999). Οι υποψήφιοι πρέπει να είναι πτυχιούχοι Α.Ε.Ι. στο Δημόσιο και με αξιόλογη διοικητική εμπειρία σε οργανισμούς ή επιχειρήσεις του ευρύτερου δημόσιου ή ιδιωτικού τομέα. 

Με απόφαση του Υπουργού Υγείας και Πρόνοιας εξειδικεύονται και μοριοποιούνται τα κριτήρια για την αξιολόγηση των υποψηφίων. Η θητεία του Προέδρου είναι πενταετής. Πρόωρη λήξη της θητείας, αζημίως για το Δημόσιο και το νοσοκομείο, επέρχεται για σπουδαίο λόγο, με απόφαση του Υπουργού, μετά γνώμη του Ειδικού Υπηρεσιακού Συμβουλίου. 

Με κοινή απόφαση των Υπουργών Οικονομικών και Υγείας και Πρόνοιας ορίζονται οι μηνιαίες αποδοχές του Προέδρου. Μέχρι την επιλογή και τον ορισμό του Προέδρου κατά τα ανωτέρω, οι Πρόεδροι στα νοσοκομεία αυτά ορίζονται με τη διαδικασία του πρώτου εδαφίου της περ. α' της παρ. 1 του παρόντος." 

5. Το άρθρο 17 του ν. 2519/1997 αντικαθίσταται ως εξής: 

"'Αρθρο 17

Ο Πρόεδρος που επιλέγεται μετά από προκήρυξη, σύμφωνα με τις διατάξεις του τελευταίου εδαφίου της περ. α) του άρθρου 15 του ν. 2519/1997, έχει, πέραν των αναφερομένων στο άρθρο 16 του παρόντος νόμου, και τις εξής αρμοδιότητες: 

α. Λαμβάνει όλες τις αναγκαίες αποφάσεις για την εκπλήρωση των σκοπών και στόχων του νοσοκομείου, στο πλαίσο της γενικής πολιτικής και του προγραμματισμού που αποφασίζει το Διοικητικό Συμβούλιο, καθώς και τα μέτρα για την εύρυθμη λειτουργία του νοσοκομείου και την ορθολογική και αποδοτική διαχείριση των πόρων. 

β. Προΐσταται όλων των υπηρεσιών του νοσοκομείου και των Κ.Υ. και Π.Ι. που υπάγονται σε αυτό, ασκεί τον ιεραρχικό έλεγχο σε όλο το προσωπικό και έχει την ευθύνη της οργάνωσης συντονισμού και ελέγχου των υπηρεσιών του νοσοκομείου για να ανταποκρίνονται στην αποστολή του. 

γ. 'Εχει ευθύνη για την κατάρτιση και εισήγηση στο Δ.Σ. του προϋπολογισμού και για την εκτέλεσή του, ως και για την κατάρτιση και εισήγηση στο Δ.Σ. του επιχειρησιακού σχεδιασμού, την εκπόνηση του προγράμματος προμηθειών του νοσοκομείου και 

δ. Την εν γένει αποτελεσματική, ποιοτική και αποδοτική λειτουργία των υπηρεσιών του νοσοκομείου. Για τη διεκπεραίωση του έργου του μπορεί να συγκροτεί ομάδες διοίκησης έργου." 

6. Οι διατάξεις του παρόντος άρθρου έχουν εφαρμογή αναδρομικά από την έναρξη ισχύος του ν. 2519/1997. 

'Αρθρο 22 

Προκαλούμενη δαπάνη

Από τις διατάξεις του νόμου αυτού προκαλείται δαπάνη: 

α) Σε βάρος του Κρατικού Προϋπολογισμού, η οποία θα ανέλθει για το έτος 1999 σε 13.686.360.000 δρχ. περίπου και για καθένα από τα επόμενα τέσσερα έτη σε 8.966.500.000 δρχ. περίπου. 

β) Σε βάρος του προϋπολογισμού του Ι.Κ.Α. και των λοιπών ασφαλιστικών οργανισμών, η οποία θα ανέλθει τόσο για το έτος 1999 όσο και για καθένα από τα επόμενα τέσσερα έτη σε 180.000.000 δρχ. περίπου. 

Οι δαπάνες των περιπτώσεων α' και β' για το τρέχον έτος θα καλυφθούν από τις πιστώσεις του Κρατικού Προϋπολογισμού και των Προϋπολογισμών του Ι.Κ.Α. και των λοιπών ασφαλιστικών οργανισμών, αντίστοιχα. Για τα επόμενα τέσσερα έτη οι δαπάνες θα αντιμετωπισθούν με την εγγραφή των σχετικών πιστώσεων στους οικείους προϋπολογισμούς. 

'Αρθρο 23

Μετά το εδάφιο β' του άρθρου 1 του ν.δ. 263/1969, όπως τροποποιήθηκε από το άρθρο 20 παρ. 2 του ν. 1911/1990, προστίθεται εδάφιο γ' ως εξής: 

"Με απόφαση του Υπουργού Εθνικής 'Αμυνας επιτρέπεται να μεταβάλλεται ο αριθμός των χορηγούμενων καταστάσεων επιβιβάσεως στους δικαιούχους του παραπάνω εδαφίου β' ο οποίος δεν επιτρέπεται να υπερβαίνει τις οκτώ (8)." 

'Αρθρο 24

Οι διατάξεις των παραγράφων 6 και 9 του άρθρου 15 του ν. 2362/1995 (ΦΕΚ 247 Α') αντικαθίστανται από τότε που ίσχυσαν ως εξής: 

"6. Με αποφάσεις του Υπουργού Οικονομικών και μετά από αιτιολογημένη πρόταση του αρμόδιου Διατάκτη επιτρέπεται η εγγραφή ή αύξηση πιστώσεων του Προϋπολογισμού του, με ισόποση μείωση άλλων πιστώσεων αυτού, πλην των περιπτώσεων των παραγράφων 4 και 5 του άρθρου αυτού. Με όμοιες αποφάσεις επιτρέπεται η εγγραφή ή αυξομείωση πιστώσεων της παρ. 9 του παρόντος άρθρου, όπως ισχύει." 

"9. Οι πιστώσεις που αφορούν αποδοχές προσωπικού, συντάξεις, ενοίκια, αντίτιμα, κοινοτικά προγράμματα, επιδοτήσεις, επιχορηγήσεις για μισθοδοσία δεν είναι δεκτικές αυξομειώσεων από τους Διατάκτες, παρά μόνο με αποφάσεις του Υπουργού Οικονομικών. 

Με απόφαση του Υπουργού Οικονομικών μπορεί να ορίζονται και άλλες πιστώσεις ως μη δεκτικές αυξήσεων ή μειώσεων από τους Διατάκτες." 

'Αρθρο 25

1. Η παρ. 1 του άρθρου 4 του ν. 2628/1998 (ΦΕΚ 151 Α') αντικαθίσταται αφ' ης ίσχυσε, ως ακολούθως: 

"1. Ο Γενικός Διευθυντής και ο Αναπληρωτής Γενικός Διευθυντής επιλέγονται από τον Υπουργό Οικονομικών μεταξύ προσώπων μεγάλης εμπειρίας σε θέματα χρηματαγορών με αποδεδειγμένη προϋπηρεσία σε αντίστοιχες θέσεις στην Ελλάδα ή στο εξωτερικό. Οι ανωτέρω προσλαμβάνονται με σύμβαση εργασίας ιδιωτικού δικαίου τετραετούς διάρκειας που μπορεί να ανανεώνεται. Οι αποδοχές και οι εν γένει απολαβές και αποζημιώσεις των προσλαμβανομένων καθορίζονται με τη σχετική σύμβαση εργασίας που καταρτίζεται μεταξύ του ΟΔΔΗΧ και του προσλαμβανομένου και τελεί υπό την έγκριση του Υπουργού Οικονομικών." 

2. Στο τέλος της παραγράφου 2 του άρθρου 4 του ίδιου νόμου 2628/1998 προστίθεται εδάφιο ως ακολούθως: 

"Οι διατάξεις της παραγράφου 4 του άρθρου 8 του παρόντος εφαρμόζονται αναλόγως και στην περίπτωση αυτή." 

'Αρθρο 26

Απαλλαγή των εφημεριδοπωλών από

την τήρηση βιβλίων

1. Η προβλεπόμενη από το άρθρο 2 παρ. 5 παρ. α' του π.δ. 186/1992 "Κώδικας Βιβλίων και Στοιχείων", όπως τροποποιήθηκε με την παρ. 3 του άρθρου 2 του π.δ. 134/1996 (ΦΕΚ 105 Α'), απαλλαγή των εφημεριδοπωλών από την υποχρέωση τήρησης βιβλίων ισχύει για το ημερολογιακό έτος 1995 και για τα προ του 1993 ημερολογιακά έτη. 

2. Φορολογικές διαφορές από φύλλα ελέγχου, πράξεις προσδιορισμού αποτελεσμάτων, πράξεις προσδιορισμού του φόρου και αποφάσεις επιβολής προστίμων όλων των φορολογιών, που εκκρεμούν ενώπιον των οποιουδήποτε βαθμού διοικητικών δικαστηρίων και του Σ.τ.Ε., οι οποίες προέκυψαν μετά από τακτικό φορολογικό έλεγχο, χρήσεων μέχρι και 1992, σε εφημεριδοπώλες (υποπράκτορες εφημερίδων και περιοδικών), οι οποίοι δεν τήρησαν τα προβλεπόμενα από τις οικείες διατάξεις βιβλία και στοιχεία, μπορούν να επιλύονται με δικαστικό συμβιβασμό, σύμφωνα με τις διατάξεις του ν.δ. 4600/1966 (ΦΕΚ 42 Α'). 

3. Η επίλυση ενεργείται μετά από αίτηση των ενδιαφερομένων στην αρμόδια Δ.Ο.Υ., η οποία υποβάλλεται μέχρι το τέλος του επόμενου μήνα από τη δημοσίευση του παρόντος νόμου στην Εφημερίδα της Κυβερνήσεως. Κατά την επίλυση επαναπροσδιορίζονται τα καθαρά κέρδη κατά τις οικείες διατάξεις, χωρίς προσαύξηση των ακαθάριστων εσόδων και του συντελεστή καθαρού κέρδους λόγω της μη τήρησης των προβλεπόμενων βιβλίων και στοιχείων." 

'Αρθρο 27

Κέρδη από πωλήσεις μετοχών εισηγμένων

σε αλλοδαπά χρηματιστήρια

1. Στο άρθρο 38 του ν. 2238/1994 (ΦΕΚ 151 Α') προστίθεται παράγραφος 4, που έχει ως εξής: 

"4. Οι διατάξεις των παραγράφων 1 έως και 3 του άρθρου αυτού εφαρμόζονται ανάλογα και στις μεταβιβάσεις μετοχών εισηγμένων σε αλλοδαπό χρηματιστήριο αξιών ή σε άλλο διεθνώς αναγνωρισμένο χρηματιστηριακό θεσμό." 

2. Οι διατάξεις του πρώτου εδαφίου της παραγράφου 2 του άρθρου 9 του ν. 2579/1998 (ΦΕΚ 31 Α') εφαρμόζονται ανάλογα και στις πωλήσεις από φυσικά πρόσωπα που έχουν την κατοικία τους στην Ελλάδα ή ημεδαπές επιχειρήσεις ή αλλοδαπές επιχειρήσεις που έχουν μόνιμη εγκατάσταση στην Ελλάδα, μετοχών εισηγμένων σε αλλοδαπά χρηματιστήρια ή σε άλλους διεθνώς αναγνωρισμένους χρηματιστηριακούς θεσμούς. Ο οφειλόμενος φόρος υπολογίζεται επί της αξίας πώλησης των μετοχών, η οποία αναγράφεται στα εκδιδόμενα αποδεικτικά στοιχεία και αποδίδεται από τον πωλητή στη Δημόσια Οικονομική Υπηρεσία, στην οποία υπάγεται αυτός, μέσα στο πρώτο δεκαπενθήμερο του επόμενου μήνα από αυτόν εντός του οποίου πωλήθηκαν οι μετοχές. 

Οι διατάξεις του άρθρου 113 του ν. 2238/1994, του ν. 4125/1960 (ΦΕΚ 205 Α') και του ν. 2523/1997 (ΦΕΚ 179 Α') εφαρμόζονται ανάλογα και στο φόρο που οφείλεται με βάση τις διατάξεις της παραγράφου αυτής. 

3. Οι διατάξεις του άρθρου αυτού έχουν εφαρμογή για πωλήσεις μετοχών που διενεργήθηκαν από 1.1.1999. 

'Αρθρο 28

'Εναρξη ισχύος

Η ισχύς του νόμου αυτού αρχίζει από τη δημοσίευσή του στην Εφημερίδα της Κυβερνήσεως, εκτός αν διαφορετικά ορίζεται στις επί μέρους διατάξεις." 

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Εισερχόμαστε τώρα στη συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: "Διάφορες ρυθμίσεις θεμάτων αρμοδιότητας Υπουργείου Ανάπτυξης". 

'Εχει ολοκληρωθεί, όπως γνωρίζετε, η συζήτηση επί της ενότητας των άρθρων 1 έως και 5 και θα προχωρήσουμε στην ψήφιση αυτών. 

Εισερχόμαστε στην ψήφιση του άρθρου 1. 

Ερωτάται το Σώμα: Γίνεται δεκτό το άρθρο 1 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 1 έγινε δεκτό κατά πλειοψηφία ως έχει. 

Εισερχόμαστε στην ψήφιση του άρθρου 2. 

Ερωτάται το Σώμα: Γίνεται δεκτό το άρθρο 2 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 2 έγινε δεκτό κατά πλειοψηφία ως έχει. 

Εισερχόμαστε στην ψήφιση του άρθρου 3. 

Ερωτάται το Σώμα: Γίνεται δεκτό το άρθρο 3 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 3 έγινε δεκτό κατά πλειοψηφία ως έχει. 

Εισερχόμαστε στην ψήφιση του άρθρου 4. 

Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Κύριοι συνάδελφοι, για το άρθρο 5 εκκρεμεί, όπως έχει ήδη ανακοινωθεί από προχθές, η διεξαγωγή ονομαστικής ψηφοφορίας. 

Οι αποδεχόμενοι το άρθρο 5 όπως τροποποιήθηκε λένε "ΝΑΙ". 

Οι μη αποδεχόμενοι το άρθρο 5 λένε "ΟΧΙ". 

Οι αρνούμενοι ψήφο λένε "ΠΑΡΩΝ". 

Καλούνται επί του καταλόγου οι Βουλευτές κ. Α. Βούλγαρης από το ΠΑΣΟΚ και Η. Καλλιώρας από τη Νέα Δημοκρατία. 

Παρακαλώ να αρχίσει η ανάγνωση του καταλόγου. 

( Ψ Η Φ Ο Φ Ο Ρ Ι Α )

(Kατά την διάρκεια της ψηφοφορίας την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 

ΠΡΟΕΔΡΕΥΩΝ (Λουκάς Αποστολίδης): Υπάρχει κάποιος από τους συναδέλφους που δεν άκουσε το όνομά του; 

Κανείς. 

Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 

'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" είκοσι εννέα μαθητές και δυο συνοδοί-καθηγητές από το 6ο Λύκειο Ζωγράφου. 

Τους καλωσορίζουμε στο Κοινοβούλιο! 

(Χειροκροτήματα απ' όλες τις πτέρυγες) 

(Κ Α Τ Α Μ Ε Τ Ρ Η Σ Η)


Σελίδα 5386 μέχρι και 5389
είναι σε PDF 

ΠΡΟΕΔΡΕΥΩΝ (Λουκάς Αποστολίδης): Θα είναι δεύτερο μέρος η συζήτηση για τις τροπολογίες, κυρία Ζήση. Καλό είναι να μην αναφερθείτε τώρα. 

ΡΟΔΟΥΛΑ ΖΗΣΗ: Νομίζω ότι σε μια γενικότερη αναφορά, το περιεχόμενο αυτών των ρυθμίσεων έχει ολοκληρωθεί σαν φιλοσοφία και πιστεύω ότι και με την τοποθέτηση από τους εισηγητές των άλλων κομμάτων, θα μπορέσουμε να ψηφίσουμε αυτά τα άρθρα, τα οποία νομίζω ότι βοηθούν, όχι, όπως είπα και στην αρχή, σε αλλαγή κάποιου θεσμικού πλαισίου, αλλά σε διευκόλυνση και διευθέτηση κάποιων ζητημάτων που δημιουργούν αγκυλώσεις στη λειτουργία, σε ό,τι αφορά και τα λατομεία και τη Δ.Ε.Η. και τους Οργανισμούς Τοπικής Αυτοδιοίκησης. Βεβαίως, υπάρχουν ακόμα τροπολογίες, αλλά και διατάξεις που χρειάζεται να γίνουν. 

Θέλω να αναφερθώ ακόμα σε αυτό που έχω ξανά επισημάνει. Μιλάω για το άρθρο 6.'Οταν θα έρθει ο νέος νόμος που το Υπουργείο Ανάπτυξης έχει υποσχεθεί στη Βουλή για τις άδειες των λατομείων, νομίζω ότι θα πρέπει να δούμε από την αρχή με πολλή αυστηρότητα τις διατάξεις αυτές, που θα αφορούν την ορθολογική διαχείριση των φυσικών πόρων της χώρας μας, τη διατήρηση και αύξηση, αν θέλετε, της περιβαλλοντικής μας συνείδησης μέσα από προληπτικό έλεγχο, αλλά και κατασταλτικές δράσεις, διότι έχουν δημιουργηθεί πάρα πολλά φαινόμενα, τα οποία νομίζω ότι πλήττουν, όχι μόνο το περιβάλλον, αλλά γενικότερα την ποιότητα της ζωής μας. 

Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κυρία Ζήση. 

Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Βλέπω ότι μοιράστηκαν τρεις τροπολογίες, οι οποίες είναι πάρα πολύ σημαντικές και αφορούν την εισοδηματική πολιτική του 1999. Επίσης, αφορούν αυξήσεις στην εισοδηματική πολιτική για το Ν.Α.Τ. και μια σειρά άλλα ζητήματα. 

Κύριε Πρόεδρε, διαμαρτυρόμαστε έντονα για την αποδοχή από την πλευρά του Προεδρείου αυτής της τακτικής, την οποία κατ'επανάληψη και στη Διάσκεψη των Προέδρων, όλοι έχουμε επισημάνει ότι δεν είναι σωστή. Και ο ίδιος ο Πρόεδρος της Βουλής έχει επισημάνει ότι αυτή η τακτική δεν είναι σωστή. 

Δεν μπορεί να έρχονται την τελευταία στιγμή, την τελευταία ημέρα της συζήτησης ενός νομοσχεδίου τέτοιες τροπολογίες, τόσο σημαντικές -πέρα από το ότι είναι άσχετες, είναι και πάρα πολύ σημαντικές τροπολογίες- και να επιδιώκει η Κυβέρνηση να τις περάσει, στην ουσία χωρίς καμία συζήτηση. 

Παρακαλούμε, κύριε Πρόεδρε, να διαβιβάσετε στον Πρόεδρο της Βουλής την παράκληση να συστηθεί στην Κυβέρνηση να αποσύρει αυτές τις τροπολογίες, αλλιώς θα αντιδράσουμε έντονα. Δεν μπορεί να υποβαθμίζεται κατ'αυτόν τον τρόπο το έργο του Κοινοβουλίου. Εδώ πρόκειται για καθαρή υφαρπαγή της ψήφου, χωρίς καμία συζήτηση, πάνω σε κορυφαία ζητήματα που έχουν σχέση με το σύνολο της εισοδηματικής πολιτικής. 

Φαντάζομαι ότι και οι εκπρόσωποι των άλλων κομμάτων δεν θα επιτρέψουν να συνεχισθεί αυτή η κατάσταση. Και θα επιμείνουν και αυτοί στο να αποσυρθούν τροπολογίες. Είναι καινούρια νομοσχέδια ουσιαστικά, κύριε Πρόεδρε, που δεν έχουν καμία σχέση με το Υπουργείο Ανάπτυξης που συζητεί το συγκεκριμένο νομοσχέδιο. 

Παρακαλούμε πάρα πολύ, περιμένουμε απάντηση σε πολύ λίγη ώρα. 

ΠΡΟΕΔΡΕΥΩΝ (Λουκάς Αποστολίδης): Ο κ. Σαλαγκούδης έχει το λόγο. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κυρίες και κύριοι συναδελφοι, είχαμε ζητήσει από τον κύριο Υπουργό στην έναρξη της συζήτησης, να μας καθορίσει ποιες από όλες τις τροπολογίες πρόκειται να δεχθεί να συζητηθούν. Βλέπουμε ότι σήμερα κατετέθησαν και άλλες τροπολογίες και νομίζω θα πρέπει να ξέρουμε και για την οικονομία του χρόνου αλλά και για να προετοιμασθούμε ανάλογα, αν θα συζητηθούν και ποιες τροπολογίες. Και ευελπιστώ αυτήν την απάντηση να την έχουμε σύντομα. 

'Ερχομαι τώρα στο άρθρο 6. Από τη δεύτερη ενότητα, το άρθρο που έχει τη μεγαλύτερη σημασία είναι ακριβώς το άρθρο 6. Τι επιδιώκεται με το άρθρο 6. Είναι ένα άρθρο που δεν είναι σαφές το τι ακριβώς θέλει, δεν είναι καθαρό και εγώ το έχω αποκαλέσει στη Διαρκή Επιτροπή αλλά και στην επί της αρχής ομιλία μου, την Κερκόπορτα που ανοίγει το δρόμο για μεγάλες καταστροφές στο περιβάλλον. 

Η παράταση που δίδεται για την εξεύρεση των λατομικών περιοχών, παράταση μιας πενταετίας χωρίς κανένα αιτιολογικό, νομίζω ότι δίνει τη δυνατότητα στα ήδη λειτουργούντα δυστυχώς ακόμη λατομεία που έπρεπε εξαιτίας του ότι εξέπνεε η παράταση των λατομικών περιοχών, να μεταφερθούν στις λατομικές περιοχές, προσφεύγοντας στα δικαστήρια, πρωτόδικα να δικαιωθούν και να συνεχίσουν τη λειτουργία τους. 'Οσοι θα ενοχληθούν μπορούν να προσφύγουν στο Συμβούλιο της Επικρατείας, το οποίο όμως θα αποφανθεί μετά από δύο ή τρία χρόνια και στη διάρκεια αυτή όλα τα λατομεία θα μπορούν να λειτουργούν. 

Το ότι το Συμβούλιο της Επικρατείας θα απορρίψει μια τέτοια παράταση, είναι γεγονός, διότι ήδη απεφάνθη ότι η παράταση η δεύτερη εκτός των δύο χρόνων που δίνεται από το ν.2115 που έδινε και εκείνος πενταετή παράταση, αλλά την έδινε για συγκεκριμένους λόγους αποκατάστασης του περιβάλλοντος και η παράταση ήταν τμηματοποιημένη σε δύο τμήματα δύο χρόνια και εάν δεν είχαν ολοκληρωθεί οι εργασίες για την αποκατάσταση του περιβάλλοντος, τότε έδινε ακόμη παράταση άλλων τριών χρόνων. 

Τώρα, ενώ ο ν. 2115 ήταν τόσο φειδωλός και πραγματικά τόσο προστατευτικός, θα έλεγε κανείς, για το περιβάλλον και αντιμετώπισε τότε την αντίδραση της Αξιωματικής Αντιπολίτευσης που σήμερα είναι Κυβέρνηση -λυσσαλέα αντίδραση- στην οποία όταν λέγαμε ότι υπάρχει ανάγκη αδρανών υλικών, όπως το λέμε και σήμερα και για την Αττική, έλεγαν δεν μας ενδιαφέρει, φέρτε αδρανή από το φεγγάρι. 'Ετσι έλεγαν -το θυμάσθε, κύριε Πρόεδρε, που έγινε τόσος σάλος από τον Τύπο και από τις τηλεοράσεις- από τις θέσεις των συναδέλφων που κάθονται σήμερα στα έδρανα της Συμπολίτευσης. 'Ελεγαν φέρτε αδρανή από το φεγγάρι. 

Σήμερα, λοιπόν, ερχόμαστε και χωρίς κανένα αιτιολογικό, έτσι γαλαντόμα, δίνουμε πέντε χρόνια παράταση για την εξεύρεση λατομικών περιοχών. Και παράλληλα δεν παίρνεται κανένα μέτρο, αλλά και κανένα μέτρο για την επιτάχυνση, για την υποχρέωση των υπευθύνων και της αρμόδιας επιτροπής που ορίζει και καθορίζει τις λατομικές περιοχές. Κανένα μέτρο δεν παίρνετε. Θα περάσουν, δηλαδή, αυτά τα πέντε χρόνια και θα ξαναρχόμαστε εδώ να δίνουμε παράταση άλλων πέντε χρόνων για να ρυθμίσουμε πάλι το θέμα. Βεβαίως η κυρία Υπουργός, η προκάτοχος του κυρίου Υπουργού σήμερα, μας είχε πει στη Διαρκή Επιτροπή ότι ετοιμάζεται νομοσχέδιο. Αυτό το νομοσχέδιο όμως ετοιμάζεται ενδεχομένως από πολύ καιρό και το δείχνουν οι προσπάθειες και οι κοινές υπουργικές αποφάσεις των Υπουργών που έδιναν παρατάσεις δύο χρόνων στα λατομεία. 

Προσέξτε τι ακριβώς, κύριοι συνάδελφοι, κάνουν με αυτό το άρθρο. 

Στην παράγραφο 2 του άρθρου 6, αναγράφεται: Στην ευρύτερη περιοχή της Αθήνας, όπως αυτή προσδιορίζεται στην παράγραφο 1 του άρθρου 1, του ν. 1515, μπορεί εντός προθεσμίας πέντε ετών από την έναρξη ισχύος του παρόντος να καθορίζονται θέσεις συγκέντρωσης λατομικών επιχειρήσεων αδρανών υλικών με κοινές αποφάσεις των Υπουργών Περιβάλλοντος, Χωροταξίας και Δημοσίων 'Εργων και Ανάπτυξης, προκειμένου δε περί δασικών εκτάσεων και του Υπουργείου Γεωργίας. "Χώροι συγκέντρωσης λατομικών επιχειρήσεων" και όχι λατομικές περιοχές πλέον, που το Συμβούλιο της Επικρατείας που κοιτά το γράμμα του νόμου και ο νόμος αναφέρεται και το Σύνταγμα αναφέρεται στις λατομικές περιοχές. Εδώ έχουμε πλέον μία καινούρια ορολογία. Μ' αυτήν την καινούρια ορολογία το ήδη λειτουργούν λατομείο μπορούμε να το χαρακτηρίσουμε σαν χώρο συγκέντρωσης λατομικών επιχειρήσεων κι εκεί να είναι. Να επιτρέψουμε έτσι, με έμμεσο τρόπο, δηλαδή, τη σύννομη λειτουργία του λατομείου. 

Στη Διαρκή Επιτροπή η κυρία Υπουργός μας είπε ότι, επειδή χρειαζόμαστε υλικά και απ' αλλού να τα φέρουμε, κάπου πρέπει να τα συγκεντρώνουμε. Ναι, αλλά στη διατύπωση δεν έχει συγκέντρωση έστω προϊόντων λατομικών επιχειρήσεων, αλλά έχει συγκέντρωση λατομικών επιχειρήσεων. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Επρεπε να το διορθώσει αν πράγματι το εννοεί. 

ΓΕΩΡΓΙΟΣ ΣΑΛΑΓΚΟΥΔΗΣ: Αν πράγματι το εννούσε, έπρεπε να το διορθώσει, αλλά δεν το διόρθωσε, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τώρα μπορεί η κυρία Υπουργός. 

ΓΕΩΡΓΙΟΣ ΣΑΛΑΓΚΟΥΔΗΣ: Ναι, αλλά η κυρία Υπουργός δεν το διόρθωσε στη Διαρκή Επιτροπή. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είχε το λόγο της η κυρία Υπουργός. 

ΓΕΩΡΓΙΟΣ ΣΑΛΑΓΚΟΥΔΗΣ: Θα εξηγήσω, λοιπόν, για να δει η Αίθουσα πώς ακριβώς λειτουργεί επί του θέματος αυτού το Υπουργείο. 

Από το Συμβούλιο Επικρατείας η ρύθμιση του άρθρου 20 του ν. 2115/93 εκρίθη ήδη ανίσχυρος. Ποια εκρίθη ανίσχυρος: Τα τρία επιπλέον χρόνια, που συμπλήρωναν τα πέντε. Τα δύο είπαμε παράταση της λειτουργίας των λατομείων, των ήδη λειτουργούντων τότε, το 1993, για την αποκατάσταση του περιβάλλοντος, συν τρια χρόνια επιπλέον παράταση, αν δεν είχαν συμπληρωθεί. Και το Συμβούλιο της Επικρατείας, βασισμένο στο άρθρο 24 του Συντάγματος κρίνει αντισυνταγματική αυτήν την παράταση. 

Στη συνέχεια, έρχεται, λοιπόν, και εκδίδεται κοινή υπουργική απόφαση Γεωργίας, ΠΕΧΩΔΕ και Βιομηχανίας στις 24.8.1994 με την οποία παρετείνετο η λειτουργία των λατομείων αυτών για δύο χρόνια. Δίνουμε παράταση, δηλαδή, τότε δύο χρόνια αυτών των λατομείων, για τα οποία το Συμβούλιο Επικρατείας με την απόφασή του έβγαλε ότι δεν μπορούν να λειτουργήσουν. Η απόφαση αυτή των Υπουργών ακυρώθηκε με την απόφαση του Συμβουλίου της Επικρατείας 4420/97. Αλλά από το 1994 μέχρι το 1997 που βγήκε η απόφαση του Συμβουλίου της Επικρατείας τα λατομεία λειτουργούσαν. Και για τους λόγους ότι η συνέχιση της λειτουργίας των λατομείων αδρανών υλικών κατά το άρθρο 24 του Συντάγματος είναι επιτρεπτή μόνο εντός λατομικών περιοχών, προϋπόθεση η οποία δεν συνέτρεχε για τα συγκεκριμένα λατομεία. 

Ομοίου περιεχομένου νεοτέρα κοινή απόφαση των Υπουργείων Γεωργίας, ΠΕΧΩΔΕ, Ανάπτυξης και Πολιτισμού με αριθμό 82283 στις 1.8.1996 η οποία επίσης επέτρεπε τη συνέχιση της λειτουργίας των λατομείων αδρανών υλικών του Νομού Αττικής για μία ακόμη διετία ακυρώθηκε από το Συμβούλιο της Επικρατείας με την 3938/98 απόφασή του. 

'Ετσι, λοιπόν, μετά απ' αυτές τις απόπειρες λειτουργίας των λατομείων, ερχόμαστε εδώ, δίνουμε την παράταση των πέντε ετών για τις λατομικές περιοχές. Είναι ένα αίτημα που πραγματικά υπάρχει για ορισμένους νομούς, που δεν έχουν οριστεί λατομικές περιοχές. Υπάρχουν τέτοιοι νομοί στην επικράτεια, αλλά δεν θα οριστούν ούτε σ' αυτήν την πενταετία σ' αυτούς τους νομούς, εφόσον δεν λαμβάνονται μέτρα υποχρεωτικής επέμβασης του κράτους, ώστε να γίνουν επιτέλους αυτές οι λατομικές περιοχές και αναδιάρθρωσης του Συμβουλίου εκείνου και του αποφασίζοντος γι' αυτές τις λατομικές περιοχές. 

Παράλληλα επιβάλλεται η παράταση για όσες περιοχές και νομούς έχουν οριστεί λατομικές περιοχές, αλλά δεν έχουν ενεργοποιηθεί. Διότι σε μία πενταετία πάλι παραδίδονται στο περιβάλλον αυτές οι περιοχές εφόσον δεν έχουν ενεργοποιηθεί. Να δώσουμε την παράταση, αλλά με παράλληλη υποχρέωση να ενεργοποιηθούν αυτές οι περιοχές. Τίποτα όμως δεν προβλέπεται από το νομοσχέδιο. Απλώς δίνεται παράταση μόνον αυτών των πέντε ετών για να οριοθετηθούν οι νέες λατομικές περιοχές ή να ενεργοποιηθούν. 

'Οπως σας είπα και στην αρχή, αυτό το οποίο θα συμβεί στην πραγματικότητα θα είναι όλοι οι λατόμοι να τρέξουν, να προσφύγουν στα δικαστήρια εξαιτίας αυτής της παραγράφου, να πάρουν άδεια λειτουργίας και δυστυχώς θα λειτουργήσουν και τα λατομεία της Αττικής με τη μέθοδο του ότι θα κριθούν σε αυτά τα λατομεία οι χώροι συγκέντρωσης λατομικών επιχειρήσεων, όπως λέει, και πιθανόν ούτε να τις ακυρώσει το Συμβούλιο της Επικρατείας, διότι θα παραμένει στον όρο "λατομικές περιοχές" ενώ θα έχουμε εδώ ένα νέο όρο -δηλαδή δεν θα ισχύουν οι προηγούμενες αποφάσεις-που θα λέγεται "χώροι συγκέντρωσης λατομικών επιχειρήσεων". 

Λυπάμαι πάρα πολύ που δεν μπόρεσα να ασχοληθώ με τα άλλα άρθρα, αλλά θεωρώ μείζον αυτό το άρθρο για το οποίο επέμενα και για το οποίο θέλω από τον κύριο Υπουργό εξηγήσεις, προκειμένου να οδηγηθούμε στην ψήφιση αυτού του άρθρου. 

Επίσης, θα ήθελα, επειδή είναι νέος Υπουργός να το αναλύσω ευρύτερα, διότι εδώ παίζονται μεγάλα συμφέροντα. Πειστήκατε ήδη από τις κοινές αποφάσεις των Υπουργών, που οι πιέσεις οδήγησαν να τις πάρουν -διότι οι προσφυγές στο Συμβούλιο Επικρατείας και οι αποφάσεις του καταστρατηγούνταν με νέες κοινές υπουργικές αποφάσεις- ότι για το θέμα αυτό χρειάζονται πολλές εξηγήσεις. 

Στη δευτερολογία μου θα ασχοληθώ και με τα υπόλοιπα άρθρα. 

ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, αρχίζω με το άρθρο 6. Σύμφωνα με την παράγραφο 1 παρατείνεται για πέντε ακόμα χρόνια η προθεσμία για τον καθορισμό λατομικών περιοχών. Δηλαδή παρατείνεται το χάος και η αναρχία, καθώς και η ανυπαρξία λατομικών περιοχών που ισχύει σήμερα. Και σύμφωνα με την παράγραφο 2 επιδιώκονται τα εξής: 

Πρώτον, η παράταση της προθεσμίας των λατομικών περιοχών και δεύτερον η παράταση καθορισμού θέσεων συγκέντρωσης λατομικών επιχειρήσεων. 

Απ' όλα αυτά γίνεται φανερό ότι με το άρθρο αυτό ουσιαστικά παρατείνεται η σημερινή άναρχη και ληστρική εκμετάλλευση αδρανών υλικών, χωρίς να λαμβάνονται μέτρα για την προστασία του περιβάλλοντος. 

Επίσης, φαίνεται ότι εκείνο που ενδιαφέρει περισσότερο είναι η νομιμοποίηση της παράνομης λειτουργίας των λατομείων παρά η επιβολή κάποιων όρων για τη λειτουργία τους ή ακόμα και το κλείσιμό τους, όταν αυτά λειτουργούν παράνομα. 

Κάνοντας λόγο για χωροθέτηση λατομικών περιοχών επιδιώκει πρώτον, τη νομιμοποίηση των λατομείων που λειτουργούν παράνομα και δεύτερον, την παροχή της δυνατότητας να χαρακτηριστούν λατομικές οι περιοχές στις οποίες λειτουργούν σήμερα τα διάφορα λατομεία κατά την προσεχή πενταετία. 

Με το άρθρο 7 παρατείνεται η ισχύς των αδειών εκμετάλλευσης των λατομείων μαρμάρων μέχρι να συμπληρωθούν σαράντα χρόνια από την έκδοση των αδειών. Το άρθρο αυτό δεν αντιμετωπίζει το ζήτημα που θέτει το Συμβούλιο Επικρατείας, ότι δηλαδή κατά πόσο μπορούν να βρίσκονται και να λειτουργούν λατομικές επιχειρήσεις εκτός λατομικών περιοχών και στη συγκεκριμένη περίπτωση των λατομείων μαρμάρων. 

Στα σαράντα χρόνια παράτασης της λειτουργίας τους που προβλέπει το άρθρο, θα έχει ολοκληρωθεί η ληστρική εκμετάλλευση των μαρμάρων και θα έχει συντελεστεί ανεπανόρθωτη καταστροφή στο περιβάλλον. 

Αντί για τη σχεδιασμένη εκμετάλλευση των ορυκτών και των μαρμάρων και την προστασία του περιβάλλοντος, επιδιώκεται η νομιμοποίηση της παρανομίας. Για μας η παράταση των αδειών λειτουργίας εκμετάλλευσης των λατομείων είναι σοβαρό και πολύ μεγάλο θέμα. Γιατί; 'Οπως είναι γνωστό, για να λειτουργήσει ένα λατομείο χρειάζονται, πρώτον, η άδεια εκμετάλλευσης και δεύτερον, η άδεια επέμβασης. Η άδεια επέμβασης χορηγείται μετά την έγκριση μελέτης περιβαλ-λοντικών επιπτώσεων και αποκατάστασης. Σ' αυτό το άρθρο πουθενά δεν γίνεται λόγος για την άδεια επέμβασης. Αυτή η άδεια περιλαμβάνει, όπως είναι γνωστό, σχέδιο περιβαλλοντικής αποκατάστασης. Δηλαδή την αποκατάσταση του χώρου μετά το πέρας της εξόρυξης. 'Οσες επιχειρήσεις δεν έχουν αυτήν την άδεια, δεν είναι νόμιμες. Είναι παράνομες. Και επειδή αυτός ο όρος δεν υπάρχει πουθενά σ' αυτό το άρθρο, το συμπέρασμα που μπορεί να συνάγει κανείς είναι ότι η Κυβέρνηση δεν ενδιαφέρεται για τις επιπτώσεις στο περιβάλλον ούτε για την αποκατάστασή του. Αγνοεί τους νόμους που θέτουν ως προϋπόθεση για τη νόμιμη λειτουργία την άδεια επέμβασης. 

Παραπέρα τώρα με την παράγραφο 5 αυτού, του άρθρου που κατά την άποψή μας είναι φωτογραφική, επιδιώκει την παράταση λειτουργίας εξόρυξης ελαφρόπετρας στο νησί Γυαλί απέναντι από τη Νίσυρο. Η μίσθωσή του ουσιαστικά ξεκίνησε το 1951 και με διαδοχικές ρυθμίσεις είχε παραταθεί μέχρι το 1991 το αγρότερο. Από τότε η μίσθωσή του θεωρείται μετέωρη. Πρόκειται για ληστρική σύμβαση υπέρ της ΑΓΕΤ που το 1978 διαδέχθηκε τον προηγούμενο μισθωτή. Επίσης είναι το μεγαλύτερο εκμεταλλεύσιμο κοίτασμα ελαφρόπετρας, μοναδικό στον κόσμο που έχει άμεση δυνατότητα φόρτωσης από τη θάλασσα. Από την εκμετάλλευσή του εξασφαλίζει κέρδη ύψους τουλάχιστον ενός δισεκατομμυρίου (1.000.000.000) δραχμών ετησίως. Αντίθετα τα έσοδα του δημοσίου από το μίσθωμα είναι μηδαμινά και θα μπορούσαν να είναι τουλάχιστο διπλάσια. Ακόμη όλο αυτό το διάστημα λειτουργεί χωρίς να έχουν ληφθεί τα αναγκαία μέτρα για την προστασία του περιβάλλοντος. Η εκμετάλλευση ελαφρόπετρας τείνει να εξαφανίσει το νησί. Υπάρχουν καταγγελίες ότι από τη λειτουργία του προκαλούνται καταστροφές των αρχαιολογικών χώρων. Τέλος αποτελεί μονοπώλιο γιατί έχει ανακληθεί η άδεια αντίστοιχου λατομείου στη Νίσυρο. 

'Αρθρο 8. Σύμφωνα με το άρθρο αυτό θα τιμωρείται "όποιος εκμεταλλεύεται ή εξορύσσει ή αποκομίζει αδρανή υλικά, μάρμαρα ή βιομηχανικά ορυκτά χωρίς να έχει αποκτήσει σχετικό δικαίωμα". Απ' ό,τι όμως γνωρίζουμε, νόμοι που προβλέπουν ποινές υπάρχουν. Δεν χρειάζεται άλλος ένας νέος νόμος. Εκείνο που χρειάζεται κατά την άποψή μας είναι να εφαρμοσθούν οι νόμοι. Γι' αυτό εκείνο που θα θέλαμε να μας πείτε, κύριε Υπουργέ είναι αν μέχρι σήμερα έχουν επιβληθεί ποινές και σε ποιους. 

Γνωρίζετε πολύ καλά ότι πολλά λατομεία για να μην πούμε τα περισσότερα, ιδιαίτερα στην Αττική, λειτουργούν χωρίς άδειες εκμετάλλευσης και κυρίως χωρίς τις άδειες επέμβασης. 

Σας καλούμε και σας προκαλούμε, αν θέλετε, να μας αναφέρετε έστω και μία περίπτωση που να έχετε επιβάλει κάποια ποινή, που να έχετε τιμωρήσει κάποιον για την παράνομη λειτουργία λατομείου μαρμάρου, αδρανών υλικών κλπ. 

'Ετσι εκείνο που καταλαβαίνουμε είναι ότι δεν πρόκειται να εφαρμοσθεί και αυτός ο νόμος, όπως άλλωστε και οι προηγούμενοι. 

'Αρθρο 9. Είναι γνωστό ότι σχεδόν σε όλο τον κόσμο γίνονται εργασίες υπό υψηλή τάση. Εκείνο που θέλουμε να παρατηρήσουμε είναι, με αφορμή τη συζήτηση αυτού του άρθρου ότι χρειάζεται η Κυβέρνηση να δει τις περιπτώσεις όπου η υψηλή τάση περνά από κατοικημένες περιοχές ή κοντά από αυτές. Σύμφωνα με τους ειδικούς συνεπάγονται συνέπειες στην υγεία των κατοίκων αυτών των περιοχών. Για τις περιπτώσεις αυτές όπως παραδείγματος χάρη της Ηλιούπολης θεωρούμε ότι χρειάζεται η λήψη μέτρων για να αντιμετωπισθεί το πρόβλημα. 

'Αρθρο 10: Η διευκόλυνση των δήμων να εξοφλήσουν τα χρέη τους προς τη ΔΕΗ με άτοκες δόσεις, είναι ένα θετικό μέτρο. Θεωρούμε ότι, αν και για τα μικρά ποσά ισχύσει μεγαλύτερη διάρκεια εξόφλησής τους, αυτό θα διευκόλυνε παραπέρα τους ΟΤΑ. 

'Αρθρο 11: Θεωρούμε θετική την επέκταση των δραστηριοτήτων των Κέντρων Ανανέωσης Πηγών Ενέργειας (Κ.Α.Π.Ε.), τόσο για την εξοικονόμηση ενέργειας, όσο και για την ορθολογική της χρήση. 

Εκείνο, που θέλουμε να παρατηρήσουμε, είναι ότι τα σχετικά προεδρικά διατάγματα πρέπει να συνταχθούν μετά από σύμφωνη γνώμη κοινωνικών φορέων. 

'Ετσι, πρώτον, στο άρθρο 9 το προεδρικό διάταγμα θα μπορούσαν να επεξεργάζονται ομάδα στην οποία θα εκπροσωπούνται, εκτός από τους εκπροσώπους του Συμβουλίου Υγιεινής και Ασφάλειας Εργασίας και εκπρόσωποι της ΔΕΗ, αλλά και των εργαζομένων της ΓΕΝΟΠ-ΔΕΗ και ΕΤΕ-ΔΕΗ. 

Και δεύτερον, στη σύνταξη του προεδρικού διατάγματος του άρθρου αυτού, να συμμετέχει και το Τεχνικό Επιμελητήριο Ελλάδας, που αποτελεί τον τεχνικό σύμβουλο της Κυβέρνησης. 

Στο άρθρο 12 δεν έχουμε καμία ιδιαίτερη παρατήρηση. 

Το άρθρο 13 αφορά τη διευκόλυνση διαφόρων επιχειρήσεων, που πήραν δάνεια από τον Ε.Ο.Μ.Μ.Ε.Χ. Για λόγους αρχής, είμαστε υπέρ της ενίσχυσης και διευκόλυνσης των μικρομεσαίων επιχειρήσεων του εκδοτικού χώρου, ειδικά του επαρχιακού, που πιέζεται ασφυκτικά από τα μονοπώλια του Τύπου. Για το ζήτημα αυτό στο παρελθόν αναπτύξαμε πρωτοβουλίες, που θα τις συνεχίσουμε και στο μέλλον. 

Το συγκεκριμένο άρθρο όμως, όπως είναι διατυπωμένο, δεν μας πείθει ότι αφορά αποκλειστικά αυτές τις επιχειρήσεις. Εγκυμονεί κινδύνους να μπουν από το παράθυρο οι μεγάλες επιχειρήσεις. Γι'αυτό και δεν μπορούμε να συμφωνήσουμε. 

Το άρθρο 14 αφορά την περιοχή Καρύστου Ευβοίας, όπου υπάρχουν σχιστολιθικά πετρώματα και λειτουργούν λατομεία με αμφισβητούμενο ιδιοκτησιακό καθεστώς. 'Ετσι, εκατό περίπου μικρές επιχειρήσεις, που απασχολούν μικρό αριθμό εργαζομένων, δεν λειτουργούν νόμιμα θα μπορούσαμε να πούμε. Η συνέχιση της λειτουργίας τους, μέχρι τη διευθέτηση του ζητήματος, να γίνει χωρίς να υποστούν τις συνέπειες του νόμου. 

Προτείνουμε, ως λύση, οι εκτάσεις αυτές να θεωρηθεί ότι ανήκουν στο δημόσιο και για την εκμετάλλευση του σχιστόλιθου να καταβάλουν ένα μίσθωμα. Και αυτό το μίσθωμα να είναι τόσο, όσο να μπορούν να λειτουργήσουν οι επιχειρήσεις αυτές, αλλά να μην είναι και σε βάρος του δημοσίου. Δηλαδή η συνέχιση της λειτουργίας τους να μην είναι σε βάρος των επιχειρήσεων και των εργαζομένων που απασχολούν, ούτε όμως και σε βάρος του δημοσίου. 

ΠΡΟΕΔΡΕΥΩΝ (Λουκάς Αποστολίδης): Ο Βουλευτής κ. Παναγιώτης Καμμένος ζητεί ολιγοήμερη άδεια για απουσία του στο εξωτερικό. Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Θα αρχίσω από τα άρθρα 6, 7 και 8, άρθρα που αναφέρονται στα λατομεία. Οι συγκεκριμένες διατάξεις για μας, κινούνται στα όρια της συνταγματικής νομιμότητας και πολύ πιθανόν να έχουν την ίδια τύχη που είχαν οι προηγούμενες ρυθμίσεις για το συγκεκριμένο θέμα, δηλαδή να κριθούν και αυτές οι ρυθμίσεις αντισυνταγματικές. 

Είναι γνωστό, αγαπητοί συνάδελφοι, ότι το άρθρο 24, παράγραφος 1 του Συντάγματος αναγορεύει την πολιτεία ως υποχρεωτικό προστάτη του φυσικού περιβάλλοντος της χώρας. Και μέσα σε αυτά τα πλαίσια, αναγκάστηκε η πολιτεία να ψηφίσει το νόμο 1428/1984, σύμφωνα με τον οποίο καθορίζονται οι διαδικασίες, αλλά και ο χρόνος μέσα στον οποίο πρέπει να χωροθετηθούν οι λατομικές περιοχές. 

Βέβαια, είναι γνωστό σε όλους μας ότι υπήρξε αδυναμία για τον καθορισμό αυτών των περιοχών. Και την αδυναμία της αυτή η πολιτεία προσπάθησε να την ξεπεράσει με άλλους νόμους. Γιατί είχαν προϋπάρξει σχετικές ακυρωτικές αποφάσεις από το Συμβούλιο της Επικρατείας, για όλες τις άδειες λειτουργίας ή για τις παρατάσεις αδειών λειτουργίας, που δόθηκαν σε αυτό το διάστημα. 

Γι' αυτό, λοιπόν, φέρνει το 1993 το νόμο 2115 με τον οποίο πάλι κινούμενη στα όρια της συνταγματικής νομιμότητας προσπάθησε να ξεπεράσει αυτό το πρόβλημα. Πάλι όμως το Συμβούλιο της Επικρατείας μετά από σχετική προσφυγή έκρινε τις διατάξεις του άρθρου 20 του συγκεκριμένου νόμου αντισυνταγματικές. Συνεχίστηκε η ίδια κατάσταση. Κατέφυγε η πολιτεία στο Νομικό Συμβούλιο του Κράτους, το οποίο και αυτό με γνωμοδότησή του, έκρινε αντισυνταγματικές όλες τις διατάξεις που αναφέρονται στο νόμο 2115/1993. 

'Ερχεται πάλι σήμερα η πολιτεία να συζητά πώς θα ξεπεράσει τα ίδια προβλήματα. Για μας και αυτός ο τρόπος που επιχειρείται σήμερα να ξεπεραστούν, αύριο θα κριθεί και αυτός αντισυνταγματικός. Υπάρχει μία προϊστορία, υπάρχουν προηγούμενες αποφάσεις που οδεύουν προς τα εκεί. 

Δεν θα πρέπει, αγαπητοί συνάδελφοι, επιτέλους, να σταματήσει αυτή η διαδικασία νομοθέτησης στα όρια του Συντάγματος, στα όρια της παραβίασης συνταγματικών διατάξεων; Πάντα, δηλαδή, θα πρέπει το Συμβούλιο Επικρατείας να παρουσιάζεται ο θεματοφύλακας του περιβάλλοντος; Δεν έχει υποχρέωση η πολιτεία επιτέλους, να δείξει και αυτή ανάλογη ευαισθησία στο συγκεκριμένο θέμα; 'Ερχεται μάλιστα με την παράγραφο 2, του άρθρου 8 και μιλά για καθορισμό θέσεων, συγκέντρωσης λατομικών επιχειρήσεων αδρανών υλικών. Δηλαδή, αφού ξεπεράσουμε το θέμα των λατομικών ζωνών, το αγνοούμε. 'Εχουμε τα λατομεία αυτά που λειτουργούν σήμερα και πάμε να φτιάξουμε άλλες καινούριες θέσεις. 

Επιμένω ειδικά για την Αττική γιατί και καλή προαίρεση να υπάρχει από μέρους του κυρίου Υπουργού, υπάρχει μία προϊστορία. Η προϊστορία λέει ότι όλες οι προηγούμενες, όπως προανέφερα, προσπάθειες, ήταν αντισυνταγματικές. Αλλά και από πλευράς των επιχειρήσεων θα πρέπει να τα δούμε τα πράγματα ωμά. Επίσης ποια συμπεριφορά υπήρξε και από πλευράς Νομαρχιακών Αυτοδιοικήσεων. 

Δίνετε τη δυνατότητα σε πέντε χρόνια οι Νομαρχιακές Αυτοδιοικήσεις να χωροθετήσουν τις λατομικές ζώνες. Από την ώρα που η θητεία των Νομαρχιακών Αυτοδιοικήσεων είναι μικρότερη των πέντε χρόνων, μην κρυβόμαστε, το πρώτο που θα κάνουν θα είναι να αφήσουν το πρόβλημα -γιατί πρόκειται για πρόβλημα- να το λύσει η επόμενη Νομαρχιακή Αυτοδιοίκηση. 

Η επόμενη Νομαρχιακή Αυτοδιοίκηση που θα έρθει, όταν δει ότι πρέπει να λύσει σε ένα χρόνο το πρόβλημα, το πρώτο που θα αναφέρει είναι ότι υπάρχει αδυναμία. Και τι θα κάνουμε; Θα καταφύγουμε πάλι σε καινούρια παράταση. Πάλι, δηλαδή, θα ανακυκλώνουμε το πρόβλημα, ενώ ο βιασμός του περιβάλλοντος, ειδικά της Αττικής, θα συνεχίζεται. 

Εδώ υπάρχει και ένα άλλο πρόβλημα, αγαπητοί συνάδελφοι. Υπάρχει και το πρόβλημα συμπεριφοράς των συγκεκριμένων επιχειρήσεων απέναντι σ' αυτό που λέγεται περιβάλλον. Ποια μέτρα πήραν, ποιες προσπάθειες έγιναν για την αποκατάσταση του περιβάλλοντος από τα λατομεία μαρμάρων; Και αναφέρομαι συγκεκριμένα γιατί εκεί ζητάμε να φθάσουμε και στα σαράντα χρόνια. Σ' αυτά τα είκοσι πέντε χρόνια που έχουν λειτουργήσει μέχρι σήμερα τι έχουν προσφέρει; 'Εχει υπάρξει από πλευράς πολιτείας ανάλογο ερώτημα; έχει διατυπωθεί; Γιατί στην εισηγητική έκθεση του συγκεκριμένου νομοσχεδίου αναφέρεται ότι θα δημιουργηθεί κοινωνικό και οικονομικό πρόβλημα στην περιοχή; 

Κύριε Υπουργέ, αυτό είναι ένα σλόγκαν που χρησιμοποιείται όταν θέλουμε να βιάσουμε ουσιαστικά το περιβάλλον, γιατί περί αυτού πρόκειται. Κρυβόμαστε όλοι πίσω απ'αυτό, για τις καταστροφικές συνέπειες που ακολουθούν. Γιατί να δοθεί η δυνατότητα στα λατομεία μαρμάρου να συνεχίζουν στα σαράντα χρόνια, δηλαδή, να ολοκληρώσουν την καταστροφή; 

Το άρθρο 8 αναφέρεται στις ποινές. Είναι προς θετική κατεύθυνση η αύξηση των ποινών, αλλά δεν λύνει το πρόβλημα, το οποίο βέβαια δεν είναι μόνο οι παρανομίες, δηλαδή, να τιμωρηθούν αυτοί που δεν έχουν άδεια λειτουργίας, αλλά και ένα άλλο σοβαρό πρόβλημα, το οποίο έχει διαφύγει σήμερα της προσοχής της πολιτείας και αυτό είναι, τι γίνεται με τις αποκαταστάσεις του περιβάλλοντος, όπως αυτές προβλέπονται από τους εγκριτικούς όρους των μελετών περιβαλλοντικών επιπτώσεων. Ξέρετε ότι στο θέμα αυτό η πολιτεία χολαίνει φοβερά. Κανένας έλεγχος δεν γίνεται, εάν η αποκατάσταση του περιβάλλοντος γίνεται σύμφωνα με τους εγκριτικούς όρους. 

Κατάγομαι από τη Χαλκίδα και θέλω να πω ότι το Ληλάντειο Πεδίο καταστράφηκε, παρανόμως βέβαια, αλλά και αυτές οι προσπάθειες που έγιναν, δήθεν για αποκατάσταση, μετέβαλαν το Ληλάντειο Πεδίο σε χώρο υγειονομικής ταφής απορριμμάτων. 'Ολα αυτά κάθε άλλο παρά αποκατάσταση περιβάλλοντος λέγονται. 

'Αρα, υπάρχει και το πολύ σοβαρό θέμα της αποκατάστασης και θα ήταν προς επίλυση του πολύ σοβαρού αυτού προβλήματος, εάν στο άρθρο 8 την απόφαση του νομάρχη τη θεσμοθετούσατε ως υποχρεωτική, γιατί, αν το αφήσετε έτσι, "με απόφαση του νομάρχη", σας είπα και προηγουμένως τι μπορεί να συμβεί. Πρέπει να είναι υποχρεωτική η απόφαση του νομάρχη για τη διαδικασία των ποινών και να επεκταθούν οι ποινές αυτές στις περιπτώσεις, που η αποκατάσταση του περιβάλλοντος δεν γίνεται σύμφωνα με τους εγκριτικούς όρους της μελέτης περιβαλλοντικών επιπτώσεων. 

'Οσον αφορά το άρθρο 9, που αναφέρεται στην εκτέλεση των εργασιών της ΔΕΗ, δεν έχουμε καμία διαφωνία. Επίσης δεν έχουμε διαφωνία για το άρθρο, που αφορά τις ρυθμίσεις οφειλών δήμων και κοινοτήτων. 

'Οσον αφορά το άρθρο 11, που αναφέρεται στο Κέντρο Ανανεώσιμων Πηγών Ενέργειας, φοβόμαστε μήπως με τη θεσμοθέτηση αυτή τα περιφερειακά και τοπικά γραφεία, που λειτουργούν σήμερα αυτόνομα, χάσουν τη δραστηριότητά τους με τον έλεγχο που θα γίνεται από το κέντρο. Εδώ μπαίνει ένα ερώτημα για μας, σχετικά με το προεδρικό διάταγμα που θα εκδοθεί από τον Υπουργό Ανάπτυξης. Μήπως με το συγκεκριμένο προεδρικό διάταγμα επιχειρείται να ξεπεραστεί το πρόβλημα του ασυμβίβαστου, που υπάρχει σχετικά με τον πρόεδρο του συγκεκριμένου οργανισμού. 

Στο άρθρο 12 συμφωνούμε. 

Στο άρθρο 13 πράγματι και από εμάς υπάρχει επιφύλαξη, όσον αφορά την επέκταση αυτού του μέτρου. Φοβόμαστε μήπως τυχόν η βοήθεια που δίνεται στις μικρές επιχειρήσεις, ειδικά της επαρχίας, επεκταθεί και για δραστηριότητες πολύ μεγαλύτερες. 

Το άρθρο 14, που αφορά την περιοχή της Καρυστίας, είναι μία αρχή και αυτός ο ένας χρόνος, που δίνεται για την κατάθεση των μελετών περιβαλλοντικών επιπτώσεων, είναι σωστός. 'Ομως, επειδή υπάρχει και η θεσμοθέτηση ότι θα συνεχίσουν να λειτουργούν μέχρι την έκδοση οριστικής απόφασης σχετικά με το ιδιοκτησιακό θέμα, καλό είναι η πολιτεία να κινήσει γρήγορα αυτές τις διαδικασίες, να μην αφήσει να περνούν τα χρόνια, γιατί και εκεί, όπως είπα, πρέπει να μπει μια τάξη. 

'Οσον αφορά όλα τα θέματα της προστασίας του περιβάλλοντος, θα πρέπει επιτέλους κάποια στιγμή η πολιτεία να τα αντιμετωπίσει προς τη σωστή κατεύθυνση. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, είναι παράλογο να δέχεται από τη μια μεριά ο Υπουργός ότι οι νόμοι περί λατομείων πρέπει να αλλάξουν τάχιστα -και αυτό ομολόγησε στην επιτροπή- και από την άλλη να έρχεται εδώ να παρεμβαίνει φωτογραφικά, με συγκεκριμένες διατάξεις, εν αναμονή της αλλαγής του νόμου πλαισίου γενικά για τα λατομεία και τους λατομικούς χώρους. 

Είναι αλήθεια ότι επιβάλλεται να προχωρήσουμε σε ριζικές, βαθειές αλλαγές όσον αφορά τα λατομεία στη χώρα μας. Στο ίδιο, όμως, το νομοσχέδιο διαπιστώνει κανείς ότι και να υπάρχει πολιτική βούληση, δεν υπάρχει πολιτική σκέψη. Από τη στιγμή που καταργούμε το ΙΓΜΕ σ' αυτό το νομοσχέδιο -που θα ήταν ο συντελεστής χαρτογράφησης της χώρας μας- πριν καν ολοκληρώσει το έργο του και δημιουργήσει λατομικούς χάρτες, που θα είχαν μια επιστημονική βασιμότητα για να την αξιοποιήσει μετά η αυτοδιοίκηση όπως ορίζεται από το νόμο και όπως εκτιμώ ότι θα ορίζεται και από το επόμενο εν αναμονή νομοσχέδιο, καταλαβαίνει κανείς ότι δεν θα μπορέσουμε να γίνουμε ποτέ σοβαροί σ' αυτόν τον τόπο. 

Είναι αλήθεια ότι η χώρα μας έχει πληγωθεί σε όλο το μήκος και σε όλο το εύρος της από παράνομες παρεμβάσεις που επί χρόνια η αδυναμία της διοίκησης, αλλά και η αδυναμία του γενικότερου τρόπου άσκησης πολιτικής στη χώρα μας δεν μπόρεσε να βρει λύσεις. Και θα γίνεται έτσι εάν αποσπασματικά κάθε φορά νομοθετούμε και δεν βάλλουμε με σοβαρότητα τα πράγματα κάπου ούτως ώστε την επιστημονική γνώση να τη μεταφράσουμε σε πολιτική βούληση αλλά και νομοθέτηση. 

Είναι πασιφανές, λοιπόν, ότι τα άρθρα 6, 7 και 8 είναι φτιαγμένα μέσα από το άγχος που δημιουργούν κάποιες ανάγκες είτε αυτές που δεν μπορώ να ομολογήσω που πολλές φορές είναι ουσιαστικές είτε επειδή σε κάποια μέρη κάποιοι με ιδιαίτερες πολιτικές διασυνδέσεις -και αυτό φαίνεται εξάλλου από το μέγεθος των τροπολογιών- θέλουν να βολέψουν το δικό τους πρόβλημα στη δικιά τους περιφέρεια, χωρίς να τους πιάνει η αγωνία να προχωρήσουν στην ουσία, δηλαδή στη βασική νομοθέτηση και στις διατάξεις που θα διέπουν τα λατομεία. 

'Οσον αφορά την Αττική, η οποία είναι υπερκορεσμένη, έχει αμφισβητηθεί πολλές φορές και από τα δικαστήρια τα οποία έχουν αποφασίσει σχεδόν σε όλες τις περιπτώσεις αρνητικά -το Συμβούλιο Επικρατείας κλπ.- τα οποία πιστεύω και φοβάμαι πως με αυτά τα παράθυρα που ανοίγουμε σήμερα θέλουμε να τα παρακάμψουμε. Θέλουμε δηλαδή, να δώσουμε μια ακόμα δυνατότητα, μια λύση είτε με συγκέντρωση επιχειρήσεων, τις οποίες ονομάζουμε λατομικές ζώνες είτε με τον καθορισμό νέων λατομικών ζωνών, στους επερχόμενους εργολάβους, οι οποίοι θα διαχειριστούν τα έργα για την Ολυμπιάδα του 2004. 

Θα χρειαστούν πράγματι τα αδρανή υλικά. 'Ομως αν δει κανείς το πώς έχουν λυθεί αυτά τα προβλήματα σε μια Ευρώπη, η οποία έχει πριν από μας δείξει δρόμους που δεν θέλουμε εμείς να ακολουθήσουμε, θα καταλάβει ότι υπάρχουν και άλλα υλικά, τα οποία έχουν δώσει τεχνικές λύσεις και προδιαγραφές καλύτερες από τις σημερινές, διογκωμένη άργιλος κλπ. με τα οποία εξοπλίστηκαν όλα τα αθλητικά έργα της Ευρώπης. Οι αποφάσεις που πήραμε προς την κατεύθυνση προστασίας του περιβάλλοντος να μεταφέρουμε αδρανή υλικά διά θαλάσσης σε αυτές τις περιοχές που έχουν υπερκορεστεί, θα έλεγε κανείς ότι ανεβάζουν το κόστος κατασκευής. 

Φυσικά και θα ανεβάσουν το κόστος κατασκευής. Την ίδια στιγμή όμως το κέρδος θα είναι πολλαπλάσιο, αν αναλογιστεί κανείς αυτό που γίνεται σήμερα με την κατάχρηση του ανθρώπου προς το περιβάλλον. 

Αυτά όσον αφορά τα αδρανή υλικά και το χάος. Αν δει κανείς τα λατομεία μαρμάρου και βιομηχανικών ορυκτών -αν και το δικό μας μάρμαρο έχει κατακτήσει τις αγορές του κόσμου- θα έπρεπε αυτά τα έσοδα που έχουμε απ'αυτό το προϊόν να μας δώσουν την πίστη ότι πρέπει να ενσκύψουμε με σοβαρότητα στο πρόβλημα και όχι με αποσπασματικότητα, με κάθε φορά παρατάσεις προθεσμιών, τότε θα καταλαβαίναμε ότι τελικά είμαστε υπεύθυνοι. 

'Οσον αφορά τα βιομηχανικά ορυκτά, το είπα και την προηγούμενη φορά και θα το πω και άλλη μια φορά ακόμη, σήμερα δεν υπάρχει γωνιά της Ελλάδος που θα ήθελε κανείς καλοπροαίρετος επενδυτής να αξιοποιήσει. Πάρτε μια απόφαση τι θα κάνετε. 'Εχω στείλει επιστολή στον κ. Σημίτη από τότε που ήταν Υπουργός Βιομηχανίας. Κάποιοι επιτήδειοι της Αθήνας έχουν κάνει βιομηχανίες αιτήσεων. 'Εχουν στήσει ένα γραφείο, έχουν χαρτογραφήσει την Ελλάδα με αεροφωτογραφίες και ό,τι τους γυαλίζει το δηλώνουν. Πενήντα χιλιάδες (50.000) δραχμές παράβολο, δέκα χιλιάδες στρέμματα δεδηλωμένα και δεσμευμένα. 

'Ελεγα τις προάλλες ότι όλος ο Νομός Θεσσαλονίκης έχει δεσμευθεί από επιτήδειους. Στην περιοχή μου τριακόσιες πενήντα χιλιάδες (350.000) δραχμές παράβολο, εβδομήντα χιλιάδες στρέμματα δηλωμένα. Εδώ και οκτώ χρόνια δεν μπορεί να κάνει κανείς τίποτα, γιατί έχουν προχωρήσει και πιο έξυπνα. 'Εχουν βγάλει δεδικασμένα και αποφάσεις που λένε πως, αν κάποια από τις πολλές υπηρεσίες δεν έχει γνωμοδοτήσει, δεν μπορεί να χάσει το δικαίωμα έρευνας που θα το διατηρεί εσαεί. Γιατί το δικαστήριο έχει πει πως ακόμη και μια υπηρεσία να μην έχει αποφασίσει, δεν είναι υπαιτιότητα δική τους. Και έτσι κρατούν σε εκκρεμότητα αλλά εν ισχύ τη δικιά τους αίτηση για έρευνα. 

Βεβαίως αυτό αφορά και 'Ελληνες επιχειρηματίες, οι οποίοι απευθύνονται και στην ελληνική αγορά. Γιατί λέτε εδώ μέσα: "Οι εκμεταλλευτές έκαναν επενδύσεις και πέτυχαν παραγωγή και πωλήσεις στο εξωτερικό, ανάλογες προς την επένδυση". Μόνο στο εξωτερικό πρέπει να πουλάνε δηλαδή για να έχουν τα δικαιώματα; Αν πουλάνε στο εσωτερικό βιομηχανικά ορυκτά, αυτοί παύουν να έχουν τα ίδια δικαιώματα που τους προσδιορίζετε; Δεν το καταλαβαίνω αυτό. Δηλαδή είναι όλα φτιαγμένα στο γόνατο. Κάθε φορά που νομοθετείτε για θέματα βιομηχανικών ορυκτών, μεταλλείων και αδρανών υλικών, μας βάζετε θέλουμε -δεν θέλουμε σε καχυποψία είτε επειδή ζούμε μια πραγματικότητα αισχρή είτε επειδή διαβλέπουμε παρεμβάσεις κάθε φορά διοικούντων λόγω του κενού του νόμου, τις οποίες εκμεταλλεύονται χρόνια και βασανίζονται οι πάντες. Αλλά αυτό που μένει πίσω απ'όλα αυτά είναι η αυθαίρετη παρέμβαση, όπου δει. 

Λέτε βεβαίως μετά ότι θα τον καταδικάσετε τρεις μήνες και με πρόστιμο ενάμιση εκατομμύριο κάποιον που κάνει παράβαση. Σοβαρά το λέτε αυτό δηλαδή; 'Ενας που κάνει μια τέτοια παράβαση κάνει τζίρο κάποιων δισεκατομμυρίων. Θα τον κόψει δηλαδή αν καταδικαστεί τρεις μήνες και πληρώσει ενάμιση εκατομμύριο πρόστιμο; 

'Οσον αφορά την αποκατάσταση του περιβάλλοντος, που είναι εξ ίσου σοβαρή, γνωρίζω ότι μπαίνουν εγγυήσεις προς το δημόσιο για την αποκατάσταση του περιβάλλοντος. Και μπαίνουν με μια σεβαστή αξία όταν είναι σεβαστές οι μελέτες και έχουν αξιολογηθεί ανάλογα από τις υπηρεσίες. Γιατί αν μια έγκριση τεχνικής μελέτης από το Υπουργείο Περιβάλλοντος για την αποκατάσταση έργου ενός δισεκατομμυρίου αξιολογείται με ένα εκατομμύριο ή πέντε εκατομμύρια, καταλαβαίνει κανείς πού οδηγεί αυτή η αποκατάσταση. Δεν θα γίνει ποτέ. Θα χάσει ο άλλος την εγγυητική επιστολή και δεν θα κάνει αποκατάσταση. Είναι ένα θέμα σοβαρό που πρέπει να το δείτε κάθε φορά που προϊστασθε των υπηρεσιών που ελέγχουν αυτές τις τεχνικές μελέτες και να τις εξετάσετε με μια σοβαρότητα. Αν κάποιος απευθυνθεί σε κάποια συγκεκριμένα γραφεία των Αθηνών, θα έχει μια πολύ εύκολη μελέτη και αν βάλει κανένα μεταλλειολόγο της σειράς, από τους νέους επαγγελματίες, όπως έκαναν μερικοί, θα βρει τον μπελά του. Δεν θα ολοκληρώσει ποτέ το έργο και θα τον διώξουν πριν ξεκινήσει. 

Αυτή είναι η πραγματικότητα. Αν θέλετε ειλικρινά να το δείτε, έστω με την επόμενη ευκαιρία να φέρετε ένα νέο νόμο για τα λατομεία. Να το εξετάσετε με σοβαρότητα και με ανθρώπους που ξέρουν. Κυρίως όπου και αν στείλετε αυτούς του ΙΓΜΕ με τις αποσπάσεις που θα κάνετε, αξιοποιείστε τους τουλάχιστον. Αλλά δεν μπορεί να αξιολογηθεί και να αξιοποιηθεί κάποιος όταν αισθάνεται ότι το εργασιακό του δικαίωμα είναι χτυπημένο. 

Το καταψηφίζουμε. 

Θέλω να πω για τα θετικά, γιατί οφείλουμε να πούμε και μερικά τέτοια στο νομοσχέδιο. Δεν μπορώ να παραλείψω ότι ο διακανονισμός που κάνατε προς τους δήμους και τις κοινότητες για τα χρέη στη ΔΕΗ είναι προς τη σωστή κατεύθυνση. Καλώς το κάνατε. Επίσης και τα μέτρα ασφάλειας για την εκτέλεση εργασιών της ΔΕΗ υπό τάση, είναι ένα σημαντικό θέμα. Απασχολεί κυρίως τους εργαζόμενους στην υψηλή τάση. Είναι και αυτό θετικό και το ψηφίζουμε. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, όπως ακριβώς έγινε κατά τη συζήτηση της πρώτης ενότητος των άρθρων, έτσι και τώρα και όπως έχω υποσχεθεί προς το Σώμα, θα ανακοινώσω ορισμένες βελτιώσεις- προσθήκες, οι οποίες απορρέουν και από τη συζήτηση επί της αρχής που έγινε, προκειμένου να διευκολυνθεί η περαιτέρω συζήτηση των άρθρων αυτών. 

Αν έχετε την καλοσύνη, ώσπου να εκφωνήσω τις αλλαγές αυτές, να μη μετράτε το χρόνο μου, για να μπορέσω μετά να αναπτύξω και τις απόψεις επί της ουσίας. 

Στο άρθρο 7 η περίπτωση β' της παραγράφου 1, πρέπει να διατυπωθεί πληρέστερα κατά τρόπο όμοιο με την περίπτωση β' της παραγράφου 5 του ίδιου άρθρου. 'Αρα, η περίπτωση β' της παραγράφου 1 του άρθρου 7, διαμορφώνεται ως εξής: "δεν συντρέχουν οι απαγορευτικοί λόγοι που αναφέρονται στο άρθρο 10 του ν. 1428/84 όπως τροποποιείται με το άρθρο 10 του ν. 2115/93 και έχουν εκδοθεί οι αποφάσεις έγκρισης τεχνικής μελέτης, περιβαλλοντικών όρων και επέμβασης σε δασικές εκτάσεις, που προβλέπονται στο άρθρο 9 παράγραφος 3 του ν. 1428/84, όπως τροποποιήθηκε από το άρθρο 9 του ν. 2115/93". 

Το κείμενο που έχει διατυπωθεί ως περίπτωση β' της παραγράφου 5, μεταφέρεται και στην παράγραφο 1 πανομοιότυπο, ώστε να υπάρχει η ρητή μνεία της ανάγκης έγκρισης των περιβαλλοντικών όρων και των δασικών όρων -ας μου επιτραπεί ο όρος αυτός- προκειμένου να ισχύσει η παράγραφος 1. 

Στο δεύτερο εδάφιο της παραγράφου 4 του άρθρου 7 όπου λέγεται ότι δεν απαιτείται έρευνα των απαγορευτικών λόγων αν αυτή έχει διενεργηθεί κατά το στάδιο της παράτασης της σύμβασης μίσθωσης, μετά τις λέξεις "κατά το στάδιο παράτασης της σύμβασης μίσθωσης", προστίθενται οι λέξεις "και δεν έχει παρέλθει από τότε διάστημα μεγαλύτερο των δυο ετών". Γιατί φυσικά, αν έχουν παρέλθει περισσότερο από δύο χρόνια, πρέπει να γίνει μια έρευνα των πραγματικών δεδομένων γιατί μπορεί αυτά στο μεταξύ να έχουν μεταβληθεί. 

Στο άρθρο 7 πρέπει να προστεθεί για λόγους νομοτεχνικούς και συστηματικούς μια παράγραφος 6, η οποία αφορά όχι τα λατομεία μαρμάρων κατ'ακριβολογία, αλλά τα λατομεία βιομηχανικών ορυκτών που ουσιαστικά είναι ένα. Πρόκειται για το λατομείο της Λάβας στη Νίσυρο, μετά από συμφωνία που έχει επέλθει μεταξύ του δήμου και της εταιρείας για να ισχύσουν τα όσα έχουμε πει για τα λατομεία μαρμάρων και για το λατομείο αυτό των βιομηχανικών ορυκτών. 

'Aρα πρέπει να προστεθεί παράγραφος 6 ως εξής: "Η ισχύς των ως άνω συμβάσεων παρατείνεται με τη διαδικασία της παραγράφου 3 του άρθρου 18 μέχρι συμπληρώσεως σαράντα ετών από την αρχική σύμβαση μίσθωσης ή από την τελευταία πριν από την ισχύ του παρόντος νόμου, ανανέωσή της". 

Πρέπει επίσης να πω ότι ο τίτλος του άρθρου 11 πρέπει να μετατραπεί σε "Κέντρο Ανανεώσιμων Πηγών Ενέργειας" και να διαγραφεί ο νόμος που μνημονεύεται γιατί προκαλεί σύγχυση. 

Επίσης ο τίτλος του άρθρου 14 πρέπει να μετατραπεί σε "λοιπές διατάξεις" αντί του τίτλου που έχει τώρα για να είναι ακριβέστερος και συστηματικότερος. Στο άρθρο αυτό 14 πρέπει να προστεθεί μια παράγραφος 2, η οποία έχει ως εξής: "Στο πεδίο εφαρμογής του άρθρου 19 του π.δ. 774/1980 "Περί κωδικοποιήσεως εις ενιαίον κείμενον των περί Ελεγκτικού Συνεδρίου ισχυουσών διατάξεων κλπ." (ΦΕΚ 189 Α) όπως τροποποιήθηκε με το άρθρο 15 του ν. 2145/1993 (ΦΕΚ 88 Α) και ισχύει, εμπίπτει κάθε είδους σύμβαση της οποίας ο έλεγχος προτείνεται από τον αρμόδιο Υπουργό". 

Θα σας τα μοιράσω, κύριοι συνάδελφοι, και θα εξηγήσω. Θα σας παρακαλούσα όμως τώρα να αρχίσει ο χρόνος μου, κύριε Πρόεδρε, αν έχετε την καλοσύνη, γιατί πρέπει να δώσω ορισμένες απαντήσεις σε καλόπιστα και εύλογα ερωτήματα που έχουν τεθεί από τους συναδέλφους. Να πάω και στο Βήμα .... 

ΠΡΟΕΔΡΕΥΩΝ (Λουκάς Αποστολίδης): Να έρθετε και στο Βήμα, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): ... για λόγους ευκρίνειας των απόψεων. 

Κυρίες και κύριοι συνάδελφοι, όπως ακριβώς έγινε και κατά τη συζήτηση της πρώτης ενότητας των άρθρων και κατά τη συζήτηση επί της αρχής, άκουσα με ιδιαίτερη προσοχή τους συναδέλφους και ταυτόχρονα αναδιφούσα στις τροπολογίες εμπρόθεσμες και εκπρόθεσμες για να ελέγξω αν υπακούω στη δέσμευσή μου να λαμβάνουμε υπόψη μας κατά τη συζήτηση των άρθρων το μεγάλο όγκο των τροπολογιών που έχει κατατεθεί. Και αυτό πράγματι γίνεται, διότι οι τροπολογίες φαινομενικά μόνο είναι πολλές. Ουσιαστικά πρόκειται για επανάληψη των αυτών λίγων τροπολογιών, οι οποίες ως προς την πρώτη ενότητα των άρθρων 1 έως 5 έχουν σχεδόν όλες απαντηθεί και εν μέρει ικανοποιηθεί. Θα σας πω δε τι γίνεται και με τις τροπολογίες που αναφέρονται στα άρθρα 6 έως και 14 του νομοσχεδίου. 

Φοβούμαι όμως ότι γίνεται μια θεμελιώδης παρεξήγηση, η οποία αφορά την πολιτική μας επί των λατομείων και το κανονιστικό περιεχόμενο των άρθρων 6 και 7 του νομοσχεδίου. 

'Ακουσα τον κ. Σαλαγκούδη με ιδιαίτερη προσοχή να αναπτύσσει ένα σενάριο, το οποίο είναι σενάριο επιστημονικής φαντασίας που δεν έχει καμία σχέση με τις προθέσεις της Κυβέρνησης και με τις δυνατότητες που αφήνει το νομοσχέδιο, όταν καταστεί νόμος του κράτους, ακόμη και αν ερμηνευθεί με τον πιο διαστροφικό τρόπο. 

Η νομοθεσία προβλέπει ότι υπάρχει η υποχρέωση καθορισμού των λατομικών περιοχών. Οι λατομικές περιοχές είναι μια νομοθετική και όχι μια συνταγματική έννοια. Το Σύνταγμα δεν ομιλεί πουθενά περί λατομικών περιοχών. Απλώς όπως συμβαίνει σε κάθε περίπτωση με την περιβαλλοντική νομοθεσία το Συμβούλιο της Επικρατείας, μετατρέπει τις πρωτοβουλίες του νομοθέτη σε κανόνα ερμηνείας του Συντάγματος. 

Το γεγονός, λοιπόν, ότι κάποτε ο νομοθέτης καλόπιστα προέβλεψε την έννοια των λατομικών περιοχών και επέβαλε τη χωροθέτηση των περιοχών αυτών, τάσσοντας και προθεσμία, έχει οδηγήσει σε μια οιωνεί αιχμαλωσία το όλο σύστημα γιατί μετά την αδυναμία της διοίκησης και της Νομαρχιακής Αυτοδιοίκησης να χωροθετήσει λατομικές περιοχές δεν μπορεί να εφαρμοστεί στο σύνολό της η λατομική νομοθεσία, δηλαδή να δοθεί άδεια σε ένα λατομείο το οποίο λατομείο θα έχει προηγουμένως ελεγχθεί και θα έχει κριθεί ότι δεν προσβάλλει ούτε τη δασική νομοθεσία ούτε την αρχαιολογική νομοθεσία ούτε την περιβαλλοντική νομοθεσία. Αλλά εκ μόνο του λόγου ότι δεν έχουν θεσπισθεί, δεν έχουν χωροθετηθεί οι λατομικές περιοχές καθίσταται αμφίβολη και περίπου αδύνατη η νομιμοποίησή του. 

Προκειμένου, λοιπόν, επιτέλους να καθοριστούν οι λατομικές περιοχές ο νομοθέτης δίνει μια παράταση πέντε ετών -για να είμαστε ρεαλιστές- για να γίνει όλη αυτή η σύνθετη διαδικασία γιατί απεδείχθη ότι τα προηγούμενα δεκαπέντε χρόνια δεν μπόρεσε να γίνει. 

ΕΥΑΓΓΕΛΟΣ ΑΠΟΣΤΟΛΟΥ: Το ίδιο θα γίνει και τώρα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μισό λεπτό. 

Η συσσώρευση των παρατάσεων κάποια στιγμή βεβαίως οδηγεί τη νομολογία στο να υψώσει απαγορευτικούς φραγμούς. 

Πρέπει όμως οι φραγμοί αυτοί να είναι και ρεαλιστικοί. Δηλαδή πρέπει η απαγόρευση να οφείλεται στο ότι υπάρχει προσβολή της αρχαιολογικής, δασικής ή περιβαλλοντικής νομοθεσίας καθεαυτήν και όχι απλά για λόγους εννοιοκρατικούς, επειδή δεν έχουμε χωροθετήσει τις λατομικές περιοχές. 

Το γεγονός ότι παρατείνεται η δυνατότητα χωροθέτησης δεν σημαίνει ότι νομιμοποιείται τίποτα που είναι παράνομο. Κανένα παράνομο λατομείο δεν νομιμοποιείται και κανένα λατομείο που δεν πληροί τις αρχαιολογικές, περιβαλλοντικές και άλλες προϋποθέσεις δεν μπορεί να λάβει άδεια. Αίρεται απλώς το τυπικό κώλυμα της έλλειψης χωροθέτησης. 

Επειδή ο κ. Σαλαγκούδης αναφέρθηκε κατ'επανάληψη στην παράγραφο 2, που αφορά το λεκανοπέδιο Αττικής, του διευκρινίζω ότι στο Λεκανοπέδιο δεν μπορεί να υπάρξουν λατομικές περιοχές, στα ευρύτερα όμως όρια του Νομού Αττικής ο νόμος για το ρυθμιστικό σχέδιο προέβλεπε μία αδελφή έννοια, όχι την έννοια των λατομικών περιοχών, αλλά μία έννοια πανομοιότυπη. Χρησιμοποιούσε άλλη ορολογία, χρησιμοποιούσε την ορολογία "θέσεις συγκέντρωσης λατομικών επιχειρήσεων". Οι θέσεις συγκέντρωσης λατομικών επιχειρήσεων του ρυθμιστικού των Αθηνών είναι έννοια ταυτόσημη με τις λατομικές περιοχές της γενικής λατομικής νομοθεσίας. Εκεί μάλιστα, η προθεσμία ήταν ενιαύσια, η προθεσμία παρήλθε ταχύτατα και έτσι βεβαίως, πρέπει και εκεί να δώσουμε την ίδια παράταση για λόγους εναρμόνισης. 

'Αρα, λοιπόν, η έννοια "θέσεις συγκέντρωσης λατομικών επιχειρήσεων" είναι ταυτόσημη με την έννοια της λατομικής περιοχής. Οι δε έννομες συνέπειες της ρύθμισης αυτής, είναι αυτές που εξηγώ και όχι αυτές που ορισμένοι φοβούνται. 

Πώς αποδεικνύεται του λόγου το ασφαλές; Από το γεγονός ότι υπάρχουν πολλές τροπολογίες συναδέλφων όλων των κομμάτων, ιδίως της Νέας Δημοκρατίας, που ζητούν να προβλεφθεί ρητή παράταση των αδειών που έχουν λήξει σε πολλά λατομεία. Δεν δεχόμαστε αυτές τις τροπολογίες, διότι δεν θέλουμε να γίνει εκ του νόμου παράταση αδειών που έχουν λήξει. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Υπουργέ, μου επιτρέπετε; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, αν μου επιτρέπετε, τη φράση μου να πω. 

ΠΡΟΕΔΡΕΥΩΝ (Λουκάς Αποστολίδης): Να ολοκληρώσει, κύριε Πρόεδρε, ο κύριος Υπουργός και θα σας δώσω το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Πείτε μου, αν το ΔΗ.Κ.ΚΙ. υπέβαλε τέτοια τροπολογία. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, δεν υπάρχει τέτοια τροπολογία Βουλευτή του ΔΗ.Κ.ΚΙ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επομένως όταν λέτε "όλα τα κόμματα", θα πρέπει να προσέξετε τις λέξεις σας. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με συγχωρείτε. Δέχομαι την ευαισθησία σας, αλλά είναι υπερβολικά αυστηρή απέναντι στους συναδέλφους των άλλων κομμάτων, διότι είμαι βέβαιος ότι όλοι οι συνάδελφοι καλόπιστα κάνουν τις τροπολογίες αυτές. 

Εξηγώ, λοιπόν, ότι οι τροπολογίες αυτές αποδεικνύουν ότι έχω δίκιο σε αυτά που λέω, ως προς το περιεχόμενο του άρθρου 6. 

'Αρθρο 7. Η διαφορά μεταξύ των λατομείων αδρανών υλικών και των λατομείων μαρμάρου και βιομηχανικών ορυκτών είναι -το επαναλαμβάνω για τρίτη φορά στη συζήτηση αυτή- ότι λατομεία αδρανών υλικών μπορούν να εγκατασταθούν όπου υπάρχει η τεχνική δυνατότητα, όπου υπάρχει ουσιαστικά λόφος, ενώ λατομεία μαρμάρου και βιομηχανικού ορυκτού μπορούν να υπάρξουν εκεί που υπάρχει το μάρμαρο και το βιομηχανικό ορυκτό. 

'Αρα δεν υπάρχει λόγος ούτε καν δυνατότητα, γιατί είναι αστείο, χωροθέτησης λατομικών περιοχών για το μάρμαρο και τα βιομηχανικά ορυκτά, διότι η φύση και ο χάρτης μας λέει πού είναι αυτές οι περιοχές. 'Αρα δεν μπορούμε να έχουμε ίση μεταχείριση των λατομείων αδρανών υλικών και των λατομείων μαρμάρων και βιομηχανικών ορυκτών. Το λογικό αυτό και βεβαίως, επιστημονικό σφάλμα έκανε και η Επιστημονική Επιτροπή της Βουλής. 'Αλλωστε του λόγου το ασφαλές το αποδεικνύει το γεγονός ότι έχουμε πάντα διαφορετική νομοθεσία λατομείων αδρανών υλικών και διαφορετική νομοθεσία λατομείων μαρμάρων και βιομηχανικών ορυκτών. 

Τα δε σαράντα χρόνια που βάζουμε, τα βάζουμε για να εξομοιωθεί η διάρκεια της άδειας με τη διάρκεια της μίσθωσης, για να εκλογικευθεί το όλο σύστημα και για να απογραφειοκρατικοποιηθεί στοιχειωδώς, διότι υπάρχει ένα συνεχές βασανιστήριο των ενδιαφερομένων και των υπηρεσιών, επειδή είναι ασύμπτωτα τα χρονικά διαστήματα των αδειών και των μισθωτικών σχέσεων. 

Ουσιαστικά δεν επέρχεται καμία άλλη μεταβολή και προς αποφυγή πάσης παρεξηγήσεως έχουμε βάλει παντού, κατά κόρον, ως προϋπόθεση την προηγούμενη έγκριση περιβαλλοντικών μελετών, ώστε να μην υπάρχει κανένα απολύτως πρόβλημα. Το έχουμε βάλει πολυτελώς και καθ'υπερβολή, παντού, ώστε να μην υπάρχει καμία παρερμηνεία. 

Το άρθρο 8 ουσιαστικά προβλέπει το μηχανισμό κυρώσεων σε αυτά που λέω ο οποίος γίνεται αποτελεσματικότερος και συνεκτικότερος. Οι άλλες διατάξεις είναι διατάξεις οι οποίες δεν έχουν ιδιαίτερη σημασία και έχουν συγκεντρώσει θα έλεγα μάλλον τη συμφωνία της Αίθουσας για τα έργα υπό τάση, για τις ρυθμίσεις των οφειλών δήμων και κοινοτήτων προς τη ΔΕΗ, για το ΤΑΠΕ το οποίο είναι ένας πολύ συμπαθής και δυναμικός φορέας. 

Απλώς διευκρινίζω ότι με την προσθήκη που έχω κάνει στο άρθρο 14, την παράγραφο 2, για να μην υπάρχει καμία παρεξήγηση γίνεται το εξής: Με τη νομοθεσία περί κρατικών προμηθειών προβλέπεται ότι ο αρμόδιος Υπουργός μπορεί να ζητήσει τον έλεγχο από το Ελεγκτικό Συνέδριο κάθε σύμβασης που αφορά σε έργο ή προμήθεια. Και έχει πει το Ελεγκτικό Συνέδριο ότι έτσι δεν μπορούν να ελέγχονται συμβάσεις που αφορούν παροχή υπηρεσιών ή άλλα πράγματα. 

Για να κάνουμε ακόμη μεγαλύτερη τη διαφάνεια, ακόμη αυστηρότερες τις εγγυήσεις, ακόμη καλύτερες τις δυνατότητες ελέγχου διευκρινίζουμε ότι όπου ο νόμος λέει "έργο ή προμήθεια" εννοεί και κάθε άλλη σύμβαση εάν ο Υπουργός τη στείλει στο Ελεγκτικό Συνέδριο. Αυτό για να μην υπάρχει τυπικό κώλυμα, διότι φυσικά και το Ελεγκτικό Συνέδριο δεν θέλει άλλη επιβάρυνση. 'Οποια σύμβαση δεν εμπίπτει τυπικά, δεν θέλει να την ελέγξει λόγω φόρτου εργασίας. Γινόμαστε, λοιπόν, ακόμη διαφανέστεροι, ακόμη αυστηρότεροι και από την άποψη αυτή. 

Ελπίζω, με τα όσα είπα, να ήρα τις καλόπιστες επιφυλάξεις και αντιρρήσεις, διότι συζητούμε ουσιαστικά για θέματα τα οποία αφορούν διευθετήσεις διοικητικού χαρακτήρα και όχι θέματα επί των οποίων υπάρχει πολιτική διαφορά. 

Η περιβαλλοντική ευαισθησία ανήκει σε όλους μας και διαπερνά οριζοντίως όλα τα κόμματα. Και πρέπει η Αίθουσα αυτή να δείξει ότι είναι η μήτρα της ευαισθησίας ότι ο νομοθέτης έχει την πρωτοβουλία και όχι ο δικαστής. 'Αρα όλο το σενάριο του κ. Σαλαγκούδη ότι θα διευκολυνθούν τα λατομεία από το δικαστή είναι λανθασμένο. Διότι η νομολογία και ιδίως η νομολογία του Συμβουλίου Επικρατείας έχει την αντίστροφη φορά, την αντίστροφη κατεύθυνση. Είναι καιρός, λοιπόν, όλοι εδώ να ρυθμίσουμε με τέτοιο τρόπο τα πράγματα, ώστε να υπάρχει ένας ενιαίος και συστηματικός κώδικας, ο οποίος να ερμηνεύεται κατά έναν τρόπο εύκολο και ευκρινή για να ξέρει και ο διοικούμενος πού βαδίζει και η διοίκηση τι πρέπει να κάνει. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του ΔΗ.Κ.ΚΙ. κ. Δημήτριος Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, επανέρχομαι στο θέμα που σας έθεσα προηγουμένως, προσθέτοντας παράλληλα ότι οι έντιμες πολιτικές λειτουργίες επιβάλλουν πραγματικά καθαρές λύσεις και καθαρές απαντήσεις, πέρα από αυτές τις τροπολογίες που δεν έχουν καμία σχέση με το νομοσχέδιο αλλά και που είναι ουσιαστικά ξεχωριστά νομοσχέδια. Δεν μπορούν μέσα στην απόφαση που πάρθηκε στη Διάσκεψη των Προέδρων, αλλά και στη συνέχεια από την Ολομέλεια της Βουλής, σε καμία περίπτωση να περιληφθούν και όσον αφορά τη διάρκεια της συζήτησης. 

Υπάρχει, κύριε Πρόεδρε, και μία άλλη εκπρόθεσμη τροπολογία, η οποία έχει τεράστιο αντικείμενο και έχει δει και το φως της δημοσιότητας. 

ΠΡΟΕΔΡΕΥΩΝ (Λουκάς Αποστολίδης): Είναι της Κυβέρνησης, κύριε Τσοβόλα; 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν θα μπω σε αυτήν, κύριε Πρόεδρε. 

Είναι αυτή η τροπολογία που αφορά τις εφημερίδες, η 2561, η οποία μάλιστα είναι εκπρόθεσμη, όπως αναφέρει επάνω, γιατί ανατυπώθηκε και κατατέθηκε χθες. 

'Οπως καταλαβαίνετε, κύριε Πρόεδρε -εδώ τελειώνουμε την ενότητα- κατά τον Κανονισμό οι εκπρόθεσμες τροπολογίες δεν συζητούνται καν, εκτός αν η Κυβέρνηση την αποδεχθεί. 

Κι εγώ ερωτώ γιατί μου αρέσουν οι καθαρές πολιτικές λειτουργίες: Η Κυβέρνηση πρόκειται να αποδεχθεί να γίνει συζήτηση παρά το ότι δεν έχει καμία σχέση και ανεξάρτητα από την ουσία που είναι απαράδεκτη η τροπολογία; Αν προχωρήσει και επιμείνει ο Βουλευτής και αποδεχθεί η Κυβέρνηση με τη βούλα και την υπογραφή των Βουλευτών του κυβερνώντος κόμματος και δεν ξέρω ποιων άλλων, θα αναγνωρίσουν ότι πολιτικός προϊστάμενος δεν είναι ο ελληνικός λαός ότι είναι κάποιοι άλλοι, δημιουργώντας ολιγοπώλια στα μέσα μαζικής επικοινωνίας. 

Περιμένω, κύριε Πρόεδρε, την απάντηση στο θέμα που έβαλα για την εισοδηματική πολιτική στις τροπολογίες και την απάντηση μέσω ημών από τον Υπουργό. Δεν φαντάζομαι ότι επιλέχθηκε το συγκεκριμένο νομοσχέδιο και ο συγκεκριμένος Υπουργός, που δεν είναι αρμόδιος, για να δώσει αναδρομική μάλιστα εφαρμογή σε μία ουσιαστικά απαράδεκτη τροπολογία, που αποτελεί ντροπή και αίσχος, αν προχωρήσει αυτή η τροπολογία, για το Κοινοβούλιο όλο. 

Να τα κλείσουμε μετά, κύριε Πρόεδρε και να μη λέμε μετά ότι φταίνε οι άλλοι. Φταίμε εμείς οι ίδιοι. Και τα εκδοτικά συγκροτήματα κάνουν τη δουλειά τους πολύ καλά. Το θέμα είναι εμείς τι κάνουμε εδώ. Περιμένω απάντηση για το αν πρόκειται να αποδεχθεί για συζήτηση ο Υπουργός αυτήν την εκπρόθεσμη τροπολογία, την απαράδεκτη, που προσβάλλει το κοινοβουλευτικό πολίτευμα, που προσβάλλει τους Βουλευτές και τα κόμματα. 

ΠΡΟΕΔΡΕΥΩΝ (Λουκάς Αποστολίδης): Κατ' αρχήν, κύριε Πρόεδρε, σε ό,τι αφορά τις τροπολογίες του Υφυπουργού κ. Χριστοδουλάκη, υπήρξε μία απόφαση, μετά από εισήγηση του κ. Κακλαμάνη, όπως διαβάζω από τα Πρακτικά της Βουλής, ο οποίος ανέφερε συγκεκριμένα τα εξής: 

"Αντιλαμβάνομαι ότι από τις επόμενες τροπολογίες, αυτή που αφορά την εισοδηματική πολιτική θέλει συζήτηση και η ώρα είναι 21.00' και κάτι. Αν συζητηθούν και οι άλλες τροπολογίες, σίγουρα θα συζητήσουμε πολύ αργά ένα θέμα, για το οποίο εγώ καταλαβαίνω ότι τα κόμματα και οι συνάδελφοι θέλουν να πουν την άποψή τους. Γι' αυτό θα παρακαλέσω να αποσύρετε αυτήν την τροπολογία, που απευθύνεται στον κύριο Υφυπουργό. Υπάρχει ένα νομοσχέδιο σχετικό κατά κάποιο τρόπο, αυτό του Υπουργείου Ανάπτυξης και μπορεί μέχρι την άλλη εβδομάδα που θα ολοκληρωθεί, την επόμενη Τρίτη, να την καταθέσετε και θα έχουν στο μεταξύ τη δυνατότητα και τα κόμματα να τοποθετηθούν και να γίνει μία συζήτηση στο θέμα αυτό. Παρακαλώ να προχωρήσουμε". Και αυτό έγινε αποδεκτό χωρίς καμία αντίρρηση, επιτρέψτε μου, από τα κόμματα. 

ΙΩΑΝΝΗΣ ΚΕΦΑΛΟΓΙΑΝΝΗΣ: Ποιος το είπε αυτό; 

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος, ο κ. Κακλαμάνης. Δεν υπήρξε αντίρρηση. Ξανακατατέθηκαν οι τροπολογίες, για να έρθουν να συζητηθούν σήμερα. Αυτό αφορά τις δύο τροπολογίες. 

'Οσον αφορά τώρα την εκπρόθεσμη τροπολογία ενός συναδέλφου, σ' αυτήν -από ό,τι γνωρίζω- δεν τίθεται θέμα συζήτησης και ασφαλώς ο κύριος Υπουργός έχει το λόγο. Αλλά από ό,τι γνωρίζω, είναι εκπρόθεσμη η τροπολογία και δεν τίθεται θέμα συζήτησης. 

Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε. 

Εμείς είχαμε καταθέσει τις τροπολογίες για την εισοδηματική πολιτική την περασμένη Τετάρτη, σε ένα νομοσχέδιο, το οποίο ήταν απολύτως συμβατό και παραπλήσιο με το θέμα των τροπολογιών, στο νομοσχέδιο το οποίο αφορούσε τις συντάξεις πολλών κατηγοριών δημοσίων υπαλλήλων. Επειδή η εισοδηματική πολιτική επηρέαζε και τις συντάξεις, νομίζω ότι δεν υπήρχε πιο συμβατό και κοντινό νομοσχέδιο, για να συζητηθούν οι τροπολογίες αυτές. Και επί της συμβατότητας, ουδείς έφερε αντίρρηση, αν θυμάμαι καλά. 

Μπήκε όμως ένα θέμα από ορισμένους Βουλευτές ότι δεν είχαν επαρκή χρόνο να μελετήσουν το περιεχόμενο των τροπολογιών, καίτοι εδώ οφείλω να σας πω ότι το περιεχόμενο αυτό δεν είναι τίποτε άλλο, παρά αυτό το οποίο ψηφίστηκε στον προϋπολογισμό του κράτους τον περασμένο Δεκέμβριο. 

Παρ' όλα αυτά, παρά το γεγονός ότι αντανακλούσαν τον ήδη ψηφισθέντα προϋπολογισμό και παρά το γεγονός ότι ήταν σε ένα απολύτως συμβατό νομοσχέδιο, μπήκε από ορισμένους Βουλευτές και πάλι το θέμα να μετατεθεί η συζήτησή τους σε ένα άλλο νομοσχέδιο, προκειμένου να έχουμε το χρόνο να τις μελετήσουμε και να επιχειρηματολογήσουμε επ' αυτών. 

Ο κύριος Πρόεδρος της Βουλής, παρεμβαίνων, πρότεινε να μετατεθούν οι τροπολογίες, που αφορούν τις συνταξιοδοτικές ρυθμίσεις και τις εισοδηματικές ρυθμίσεις για τους δημοσίους υπαλλήλους και το ΝΑΤ, στο σημερινό νομοσχέδιο, επειδή είναι του Υπουργείου Ανάπτυξης και συνάδει κατά κάποιο τρόπο με τα ευρύτερα οικονομικά θέματα. 

Είχα και έχω ακόμη την εντύπωση ότι αυτό έγινε δεκτό από όλους και μάλιστα ανεφέρθη αυτό ως πρόταση συμφωνίας. Με τη λογική αυτή εγώ δέχθηκα να αποσυρθούν οι τροπολογίες από το νομοσχέδιο ... 

ΠΡΟΕΔΡΕΥΩΝ (Λουκάς Αποστολίδης): Είναι ομόφωνη η απόφαση στα Πρακτικά. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): ...και να έρθουν να συζητηθούν σήμερα. Και γι' αυτό είμαι εδώ σήμερα. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επειδή δεν θέλω να δυσκολέψω την κατάσταση, το θέμα που βάζω εγώ είναι το εξής: 

Κύριε Υπουργέ, είχα υπόψη αυτήν τη συζήτηση. Με ενημέρωσε ο κ. Ιντζές, που ήταν εισηγητής στο νομοσχέδιο. Το θέμα όμως είναι ότι, όπως αναφέρουν και τα Πρακτικά, ήταν να έρθουν για συζήτηση στις 21.00'. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στις 21.00' την προηγούμενη φορά. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ναι, για την προηγούμενη φορά μιλάω. 

Αυτήν τη στιγμή η ώρα είναι 21.35'. Ξέρει πολύ καλά και ο κύριος Πρόεδρος και ο Προεδρεύων ότι πάντα -και στο παρελθόν- η εισοδηματική πολιτική έπαιρνε πολύ χρόνο και ημέρες ολόκληρες. 

'Αρα για να εξοικονομηθούν τα πράγματα, θα κάνω μία πρόταση για τις τροπολογίες αυτές του Υπουργού Οικονομικών, δηλαδή για το μισθολόγιο και για τις συντάξεις. 

'Οταν αποφασίστηκε στη Διάσκεψη των Προέδρων και στην Ολομέλεια να συζητηθεί το νομοσχέδιο τρεις μέρες, δεν ήταν αυτές οι τροπολογίες, γιατί κατατέθηκαν χθες το βράδυ. Ξέρουμε ότι η Διάσκεψη γίνεται πριν ξεκινήσει η συζήτηση του νομοσχεδίου στην Ολομέλεια, η απόφαση της Ολομέλειας παίρνεται στην αρχή, όταν γίνεται η συζήτηση επί της αρχής και αυτές κατατέθηκαν στις 15 του μηνός, δηλαδή χθες. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Κατά συνέπεια, προτείνουμε, κύριε Πρόεδρε -για να μην αντιδράσουμε και δεν θέλουμε να προβάλουμε εμπόδια, ανεξάρτητα από την ουσία που είμαστε αντίθετοι, γιατί είναι μικρές οι αυξήσεις- να γίνει αύριο η συζήτηση σε αυτές, γιατί είναι ολόκληρο νομοσχέδιο. Θα θελήσουν όλοι οι Βουλευτές ή πολλοί Βουλευτές να μιλήσουν. 

Θυμάστε, κύριε Προέδρε, κι εσείς ότι αυτές οι διατάξεις έρχονταν με ξεχωριστό νομοσχέδιο και η Ολομέλεια ασχολείτο όχι ώρες, αλλά μέρες ολόκληρες. 

'Οσον αφορά βέβαια το άλλο θέμα, της εκπρόθεσμης τροπολογίας... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα σας απαντήσω εγώ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): ... εγώ γι' αυτό έβαλα το θέμα. Αν ο κύριος Υπουργός πει ότι δεν την αποδέχεται και δεν τη συζητά, λήγει το θέμα, άρα δεν συζητείται η τροπολογία. Γι' αυτό το έβαλα, για να ξέρουμε την από 'δω και πέρα διαδικασία. 

ΠΡΟΕΔΡΟΣ (Απόστολος Κακλαμάνης): Σε ό,τι αφορά τις τροπολογίες που έχουν σχέση με την εισοδηματική πολιτική, θέλω να σας θυμίσω ότι αυτές οι τροπολογίες είχαν κατατεθεί στο προηγούμενο νομοσχέδιο, αλλά όντως κατόπιν και των σχετικών απόψεων που διατυπώθηκαν από το Σώμα, είπαμε -και συμφωνήσαμε- να έλθουν στο επόμενο νομοσχέδιο. Και επιφυλάχθηκα μετά το τέλος της συζητήσεως του νομοσχεδίου να προτείνω κάποιο χρόνο, ώστε να διατυπωθούν ουσιαστικά οι απόψεις για την εισοδηματική πολιτική. 

Αν συμφωνήσετε να τελειώσουμε απόψε κανονικά το νομοσχέδιο, μπορούμε πράγματι αύριο, μαζί με τις συμβάσεις που έχουμε, να συζητήσουμε και τις τροπολογίες αυτές. Υποθέτω -διότι αφορούν κάποιες αυξήσεις που δίδονται στους συνταξιούχους του Ναυτικού Απομαχικού Ταμείου και... 

ΣΤΡΑΤΗΣ ΚΟΡΑΚΑΣ: "Μαύρες" αυξήσεις! 

ΠΡΟΕΔΡΟΣ (Απόστολος Κακλαμάνης): Συγγνώμη, θέλω να είμαι σαφής μαζί σας. Υποθέτω ότι αύριο με την ψήφιση και των τροπολογιών αυτών, αφού διατυπωθούν οι απόψεις, θα ολοκληρώσουμε τη συζήτηση του νομοσχεδίου αυτού, διότι εν συνεχεία, λόγω των ημερών που θα μεσολαβήσουν, πάμε την άλλη εβδομάδα και δεν νομίζω ότι πρέπει να το αφήσουμε εκκρεμές το νομοσχέδιο για την άλλη εβδομάδα. Αυτό ήθελα να σας παρακαλέσω. 

Δηλαδή, κανονικότατα απόψε να τελειώσουμε την ενότητα αυτή, αύριο να συζητήσουμε τις δύο τροπολογίες και να τελειώσουμε και κάποιες συμβάσεις, στις οποίες υπάρχουν... 

ΓΕΩΡΓΙΟΣ ΣΑΛΑΓΚΟΥΔΗΣ: Με τις εκπρόθεσμες τροπολογίες τι θα γίνει; 

ΠΡΟΕΔΡΟΣ (Απόστολος Κακλαμάνης): Θα μας πει ο Υπουργός σε ό,τι αφορά την τροπολογία που έχει κατατεθεί μαζί με άλλες. 

Ορίστε, κύριε Υπουργέ, έχετε το λόγο. 

'Ηδη ο Υπουργός μου είχε πει ότι επρόκειτο να τοποθετηθεί επ' αυτής. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν φτάσαμε όμως... 

ΠΡΟΕΔΡΟΣ (Απόστολος Κακλαμάνης): Α, δεν φτάσατε ακόμα εκεί! Εντάξει. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αλλά παίρνω ευχαρίστως το λόγο, παρ' ότι κατά τον Κανονισμό δεν είναι τώρα η πρέπουσα ώρα για να κάνουμε τη συζήτηση αυτή, επειδή ο κ. Τσοβόλας έθεσε με οξύτατους όρους όχι μόνο πολιτικά, αλλά και ηθικά το ζήτημα αυτό. 

Θέλω, λοιπόν, να διευκρινίσω τα εξής: 

Στο συζητούμενο νομοσχέδιο έχει προστεθεί διάταξη που αφορά τον Τύπο. 'Εχει προστεθεί ήδη από τη Διαρκή Επιτροπή η διάταξη του άρθρου 13, που ρυθμίζει θέματα σχετικά με τα έντυπα μέσα ενημέρωσης. Το νομοσχέδιο, λοιπόν, αυτό ρυθμίζει και θέματα Τύπου και υπογράφεται από τον Υπουργό Τύπου και Μέσων Μαζικής Ενημέρωσης. 

Στο πλαίσιο ενός τέτοιου νομοσχεδίου -που τυχαίνει να χειρίζομαι, γιατί αφορά στον κορμό του ζητήματα του Υπουργείου Ανάπτυξης- είδα να κατατίθεται μία τροπολογία, η οποία αφορά το ν. 2328, το νόμο που φέρει το όνομά μου. Και χαίρομαι, γιατί βλέπω έξι χρόνια αργότερα σύσσωμη τη Βουλή να κήδεται του νόμου αυτού για τα μέσα ενημέρωσης, του λεγόμενου "νόμου Βενιζέλου", και να μη θέλει να θιγεί ούτε "γιότα" ούτε κεραία από το νόμο αυτό. 

Αυτό με ικανοποιεί και με κάνει να νιώθω πολιτικά άκρως ευτυχής. Εδώ κλείνει η παρένθεση. 

Είδα, λοιπόν, να κατατίθεται μία τροπολογία, η οποία είχε το εξής ιδιαίτερο πολιτικό χαρακτηριστικό. Προοιωνιζόταν μία ευρεία συναίνεση, γιατί έφερε την υπογραφή επιφανούς στελέχους της Νέας Δημοκρατίας, καθηγητού του Δημοσίου Δικαίου και τέως αναπληρωτή Υπουργού Προεδρίας, αρμόδιου για θέματα Τύπου και Κυβερνητικού Εκπροσώπου και ενός Βουλευτή της Συμπολίτευσης, τέως Υπουργού Τύπου και Μέσων Ενημέρωσης. 

Βέβαια, είδα στη συνέχεια ορισμένα έντονα, αλλά σποραδικά δημοσιεύματα, σε ορισμένα μέσα ενημέρωσης, τα οποία έθεταν ένα υποτίθεται ηθικό ζήτημα, δηλαδή "καθ' υπαγόρευσιν τίνος και για ποιο σκοπό η Κυβέρνηση μεθοδεύει τη συζήτηση της τροπολογίας αυτής". 

Πρέπει, λοιπόν, να σας πω ότι ακριβώς, επειδή έχω εισηγηθεί στο Σώμα αυτό όλες τις περιοριστικές για τη συγκέντρωση μέσων ενημέρωσης διατάξεις, με δική μου πρωτοβουλία και έχω εισηγηθεί και όλες τις διατάξεις για τη διαφάνεια και το "πόθεν έσχες" και τη θέσπιση εγγυήσεων που αφορούν τη λειτουργία των μέσων ενημέρωσης συνολικά, επιχείρησα, βλέποντας τα δημοσιεύματα αυτά, να διερευνήσω πραγματολογικά το ζήτημα αυτό, να διευκρινήσω τι συμβαίνει. 

Πράγματι, όπως λένε ορισμένοι και όπως υπαινίσσονται κάποιοι άλλοι, η έκδοση του ημερησίου "ΒΗΜΑΤΟΣ" είναι παράνομη και πρέπει να έρθει η Βουλή διά της τροπολογίας αυτής να την νομιμοποιήσει; Πράγματι έχουμε το παράδοξο φαινόμενο, μία μεγάλη δημοσιογραφική επιχείρηση με παράδοση, με πολλά έντυπα και συμμετοχές σε ηλεκτρονικά μέσα ενημέρωσης, να κάνει μία τεράστια επένδυση σε χρήμα και σε ανθρώπους, να είναι έτοιμη να κυκλοφορήσει στις 22 Μαρτίου και να περιμένει τη νομιμοποίηση μιας μη νόμιμης διαδικασίας την παραμονή από τη Βουλή; 

Θα μου φαινόταν παράδοξο. Θα έμενα κατάπληκτος, αν όλα είχαν γίνει κατά έναν τρόπο τόσο πρόχειρο, μία τέτοια επένδυση, ένα τέτοιο εγχείρημα, χωρίς να υπάρχουν οι προϋποθέσεις νομιμότητας και οι όροι της σοβαρότητας. 

Σας διαβεβαιώ, λοιπόν, ότι η έκδοση του ημερησίου "ΒΗΜΑΤΟΣ" δεν είναι νομικά τόσο επισφαλής. Οι ενδιαφερόμενοι έχουν διερευνήσει τα ζητήματα και προφανώς έχουν λάβει όλα τα μέτρα. Δεν υπάρχει συγκέντρωση. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν μας αφορά αν είναι νόμιμη. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οφειλα να εμφανιστώ ενώπιον της Βουλής και να γνωρίζω τι ακριβώς συμβαίνει. Ρώτησα, λοιπόν, και σας πληροφορώ ότι δεν προσφέρει σε κανέναν, καμία τέτοιου είδους βοήθεια ή εκδούλευση η ρύθμιση αυτή. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Αρα δεν χρειάζεται και δεν υπάρχει θέμα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Η ρύθμιση αυτή αφορά όμως ένα ζήτημα, το οποίο πάντες οι παρεπιδημούντες στην Ιερουσαλήμ και πάντως όλοι οι κατοικούντες στην Ελλάδα πρέπει να το γνωρίζουν, γιατί είναι στοιχείο της κοινής πείρας, ότι δηλαδή έχει αλλάξει ριζικά η κατάσταση στον Τύπο, ότι έχει αυξηθεί ο ανταγωνισμός, ότι υπάρχει μία σύγκρουση η οποία εκδηλώθηκε το προηγούμενο Σάββατο με πολυσέλιδες εκδόσεις που κυκλοφόρησαν νωρίτερα. Υπάρχει ένα πρόβλημα. Υπάρχουν νέες εφημερίδες, άλλες εφημερίδες και το πρόβλημα δεν είναι οι μεγάλες και ισχυρές επιχειρήσεις στον Τύπο, αλλά είναι οι επιχειρήσεις που έχουν αβέβαιη προέλευση των πόρων και που ασκούν καταλυτική επιρροή, όχι λόγω του μεγέθους της κυκλοφορίας, αλλά λόγω του μεγέθους των εντυπώσεων. 

Αυτό είναι το μεγάλο πρόβλημα στον Τύπο. Στον Τύπο το πρόβλημα δεν είναι η συγκέντρωση εφημερίδων, δηλαδή τίλτων ούτε η συγκέντρωση κυκλοφορίας. Το πρόβλημα είναι η συγκέντρωση των εντυπώσεων. 

ΣΤΡΑΤΗΣ ΚΟΡΑΚΑΣ: Τι θα ακούσουμε ακόμα, κύριε Πρόεδρε; Είναι δυνατόν να μας κοροϊδεύετε εν ψυχρώ; Ρητορική δεινότητα δηλαδή; Λογολαγνεία; 

ΠΡΟΕΔΡΟΣ (Απόστολος Κακλαμάνης): Παρακαλώ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Αρα, λοιπόν, υπάρχει ένα πάρα πολύ σοβαρό πρόβλημα, το οποίο πράγματι και το αρμόδιο Υπουργείο Τύπου, όπως μου είπε ο κ. Ρέππας, ο οποίος προέβη σε σχετικές δηλώσεις το μεσημέρι στην ενημέρωση των πολιτικών συντακτών, δεν θα είχε αντίρρηση να αντιμετωπιστεί. 

Αυτό, για να έχουμε μία νομοθεσία, η οποία να ανταποκρίνεται στα πράγματα. Να είναι μία νομοθεσία που να εφαρμόζεται, να ελέγχεται και όχι μία νομοθεσία, η οποία εμφανίζεται αυστηρότερη από τα πράγματα και τελικώς δεν μπορεί να εφαρμοσθεί. Αλλά για να κάνουμε μία τέτοιου είδους τροποποίηση, είχε τεθεί εξ υπαρχής ένας όρος, ότι πρέπει να υπάρχει η ευρύτερη δυνατή συναίνεση. 

Είδα στη συνέχεια, με έκπληξη, ο κ. Παυλόπουλος να αποσύρει την υπογραφή του. Ο κ. Χυτήρης προφανώς γνωρίζοντας που βάζει την υπογραφή του, επέμενε σε μία τροπολογία. Εγώ, λοιπόν, εξακολουθώ να θέτω τον όρο αυτό. Εάν υπάρχει συναίνεση, εάν το Σώμα ευρύτερα πείθεται ότι πρέπει να κάνουμε μία ρύθμιση που την αποδέχεται και ο αρμόδιος συνάδελφός μου, ο κ. Ρέππας, θα προχωρήσουμε. 

Εάν κάποιος πιστεύει ότι εδώ υποκρύπτεται κάτι ή ότι γίνεται μία εκδούλευση, προσβάλλει συναδέλφους και τους προσβάλλει βαρύτατα. Και φαντάζομαι ότι και ο κ. Παυλόπουλος και ο κ. Χυτήρης θα απαντήσουν και θα απαντήσουν τεκμηριωμένα, όπως πρέπει. Και εμένα, ως εκπρόσωπο της Κυβέρνησης στην παρούσα συζήτηση, επειδή συμβαίνει το νομοσχέδιο αυτό να έχει θέματα Υπουργείου Ανάπτυξης, δεν μου αρκεί η κυβερνητική Πλειοψηφία. 

Να τοποθετηθούν τα κόμματα υπεύθυνα επί τη βάσει των πραγματικών και νομικών δεδομένων, που έχουμε υπόψη μας, αλλά να έχουν όλοι επίσης καταγράψει την ενημέρωση που έκανα προηγουμένως, μετά από έλεγχο που όφειλα να κάνω, ότι αυτό δεν αφορά τη νομιμότητα της έκδοσης της ημερησίας εφημερίδας "ΤΟ ΒΗΜΑ". 

(Θόρυβος από την πτέρυγα της Νέας Δημοκρατίας) 

Να πείτε υπευθύνως την άποψή σας. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, κυρίες και κύριοι συνάδελφοι, παρακαλώ. 

Πρέπει να πω ότι δεν έθεσα χρόνο, διότι νόμιζα ότι ο κύριος Υπουργός θα απαντούσε σύντομα. Αλλά ήταν υποχρεωμένος, όπως καταλάβαμε όλοι, να απαντήσει εκτενέστερα. 

Αυτό για το οποίο θα σας παρακαλέσω, όμως, είναι τούτο: 'Εχουμε σε συζήτηση ένα νομοσχέδιο. Ο κ. Τσοβόλας έθεσε το θέμα των τροπολογιών. Νομίζω ότι κακώς ετέθη, γιατί η σειρά του ήταν, όταν θα τελειώναμε με την ενότητα. 

Εν πάση περιπτώσει, όμως, εφόσον το ζήτημα ετέθη, αν κατάλαβα καλά, ο κύριος Υπουργός είπε ότι η τροπολογία αυτή, η οποία κατετέθη αρχικώς από δύο συναδέλφους και στην οποία έμεινε η υπογραφή του ενός εκ των δύο, θα συζητηθεί από τον Υπουργό, εφόσον υπάρχει συναίνεση. Διαπίστωσε ότι δεν υπάρχει αυτή η συναίνεση και επομένως δεν έχει νόημα η περαιτέρω συζήτηση. 

'Ομως επειδή ο κύριος Υπουργός μίλησε... 

ΙΩΑΝΝΗΣ ΚΕΦΑΛΟΓΙΑΝΝΗΣ: Μας προκαλεί. 

ΠΡΟΕΔΡΟΣ (Απόστολος Κακλαμάνης): Πρέπει να δώσω το λόγο και στους Κοινοβουλευτικούς Εκπροσώπους και στον κ. Χυτήρη, τον οποίο αφορά -ο κ. Παυλόπουλος δεν είναι εδώ- και θα κλείσουμε. 

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, επειδή έχετε κάνει αγώνες, θέλουμε και τη δική σας τοποθέτηση επί μακρόν. 

ΠΡΟΕΔΡΟΣ (Απόστολος Κακλαμάνης): Τη δική μου τοποθέτηση νομίζω ότι την ακούσατε ήδη. Εμένα μου φθάνει και μου περισσεύει ότι ο Υπουργός δεν θα συζητήσει τροπολογία. Τι άλλο θέλετε; 

Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν θα χρειαστώ το χρόνο που χρειάστηκε ο κύριος Υπουργός -θα είναι ελάχιστος ο χρόνος- γιατί θα είναι ουσιαστικά αυτά που θα πω. 

Μπαίνουν ιδιαίτερα σοβαρά ζητήματα: Το πρώτο θέμα για το οποίο συζητάμε αφορά την ίδια την Εθνική Αντιπροσωπεία, τον Πρόεδρο του Σώματος και το Κοινοβούλιο. 

Γιατί κουβεντιάζουμε για μια εκπρόθεσμη τροπολογία, η οποία είχε δύο υπογραφές και στο τέλος έμεινε μία. Και υποστηρίζει ότι θα συνεζητείτο, ενδεχομένως, ο κύριος Υπουργός, καθηγητής του Συνταγματικού Δικαίου, χωρίς να σέβεται ούτε το Σύνταγμα ούτε τον Κανονισμό της Βουλής- μια εκπρόθεσμη τροπολογία για ένα τόσο μείζον θέμα, όπως εξελίχθηκε και στη διαδρομή. Και εγώ ήμουν βέβαιος ότι εσείς από την 'Εδρα, κύριε Πρόεδρε, δεν θα επιτρέπατε στον κύριο Υπουργό να κάνει συζήτηση για εκπρόθεσμη τροπολογία και για ένα τόσο σοβαρό θέμα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αυτό λέει ο Κανονισμός; 

ΔΗΜΗΤΡΙΟΣ ΣΙΟΥΦΑΣ: Είναι ελάχιστα κολακευτικό για σας, κύριε Υπουργέ, γιατί συγχρόνως είστε και καθηγητής του Συνταγματικού Δικαίου. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ενώ ο κ. Παυλόπουλος δεν είναι; 

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. 

Κύριε Σιούφα, στον Πρόεδρο να απευθύνεστε, επί του θέματος αν θέλετε και χωρίς αιχμές που υποχρεώνουν σε απαντήσεις, όπως αυτήν που κάνετε τώρα για μένα. 

ΔΗΜΗΤΡΙΟΣ ΣΙΟΥΦΑΣ: Με συγχωρείτε, κύριε Πρόεδρε. 

Και έρχομαι τώρα, κύριε Πρόεδρε, σε αυτά τα οποία είπε ο κύριος Υπουργός. Προκάλεσε σε όλους κατάπληξη ότι είδε την τροπολογία. Το σημειώνω και μένω εκεί. 

Σε ό,τι αφορά το συνάδελφο κ. Παυλόπουλο, υπέγραψε μία τροπολογία, ως Βουλευτής και διεπίστωσε ότι αυτό δεν έπρεπε να το κάνει και διόρθωσε με το να αποσύρει την υπογραφή του από αυτήν την τροπολογία. Αλλά το ζήτημα, κύριε Πρόεδρε, είναι άλλο. Για ένα τέτοιο μείζον θέμα, η Κυβέρνηση δεν είχε το θάρρος, τη γενναιότητα, την τόλμη, να πει ότι ο περίφημος νόμος για τον οποίο σεμνύνεται ο κ. Βενιζέλος χρειάζεται, λόγω των αλλαγών που έχουν γίνει, αυτή η τροποποίηση και να φέρει ευθέως στην Εθνική Αντιπροσωπεία αυτήν την τροπολογία, αφού προηγουμένως είχε εξαντλήσει τις συνεννοήσεις και με την 'Ενωση Ιδιοκτητών Ημερησίων Εφημερίδων, που εδρεύει στην Αθήνα και με τις δημοσιογραφικές οργανώσεις και κάνοντας συζήτηση με τις πολιτικές δυνάμεις της χώρας για την αλλαγή την οποία επιχειρεί. Και λέει "είδα" ο κύριος Υπουργός. 

Πρέπει ακόμα, κύριε Πρόεδρε, να σημειώσω ότι είναι θεσμικό το ατόπημα και της ομιλίας του Υπουργού, είναι θεσμικό το ατόπημα για έναν πρόσθετο λόγο ότι αυτού του είδους τα ζητήματα, μεγάλα ζητήματα, από άτεχνους χειρισμούς καταλήγουν σε φιάσκο για την ίδια την Κυβέρνηση, μεταξύ των οποίων ένα είναι και αυτό. 

Και θέλω, κύριε Πρόεδρε, να σημειώσω και κάτι άλλο: Φαίνεται ότι αυτή η διάταξη είναι γρουσούζικη. Και είναι γρουσούζικη υπό την εξής έννοια. Στο νόμο του κ. Βενιζέλου είχε άρθρο 13 και σε άρθρο 13 αναφέρθηκε πάλι στον παρόντα νόμο, για να δικαιολογήσει την απουσία του αρμόδιου Υπουργού. 'Εχει κάνει διαρκή υποθήκη επί των νόμων του και στη διαδρομή που κάνει στα διάφορα υπουργεία ο κύριος Υπουργός, θα έρχεται κάθε φορά για να κάνει τις δουλειές, για να βγάζει τα θέματα έξω από τα διάφορα ζητήματα; 

ΠΡΟΕΔΡΟΣ (Απόστολος Κακλαμάνης): Συντομεύετε κύριε Σιούφα, μιλάτε για άλλα θέματα, που ανοίγουν μια συζήτηση μεγάλη. 

ΔΗΜΗΤΡΙΟΣ ΣΙΟΥΦΑΣ: Και καταλήγω, κύριε Πρόεδρε. 

Σε ό,τι αφορά τη Νέα Δημοκρατία, είναι αντίθετη και με τη μεθοδολογία και με αυτά τα οποία είπε ο κύριος Υπουργός και αυτήν την τροπολογία θα την κατεψήφιζε. Και όχι μόνο αυτό, θα προσέθετε ακόμα χειρότερες τοποθετήσεις και εκφράσεις, αλλά η παρουσία σας στην 'Εδρα και η σοβαρότητα του θέματος δεν επιτρέπει να ξεφύγει κανείς από ένα ζήτημα και ουσίας και τύπου, που δυστυχώς και τα δύο ο κύριος Υπουργός, παρ'ότι καθηγητής του Συνταγματικού Δικαίου απόψε τα αγνόησε. 

Συνεπώς ένα ακόμα φιάσκο, που το πληρώνει και η δημοκρατία και η ελευθερία του Τύπου, από τους άτεχνους και απαράδεκτους χειρισμούς που κάνει η Κυβέρνηση σε τόσο μεγάλα ζητήματα, χωρίς να έχει την τόλμη και τη γεναιότητα να αναλάβει ευθέως τις ευθύνες της. 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου έχει το λόγο. 

Κύριε Πρόεδρε, εάν βάλω δύο λεπτά μπορείτε να συνοψίσετε αυτά που θέλετε να πείτε; 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εγώ, κύριε Πρόεδρε, θα ήθελα με την άδειά σας, για λόγους ουσίας και ισότητας των όπλων, επειδή το θέμα είναι πάρα πολύ σοβαρό να ακούσω τους συναδέλφους που υπέγραψαν. Θέλω να ακούσω τον κ. Χυτήρη και τον κ. Παυλόπουλο. 

Διότι απ' ό,τι κατάλαβα από τον κύριο Υπουργό, σε συνεννόηση μαζί του, υπέγραψαν. 

ΠΡΟΕΔΡΟΣ (Απόστολος Κακλαμάνης): Αφήστε, λοιπόν, να τους ακούσουμε. Αν συμφωνείτε να δοθεί ο λόγος στους εκπροσώπους των κομμάτων και στους δύο συναδέλφους που είχαν υπογράψει την τροπολογία. Γιατί είναι ένα παρεμπίπτον θέμα αυτήν τη στιγμή που υποχρεωθήκαμε να το συζητήσουμε. 

Ορίστε, κύριε Χυτήρη έχετε το λόγο. 

ΓΕΩΡΓΙΟΣ ΣΟΥΡΛΑΣ: Να δοθεί ο λόγος και στους Βουλευτές. 

ΠΡΟΕΔΡΟΣ (Απόστολος Κακλαμάνης): 'Οχι, κύριε Σούρλα. Είμαστε εκτός κάθε διαδικασίας. Δεν θέλω να θεωρηθεί ότι περιορίζω αυτήν τη στιγμή το λόγο. Εάν επρόκειτο να έρθει προς συζήτηση η τροπολογία αυτή, θα μπορούσε κανείς να ζητήσει το λόγο. Αυτήν τη στιγμή και κατά τρόπο πρωθύστερο είμαστε στο θέμα το διαδικαστικό. Εάν επρόκειτο δηλαδή να ρωτήσω το Σώμα αν είναι σχετική ή όχι η τροπολογία αυτή, εάν επρόκειτο ο Υπουργός να τη δεχθεί ως εκπρόθεσμη να συζητηθεί κ.ο.κ. 

Ας ακούσουμε, λοιπόν, τον κ. Χυτήρη, τους εκπροσώπους ή τους Προέδρους των κομμάτων και κλείνει η συζήτηση, τουλάχιστον μετά την τοποθέτηση του κυρίου Υπουργού ότι δεν έχει κανένα λόγο να προχωρήσει σ' αυτήν τη συζήτηση. 

Ορίστε, κύριε Χυτήρη, έχετε το λόγο. 

ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, ευχαριστώ που μου δίνετε το λόγο για να υπερασπίσω την τροπολογία την οποία υπογράφω, υπερασπίζοντας έτσι και την υπογραφή μου στην οποία και εμμένω. 

ΠΡΟΕΔΡΟΣ (Απόστολος Κακλαμάνης): Το δεύτερο μόνο, γιατί η τροπολογία δεν συζητείται. Εσείς όμως με αυτά που ακούσατε αντιλαμβάνομαι ότι αισθάνεστε την ανάγκη να εξηγήσετε γιατ υπογράψατε αυτήν την τροπολογία. 

ΤΗΛΕΜΑΧΟΣ ΧΥΤΗΡΗΣ: Ακριβώς γι' αυτό. Πρέπει να πω ότι δεν κατάλαβα τι ακριβώς είπε ο κ. Σιούφας. Αυτό που θέλω να πω για την τροπολογία αυτή καθ' εαυτή είναι ότι κατ' αρχήν ο χώρος του Τύπου και της διακίνησης των ιδεών είναι ο κατ' εξοχήν ελεύθερος χώρος. Η φιλελευθεροποίηση της κυκλοφορίας του Τύπου είναι ένα αγαθό της δημοκρατίας. Ο νόμος του κ. Βενιζέλου χαρτογραφεί την εποχή εκείνη που πέρασε από τη Βουλή, όπως ο ίδιος είπε, την υπάρχουσα τότε κατάσταση στο χώρο του Τύπου. Τα πράγματα όμως έχουν μια δυναμική, αλλάζουν, ευρωπαϊκή αντιστοίχιση, δεν υπάρχει με το συγκεκριμένο άρθρο του νόμου και επομένως, σύμφωνα με το ευρωπαϊκό δίκαιο, όποιος καταφύγει εκεί καταπίπτει αυτό το συγκεκριμένο. Και αυτό πρέπει να το πω. Δηλαδή αντίκειται στο ευρωπαϊκό δίκαιο. 

'Οσον αφορά το μονοπώλιο για το οποίο υπάρχει προφανώς ο λόγος πρέπει να σας πω ότι το μονοπώλιο στην Ευρώπη καθορίζεται με το τιράζ και όχι με τον αριθμό τίτλων. Μπορεί εγώ να βγάζω πέντε τίτλους και να πουλάει χίλιες εφημερίδες ο κάθε τίτλος μου. Αυτό όμως δεν σημαίνει ότι εγώ έχω μονοπώλιο. 

Επίσης πρέπει να σας πω ότι όσον αφορά τα σχόλια τα οποία ακούγονται ή γράφονται από εδώ και από εκεί, δεν με αφορούν καθόλου. Είμαι σίγουρος και θεωρώ ότι το θέμα είτε συζητηθεί απόψε είτε περάσει είτε όχι, θα επανέλθει στη Βουλή και θα επανέλθει συναινετικά ή θα το επαναφέρουν κάποιοι που σήμερα είναι αντίθετοι με το θέμα αυτό. Αυτό έχει ξανασυμβεί στο Κοινοβούλιο. Πιστεύω δε απολύτως τα υποστηριζόμενα από την τροπολογία, την οποία κατέθεσα και φέρω την ευθύνη της υπογραφής και των λεγομένων μου. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ): 'Οπως ξέρετε, κύριε Πρόεδρε, έχω αποσύρει την υπογραφή μου και βεβαίως η τροπολογία αυτή δεν υποστηρίζεται από μένα. Επειδή όμως αναφέρθηκε το όνομά μου -και το έμαθα- ζήτησα να λάβω το λόγο. 

Πράγματι, συνυπέγραψα την τροπολογία, με την πεποίθηση ότι η τροπολογία αυτή είναι δυνατό να έχει αγαθές επιπτώσεις για τον Τύπο. Αλλά από τη στιγμή κατά την οποία ευθύς εξ αρχής ετέθη ότι είναι δυνατόν να αφορά και ορισμένες συγκεκριμένες περιπτώσεις, δήλωσα ότι αποσύρω την υπογραφή μου από την τροπολογία αυτή. 

Αυτή είναι η πραγματικότητα, κύριε Πρόεδρε και βεβαίως από τη στιγμή εκείνη έπαψα να την υποστηρίζω. 

Θα ήθελα όμως να πω ότι από τη στιγμή κατά την οποία απέσυρα την υπογραφή μου, θα περίμενα -και μιλώ για δήλωση συγκεκριμένου πολιτικού κόμματος- ότι από τη στιγμή που έχει αποσυρθεί από τη Δευτέρα το πρωϊ, δηλώσεις κομμάτων που βγαίνουν σήμερα θα όφειλαν να γνωρίζουν τουλάχιστον αυτήν την πραγματικότητα, τουλάχιστον για να αποδοθεί η αλήθεια σε όλη της τη διάσταση. Αυτή είναι η πραγματικότητα, αυτό ήθελα να πω, δεν αισθάνομαι την ανάγκη να απολογηθώ και δεν μπορώ να υποστηρίξω περαιτέρω ένα πράγμα, από το οποίο είχα αποσύρει την υπογραφή μου. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Κωνσταντόπουλος έχει το λόγο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, το θέμα δεν είναι ούτε διαδικαστικό, ούτε τεχνικό. Είναι θέμα πολιτικό. 'Εχει σχέση με τη λειτουργία των κοινοβουλευτικών θεσμών. 'Εχει σχέση και με την κρίση αξιοπιστίας, την οποία περνάει η πολιτική έναντι της κοινωνίας. 

Τι αποδεικνύεται σήμερα; Αποδεικνύεται ότι πρόκειται περί μιας τροπολογίας, η οποία είναι φωτογραφική. Αποτελεί φωτογραφική ρύθμιση διακίνησης και ανταγωνισμού συμφερόντων στο χώρο του Τύπου. 

Δεύτερον, αποδεικνύεται ότι αυτή η τροπολογία υπογράφεται από στελέχη των δύο μεγάλων κομμάτων, τα οποία σε όλα τα άλλα θέματα έχουν κηρύξει τη διχαστική πόλωση και την ανυπαρξία διαλόγου μεταξύ τους και συμπίπτουν μόνο, προκειμένου για την υποστήριξη κοινής εκπρόθεσμης τροπολογίας με φωτογραφικό χαρακτήρα. 

Αποδεικνύεται, τρίτον, ότι ο κύριος Υπουργός ήθελε την τροπολογία και κατανάλωσε προηγουμένως το χρόνο του σε έναν απολογητικό, υπέρ της νομιμότητας ή μη της εκδόσεως διαφόρων φύλλων, διαφόρων συγκροτημάτων, για να την δικαιολογήσει. Δεν μας αφορά. 

Εάν κάποιος θέλει να υπεραμυνθεί, απολογητικά, της νομιμότητας του ενός ή του άλλου συγκροτήματος, αυτό είναι δικός του λογαριασμός. Δεν μπορεί να έρχεται μέσα στο Κοινοβούλιο μια τέτοια τροπολογία, στην οποία κατά μία περίεργη σύμπτωση συνέπεσαν δύο ηγετικά στελέχη των δύο μεγάλων κομμάτων, υπό την επίνευση του κυρίου Υπουργού, για να εξυπηρετηθεί το πρόβλημα του εκδοτικού ανταγωνισμού. Την ίδια ώρα, γύρω μας συντελούνται γεγονότα, που επηρεάζουν την πολιτική ηρεμία του τόπου, την κοινωνική συνοχή του ελληνικού λαού, την τύχη των θεμάτων εξωτερικής πολιτικής, την πορεία της χώρας στο διεθνές περιβάλλον, ακόμα και την ευρωπαϊκή πολιτική. Για τίποτα απ' αυτά δεν υπήρξε αυτή η σύμπτωση κοινής πρωτοβουλίας, που υπήρξε για την εκπρόθεσμη τροπολογία, γι' αυτήν την επίμαχη και διαβλητή τροπολογία. 

Αποδεικνύεται, τέταρτον, κύριε Πρόεδρε, ότι με τη διαδικασία των εκπροθέσμων τροπολογιών, που εξοικονομούν παρασκηνιακή δήθεν συναίνεση πέρα από τον Κανονισμό της Βουλής και κάτω από τα δικά σας μάτια, προωθείται νομοθετική ρύθμιση αντικανονικά, αντικοινοβουλευτικά, εκπρόθεσμα, μόνο και μόνο για να εξοικονομηθούν αυτά, για τα οποία απελογήθη ο κύριος Υπουργός. Την ήθελε την τροπολογία ο κύριος Υπουργός. Και σε συνεννόηση με δύο εγκρίτους συναδέλφους προωθήθηκε αυτή η μεθόδευση. Αυτό, λοιπόν, προκαλεί. Και δεν είναι υπόθεση του κ. Παυλόπουλου ή του κ. Χυτήρη. Είναι υπόθεση των ηγεσιών του ΠΑΣΟΚ και της Νέας Δημοκρατίας. Κύριε Πρόεδρε, είναι υπόθεση δική σας και δική μας. 'Οχι στο Κοινοβούλιο αυτές οι διαδικασίες. 'Οχι. Οι οποιοιδήποτε θέλουν με αυτές τις διαδικασίες να καταστούμε όλοι συνένοχοι και συνυπεύθυνοι, δεν θα το πετύχουν. 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόκας, έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, με εξέπληξε η ομιλία του κυρίου Υπουργού. Επιβε-βαίωσε τα όσα με είχαν κάνει να ανησυχήσω και να βάλω κατά προτεραιότητα αυτό το θέμα. 

Η ομιλία του απέδειξε, με την αναφορά του στη συγκεκριμένη εφημερίδα ότι η διάταξη ήταν φωτογραφική. 

Ειλικρινά, κύριε Πρόεδρε -γιατί ξέρω τις απόψεις, τις έχετε διατυπώσει πολλές φορές δημόσια- λυπάμαι γιατί με ενέργειες που γίνονται στο παρασκήνιο και με μεθοδεύσεις δυναμιτίζουμε εμείς οι ίδιοι και το Κοινοβούλιο και τα κόμματα, αλλά και την πολιτική ζωή του τόπου. 

Ξέρετε πολύ καλά -είσαστε παλαιότερος κοινοβουλευτικός, αλλά και εγώ θητεύω είκοσι χρόνια στη Βουλή- ότι αυτό που αποκαλύφθηκε από την ομιλία του κυρίου Υπουργού, αποτελεί μία παρασκηνιακή μεθόδευση, που όταν δεν θέλει μια κυβέρνηση να πάρει ευθέως την ευθύνη, συνεννοείται, βάζει Βουλευτή ή Βουλευτές, για να εμφανιστεί μετά να πει αυτά, που ακούσαμε από τον κύριο Υπουργό, τραγικά πράγματα, σε μια κρίσιμη φάση για την πολιτική ζωή του τόπου και τους θεσμούς ότι τάχα αν συμφωνήσουν... 

Τι να συμφωνήσουμε, κύριε Υπουργέ; Ούτε τώρα ούτε αύριο εμείς, ως ΔΗ.Κ.ΚΙ., θα συμφωνήσουμε σε μια τέτοια τροπολογία, η οποία σαφώς έχει σαν στόχο να δέσει πιο σφικτά, στη δημοκρατία και στο λαό, τα δεσμά που στήνουν κάποιοι με τη συμμετοχή και τη δική σας. Είναι πράγματι τραγική αυτή η κατάληξη. 

Και αυτά που είπατε, απολογούμενος εδώ -σας έβλεπα και σας άκουγα, γιατί αυτά είναι πρωτόγνωρα φαινόμενα- ήταν απολογία σε άλλους και όχι στο λαό, που πρέπει να είναι ο πολιτικός προϊστάμενος κομμάτων, Βουλευτών και κυβερνήσεων. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μη φύγετε μόνο. Να μείνετε να ακούσετε την απάντηση. Αυτή είναι η μόνη προειδοποίηση. 

ΔΗΜΗΤΡΙΟΣ ΣΙΟΥΦΑΣ: Μην απειλείτε, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Απευθύνομαι στον κ. Τσοβόλα. 

ΠΡΟΕΔΡΟΣ (Αποστολος Κακλαμάνης): Σας παρακαλώ, κύριοι συνάδελφοι. Πρέπει να συνεισφέρουμε όλοι, ώστε να διατηρηθεί σε ένα επίπεδο αυτή η συζήτηση. 

Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα παρατηρήσατε ότι δυσανασχέτησα την ώρα που αγόρευε ο κύριος Υπουργός και προσπαθούσε, με τη ρητορική δεινότητα που τον διακρίνει, να δικαιολογήσει τα αδικαιολόγητα. 

Εγώ θα ήθελα να πω, όσον αφορά αυτήν την τροπολογία, ότι έρχεται μια τροπολογία -ας μου επιτραπεί η έκφραση- αμαρτωλή για να τροποποιήσει έναν εξίσου αμαρτωλό -και όχι μόνο για το ζήτημα αυτό- νόμο του κ. Βενιζέλου. Εμείς τότε τον καταγγείλαμε τεκμηριωμένα και συγκεκριμένα και αποχωρήσαμε από τη συζήτηση. Γιατί θεωρούμε ότι επιτελεί έγκλημα σε βάρος της δημοκρατίας και του χώρου των μέσων μαζικής επικοινωνίας. 

Σήμερα έρχεται αυτή η τροπολογία, που αφορά -να μην κοροϊδευόμαστε- συγκεκριμένα συγκροτήματα. Και αν είχατε την εντιμότητα, θα τα αναφέρατε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Να τα πείτε εσείς. Εγώ δεν τα ξέρω. 

ΣΤΡΑΤΗΣ ΚΟΡΑΚΑΣ: Τα ξέρετε πολύ καλά. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, δεν τα ξέρω. 

ΣΤΡΑΤΗΣ ΚΟΡΑΚΑΣ: Εσείς να τα πείτε! Τα ξέρετε πολύ καλά. Εσείς τα φωτογραφίζετε και τα ξέρετε. Και δεν μπορέσατε να κρατηθείτε. Και μάλιστα είχατε την απαίτηση να μην αρκεστείτε στην πλειοψηφία του ΠΑ.ΣΟ.Κ., αλλά να ζητήσετε και ευρύτερη συναίνεση. Εγώ είμαι βέβαιος ότι η Νέα Δημοκρατία δεν θα έχει αντίρρηση να σας την δώσει. 

ΣΑΒΒΑΣ ΤΣΙΤΟΥΡΙΔΗΣ: 'Εχουμε, κύριε Κόρακα. 

ΣΤΡΑΤΗΣ ΚΟΡΑΚΑΣ: Και διαφωνώ με τον Πρόεδρο του Συνασπισμού της Αριστεράς και της Προόδου ότι είναι στο μόνο που συμφωνούν. Σε όλα τα βασικά ζητήματα πάτε μαζί, χέρι-χέρι και κυρίως στο μεγάλο δρόμο για την ΟΝΕ! Ο κ. Κωνσταντόπουλος βρίσκει διαφωνίες, γιατί και αυτός συμβαδίζει μαζί σας. 

Αυτά είναι τα εγκλήματα που διαπράττετε σε βάρος του λαού μας. 

Η τροπολογία αυτή για να μη θεωρείται ο κύριος συνάδελφος προσβεβλημένος πρέπει να αποσυρθεί και να μην ξανάρθει. 

Κύριε Πρόεδρε, είναι συγκεκριμένο το συγκρότημα που θέλει να κάνει βδομαδιάτικη εφημερίδα, όπως και άλλα συγκροτήματα. 

Και με την ευκαιρία, επιτρέψτε μου μια κουβέντα ακόμη, κύριε Πρόεδρε. Θέλω να καταγγείλω εδώ στο Σώμα το γεγονός ... 

ΠΡΟΕΔΡΟΣ (Απόστολος Κακλαμάνης): Τώρα, με την ευκαιρία, είπαμε τόσα. Να πείτε και κάτι ακόμη; 

Πάντως δεν είναι συζήτηση αυτή που γίνεται αυτήν τη στιγμή! 

ΣΤΡΑΤΗΣ ΚΟΡΑΚΑΣ: Κύριε Πρόεδρε, είναι πάρα πολύ σημαντικό και είναι σχετικό. Μόνο που αυτό που θα πω περνάει από το παράθυρο. 'Εχετε υπόψη σας ότι ορισμένες εφημερίδες απογευματινές διανέμονται την ίδια ώρα με τις πρωινές. Και έχετε επίσης υπόψη σας ότι ορισμένες άλλες απογευματινές εφημερίδες βγάζουν πρώτη έκδοση, για να χτυπήσουν τις πρωινές, με ολέθριες επιπτώσεις για τον πρωινό Τύπο, αλλά και για τους εργαζόμενους στον Τύπο. Θέλουμε να το καταγγείλουμε αυτό, επειδή εσείς, κύριε Πρόεδρε, έχετε μια ιδιαίτερη ευαισθησία, για να δείτε, πού οδηγεί το όργιο της εύνοιας προς τα μεγάλα τυπογραφικά συγκροτήματα, που είναι σε τελευταία ανάλυση και οι αφέντες σας! 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, θα ήθελα... 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, να μιλήσει και ο Κοινοβουλευτικός Εκπρόσωπος του ΠΑ.ΣΟ.Κ. και να δώσω, αμέσως μετά, το λόγο σε σας, γιατί πρέπει να απαντήσετε. 

Ο κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα είμαι πάρα πολύ σύντομος. 

Πρώτον, δεν κατάλαβα γιατί γίνεται αυτή η συζήτηση, μετά τα όσα δήλωσε ο κύριος Υπουργός, εάν δεν γίνεται μόνο για τη δημιουργία εντυπώσεων. 

Δεύτερον, εάν η τροπολογία γινόταν αποδεκτή, δεν θα αφορούσε ένα και μόνο συγκρότημα, όπως υπονοούν όλοι οι συνάδελφοι. 

Δεν κατάλαβα, λοιπόν, γιατί γίνεται όλη αυτή η συζήτηση, μετά τη δήλωση του κυρίου Υπουργού ότι, εάν δεν γίνει αποδεκτή, την αποσύρει. Γιατί, λοιπόν, χάνουμε το χρόνο μας; 

ΠΡΟΕΔΡΟΣ (Απόστολος Κακλαμάνης): Νομίζω ότι ο κ. Γεωργακόπουλος... 

ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, ένα ερώτημα θέλω να κάνω. 

ΠΡΟΕΔΡΟΣ (Απόστολος Κακλαμάνης): 'Οχι, κύριε Καρατζαφέρη, δεν δικαιούσθε να βάλετε ερώτημα. 

(Θόρυβος - διαμαρτυρίες από την πτέρυγα της Νέας Δημοκρατίας) 

Παρακαλώ να μη γράφεται τίποτε απ' ό,τι λέει ο κύριος συνάδελφος, γιατί δεν του δίνω το λόγο. 

Να απαντήσει ο κύριος Υπουργός τώρα. Γιατί πράγματι, έχει δίκιο ο κ. Γεωργακόπουλος, η συζήτηση αυτή δεν έχει αντικείμενο και το είπα απαντώντας σε έναν εκ των συναδέλφων. 

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε, θα μας επιτρέψετε να διαφωνήσουμε. 

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Εχει σχέσεις με τα διαπλεκόμενα; Και τους επιτρέπετε να μιλούν έτσι για τη Νέα Δημοκρατία; 

ΠΡΟΕΔΡΟΣ (Απόστολος Κακλαμάνης): Κοιτάξτε, αφ' ης ο Υπουργός είπε ότι δεν έχει λόγο, κατά την άποψή του, όπως το εξέθεσε να δεχθεί να συζητηθεί αυτή η τροπολογία, έληξε εκεί το θέμα. Από εκεί και πέρα, θα μου πείτε γιατί έδωσα το λόγο. Γιατί αν δεν σας έδινα το λόγο θα διαμαρτυρόσασταν ότι φιμώνεσθε και διάφορα άλλα. 

Ορίστε, κύριε Υπουργέ, έχετε το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, ακούγοντας τους κυρίους Αρχηγούς των κομμάτων και τους Κοινοβουλευτικούς Εκπροσώπους, πλην του εκπροσώπου του ΠΑ.ΣΟ.Κ. μου ήρθε στο νου ο στίχος, "δεν ήμουν εκεί, βάραγε τον αέρα". Διότι κυκλώσαν όλοι το πρόβλημα, αλλά το όνομα δεν το είπε στη Βουλή κανείς πλην εμού. 

Εγώ σηκώθηκα και είπα στη Βουλή ότι διερεύνησα αν η τροπολογία αφορά το "ΒΗΜΑ" που μετατρέπεται σε ημερήσια εφημερίδα και διαπίστωσα ότι δεν αφορά το "ΒΗΜΑ" η τροπολογία, διότι το "ΒΗΜΑ" δεν εμπίπτει στο φραγμό αυτό. 

'Ακουσα όμως εδώ να αναπτύσσονται διάφορα δίπολα τα οποία είναι πολύ ενδιαφέροντα. 

Ο κ. Κωνσταντόπουλος προφανώς θέλει να υποτάξει τα πάντα σε ένα και μόνο δίπολο με το οποίο λειτουργεί, "εισαγγελέας-κατηγορούμενος". Μπορεί να απολαμβάνει τον εισαγγελικό του ρόλο, ερήμην. Η Κυβέρνηση δεν είναι κατηγορούμενη και δεν αποδέχεται καμία μομφή. Κυρίως δεν αποδέχεται τη μομφή ότι κάνει συνεννοήσεις προκειμένου να εδραιωθεί μια συναίνεση. 

Ναι, καλό είναι να γίνονται συνεννοήσεις για να υπάρχει συναίνεση. Την κυβέρνηση Τζαννετάκη, που την οργανώσατε; Μέσα στη Βουλή ή εκτός Βουλής; Που διαμορφώσατε την πλειοψηφία, κύριε Κωνσταντόπουλε; Την διαμορφώσατε εδώ την πλειοψηφία προκειμένου να ψηφιστεί η κυβέρνηση Τζαννετάκη; 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Παρακαλώ μην τον διακόπτετε. Να τελειώσουμε κάποτε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Ολα γίνονται κατά την διάρκεια της συζήτησης; Τίποτε δεν προετοιμάζουμε; 

Επίσης πρέπει να πω ότι με εξέπληξε ο κ. Σιούφας. Γνωρίζω ότι ο κ. Σιούφας είναι ένας εξαιρετικά συγκροτημένος και συγκρατημένος συνάδελφος. Εκπροσωπεί επαξίως την Αξιωματική Αντιπολίτευση. Είχε κανένα λόγο να χρησιμοποιήσει εμένα ως "καραμπόλα" για να ψέξει τον κ. Παυλόπουλο; 

'Επρεπε εγώ να είμαι η "καραμπόλα" του κ. Σιούφα για να μεμφθεί τον κ. Παυλόπουλο, επειδή συμπίπτει και οι δυο να είμαστε καθηγητές; Δεν το θεωρώ μειονέκτημα. Και επειδή δεν το θεωρώ μειονέκτημα αλλά πλεονέκτημα, πρέπει να σας πω ότι οι εκπρόθεσμες τροπολογίες είναι πρόβλεψη του Συντάγματος και του Κανονισμού της Βουλής. Ο Κανονισμός θέλει και ρυθμίζει και τις εκπρόθεσμες τροπολογίες, αν υπάρχει συνάφεια με το αντικείμενο και αν υπάρχει συμφωνία της Κυβέρνησης. 

Δεν έτυχε ο κ. Σιούφας να υποβάλει ποτέ ως Βουλευτής εκπρόθεσμη τροπολογία ή να αποδεχθεί, ως Υπουργός, εκπρόθεσμη τροπολογία; Δηλαδή για πρώτη φορά τώρα γνωρίζει το αντικείμενο αυτό; Τώρα για πρώτη φορά γίνεται η παρθενική εφαρμογή του θεσμού των εκπρόθεσμων τροπολογιών; 

Υπάρχει, λοιπόν, στην Αίθουσα αυτή πράγματι ένα φιάσκο, όντως, το οποίο αφορά το κόμμα της Νέας Δημοκρατίας. 

(Θόρυβος-διαμαρτυρίες από την πτέρυγα της Νέας Δημοκρατίας) 

Διότι οφείλει να έχει στοιχειώδη ενότητα και στοιχειώδη σοβαρότητα. Και να δώσω και μια συμβουλή; Οφείλει να προστατεύει και τα σημαντικά στελέχη της. 

(Θόρυβος-διαμαρτυρίες από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Παρακαλώ, ησυχία! 

(Θόρυβος-κωδωνοκρουσίες) 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Οφείλει να προστατεύει τα σημαντικά στελέχη της που είναι και λίγα. Είναι λίγα τα στελέχη αυτά, ας τα προστατεύει. 

(Θόρυβος-διαμαρτυρίες από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Παρακαλώ κύριοι συνάδελφοι, έχετε και Κοινοβουλευτικό Εκπρόσωπο. Τι είναι αυτά τα πράγματα; 

(Θόρυβος-κωδωνοκρουσίες) 

Παρακαλώ να μη γράφεται καμία διακοπή, καμία κραυγή. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Πρέπει επίσης να τονίσω -συμφωνώ με τον κ. Χυτήρη στην παρατήρησή του- ότι υπάρχει όντως πολύ σοβαρό πρόβλημα φιλελευθερισμού και ανταγωνισμού. 

Κυρίες και κύριοι συνάδελφοι, η ενιαία αύξηση της τιμής των εφημερίδων, με εναρμονισμένη πρακτική όλων των επιχειρήσεων, οδήγησε σε αύξηση του πληθωρισμού κατά 0,1%. Υπάρχει, λοιπόν, ένα σοβαρότατο πρόβλημα στην αγορά του Τύπου και πράγματι, κάποια στιγμή η Βουλή θα κληθεί να το αντιμετωπίσει. 

Για να έχουμε όμως καλό ερώτημα: Τι σας ενοχλεί; Σας ενοχλεί σε τελευταία ανάλυση ο πλουραλισμός; Σας ενοχλεί η ελευθερία του Τύπου; 

(Διαμαρτυρίες από την πτέρυγα της Νέας Δημοκρατίας) 

Δεν γνωρίζετε τι σας ενοχλεί και καλό θα ήταν κάποια στιγμή να ισορροπήσετε και να αποφασίσετε. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, ολοκληρώστε παρακαλώ. 

(Θόρυβος-διαμαρτυρίες από την πτέρυγα της Νέας Δημοκρατίας) 

Κύριε συνάδελφε, σας παρακαλώ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ο ν.2328 πρέπει να εφαρμόζεται, είναι ένας καλός νόμος ή όχι; 'Εχω την εντύπωση ότι θέλετε να εφαρμόζεται. 

(Θόρυβος-διαμαρτυρίες) 

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Θα διακόψω τη συνεδρίαση. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Βοηθήστε, λοιπόν, να εφαρμοσθεί. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο. 

(Θόρυβος-διαμαρτυρίες) 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, θα με υποχρεώσετε να σας ανακαλέσω στην τάξη. Για ποιο λόγο θορυβείτε; Δεν γράφεται τίποτα από όσα κραυγάζετε. Τι νόημα έχουν οι κραυγές; Είναι σοβαρά πράγματα αυτά να κραυγάζουμε χωρίς νόημα; 

(Θόρυβος-διαμαρτυρίες) 

Επαναλαμβάνω, αυτά τα οποία κραυγάζετε, δεν γράφονται. Απλώς δεν διατηρείτε την ψυχραιμία σας, όπως πρέπει να κάνετε. Παρακαλώ να ηρεμήσετε. Εγώ θα δώσω ένα λεπτό το λόγο σε όσους μίλησαν, θα μιλήσει μετά ο Υπουργός για δύο λεπτά -κύριε Υπουργέ, δεν θα τα υπερβείτε- και θα κλείσει η συζήτηση εκεί. Παρακαλώ, όσοι θα μιλήσετε, να μην ανοίγετε άλλα θέματα. Για να δείτε πόσο δίκιο έχω άλλες φορές που δεν δίνω σε κανέναν το λόγο. Ορίστε τι αποτέλεσμα έχουμε. 

ΔΗΜΗΤΡΙΟΣ ΣΙΟΥΦΑΣ: Θα απαντήσω με μία ρήση ποιητή, λέγοντας στον Υπουργό το "πού είσαι που έδειχνες που θα γινόσουν άλλος"; 

Επίσης θέλω να πω ότι η δεύτερη ομιλία του κυρίου Υπουργού ήταν χειρότερη από την πρώτη και βρίσκονται σε ελεύθερη πτώση και τα επιχειρήματα και το φιάσκο της Κυβέρνησης, το καινούριο φιάσκο. 

Η Νέα Δημοκρατία τοποθετήθηκε με καθαρότητα και σαφήνεια απέναντι στο θέμα και εξέφρασε με επιχειρηματολογία την αντίθεσή της. Σε ό,τι αφορά αυτά που είπε ο Πρόεδρος, κ. Κωνσταντόπουλος για τη Νέα Δημοκρατία δεν θα έλεγα ότι τα επιστρέφω -τον σέβομαι ως Aρχηγό κόμματος- αλλά μόνο τούτο να θυμηθείτε, κύριε Πρόεδρε: Υπήρξατε Υπουργός Κυβερνήσεως που την στήριζε και το ΠΑ.ΣΟ.Κ. και η Νέα Δημοκρατία γι' αυτό το οποίο είπατε. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Κωνσταντόπουλε, έχετε το λόγο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, ορισμένα στελέχη της Κυβέρνησης διακατέχονται από το αυτάρεσκο σύνδρομο να ακούν την ομιλία τους και να νομίζουν ότι όλους μπορούν να τους χειρισθούν ως ταχυδακτυλουργοί, ότι όλα μπορούν να τα τιθασσεύουν ως φακίρηδες. Καλό είναι να εγκαταλείψουν αυτό το σύνδρομο της αυταρέσκειας και της φιλαρέσκειας. Σε τελευταία ανάλυση σε τούτον τον τόπο, κύριε Υπουργέ της Ανάπτυξης "ο καθείς και τα όπλα του". 

Αναζητείστε τα στηρίγματά σας εκεί που θέλετε και εμείς εκεί που λέει η συνείδησή μας. Στη Βουλή δεν θα έρθουμε ποτέ να υπερασπισθούμε ρυθμίσεις συμφερόντων. 

'Εχετε την ευθύνη, διότι πολλές από τις νομοθετικές ρυθμίσεις που φέρνουν κυβερνητικά στελέχη ενισχύουν το θανάσιμο εναγκαλισμό του πολιτικού μας συστήματος από τα διαπλεκόμενα και από εξωθεσμικά κέντρα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Παρενθοντολογείτε όσο θέλετε. Λυπάμαι γιατί είστε νέος άνθρωπος και νέος πολιτικός με φιλοδοξίες. Εάν νομίζετε ότι με αυτές τις επενδύσεις στο παρελθόν θα στηρίξετε τις φιλοδοξίες σας, την ώρα που εσείς έρχεστε εδώ στη Βουλή και χωρίς να είναι της αρμοδιότητάς σας υπεραμύνεστε μιας τροπολογίας προς εξυπηρέτηση συμφερόντων, ε, τότε να ξέρετε ότι δεν μπορεί να κοροϊδεύετε για πολύ καιρό τους πάντες. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, τελειώστε σας παρακαλώ! 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδρου): Τελειώνω με μία ακόμη παρατήρηση προς τον κύριο Υπουργό. Κάποτε σε έναν καθηγητή του είπαν "ικανός ο μαθητής σου" και εκείνος απάντησε "ναι, ικανός για όλα". 

ΠΡΟΕΔΡΟΣ (Απόστολος Κακλαμάνης): Ο κ. Χυτήρης έχει το λόγο. 

ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, θα ήθελα δύο φράσεις μόνο να πω. Ο χώρος των Μέσων Μαζικής Ενημέρωσης ίσως να χρειάζεται πολλά, όχι όμως περιορισμούς αυτού του είδους. Γιατί είναι λάθος. Και είναι λάθος και το ξέρουν όλοι. Επειδή είμαστε στην Ευρωπαϊκή 'Ενωση και θα είμαστε πολύ περισσότερο, να σας πω ότι αυτό δεν εφαρμόζεται στην Ευρωπαϊκή 'Ενωση. 

Υπερασπίζομαι επομένως την υπογραφή μου και τις απόψεις μου πάνω σ' αυτό, πάνω στην φιλελευθεροποίηση του Τύπου. 

(Θόρυβος από την πτέρυγα της Νέας Δημοκρατίας) 

Σας ανέφερα και πάλι το παράδειγμα ότι δεν είναι θέμα τίτλων. Το μονοπώλιο είναι θέμα τιράζ και όχι τίτλων. Μπορεί να βγάζει κανείς τέσσερις, πέντε τίτλους και να έχει πολύ μικρό τιράζ. Ποιο μονοπώλειο έχει σ' αυτήν την περίπτωση; Δεν απαντάτε επί της ουσίας. 'Εχετε άλλα στο μυαλό σας. Θα διαψευθείτε απ' αυτά που έχετε στο μυαλό σας. Το θέμα αυτό θα επανέλθει στη Βουλή και θα το υποστηρίζετε εσείς οι ίδιοι που σήμερα το κατακρίνετε. 

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, για να καταλάβω τελικά μετά απ' αυτήν τη συζήτηση, δεν κάνει δεκτή την τροπολογία ο κύριος Υπουργός; 

ΠΡΟΕΔΡΟΣ (Απόστολος Κακλαμάνης): Είναι προφανές ότι δεν θα συζητηθεί η τροπολογία αυτή. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Εγώ θα ήθελα να πω μια κουβέντα, ότι πράγματι ο κύριος Υπουργός με τη δεύτερη παρέμβασή του επιβεβαίωσε τα όσα καταγγείλαμε. Το γεγονός ότι αναγκάστηκε, ένιωσε αναγκασμένος, να καταφύγει πάλι στο τετριμμένο περί κυβέρνησης Τζαννετάκη, ξεχνώντας φυσικά την κυβέρνηση Ζολώτα, γιατί τότε η επάρατη Δεξιά αγίασε και ο "προδότης Μητσοτάκης", ο εφιάλτης, έγινε "ο Κώστας μου", δείχνει σε πόσο αδύνατη θέση βρίσκεται. Εγώ θα ήθελα να του πω μονάχα το γνωστό "στου κρεμασμένου το σπίτι, ας μη μιλάει για σκοινί", γιατί για τα χάλια τα σημερινά στα Μέσα Μαζικής Ενημέρωσης φέρνει βασική ευθύνη. 

Στον συνάδελφο κ. Χυτήρη να πω ότι ειλικρινά, δεν μπόρεσα να διανοηθώ ότι η τροπολογία του -δεν το είχα καταλάβει- αφορούσε εκδοτικούς οίκους που βγάζουν τιράζ χιλίων φύλλων καθημερινά. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, παρέλειψα, ελλείψει χρόνου, στην προηγούμενη τοποθέτησή μου να απαντήσω στον κολοφώνα της αγόρευσης του κ. Τσοβόλα, ο οποίος είπε: "απολογείστε κάπου αλλού, δεν αναφέρεστε στη Βουλή και στον ελληνικό λαό". 

Το πού αναφέρεται ο καθένας μας θα το κρίνουμε αύριο το πρωί από τον τρόπο με τον οποίον συγκεκριμένα έντυπα θα αντιμετωπίσουν και θα προβάλουν τις τοποθετήσεις συγκεκριμένων προσώπων στην Αίθουσα αυτή. Θα δούμε αύριο ποια έντυπα θα επιχαίρουν για τα όσα είπαν εδώ μέσα κάποιοι. Πάντως, δεν θα επιχαίρει κανείς για τα όσα είπα εγώ, κανένα έντυπο. Και σημειώστε το καλά αυτό. 

(Θόρυβος από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Παρακαλώ! Γιατί δεν τον αφήνετε να μιλήσει; Δεν το δικαιούται; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οσον αφορά τον κ. Κωνσταντόπουλο, σημείωσα με ιδιαίτερη προσοχή την αναφορά του στο "αυτάρεσκο σύνδρομο". Προφανώς, ο κ. Κωνσταντόπουλος κρίνει και πάλι εξ ιδίων τα αλλότρια. Το συνηθίζει. 

Πρέπει όμως να εξηγήσω σε όλους και ιδίως στον κ. Κόρακα, γιατί μνημόνευσα την κυβέρνηση Τζαννετάκη. Τη μνημόνευσα γιατί η κυβέρνηση Τζαννετάκη με Υπουργό Εσωτερικών τον Πρόεδρο του Συνασπισμού, εισήγαγε στη Βουλή και ψήφισε το ν. 1866/89 με τον οποίο θεσπίζεται η συγκέντρωση μέσων ενημέρωσης και ανατίθενται τα ηλεκτρονικά μέσα ενημέρωσης προνομιακά στους εκδότες του γραπτού Τύπου. 

(Θόρυβος στην Αίθουσα) 

Μη γελάτε, κύριε Κωνσταντόπουλε. Αυτή είναι η μήτρα της συγκέντρωσης και της διαπλοκής. Φέρετε ιστορική ευθύνη. Και καλό είναι να το θυμάται αυτό κάθε κόμμα και να το μνημονεύσετε και στην "ΑΥΓΗ". 

Πρέπει επίσης για την αρμοδιότητα να τονίσω δεν περίμενα και αυτήν την αποστροφή πως εδώ βρίσκομαι εκ μέρους της Κυβέρνησης και ό,τι λέω το λέω εκ μέρους της Κυβέρνησης και σε συνεννόηση με τον αρμόδιο Υπουργό. Τα λέω αυτά και επειδή γνωρίζω την ιστορία του πράγματος και επειδή έτυχε να εισηγούμαι το νομοσχέδιο του Υπουργείου Ανάπτυξης. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Τώρα για την ταμπακέρα. Εγώ έθεσα έναν πήχυ που υπερβαίνει την πλειοψηφία και που θέτει εδώ έναν κανόνα συμπεριφοράς όλων μας. Υπάρχει ευρεία συναίνεση; Αποδέχομαι τη συζήτηση της τροπολογίας. Δεν υπάρχει; Μου περισσεύει η τροπολογία. 

Ο καθένας θα παίρνει την ευθύνη του εδώ μέσα. Η ευθύνη για τον τόπο αυτό δεν ανήκει μόνο στην Κυβέρνηση. Ανήκει κυρίως στην Κυβέρνηση και στην Πλειοψηφία, αλλά ανήκει σε όλα τα κόμματα... 

ΠΡΟΕΔΡΟΣ (Απόστολος Κακλαμάνης): Καλώς, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): ...και κυρίως σε όσα έχουν θεσμικό ρόλο, όπως η Αξιωματική Αντιπολίτευση. 

(Θόρυβος στην Αίθουσα-κωδωνοκρουσίες) 

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι! 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Δεν θα τελειώσουμε έτσι. Κάντε μου τη χάρη! Τι είπε; 'Οτι αύριο θα γράφουν οι εφημερίδες.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μία φράση μόνο, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θα ήθελα να απαντήσω στον κύριο Υπουργό: 'Οσον αφορά το ΔΗ.Κ.ΚΙ. και εμένα, αυτά που είπατε δεν μας αγγίζουν καθόλου. Εμείς δεν κάνουμε επιλογή μεταξύ των εκμεταλλευτών του λαού ούτε εκείνων που εκφράζουν τους εκμεταλλευτές του λαού. 

(Θόρυβος στην Αίθουσα) 

ΓΕΩΡΓΙΟΣ ΣΟΥΡΛΑΣ: Να ακούσουμε και τη δική σας άποψη, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Επειδή ένας συνάδελφος με ρωτάει για τη δική μου άποψη -προφανώς δεν με άκουσε μέχρι τώρα- πρέπει να γνωρίζετε ότι η άποψή μου είναι το αποτέλεσμα αυτής της συζητήσεως και όχι αυτά που ελέχθησαν. 

Κύριοι συνάδελφοι, επανερχόμαστε στο νομοσχέδιο. 'Οπως είπαμε, αύριο θα συζητηθούν οι τροπολογίες για την εισοδηματική πολιτική και απόψε τελειώνουμε τη δεύτερη ενότητα των άρθρων του νομοσχεδίου. 

Ο κύριος Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, εάν ο κύριος Υπουργός ως εκπρόσωπος της Κυβέρνησης από την αρχή έλεγε ότι η τροπολογία αυτή δεν θα συνεζητείτο, δεν θα γινόταν όλη αυτή η συζήτηση. Δυστυχώς, δεν είχε το θάρρος. 

(Στο σημείο αυτό, την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

(Θόρυβος στην Αίθουσα) 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριοι συνάδελφοι! 

ΑΝΑΣΤΑΣΙΟΣ ΚΑΡΑΜΑΡΙΟΣ: Επανέρχομαι όμως στο νομοσχέδιο. Σε αντίκρουση των όσων είπατε, αξιότιμε κύριε Υπουργέ, σε ό,τι αφορά το άρθρο 6 και το άρθρο 7, θα ήθελα να σας πω ότι ο νομοθέτης όταν έκανε το νόμο για τις λατομικές περιοχές, η βούλησή του ήταν κάποτε να γίνουν συγκεκριμένες λατομικές περιοχές για να εξαλειφθεί αυτό το κομφούζιο των λατομείων. 

Δυστυχώς, όμως, αν θα δείτε προσεκτικά τη διατύπωση του άρθρου 7, δεν υπάρχει καμία σύνδεση σε ό,τι αφορά τις λατομικές περιοχές στις προθεσμίες παρατάσεως των λατομικών περιοχών με εκείνων της εκδόσεως των αδειών. 

Εάν στην παράγραφο 1 του άρθρου 7, κύριε Υπουργέ, έλεγε ότι η ισχύς των αδειών εκμετάλλευσης των λατομείων μαρμάρων κλπ., για εκείνες τις περιπτώσεις που ακόμη δεν καθορίστηκαν λατομικές περιοχές, τότε και μόνο θα υπήρχε η σκοπιμότητα του άρθρου 7. 

Ισχυριστήκατε όμως, εντελώς αβάσιμα -προσέξτε το- ότι τάχα δεν μιλάμε για άδειες, οι οποίες δεν έχουν λήξει. 'Ομως, η παράγραφος 3, του άρθρου 7 λέει: "Αν η ισχύς των αδειών εκμετάλλευσης δεν έχει λήξει...". 'Αρα υπάρχουν περιπτώσεις αδειών που έχουν λήξει. Και στην παράγραφο 4, του άρθρου 7, αναφέρεται ότι μέχρι την έκδοση της απόφασης η εκμετάλλευση των λατομείων συνεχίζεται ... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μου επιτρέπετε; 

ΑΝΑΣΤΑΣΙΟΣ ΚΑΡΑΜΑΡΙΟΣ: Παρακαλώ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Το άρθρο 7 αφορά λατομεία μαρμάρου και όχι αδρανών υλικών. 

ΑΝΑΣΤΑΣΙΟΣ ΚΑΡΑΜΑΡΙΟΣ: Και βιομηχανικών ορυκτών λέει. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν είναι τα αδρανή υλικά. 

ΑΝΑΣΤΑΣΙΟΣ ΚΑΡΑΜΑΡΙΟΣ: Και οι λατομικές περιοχές έχουν μάρμαρα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Λατομικές περιοχές προβλέπονται στο άρθρο 6 για τα αδρανή υλικά. Το άρθρο 7 αφορά μάρμαρα και βιομηχανικά ορυκτά. 

ΑΝΑΣΤΑΣΙΟΣ ΚΑΡΑΜΑΡΙΟΣ: 'Οχι, με συγχωρείτε και για λατομεία μαρμάρων υπάρχουν λατομικές περιοχές. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι. 

ΑΝΑΣΤΑΣΙΟΣ ΚΑΡΑΜΑΡΙΟΣ: Εν πάση περιπτώσει. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Για να σας διευκολύνω το λέω. 

ΑΝΑΣΤΑΣΙΟΣ ΚΑΡΑΜΑΡΙΟΣ: Θέλω να σας προσθέσω το εξής: Στην παράγραφο 5, που επανατροποποιείται η παράγραφος 3 του άρθρου 18, που είπατε σχετικά με το λατομείο της Νισύρου, σωστά έχετε προσθέσει αυτήν την προσθήκη, αλλά δεν τη συνδέσατε με το αν θα ισχύει η παράγραφος 3, όπως αντικαθίσταται με την παράγραφο 5, όπου εκεί λέει ότι η παράταση μπορεί να γίνει με μονομερή δήλωση. 

Αυτό, όπως καταλαβαίνετε, αναιρεί την προσθήκη που κάνετε, διότι στη συγκεκριμένη περίπτωση του λατομείου, που έχουμε τη διαμαρτυρία του Δήμου Νισύρου, την οποία σας έχουν στείλει και θα την καταθέσω στα Πρακτικά για να υπάρχει, αντιλαμβάνεσθε ότι με τη μονομερή δήλωση ... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Συμφώνησε ο δήμαρχος. 

ΑΝΑΣΤΑΣΙΟΣ ΚΑΡΑΜΑΡΙΟΣ: Εγώ έχω μία επιστολή που λέει άλλα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κοινοποίησε έγγραφο στον Γενικό Γραμματέα του Υπουργείου ... 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, σας παρακαλώ πολύ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Σας το λέω για να το ελέγξετε. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, θα απαντήσετε μετά. 

ΑΝΑΣΤΑΣΙΟΣ ΚΑΡΑΜΑΡΙΟΣ: Αυτήν τη στιγμή η μονομερής δήλωση δεν κατοχυρώνει είτε τη Νίσυρο είτε οποιεσδήποτε άλλες περιπτώσεις, εφόσον δίνουμε πλέον την ευχέρεια και μόνο στον εκμεταλλευτή του λατομείου μονομερώς να παρατείνει τη σύμβαση. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δείτε το έγγραφο, γιατί... 

ΑΝΑΣΤΑΣΙΟΣ ΚΑΡΑΜΑΡΙΟΣ: Δεν ξέρω τι λέει. Εγώ μιλάω για το νομοσχέδιο. Τι λέει ο δήμαρχος είναι άλλο πράγμα. Εγώ αναφέρω τι λέει το νομοσχέδιο. 

Εις ό,τι αφορά το άρθρο 8, εκεί, κύριε Υπουργέ, λέτε ότι όποιος εκμεταλλεύεται ή εξορύσσει ή αποκομίζει αδρανή υλικά κλπ., τιμωρείται. Η λέξη "αποκομίζει" πρέπει να αφαιρεθεί, διότι δεν εμπίπτει στη διάταξη του λατομείου. Ο εκμεταλλευτής του λατομείου είναι εκείνος που εκμεταλλεύεται ή εξορύσσει. Η αποκόμιση μπορεί να γίνει με ένα μεταφορέα, ο οποίος αγόρασε προφανώς το εμπόρευμα και έρχεστε εσείς να βάλετε πέντε εκατομμύρια ή πενήντα εκατομμύρια δραχμές πρόστιμο στο μεταφορέα αυτό. Η λέξη, λοιπόν, "αποκομίζει" πρέπει να φύγει. 

Εις ό,τι αφορά το άρθρο 10, κύριε Υπουργέ, γιατί στις οφειλές των δήμων μέχρι τριάντα εκατομμύρια (30.000.000) δραχμές οι δόσεις είναι δεκαοκτώ και οι δόσεις των οφειλών των άλλων ανεβαίνουν; Μην ξεχνάτε ότι οι οφειλές των τριάντα εκατομμυρίων (30.000.000) είναι στους μικρούς δήμους, αυτούς που συνενώσατε τώρα, και έχουν περισσότερη ανάγκη. Νομίζω, λοιπόν, ότι οι δόσεις εκεί πρέπει να αυξηθούν προς τα πάνω, αν θέλουμε να βοηθήσουμε τους μικρούς δήμους, οι οποίοι δεν έχουν τη δυνατότητα να εξοφλήσουν. Για ποιο λόγο βάλατε εβδομήντα οκτώ δόσεις στους μεγάλους δήμους, οι οποίοι έχουν εξίσου τη δυνατότητα να εξοφλήσουν τις οφειλές; 

Για το άρθρο 14, κύριε Υπουργέ, είπατε ότι πρέπει να αλλάξει ο τίτλος του. Εγώ θα έλεγα το εξής: Γιατί αυτός ο τρόπος επιλύσεως των διαφορών να μην επεκτείνετε και για όλες τις περιπτώσεις λατομείων αμφισβητήσεως του ιδιοκτησιακού καθεστώτος; 

Στην παράγραφο 1, του άρθρου 14 λέτε: "Σε περίπτωση αμφισβητήσεως εκ μέρους του δημοσίου ...". Υπάρχουν όμως και αμφισβητήσεις του δημοσίου -το ξέρω πολύ καλά- σε ένα μικρό π.χ. λατομείο στην Κάλυμνο. Γιατί δεν δίνουμε και εκεί αυτό το δικαίωμα και περιοριζόμεθα μόνο στις περιπτώσεις που αναφέρει το άρθρο; Δείτε το αυτό, σας παρακαλώ πολύ. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Κηπουρός έχει το λόγο. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, τα κόμματα είναι ιδέες, τα ΜΜΕ είναι αγορά. Αν δεν έχεις ιδέες, γίνεσαι υφιστάμενος της αγοράς. Τα υπόλοιπα είναι καλαμπούρια! 

Στην ουσία αυτό που διανύουμε σήμερα, είναι μία περίοδος εκφασισμού της δημόσιας ζωής και το βλέπουμε, αν θέλετε, σ' αυτό το φαινόμενο που αντικατέστησε τη δημοκρατία και είναι η τηλεκρατία. Στην ουσία, αν θέλετε, μπορούμε να δούμε ακόμη και τη δημόσια τηλεόραση, που τελευταία παρουσιάζεται με ένα φιλοκεμαλιστικό πρόσωπο. Και χθες το βράδυ είδα μία εκπομπή που τραβούσα τα μαλλιά μου. Υπήρχε μία συζήτηση φιλοκεμαλιστική με φιλοκεμαλιστές, που έχουν αποδείξει αυτόν τον φιλοκεμαλισμό τους στη δημόσια ελληνική κρατική τηλεόραση. Τι άλλο να πούμε! 

Να μπω στο θέμα τώρα: Στην ομιλία μου στις 9 Μαρτίου, χαρακτήριζα αυτό το ζήτημα με τις λατομικές περιοχές σαν παρενέργεια του 2004 και επομένως και όλων των μεγάλων έργων της Αθήνας, αλλά και των παρεπομένων έργων, όπως είναι η Γ' Αθηνών στα Μεσόγεια. Θα πω παρακάτω τι εννοώ. 'Ολα αυτά απέκτησαν μια "νομιμότητα" από τη διεκδίκηση και ανάληψη των Ολυμπιακών Αγώνων. Δίπλα στην υπόγεια πόλη του Mετρό προστέθηκε μία εκ μισού εκατομμυρίου επίγεια πόλη των Σπάτων και δίπλα σ' αυτές και το Ολυμπιακό Χωριό, που μετατρέπουν την Αθήνα σε μια πολύπολη ή για να πω καλύτερα σε μια χωριόπολη. 

Η παράταση αυτή που δίνεται, τι είναι; Είναι διαιώνιση του χρόνιου παραμορφωτικού καθεστώτος στην ιερή αττική γη. Αυτό το μοντέλο που προωθεί το νομοσχέδιο με τις λατομικές ζώνες, ποιον Αθηναίο και ποιον 'Ελληνα πολίτη μπορεί να εκφράσει; Ποιον 'Ελληνα πλην μπετατζήδων; 'Αντε και λίγο την Σοφοκλέους από σπόντα, λόγω τεχνικών και κατασκευαστικών εταιρειών, που θα πάρουν πάνω τους, την οικονομία του τζόγου. Δεν αντλεί νομιμότητα ούτε από την ιστορία ούτε από την παραγωγική οικονομία ούτε από τη γεωγραφία ούτε από την πολιτική και ούτε από την ηθική. Μόνο από την ψυχοπαθολογία μπορεί κανείς να χρησιμοποιήσει και να αντλήσει κάποια επιχειρήματα, όπως είναι η εκλογίκευση, για να δικαιολογήσει τους στόχους της. Μάλιστα όλα αυτά να τα νομιμοποιεί ένα κόμμα που ξεκίνησε σαν περιφερειακό. 

Εγώ πιστεύω, βέβαια, ότι πριν απ' αυτήν την περιβαλλοντική παραμόρφωση, προϋπήρξε η ιδεολογική και πολιτική παραμόρφωση, γι' αυτό είπα προχθές, όταν μίλησα, ότι αυτό δεν είναι ΠΑ.ΣΟ.Κ. Δεν αναφέρομαι βέβαια στις άλλες δυνάμεις ούτε στη Δεξιά ούτε στην αριστερή παραδοσιακή υποκρισία που εκ των υστέρων ανακάλυψαν το πρόβλημα της Αθήνας και θα ήθελα να πω ότι θα πρέπει να διανύσουν πολύ μεγάλη απόσταση, για να αποκτήσουν αξιοπιστία. Ο λόγος τους σήμερα δεν έχει αξιοπιστία. Πολύ αργά ξύπνησαν. 

Είναι λυπηρό που η πρωτεύουσα των μεγαλυτέρων αριστουργημάτων του παγκόσμιου πολιτισμού κατέληξε σήμερα να είναι η πρωτεύουσα των μεγαλυτέρων αδικημάτων της παγκόσμιας πολιτικής σε βάρος του ίδιου του εαυτού της, αλλά και σε βάρος των ιστορικών μας περιφερειών. Αν ξαναέγραφε το "Ο Χριστός ξανασταυρώνεται", θα έβαζε σαν τίτλο ο γνωστός συγγραφέας "Η Αθήνα ξανασταυρώνεται"! 

Οι πολιτικές που εφαρμόζονται επί του ιερού αττικού σώματος, στην ουσία, είναι διαρκή και συστηματικά βασανιστήρια. Μόνον έτσι μπορούν να προσομοιαστούν και η έξοδος από το μοντέλο αυτό δεν μπορεί παρά να είναι ένα ζήτημα που μόνο σαν θαύμα μπορεί να θεωρηθεί. 'Ενα άλλο πρότυπο που ακολούθησαν όλες οι ευρωπαϊκές χώρες και απορώ με τους ψευδοευρωπαϊστές που χρησιμοποιούν σαν παράδειγμα την Ευρώπη, που όμως παραδείγματα σαν την Αθήνα συναντάς μόνο στον τρίτο και τέταρτο κόσμο. Διαλέγετε και παίρνετε. 

Τέλος, επειδή στη συζήτηση στα άρθρα 1 έως 5 δεν ήμουν εδώ, ήθελα να καταθέσω για τα Πρακτικά της Βουλής την απόφαση του ΕΟΜΜΕΧ, που είναι κατόπιν πιέσεων του Υπουργείου Ανάπτυξης και που αφορά στο κλείσιμο των οκτώ ταπητουργικών σχολών. Ενώ το νομοσχέδιο αναφέρει ότι δεν καταργούνται, υπάρχει απόφαση η οποία τις καταργεί, πριν από τη συζήτηση στην Ολομέλεια. 

Σας ευχαριστώ, κύριε Πρόεδρε. 

(Στο σημείο αυτό ο Βουλευτής κ. Χ. Κηπουρός καταθέτει για τα Πρακτικά την προαναφερθείσα απόφαση, η οποία έχει ως εξής: 

Σελίδα 5406 
Η σελίδα σε PDF 

ΠΡΟΕΔΡΕΥΩΝ (Νικόλαος Κατσαρός): Ο κ. Πασσαλίδης έχει το λόγο. 

ΘΕΟΔΩΡΟΣ ΠΑΣΣΑΛΙΔΗΣ: Αναφέρομαι στο άρθρο 6: Η πενταετής παράταση για τα λατομεία θα δημιουργήσει μεγάλα προβλήματα περιβαλλοντικά στην επαρχία και στο λεκανοπέδιο της Αττικής. Λίγες είναι οι περιοχές σε όλη τη χώρα, που έχουν χωροθετηθεί λατομικές περιοχές. Η παράταση προθεσμίας καθορισμού των λατομικών περιοχών για πέντε χρόνια, σύμφωνα με το άρθρο 6 του νομοσχεδίου, είναι μεγάλη. Βεβαίως, είναι αναγκαία τα αδρανή υλικά από τα οποία θα γίνουν μεγάλα έργα, εν'όψει των Ολυμπιακών Αγώνων του 2004, πρέπει όμως να ληφθούν υπόψη σοβαρά και οι επιπτώσεις από το μη καθορισμό των λατομικών ζωνών. Πρέπει να υπάρξει η επίσπευση από τις Νομαρχιακές Αυτοδιοικήσεις για τον καθορισμό αυτών των ζωνών. Και παλαιότερα δόθηκε η πενταετής παράταση, λατομικές ζώνες όμως από νομαρχίες δεν καθορίστηκαν. Δεν θα υπάρχει τίποτε το διαφορετικό, το ίδιο θα συμβεί και τώρα. Πρέπει το αρμόδιο Υπουργείο να αναλάβει τις ευθύνες του. 

Δεν ενεργοποιήθηκαν οι επιτροπές που προβλέπει ο νόμος. Υπάρχουν περιπτώσεις που οι επιτροπές δεν αποφάσισαν για τις λατομικές περιοχές. 'Ετσι με τη νέα παράταση, νομιμοποιούμε τα λατομεία που λειτουργούν χωρίς άδεια. Πρέπει οι επιτροπές που ορίζονται από το νόμο, να επισπεύσουν τον καθορισμό των λατομικών περιοχών. Με την πενταετή παράταση των λατομικών περιοχών, ανοίγεται ο δρόμος για περαιτέρω επιβάρυνση του περιβάλλοντος. Με το άρθρο αυτό νομιμοποιείται η παρανομία. 

Πρέπει οι Νομαρχιακές Αυτοδιοικήσεις σε συγκεκριμένο χρονικό ορίζοντα μικρής διάρκειας, να καθορίσουν τις λατομικές περιοχές, αποφεύγουν όμως το κόστος, διότι υπάρχουν αντιδράσεις τοπικές. 'Ετσι όμως δεν μπορεί να λυθεί οριστικά το πρόβλημα. Υπάρχει ανοχή. Το Υπουργείο Ανάπτυξης πρέπει με σχετική διάταξη του νόμου να είναι πιο σαφές και να λύσει οριστικά το θέμα αυτό. Αυτή η παράταση ευνοεί τους εργολάβους, που θέλουν τα αδρανή υλικά, κοντά στο έργο που ανέλαβαν, που πιθανόν αν υπήρχε η λατομική ζώνη, θα ήταν σε μεγαλύτερη απόσταση. Είναι αδιανόητο να λειτουργούν σήμερα κοντά σε κατοικημένες περιοχές παράνομα λατομεία. Αφού εξακολουθεί να συνεχίζεται το ιδιόμορφο αυτό καθεστώς των λατομείων και αδυνατεί να δώσει λύση η Νομαρχιακή Αυτοδιοίκηση, το Υπουργείο Ανάπτυξης πρέπει να καθορίσει τις ζώνες αυτές. 

Είμαι αντίθετος με την πενταετή παράταση και καταψηφίζω το άρθρο 6. 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, ζήτησα το λόγο βασικά για να θέσω ένα θέμα στον κύριο Υπουργό, όσον αφορά το άρθρο 10. Αλλά μια και πήρα το λόγο, θέλω να πω και δύο κουβέντες για το θέμα των λατομείων. 

Κύριε Υπουργέ, όταν ψηφιζόταν ο ν. 2115, οι συνάδελφοι που σήμερα βρίσκονται στην Πλειοψηφία -μάλιστα εκείνος ο νόμος έθετε και αυστηρότερους όρους για τα λατομεία- κραυγάζοντες στην κυριολεξία από την πλευρά εκείνη, απευθύνονταν στη δική μας Κυβέρνηση και έλεγαν: "Πού να τα βρείτε τα υλικά; Στο φεγγάρι!" Αυτό λένε τα Πρακτικά, κύριε Υπουργέ. 

Εμείς, κύριε Υπουργέ, δεν θα σας πούμε να βρείτε τα αδρανή υλικά στο... φεγγάρι για να εκτελέσετε τα έργα της Ολυμπιάδος και άλλα στην περιοχή. Θα σας πούμε όμως ότι με αυτήν την παράταση που δίνετε, αφήνετε ένα μεγάλο θέμα σε εκκρεμότητα. 

Εγώ λέω μόνο μία φράση σε σας, κύριε Υπουργέ: Μεθοδεύστε με τις Νομαρχιακές Αυτοδιοικήσεις, να καθοριστούν λατομικές ζώνες. Από κει και πέρα όλα τα άλλα και ύποπτα είναι και προβλήματα δημιουργούν και κυρίως το περιβάλλον προσβάλλουν. 

'Ερχομαι τώρα στο άρθρο 10, για το οποίο θέλω να σας πω δύο φράσεις μόνον. 

Κύριε Υπουργέ, οι ρυθμίσεις που κάνετε, θα έλεγε κανείς ότι είναι λογικές. Εκείνοι που χρωστούν πολλά, να τα πληρώσουν σε πολλές δόσεις. 

Αλλά αυτοί που χρωστούν λίγα, είναι δήμοι και κοινότητες με πενιχρά οικονομικά. Αυτά τα νούμερα τους λέτε να τα πληρώσουν κατά δόσεις. 

Και έχετε την τελευταία παράγραφο, που λέει ότι η μη εμπρόθεσμη εξόφληση λογαριασμών που εκδίδονται μετά την έναρξη ισχύος του παρόντος νόμου ή μιας των ανωτέρω δόσεων, καθιστά ληξιπρόθεσμο ολόκληρο το χρέος. Αυτή θα καταστεί ανενεργός. Δηλαδή αυτό που θέλετε να κάνετε, δεν μπορείτε να το φέρετε σε πέρας, δεν πρόκειται να λειτουργήσει, δεν πρόκειται να βοηθήσετε τους μικρούς δήμους και τις μικρές κοινότητες. 

Κύριε Υπουργέ -γι' αυτό και εγώ πήρα το λόγο και το είπα από την αρχή- σας παρακαλώ να αυξήσετε τις δόσεις των δήμων και των κοινοτήτων που χρωστούν ολίγα, διότι δεν θα μπορέσουν να ανταποκριθούν και θα εφαρμοσθεί το τελευταίο εδάφιο του άρθρου αυτού, που θα είναι καταλυτικό, δηλαδή θα καταστεί ολόκληρο το χρέος ληξιπρόθεσμο. 

Αυτά ήθελα να σας πω, κύριε Υφυπουργέ, με την ελπίδα ότι θα θελήσετε να ακούσετε μια λογική άποψη. 

Σας ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ.Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, πιστεύω ότι οι διατάξεις της παραγράφου 1 του άρθρου 6 έχουν να αντιμετωπίσουν μια ανάγκη. 

Εκτιμώ όμως ότι η παράγραφος 2, κύριε Υπουργέ, εκ των πραγμάτων δεν μπορεί να λύσει το πρόβλημα. 'Οσον αφορά την Αττική και τις δυνατότητες δημιουργίας χώρων συγκέντρωσης λατομικών επιχειρήσεων αδρανών υλικών, με τους περιορισμούς που έχουν τεθεί, και σωστά, από την αρμόδια επιτροπή, οι διατάξεις ουσιαστικά θα είναι ανενεργές. 

Η Πάρνηθα και το Σούνιο είναι εθνικοί δρυμοί. Ο Υμηττός και η Πεντέλη είναι ελεγχόμενες περιοχές και παράλληλα έχουν κηρυχθεί αναδασωτέες με τις τελευταίες πυρκαγιές. 'Αρα απαγορεύεται η οποιαδήποτε επέμβαση. 

Από την άλλη πλευρά πολλές εκτάσεις, λοφώδεις και αγροτικές, εντάσσονται στις τέσσερις ζώνες οικιστικού ελέγχου και επί αυτών πάλι δεν επιτρέπεται η λειτουργία των λατομείων. Το σύνολο σχεδόν της ανατολικής Αττικής προστατεύεται από το νόμο για τις αρχαιότητες. 

Ουσιαστικά θεωρούνται είτε σαν αρχαιολογικοί χώροι ή είτε σαν τοπία ιδιαίτερου φυσικού κάλλους και πολιτιστικού ενδιαφέροντος και δεν επιδέχονται οποιαδήποτε παρέμβαση και κυρίως δεν επιδέχονται παρέμβαση για τη δημιουργία ζώνης λατομείων. Επίσης και στη δυτική Αττική οι ορεινοί όγκοι του Πατέρα και των Γερανίων από το έτος 1985 τελούν υπό καθεστώς αναδασώσεων. 

Ουσιαστικά εκ των πραγμάτων βλέπουμε ότι η παράγραφος 2 είναι μια διάταξη, που δεν θα λειτουργήσει και πραγματικά δεν κατανοώ γιατί τίθεται, τη στιγμή μάλιστα που υπάρχει ένα νομοσχέδιο, όπως μας είπε στη Διαρκή Επιτροπή η κ. Παπανδρέου, για τα λατομεία που πρόκειται να ρυθμίσει συνολικά όλα αυτά τα ζητήματα. Θα είχε μία σκοπιμότητα, αν δεν υπήρχαν οι πρόσθετες διασφαλίσεις που τέθηκαν και με τις οποίες εκ των πραγμάτων πιστεύω, ότι η διάταξη αυτή στην ουσία είναι ανενεργός. 

Θα ήθελα, όμως, να σχολιάσω και το άρθρο 9. 

Στη ΔΕΗ, κύριε Υπουργέ, υπάρχουν τέσσερις ουσιαστικά τάσεις. Υπάρχει η χαμηλή τάση, υπάρχει η μέση τάση, η υψηλή και υπερυψηλή. Στις αντίστοιχες αυτές τάσεις θα πρέπει να υπάρχουν και μέτρα ασφαλείας, σύμφωνα με το άρθρο 9. Στο άρθρο προτείνονται τρεις διαβαθμίσεις, δηλαδή, εγκαταστάσεις Α' Περιοχής, Β' Περιοχής και Γ' Περιοχής. Ουσιαστικά ταυτίζονται οι εγκαταστάσεις της υψηλής τάσης με τις εγκαταστάσεις της υπερυψηλής τάσης. 

Πιστεύω ότι το σωστό είναι να προστεθεί στην παράγραφο 1 του άρθρου 9 ένα ακόμη εδάφιο, που να προβλέπει τις εγκαταστάσεις Δ' Περιοχής, όπου θα τεθούν οι εγκαταστάσεις με τάση μεγαλύτερη από διακόσιες χιλιάδες βολτ. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Δηλαδή, προτείνω στο εδάφιο 3 οι εγκαταστάσεις της Γ' Περιοχής να είναι οι εγκαταστάσεις εκείνες, των οποίων η ονομαστική τους τάση είναι μεγαλύτερη των πενήντα χιλιάδων volt, αλλά μικρότερη των διακοσίων χιλιάδων volt. Δηλαδή, με αυτό το εδάφιο να περιγράφεται η υψηλή τάση, συνήθως των εκατόν πενήντα χιλιάδων volt και να μπει το εδάφιο 4, όπου να υπάρχουν οι εγκαταστάσεις, των οποίων η ονομαστική τάση είναι μεγαλύτερη των διακοσίων χιλιάδων volt. 

'Οπως, επίσης, στην έκδοση του προεδρικού διατάγματος να υπάρχει γνώμη όχι μόνο του Συμβουλίου Υγιεινής και Ασφάλειας της Εργασίας, αλλά και η γνώμη της αντιπροσωπευτικής συνδικαλιστικής οργάνωσης των εργαζομένων, η γνώμη δηλαδή της ΓΕΝΟΠ-ΔΕΗ, έτσι ώστε να υπάρχει και διάλογος ανάμεσα στους άμεσα ενδιαφερόμενους τους εργαζόμενους για τα μέτρα ασφαλείας στις εργασίες υπό τάση. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Επίσης, θα ήθελα να γίνει και μία αναφορά στο άρθρο 14. 

Πράγματι, το άρθρο 14 αντιμετωπίζει ένα χρόνιο πρόβλημα που υπήρχε στα λατομεία των σχιστολιθικών πλακών της Καρύστου και ουσιαστικά είναι αποδοχή τροπολογίας που κατέθεσαν όλοι οι Βουλευτές της Εύβοιας. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Πιπεργιά. 

ΔΗΜΗΤΡΙΟΣ ΠΙΠΕΡΓΙΑΣ: Θα ήθελα εδώ να παρακαλέσω τον κύριο Υπουργό, εάν υπάρχει η δυνατότητα να προστεθεί ένας περιορισμός στο αρμόδιο Συμβούλιο, που θα κρίνει την κυριότητα των εκτάσεων, προκειμένου μέσα σε συγκεκριμένο χρονικό διάστημα να λήξει η εκκρεμότητα, διότι ναι μεν οι κάτοχοι των λατομείων που τα εκμεταλλεύονται, υποχρεώνονται σε έξι μήνες να υποβάλουν τη σχετική αίτηση, δεν προβλέπεται όμως και χρόνος μέσα στον οποίο οι αρμόδιες Αρχές οφείλουν να απαντήσουν επί της σχετικής αίτησης. 

Εάν υπάρχει η δυνατότητα να τεθεί ένα σχετικό χρονικό περιθώριο, όπως επίσης, αν είναι δυνατόν, να γραφτεί για τα Πρακτικά ότι δεν θα υπάρχουν κυρώσεις για τη μέχρι σήμερα λειτουργία των λατομείων αυτών. Προβλέπεται από τη σχετική τροπολογία ότι μέχρι να εκδοθούν οι σχετικές άδειες ή η σχετική γνωμοδότηση της αρμόδιας επιτροπής δεν θα υπάρχουν οι κυρώσεις του άρθρου 16 του ν. 1428/1984 και ότι τυχόν κυρώσεις, που υπήρχαν από τη μέχρι τώρα λειτουργία, δεν θα ισχύουν. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ύστερα από τις διευκρινίσεις και την ομιλία του κυρίου Υπουργού, πιστεύω ότι κανένα θέμα στις συζητούμενες διατάξεις της δευτέρας ενότητας του νομοσχεδίου δεν μένει έωλο απέναντι στο χρέος της προστασίας του περιβάλλοντος. Οι ρυθμίσεις αυτές δεν αναιρούν τίποτα από τις ειδικές διατάξεις που συντρέχουν την ανάγκη και την ευαισθησία απέναντι στο περιβάλλον. 

Επομένως, ισχύουν αδιαταράκτως και πέρα και πάνω από τις διατάξεις που καθορίζουν ειδικά θέματα λειτουργίας λατομείων, λατομικών περιοχών, συγκέντρωσης λατομικών επιχειρήσεων στην περιοχή της Αθήνας κ.λπ. 

Το δεύτερο θέμα που θέλω να θίξω είναι το εξής: 

Αναμφισβητήτως ο σεβασμός στο περιβάλλον αποτελεί όρο επιβίωσης του ανθρώπου, της κοινωνίας, των κρατών. Είναι ένας από τους δύο όρους ζωής. Ο ένας είναι ο μηχανισμός, ο οργανισμός με τα ανακλαστικά του κλπ. και ο δεύτερος όρος είναι το περιβάλλον. Είναι όρος, δηλαδή, ζωής το περιβάλλον. Αυτή είναι η μία εκτίμηση, η μία πλευρά, το ένα όριο. 

Το δεύτερο όριο είναι ότι χωρίς αναπτυξιακή δραστηριότητα, χωρίς δηλαδή επιδίωξη συνδυασμού της ανάγκης αναπτύξεως και του σεβασμού του περιβάλλοντος, δεν υπάρχει πρόοδος, δεν υπάρχει πάλι ζωή, δεν υπάρχει οικονομική πρόοδος. Δεν υπάρχει δυνατότητα στο πέτρινο ανταγωνιστικό περιβάλλον που διαμορφώνεται να ανταγωνιστείς τους χώρους μέσα στους οποίους καλείται από τα πράγματα να δράσει η πατρίδα μας. 

Επομένως, θέλω να πω ότι με την οφειλομένη από όλους μας ευαισθησία, έχουν επιμερισθεί έτσι οι διατάξεις, ώστε να εξασφαλίζεται αυτή η επιβαλλομένη αρμονία περιβάλλοντος και ανάπτυξης, κύριε Πρόεδρε. 

Στις ειδικότερες διατάξεις, το άρθρο 6 καθορίζει τις δύο κατηγορίες με την παράταση των πέντε ετών για τις λατομικές περιοχές και για την περιοχή της Αθήνας, προθεσμία πάλι πέντε ετών για τις επιχειρήσεις συγκέντρωσης λατομικών υλικών και δραστηριοτήτων. 

Το άρθρο 7 καθορίζει τις παρατάσεις εκμεταλλεύσεως μέχρι σαράντα χρόνια, με τους περιορισμούς και τις ειδικές διαδικασίες που προβλέπονται. Νομίζω ότι συνδυάζει αυτούς τους δύο παράγοντες που πρέπει να υπολογίζονται για τις συγκεκριμένες δραστηριότητες. 

Το άρθρο 8 επαυξάνει και εξειδικεύει τις ποινές και είναι όρος για τη νόμιμη τάξη. Για εκείνους, δηλαδή, που δεν σέβονται τη νόμιμη τάξη θα πρέπει να επικρέμεται ο πέλεκυς των ποινών, για να συντονίζονται μέσα στο επιβαλλόμενο νομικό γίγνεσθαι. 

Το άρθρο 9 καθορίζει τις τρεις περιοχές για τη ΔΕΗ στις περιπτώσεις ονομαστικής τιμής τάσεως και τους όρους ασφαλείας της εργασίας μέσα στις περιοχές αυτές. 

Στο άρθρο 10 είναι δικαία η ρύθμιση που κάνετε. Θα ήθελα να προσθέσω και εγώ, κύριε Υπουργέ, το εξής. Με την εκτίμηση ότι η πρώτη κατηγορία μέχρι τριάντα εκατομμύρια (30.000.000) δραχμές αφορά φτωχότατες, λιτότατες κοινότητες και δήμους, θα παρακαλέσω να πάμε κάπου στη μέση, ανάμεσα στις δεκαοχτώ δόσεις και τις τριάντα έξι που λέτε για τη δεύτερη κατηγορία και να κάνετε δηλαδή τις δόσεις είκοσι τέσσερις, για οφειλές στη ΔΕΗ μέχρι τριάντα εκατομμύρια (30.000.000) δραχμές. 

Νομίζω, κύριε Πρόεδρε, ότι ο συνδυασμός των διατάξεων αυτών καλύπτει τη σκοπιμότητα του νομοσχεδίου και εξισορροπεί και αρμονίζει τους δύο βασικούς παράγοντες, το σεβασμό του περιβάλλοντος και την ανάγκη της αναπτυξιακής πορείας της πατρίδας. 

Ψηφίζω τα άρθρα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Νάκος ως Κοινοβουλευτικός Εκπρόσωπος της Νέας Δημοκρατίας έχει το λόγο. 

ΑΘΑΝΑΣΙΟΣ ΝΑΚΟΣ: Παίρνω το λόγο, κύριε Πρόεδρε, για να αναφερθώ στο Κέντρο Ανανεώσιμων Πηγών Ενέργειας, μια που τα άλλα θέματα έχουν εξαντληθεί και διευκρινίστηκαν -ιδίως το θέμα των λατομείων- από τον κύριο Υπουργό, ο οποίος δέχθηκε ότι άλλη πολιτική έπρεπε να ακολουθηθεί και ότι έπρεπε τελικά να δει κανείς με ρεαλισμό την πραγματικότητα και όχι να εφαρμοσθούν οι μεθοδολογίες που εφαρμόστηκαν στο παρελθόν. Ο κ. Βεζδρεβάνης είπε προηγουμένως, ποια τακτική ακολουθήθηκε από την παράταξη την οποία εκπροσωπεί. 

Διαβάζοντας όμως, με μεγάλη προσοχή τις ανακοινώσεις στον Τύπο και τις πρώτες επαφές με τον τομέα της ενέργειας, πίστευα ότι αυτό το άρθρο για το Κέντρο Ανανεώσιμων Πηγών Ενέργειας -που πέρα από το συντονισμό των ενεργειακών κέντρων της χώρας επεκτείνεται στις θεσμοθετημένες με το προεδρικό διάταγμα 375/87 δραστηριότητες, δηλαδή, σε δραστηριότητες που αφορούν εξοικονόμηση ενέργειας και ορθολογική χρήση- θα είχε μια συνολική πρόταση ή θα κρατούσατε αυτό το άρθρο προκειμένου να έρθει μία συνολική πρόταση. 

Και αυτό, γιατί πέρα από το αδιέξοδο στο οποίο έχει οδηγηθεί η ενέργεια από τις άστοχες πολιτικές -όπως για παράδειγμα στο φυσικό αέριο ή στον καθορισμό τιμής ηλεκτρικής ενέργειας ή στην απουσία ενός συμβουλίου το οποίο εμείς ονομάζουμε Εθνική Επιτροπή Ενέργειας, μιας αδέσμευσης, ανεξάρτητης διοικητικής αρχής, η οποία θα ρύθμιζε θέματα ενέργειας- και αυτές τις δυσλειτουργίες που παρουσιάζονται στην αγορά της ενέργειας με τους συντελεστές που υπεισέρχονται, πιστεύαμε ότι θα τις εκλογίκευε και θα ορθολο-γικοποιούσε το σύστημα. Εξ άλλου αποτελεί αίτημα όλων των εμπλεκομένων φορέων. Ακόμα και ο Σύνδεσμος Ελληνικών Βιομηχανιών προχθές έβγαλε ανακοίνωση, όσον αφορά την ενέργεια και πως χρησιμοποιείται. Ιδίως όμως στις ανανεώσιμες πηγές ενέργειες και στην αιολική ενέργεια εκεί τα πράγματα είναι τραγικά. 

Αφ'ενός μεν διότι, δεν ακολουθούνται οι όροι του ανταγωνισμού, αφ'ετέρου δε, οι δυνατότητες που υπάρχουν από τη σύνδεση του δικτύου -ιδίως με την περιοχή της βόρειας Εύβοιας- είναι απαγορευτικές πολλές φορές για δραστηριότητες. 

Κάνω μόνο νύξεις, κύριε Υπουργέ, αυτήν τη στιγμή. Θα θεωρούσα κομψότερο εκ μέρους σας, μια που υποτίθεται ότι με τις δηλώσεις σας ισχυρίζεσθε, ότι θα κάνετε μια καινούρια αρχή και περιμένετε να ενημερωθείτε, να μην είναι μία αποσπασματική διάταξη. Δεν χάθηκε ο κόσμος εάν δεν πάρει το ΚΑΠΕ αυτές τις επιπλέον δραστηριότητες, οι οποίες θεσμοθετούνται με το άρθρο που συζητούμε σήμερα. 

Αφού αποκομίσετε άποψη για την ενεργειακή, τραγική κατάσταση της χώρας και το ότι ο χρόνος πιέζει ασφυκτικά, να υπάρξει μια παρέμβαση, μην τυχόν, έστω και στο παραπέντε, δηλαδή ένα χρόνο πριν από την υποχρεωτική απελευθέρωση της αγοράς ηλεκτρικής ενέργειας, υπάρξει επιτέλους κάποια πολιτική από την Κυβέρνηση, μια που η προκάτοχός σας περισσότερο μπέρδεψε τα πράγματα, παρά διευκρίνισε τους όρους αυτού του μεγάλου παιχνιδιού, που λέγεται ενέργεια. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Νάκο. 

Ορίστε, κύριε Χρυσανθακόπουλε, έχετε το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Σχετικά με το άρθρο 6, θα ήθελα να πω, ότι επιχειρείται πράγματι να δοθεί μία παράταση στις νομαρχίες, να προσδιορίσουν λατομικές περιοχές, αλλά αυτό δεν έχει υποχρεωτικό χαρακτήρα και υπεκφεύγουν πάρα πολλοί στο να αναλάβουν τις ευθύνες τους και να βοηθήσουν ακριβώς στην εξεύρεση των πολύτιμων αδρανών υλικών. 

Αυτό έχει μεγάλες συνέπειες. Δεν μπορεί να πάρει χαρακτήρα θετικό, πρέπει να υποχρεωθούν στα πλαίσια και της αποκέντρωσης να αναλάβουν τις ευθύνες. Δεν μπορεί να γίνονται τόσα έργα, να απαιτούν δημόσια έργα, να απαιτούν αύξηση δαπανών -και δημοσίων δαπανών- και να μην παίρνουν την ευθύνη να προσδιορίσουν τις λατομικές περιοχές κάτω από προσχήματα. 

Κάθε παρέμβαση στο περιβάλλον σαφώς αναστατώνει τη φύση και πρέπει να λαμβάνονται μέτρα προστασίας του. Αλλά όταν πρόκειται για ανάπλαση, όταν τα υλικά που παίρνουμε από το περιβάλλον στοχεύουμε να χρησιμοποιηθούν για κοινό όφελος, θα πρέπει να δούμε πώς ακριβώς θα γίνονται αυτές οι παρεμβάσεις. 

Διαφορετικά, όταν καλούνται να αναλάβουν αποφάσεις, λαμβάνουν υπό καθεστώς πίεσης και δεν γίνονται οι καλύτερες επιλογές, δεν γίνεται καλός σχεδιασμός. 

Με το πρόσχημα βέβαια της αποκατάστασης των φθορών, που έχουν επέλθει στο φυσικό περιβάλλον, πολλά λατομεία πήραν παρατάσεις έμμεσης λειτουργίας και χωρίς να πραγματοποιήσουν καμιά αποκατάσταση, συνέχισαν να αντλούν αδρανή υλικά. Δηλαδή, μεγάλωσαν το πρόβλημα. 

Αυτές οι διαρκείς παρατάσεις έχουν ήδη εκπέσει όπου έγιναν δικαστικοί αγώνες. Και βέβαια η πολιτεία σ' αυτήν την περίπτωση δεν μπορεί να κωφεύσει. Εάν συνεχιστεί αυτή η κατάσταση, θα έχουμε ολέθρια αποτελέσματα. Και βέβαια τώρα που θεσπίζονται κάποιες ρήτρες και ποινές, δεν μπορεί να πει κανείς ότι θα προλάβουμε αυτούς, που ήδη έχουν δημιουργήσει τα μεγάλα προβλήματα. 'Εστω όμως τώρα, με την εφαρμογή του νόμου να υπάρξουν κάποια αποτελέσματα. 

Θα έλεγα ότι η παράγραφος 2 του άρθρο 6, που μιλάει για τον καθορισμό θέσεων συγκέντρωσης λατομικών επιχειρήσεων αδρανών υλικών στην ευρύτερη περιοχή της Αθήνας, έχει πλεονασματικό χαρακτήρα, γιατί εδώ δεν είναι το να βρεθούν. Εκεί που έχουν προσδιοριστεί ήδη, μπορεί να υπάρξει μία επέκταση και να στραφούν εκεί οι υπάρχουσες επιχειρήσεις και να εγκατασταθούν. 

Γι' αυτό θα παρακαλούσα να προσέξετε πολύ τη διατύπωση και επειδή υπάρχει και το πνεύμα και το γράμμα του νόμου, να λέμε για καθορισμό θέσεων συγκέντρωσης προϊόντων λατομικών επιχειρήσεων ή να διαγραφεί η φράση "λατομικών επιχειρήσεων" και να είναι "καθορισμός θέσεων συγκέντρωσης αδρανών υλικών". Και επίσης δεν μπορεί να γίνουν νέα λατομεία στην ευρύτερη περιοχή της Αθήνας, ακόμα και με οποιονδήποτε άλλο σχεδιασμό. Αυτό μπορεί να έχει κόστος, αλλά δεν γίνεται. Και το ξέρουμε πολύ καλά αυτό. 

Θα μου επιτρέψετε να κάνω και μια παρέμβαση στο περιβόητο άρθρο 13, για το οποίο πολλά ειπώθηκαν πριν και που πρέπει να πω ότι πολλοί ζήτησαν από τον Υπουργό να κάνει κάτι, που δεν ήταν δικιά του αρμοδιότητα. Εκεί που οι υπάρχοντες εκδότες δεν εξασφάλιζαν συναίνεση από τα κόμμα, δεν μπορούμε να απαιτούμε απο τον Υπουργό να το πράξει, που κατέβαλε μεγάλη προσπάθεια έντιμα και ζήτησε απ' όλους αν συμφωνούν να το δηλώσουν, χωρίς να προκαταλάβει το βουλευτικό σώμα, το οποίο πράγματι νομοθετεί ελεύθερα. 

Ταυτόχρονα πρέπει να υπενθυμίσω ότι όταν σε ολόκληρη την Ευρώπη ψηφίζονται νόμοι που εμποδίζουν το μονοπωλιακό έλεγχο των μέσων ενημέρωσης και αυτό είναι συντελεστής και αριθμού τίτλων και τιράζ, αλλά όχι μόνο του ενός ζητήματος, κάθε αποπειρα για το αντίθετο στην Ελλάδα, θα μας καθιστούσε αναχρονιστική χώρα. Θα έπρεπε να προσαρμοζόμαστε στους περιορισμούς που θέτουν και οι υπόλοιπες ευρωπαϊκές χώρες και όχι να πειραματιζόμαστε αρνητικά και να θέλουμε εμείς εδώ να πρωτοπορήσουμε το αντίθετο. 

Υπάρχει πράγματι μια άνομη εξουσία, η οποία αποκαλείται κοινά διαπλεκόμενα συμφέροντα από μεγαλοεκδότες και μεγαλοεργολάβους, που διαφθείρουν τη δημόσια ζωή, μετατρέπουν την πολιτική σε υποχείριο των σκοπιμοτήτων τους και καθιστούν τους δημόσιους λειτουργούς πολιτικό προσωπικό και την κρατική εξουσία σε μονοπωλιακό αιμοδότη. Θα έλεγα ότι τα μέσα προβολής και ανάδειξης, αυτά τα μέσα ενημέρωσης, δεν κάνουν πάντοτε το δημόσιο καθήκον τους. 

Επομένως, επείγει η συγκρότηση μετώπου πολιτικής ηθικής και αυτονομίας, για να αντιμετωπιστεί αυτό το νοσηρό φαινόμενο, χωρίς κραυγές υστερικές σκοπιμοτήτων, μονόφθαλμης διατύπωσης ή αν θέλετε ακόμη περισσότερο κάποιων που ξαφνικά γίνονται φιλολαϊκοί, αλλά δεν κατονομάζονται. Και κυρίως η Κυβέρνηση του ΠΑΣΟΚ, οφείλει να πρωταγωνιστήσει στη ρήξη μ' αυτά τα κατεστημένα. Γιατί αυτός είναι ο σκοπός, για τον οποίο αναδείχθηκε σε κυβέρνηση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργακόπουλος ως Κοινοβουλευτικός Εκπρόσωπος του ΠΑΣΟΚ έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θέλω να κάνω μια μόνο παρατήρηση στο άρθρο 6 για το χρόνο παράτασης, για τις λατομικές ζώνες. 

Πιστεύω, κύριε Υπουργέ, ότι ο χρόνος της πενταετίας είναι πολύ μεγάλος. 'Εχουν δοθεί άλλες τρεις πενταετίες από το νόμο του αειμνήστου Τρίτση και δυστυχώς αυτές οι λατομικές ζώνες δεν έχουν καθοριστεί. Καλό θα ήταν, λοιπόν, να μπει ένας χρόνος δυο χρόνια το πολύ. Από κει και πέρα να κλείνουν τα λατομεία. Να προβλέπεται από το νόμο ότι θα κλείνουν τα λατομεία, αν οι νομάρχες δεν καθορίζουν τις λατομικές ζώνες. Γιατί αν αφήσετε την πενταετία, όλοι οι νομάρχες είναι για μια τετραετία, άρα δεν τους ενδιαφέρει να καθορίσουν τις λατομικές ζώνες. Αφήνουν το μπαλάκι για τον επόμενο νομάρχη. Ο επόμενος νομάρχης όταν θα αναλάβει θα είναι πολύ μικρός ο χρόνος, θα λέει δεν προλαβαίνει να καθορίσει τις λατομικές ζώνες και θα πάμε σε νέα παράταση μιας νέας πενταετίας. Βεβαίως, εκείνοι οι οποίοι έχουν συμφέροντα απ' αυτήν την κατάσταση, η οποία τώρα σέρνεται δεκαπέντε χρόνια θα γελούν εις βάρος του νομοθετικού σώματος. Για να μην γελούν, λοιπόν, εις βαρος του νομοθετικού σώματος θα πρέπει να μπει μια διάταξη, η οποία να λέει ότι εάν σε δύο χρόνια -εγώ θα έλεγα και έξι μήνες- δεν προλαβαίνουν να το κάνουν, κλείνουν τα λατομεία, και θα είναι υποχρεωμένοι να χρησιμοποιούν άλλα λατομεία, τα οποία θα είναι στο διπλανό νομό, μέσα στη λατομική ζώνη. 

Υπάρχει κίνδυνος να καταρρεύσει το φράγμα του Αλφειού. 'Εκλεισε η γέφυρα ακριβώς γι'αυτό το λόγο. Μην κλείνουμε τα μάτια διότι υπάρχουν κίνδυνοι και για την καταστροφή του περιβάλλοντος και για ευρύτερες καταστροφές. 

Παρακαλώ λοιπόν να συμπληρώσετε αυτήν τη διάταξη έτσι ώστε να μην γελούν εις βάρος του νομοθετικού σώματος οι κύριοι αυτοί, οι οποίοι τόσα χρόνια δεν κατόρθωσαν να λύσουν αυτό το πρόβλημα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Κύριε Πρόεδρε, θα ξεκινήσω και εγώ με το άρθρο 6. 'Ακουσα τις εξηγήσεις του κυρίου Υπουργού και δεν έμεινα ικανοποιημένος. Πριν φύγει, θα τον παρακαλούσα να μας δώσει μια σαφή και κατηγορηματική απάντηση, μετά την ερμηνεία που έδωσε ο ίδιος στη διατύπωση του άρθρου 6, ποια συγκεκριμένα λατομεία θα δουλεύουν στην Αττική. 

Μπορεί και πρέπει να δώσει την απάντηση, διότι αν ισχύει η ερμηνεία η δική του, μιλάμε για δυο ή για τρία λατομεία. Αν δεν ισχύει και πάμε στο "σενάριο επιστημονικής φαντασίας" που έδωσε ο κ. Σαλαγκούδης, είτε εξαναγκαζόμενοι από μεταγενέστερες δικαστικές αποφάσεις, είτε υπό την πίεση του ολιγοπωλίου που θα δημιουργήσουν οι δυο επιχειρήσεις, τότε πάμε σε μια γενική και ανεξέλεγκτη επαναλειτουργία όλων των λατομείων στην Αττική. 

Γι'αυτόν το λόγο ακριβώς, εγώ θα πρότεινα -και γι'αυτό δεν έχω υπογράψει και τις τροπολογίες που έχουν κατατεθεί- ότι θα πρέπει η προσέγγιση στο θέμα της συνέχισης της λειτουργίας ή όχι των λατομείων, να γίνει με την εμπειρία που έχουμε αποκτήσει από τον ν. 2115 μέχρι σήμερα. Ποια είναι η εμπειρία αυτή; Κατ'αρχήν, θα κάνω μια πολιτική αποτίμηση. Τα πέντε αυτά χρόνια, ήταν για το εποπτεύον Υπουργείο χρόνια αφασίας, όσον αφορά το πρόβλημα των λατομείων, σε όλην την Ελλάδα, αλλά ειδικότερα στην Αττική. Δεν έγινε τίποτα. Βεβαίως, δεν ευθύνεται ο σημερινός Υπουργός, ο οποίος έχει θητεία μερικών ημερών. Ευθύνονται όμως όλοι οι προκάτοχοί του. 

Θα έπρεπε λοιπόν να έχουν μπει ή θα πρέπει να μπουν συγκεκριμένα κριτήρια και κυρίως για περιπτώσεις που εξόφθαλμα πια δεν ενοχλούν μόνο το περιβάλλον με τη στενή ή την ευρεία έννοια, αλλά ενοχλούν και συγκεκριμένους οικισμούς νόμιμους, μέσα σε πολεοδομικά σχέδια, όπως είναι το παράδειγμα του λατομείου "Αμμος" στη Βάρη, όπου εκεί δεν ισχύει κατά το αντίστροφο σχήμα η πρόνοια του ν.2115, δηλαδή δεν πρέπει τα σχέδια πόλεως να επεκτείνονται πιο κοντά από χίλια μέτρα, από ένα υπάρχον λατομείο, αλλά θα πρέπει όμως να ισχύει και το αντίστροφο. Και δεν μπορεί ένα λατομείο να φτάνει στα διακόσια μέτρα από έναν νόμιμα υφιστάμενο οικισμό. Θα έπρεπε ακόμα, αντί να δίνουμε πολύ μεγάλη ελευθερία με την πενταετία, να δίνουμε μικρότερες προθεσμίες όπου με τακτούς ελέγχους θα βλέπουμε εάν τηρούν τα στάδια αποκατάστασης τα οποία τους έχει τάξει κάθε φορά το εποπτεύον Υπουργείο. Τίποτα απ'όλα αυτά δεν γίνεται. 

Αλλά στην Αττική γίνεται και κάτι άλλο χειρότερο. Παραβιάζεται ο ν. 2115 και θα εξακολουθήσει να παραβιάζεται βέβαια, κατά τρόπο προκλητικό και σε άλλες διατάξεις. Και θα αναφέρω ενδεικτικά το παράδειγμα του όρους Ζάγανη, με ένα πρωτοελλαδικό οικισμό, μοναδικό στην Αττική, που λόγω του αεροδρομίου των Σπάτων δεχθήκαμε να εξαφανιστεί, αλλά τελικά, τώρα πουλιέται κατά παράβαση του ν. 2115 στις εργοληπτικές εταιρείες σαν αδρανή υλικά. Και το Υπουργείο δεν κάνει τίποτα, απλώς παρακολουθεί. 

'Ερχομαι τώρα σε δυο άλλα θέματα. Το ένα είναι η ρύθμιση χρεών προς ΔΕΗ. Εγώ συμφωνώ, είναι πράγματι θετική αυτή η πρωτοβουλία του Υπουργείου Ανάπτυξης, και με τις προτάσεις των συναδέλφων που ακούστηκαν απ'όλα τα κόμματα, προκειμένου στους μικρούς δήμους και κοινότητες οι δόσεις από δεκαοκτώ να γίνουν είκοσι τέσσερις. 

Αλλά όμως είμαι υποχρεωμένος να καταθέσω στα Πρακτικά δύο έγγραφα. 'Ενα από το σύνδεσμο ύδρευσης της ευρύτερης περιοχής του Ωρωπού, που στις 11.3.1999 για ένα χρέος δεκαεννιά εκατομμυρίων (19.000.000) έδινε ένα εκατομμύριο (1.000.000) και ζητούσε να υπαχθεί στις διατάξεις του νόμου και σήμερα (16-3-99) η ΔΕΗ με δικαστικό επιμελητή λέγει ότι αν δεν μας δώσεις τα δεκαεννιά εκατομμύρια (19.000.000) μέχρι την Πέμπτη, που βέβαια δεν θα ισχύει τυπικά ο νόμος, θα σας κόψουμε το ρεύμα. Παρακαλώ για την επέμβαση του Υπουργού. 

Και μια τελευταία παρατήρηση για το ΚΑΠΕ. Είμαι κι εγώ πολύ επιφυλακτικός. Είμαι επιφυλακτικός για τον ρόλο του ΚΑΠΕ στην ενεργειακή πολιτική με την ευρεία παραχώρηση που γίνεται επικαλούμενοι το πνεύμα εξοικονόμησης ενέργειας και ορθολογικής χρήσης της ενέργειας. Και είμαι υποχρεωμένος να καταγγείλω ότι το ΚΑΠΕ σε μια περιοχή έξι στρεμμάτων εκτός σχεδίου πόλεως στο Πικέρμι, με ειδική άδεια έχει πάρει -θα καταθέσω και τη μελέτη- έγκριση να κτίσει δεκαπέντε χιλιάδες κυβικά μέτρα οικοδομές, εκεί που ο οργανισμός της Αθήνας θεωρεί την περιοχή σαν προστατευόμενη αγροτική γη. Ακούστε δε τι άλλο κάνει. Κτίζει εργοστάσιο καύσεως ξυλείας προκειμένου να θερμαίνει και να ψύχει τις κτιριακές του εγκαταστάσεις. Εάν αυτό λέγεται Κέντρο Ανανεώσιμων Πηγών Ενέργειας, τότε αιρέτω. Ευχαριστώ. 

(Στο σημείο αυτό ο Βουλευτής κ. Κουρής καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, είναι γεγονός ότι τα τελευταία χρόνια πολλές κοινωνικές ομάδες επιδεικνύουν μεγάλη ευαισθησία για το περιβάλλον. Ωστόσο όμως καμία κοινωνική ομάδα και πολύ περισσότερο τα αρμόδια όργανα δεν λαμβάνουν εκείνα τα μέτρα τα οποία πραγματικά θα συντελούσαν σε μία σωστότερη προστασία του περιβάλλοντος. Αλόγιστη χρήση γεωργικών φαρμάκων, λατομεία, σκόνες, μη ύπαρξη συλλεκτήρων ρύπων σε εργοστάσια κλπ., έχουν κάνει τη ζωή πράγματι αληθινό μαρτύριο για όλους μας. 

Για τις λατομικές περιοχές τώρα. Συμφωνώ κι εγώ με όλους τους συναδέλφους οι οποίοι υποστηρίζουν, ότι η προθεσμία των πέντε ετών είναι πάρα πολύ μεγάλη. Και είναι όντως μεγάλη διότι δεν αφορά την ανανέωση άδειας λειτουργίας που έχουμε ανάγκη να πάρουμε ορισμένα αδρανή υλικά φερ'ειπείν, για το συγκεκριμένο χώρο της Αττικής για την κατασκευή των ολυμπιακών εγκαταστάσεων. Είναι προσδιορισμός λατομικών περιοχών. 

Σκεφτείτε τώρα, αφού επί τρεις πενταετίες δεν έγινε τίποτα, να δώσουμε ακόμη μια πενταετία και να έλθει αργότερα μια άλλη Βουλή και να δώσει άλλη μια πενταετία. Για ποιο λόγο; Είπε ο Κοινοβουλευτικός Εκπρόσωπος του ΠΑΣΟΚ πολύ σωστά, ότι αρκούσαν και έξι μήνες. 

Νομίζω ότι εδώ ο κύριος Υπουργός, θα πρέπει να το σκεφτεί πάρα πολύ καλά και αντί για πέντε χρόνια να κατεβεί στον ένα χρόνο, που κι αυτό είναι μεγάλο χρονικό διάστημα, διότι εάν επί τόσα χρόνια δεν καταφέραμε να προσδιορίσουμε ποιες είναι οι κατάλληλες λατομικές περιοχές, αντιλαμβάνεστε αν όντως με αυτήν τη νοοτροπία μπορούμε να φτιάξουμε κράτος σύγχρονο, οργανωμένο και αποτελεσματικό. Είναι αστείο να μιλάμε ακόμα για προσδιορισμό περιοχών. 

Εάν όπως νομίζουν πολλοί το κάνουμε μόνο για την Αττική μέχρι το 2004, είναι και αυτό πάλι αστείο. Γιατί, θα μου πείτε; Διότι εάν βάλουμε πέντε χρόνια για να προσδιορίσουμε τις λατομικές περιοχές, τότε θα φτάσουμε στο 2004, οπότε δεν χρειάζεται το 2003 να εξορύξουμε υλικά. Να κάνουμε τι; Τα κτίρια αυτά θα έχουν γίνει νωρίτερα κατά δύο ή τρία χρόνια. 'Αρα, ούτε η περίπτωση της Αττικής ισχύει. 

Τέλος, μιλάμε συνεχώς για παρατάσεις και δεν σκεπτόμαστε για την αποκατάσταση της ζημίας που γίνεται στα λατομεία. 

Βεβαίως δεν ανήκω σε αυτούς που υποστηρίζουν ένα πράγμα τελείως ανέφικτο και παράλογο, ότι όπου γίνεται ένα λατομείο θα μεταφέρουμε μετά το κλείσιμό του χώμα για να σκεπάσουμε αυτήν την χαίνουσα πληγή, για να αποκατασταθεί και πάλι το τοπίο. 

Αυτό είναι ανέφικτο για δυο λόγους. Πρώτον, είναι τρομερά δαπανηρό το όλο αυτό εγχείρημα, να μεταφέρεις τόσα υλικά που έχεις εξορύξει από ένα λατομείο για να καλύψεις αυτήν την πληγή, ώστε να κάνουμε πάλι όμορφο το τοπίο. 

Δεύτερον, που είναι ακόμη χειρότερο, θα χαλάσουμε καινούρια εδαφική επιφάνεια για να καλύψουμε μια μη παραγωγική επιφάνεια. Δηλαδή, εξορύσσουμε αδρανή υλικά από μια περιοχή που είναι 100% ή σχεδόν 100% πετρώδους συνθέσεως για να πάμε να πάρουμε από παραγωγικό χωράφι χώμα, να δημιουργήσουμε άλλο πρόβλημα στο περιβάλλον, να στερήσουμε την παραγωγικότητα του εδάφους εκείνου για να καλύψουμε μια πληγή σε ένα πετροβούνι. Και αυτό βέβαια είναι ανέφικτο, αντιοικονομικό κλπ. 

Μπορούν όμως να εξευρεθούν άλλοι τρόποι αποκατάστασης του περιβάλλοντος. 

Να κάνω μια παρατήρηση τώρα στο άρθρο 8. Λέμε, τροποποίηση του ν. 1428/84. Μήπως κυρία Υφυπουργέ, δεν κάνουμε το ίδιο στα προηγούμενα άρθρα; Στο άρθρο 6 και στο άρθρο 7 δεν τροποποιούμε διατάξεις του νόμου 1428; 

Γιατί δεν το είπαμε αυτό νωρίτερα και λέμε τώρα ότι τροποποιούμε το νόμο; Δεν τροποποιούμε το ν. 1428. Το πολύ πολύ έχετε το δικαίωμα να πείτε, ότι τροποποιούμε το άρθρο 16 του ν. 1428 γιατί αυτή η εντύπωση δίνεται από τον τίτλο, ότι φεύγει όλος ο νόμος και αντικαθίσταται. Δεν είναι δόκιμος ο όρος επάνω, να φύγει και να πείτε μόνο το άρθρο 16 γιατί υπάρχουν και άλλες τροποποιήσεις, όπως είπα, στα άρθρα 6 και 7 του αυτού νόμου και συνεπώς, είναι τελείως ακαλαίσθητο εδώ να έχει ένα τέτοιο τίτλο το νομοσχέδιο. 

Τέλος, συμφωνώ και εγώ με το άρθρο 10. Εδώ, κύριε Πρόεδρε, θα πρέπει αυτές οι δεκαοκτώ δόσεις να γίνουν οπωσδήποτε περισσότερες για τους μικρούς δήμους και κοινότητες, γιατί το ποσό αυτό δεν βρίσκεται εύκολα στις φτωχές κοινότητες. 

Επιπλέον, η τελευταία παράγραφος του άρθρου 10 δεν είναι αποτελεσματική, ούτε εφαρμόσιμη. Εάν ένας δήμος ή μια κοινότητα καταβάλλει δεκαέξι δόσεις και μείνουν δύο ακόμα, θα κηρυχθούν απαιτητές αυτές οι δύο φυσικά και δεν θα έχει τα πλεονεκτήματα ο δήμος ή η κοινότητα για τις ρυθμίσεις του χρέους. Δεν είναι σωστό. Το πολύ πολύ να μπει εδώ μια διάταξη που να έχει σχέση με τόκους, ότι μετά τη μη τήρηση της ρύθμισης αυτής να μην κόβεται το ρεύμα κ.λπ. Οπωσδήποτε, όμως, θα πρέπει να εφαρμοσθεί ένα επιεικέστερο μέτρο που θα είναι ο τόκος ενδεχομένως. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δανέλλης έχει το λόγο. 

ΣΠΥΡΙΔΩΝ ΔΑΝΕΛΛΗΣ: Κύριε Πρόεδρε, νομίζω ότι αποτελεί κοινό τόπο πλέον ότι το φυσικό περιβάλλον της Αττικής έχει υποστεί μη αναστρέψιμες ζημιές, θυσιαζόμενο στο βωμό της αλόγιστης και άναρχης υπερεκμετάλλευσης που κάποιοι κάποτε θεωρούσαν ότι συνιστούσε ανάπτυξη. 

Σήμερα η μοναδική περιβαλλοντικά αποδεκτή πρόταση σχετικά με το θέμα που συζητούμε, θα ήταν βεβαίως το κλείσιμο κάθε λατομείου, όλων των εξορυσσόμενων υλικών, είτε μάρμαρα είναι είτε αδρανή. 

Αντιλαμβάνομαι ότι δεν μπορεί να θεωρηθεί ρεαλιστική η πρόταση, δεδομένων των αναγκών που υπάρχουν και που πρέπει να καλυφθούν. 'Ομως, πρέπει να πάρουμε υπόψη μας ότι όντως η ζημιά στο λεκανοπέδιο της Αττικής είναι μη αναστρέψιμη. 

Με την ανοχή της πρωτοβάθμιας και δευτεροβάθμιας Νομαρχιακής Αυτοδιοίκησης, βλέπουμε να λειτουργούν λατομεία, είτε σε δασικές περιοχές είτε σε αρχαιολογικούς χώρους. 

Παράλληλα όλοι διαπιστώνουμε ότι οι αρμόδιες διοικητικές υπηρεσίες αδρανούν, επιδεικνύοντας έτσι, είτε εγκληματική αδιαφορία είτε ανεπάρκεια και ανικανότητα να παρέμβουν για να επιβάλουν τα προβλεπόμενα από τους νόμους. 

Με δεδομένα αυτά, θεωρώ ότι η πενταετής παράταση στη Νομαρχιακή Αυτοδιοίκηση, ώστε να ολοκληρώσει το έργο που έχει αναλάβει, δεν θα προσφέρει τίποτε, απλώς θα επιδεινώσει την ήδη πολύ αρνητική κατάσταση. Νομίζω ότι η διετία είναι υπέρ αρκετή. 

Επίσης, νομίζω ότι θα πρέπει να προβλέπεται ότι αν μέσα στο περιθώριο των δύο χρόνων δεν ολοκληρωθεί η διαδικασία χωροθέτησης των ατομικών ζωνών από τη Νομαρχιακή Αυτοδιοίκηση, η αρμοδιότητα αυτή να επιστρέψει στο Υπουργείο Ανάπτυξης. Πιστεύω ότι αυτό θα αποτελέσει έναν κόλαφο στη Νομαρχιακή Αυτοδιοίκηση, με την έννοια ότι επιτέλους, θα πρέπει να αναλάβει τις ευθύνες της, διότι βεβαίως, είναι πολύ καλή η λειτουργία της αποκέντρωσης σε όλα τα επίπεδα και σε όλα τα ζητήματα, αλλά θα πρέπει να έχουμε και την ευθύνη και την ικανότητα να την υπηρετήσουμε. 

Σχετικά με το άρθρο 11 και τη λειτουργία του Κέντρου Ανανεώσιμων Πηγών Ενέργειας, έχω να παρατηρήσω τα εξής: Η παράγραφος 7 του άρθρου 5 του ν.2244/94 προέβλεπε το προεδρικό διάταγμα που θα εκδίδετο, το οποίο θα καθόριζε κάθε λεπτομέρεια σχετική με τη λειτουργία του και τις σχέσεις του με τα περιφερειακά και τοπικά ενεργειακά κέντρα και γραφεία. Αυτό το προεδρικό διάταγμα δεν εκδόθηκε ποτέ και έτσι υπάρχει ένα κενό στη σχέση του Κ.Α.Π.Ε. με τα γραφεία και τα περιφερειακά κέντρα. 

Το προτεινόμενο άρθρο προβλέπει, ότι με το Προεδρικό Διάταγμα που θα εκδοθεί με πρόταση του Υπουργού θα καθοριστεί με κάθε λεπτομέρεια η σχετική λειτουργία του Κ.Α.Π.Ε. και ότι τα περιφερειακά και τοπικά ενεργειακά κέντρα και γραφεία θα εποπτεύονται από το Κ.Α.Π.Ε. Νομίζω ότι ο όρος "εποπτεία" θα δημιουργήσει κάποια ζητήματα, με την έννοια ότι τα περιφερειακά κέντρα έχουν και ήταν σκόπιμο και θεμιτό να είχαν έναν τοπικό και περιφερειακό χαρακτήρα. Δεν πρέπει να ξεχνάμε ότι στην ίδρυση και λειτουργία του συμμετέχουν τοπικοί φορείς και βεβαίως, η αυτονομία τους νομίζω ότι είναι αναγκαία για τη σχέση που έχουν και με την απορρόφηση των κοινοτικών κονδυλίων, που δεν πρέπει να ξεχνάμε ότι αποτελούν και τους βασικούς οικονομικούς πόρους λειτουργίας των γραφείων αυτών. 

Βεβαίως, απαιτείται ένας συντονισμός, βεβαίως, απαιτείται ένα κέντρο αναφοράς που πρέπει να είναι το Κ.Α.Π.Ε., γι'αυτόν το λόγο νομίζω ότι θα πρέπει να μην εποπτεύονται, αλλά να συντονίζονται. 

'Ενα άλλο ζήτημα που τίθεται με το άρθρο αυτό είναι το εξής: Θεωρώ ότι με το να δίδεται η δυνατότητα στον Υπουργό να τροποποιεί το προεδρικό διάταγμα 375 που ισχύει και που προβλέπει τα της ίδρυσης και λειτουργίας του Κ.Α.Π.Ε. δημιουργείται ένα πρόβλημα, σχετικά με το ότι υπερβαίνουμε τις δεσμεύσεις, οι οποίες ορίζονταν από την παράγραφο 1 του άρθρου 25 του ν. 1514/85, το οποίο προβλεπόταν από το προεδρικό διάταγμα 375, που ανέφερα πριν. 

Νομίζω, ότι θα πρέπει να βελτιώσουμε την τροπολογία που σήμερα συζητάμε, έτσι ώστε να διατηρούνται οι δεσμεύσεις που απορρέουν από το άρθρο που είπα πριν, για να μην είναι εύκολο να μετατραπεί το Κ.Α.Π.Ε. σ' ένα κομματικό φέουδο μη σχετικών με το αντικείμενο πολιτικών φίλων της εκάστοτε πολιτικής ηγεσίας του Υπουργείου. Δεν πρέπει να ξεχνάμε -δεν μπορώ να μην τα αναφέρω- τα προβλήματα που έχουν δημιουργηθεί -και τα οποία δυστυχώς, είναι ανοιχτά ακόμα- εξαιτίας της τοποθέτησης στην προεδρία του Κ.Α.Π.Ε. ενός προσώπου, το οποίο δεν πληροί ούτε τις προϋποθέσεις που προβλέπονται από το νόμο. Επίσης, υπάρχει το ασυμβίβαστο στον ορισμό του προσώπου αυτού, με αποτέλεσμα να υπάρχει πρόβλημα σύννομης λειτουργίας του Κ.Α.Π.Ε. Νομίζω ότι αυτά θα πρέπει να τα προβλέψουμε, έτσι ώστε να μην τα βρούμε μπροστά μας αργότερα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, όσο διατρέχει κανείς τα διάφορα άρθρα, αντιλαμβάνεται ότι η Κυβέρνηση εσπευσμένα και αποσπασματικά φέρνει ένα σύνολο διατάξεων, που δεν σχετίζεται καθόλου η μία με την άλλη. Βέβαια, η εξήγηση υπάρχει. Η Κυβέρνηση έρχεται με τέτοια νομοσχέδια όταν φτάνει στα αδιέξοδα. 

Θα εξηγήσω τι εννοώ αρχίζοντας από το τέλος. Στο άρθρο 11 βλέπει κανείς ότι η Κυβέρνηση θυμήθηκε την εξοικονόμηση ενέργειας και θυμήθηκε την ορθολογική χρήση, όταν η Ευρωπαϊκή 'Ενωση εδώ και μία δεκαετία -για να μην πω παραπάνω- επιμένει και επιδοτεί, μάλιστα, πάρα πολύ οποιαδήποτε δραστηριότητα στον τομέα αυτό. 

Βεβαίως, η δική μας κυβέρνηση κανένα μα κανένα μέτρο δεν έχει λάβει μέχρι σήμερα. 'Ισως πιέστηκε πολύ τον τελευταίο καιρό να κάνει κάτι προς την κατεύθυνση εξοικονόμησης ενέργειας και ορθολογικής χρήσης αυτής. 

Το εσπευσμένο φαίνεται και από το άλλο. Εάν ρωτήσετε έναν ειδικό, κύριε Πρόεδρε, θα σας πει ότι ο φορέας αυτός, το ΚΑΠΕ, δεν είναι ο κατάλληλος για να δράσει μέσα στο χώρο προκειμένου να έχουμε εξοικονόμηση ενέργειας. 

Το ΚΑΠΕ είναι ένα κέντρο που έχει σχέση με τις ανανεώσιμες πηγές ενέργειας. Σαν ανανεώσιμες πηγές ενέργειας γνωρίζουμε ότι έχουμε την ηλιακή ενέργεια, την αιολική ενέργεια, τη συνδυασμένη παραγωγή και τα μικρά υδροηλεκτρικά έργα. Αυτά είναι εκείνα τα οποία εννοούμε όταν ομιλούμε για ανανεώσιμες πηγές ενέργειας. 

Εάν θέλουμε να υπεισέλθουμε στο αντικείμενο τι σημαίνει εξοικονόμηση ενέργειας, κύριε Πρόεδρε, πρέπει να βρούμε ένα φορέα ο οποίος να μπαίνει και μέσα στις βιομηχανίες, να πηγαίνει εκεί όπου χρησιμοποιείται ηλεκτρική ενέργεια για να εντοπίσει και να στηρίξει οποιαδήποτε προσπάθεια που με κάποια εφαρμογή ενός νέου συστήματος θα έχουμε εξοικονόμηση ενέργειας. 

Εδώ το νομοσχέδιο δεν ομιλεί μόνο για εξοικονόμηση ηλεκτρικής ενέργειας. Εδώ έχουμε εξοικονόμηση γενικά ενέργειας, που επιτείνει αυτό που σας είπα προηγουμένως, ότι αυτός ο φορέας είναι ο πλέον μη ενδεδειγμένος για να κάνει αυτήν τη δουλειά. 

Θα ήθελα να ρωτήσω τον κύριο Υπουργό, τον αρμόδιο γι' αυτά τα θέματα της ενέργειας, το εξής: Γιατί επιτέλους δεν μας φέρνει το νομοσχέδιο για την απελευθέρωση της ηλεκτρικής ενέργειας να μας πει τι σκέπτεται να κάνει; Εκεί μέσα με κάποιο σωστό τρόπο να βάλουμε όλα αυτά τα θέματα, για να δούμε τι θα κάνουμε στη χώρα μας όσον αφορά το κομμάτι της ηλεκτρικής ενέργειας. 'Οπως σας είπα, επίκειται η απελευθέρωση της αγοράς. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Η Νέα Δημοκρατία δεν απήντησε στο προσχέδιο που είχε δοθεί από τον Ιούνιο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Απήντησε η Νέα Δημοκρατία. Μην λέμε τώρα αν η Νέα Δημοκρατία ή τα κόμματα απήντησαν. Εκεί είναι το φρένο σας; Δεν είναι εκεί το φρένο. Φέρτε εσείς το νομοσχέδιο εδώ να το δούμε και από εκεί να προχωρήσουμε. 

Αλλά, κύριε Πρόεδρε, δεν είναι μόνο αυτό το άρθρο που σχετίζεται με εσπευσμένες και αποσπασματικές διατάξεις. Πάρτε και το άλλο άρθρο που έχει σχέση με τα λατομεία των αδρανών υλικών. 'Εξι ολόκληρα χρόνια σιώπησε η Κυβέρνηση. Και όταν φθάνει λοιπόν στα αδιέξοδα, εσπευσμένα, χωρίς να μελετήσει, χωρίς να μας πει ποιές είναι οι προοπτικές, έρχεται εδώ ζητώντας παράταση μιας πενταετίας. Δεν μας λέει πώς σκέπτεται ή τι έκανε μέχρι τώρα, πώς θα λύσει αυτό το μείζον θέμα που αφορά ιδίως την περιοχή του Λεκανοπεδίου της Αττικής. 

Βέβαια, συνειδητοποιούμε και εμείς ότι η μέχρι σήμερα αδράνεια σχετίζεται και με ένα κόστος μεγαλύτερο όσον αφορά τα έργα που έχουμε μπροστά μας. Αλλά πάντοτε θα το πηγαίνουμε εκεί, αδιαφορώντας για το περιβάλλον; Αυτά τα έργα τα μεγάλα, που τόσο κοστίζουν στον τόπο, θα χάσουν την ιδιαίτερη σημασία τους όταν θα είναι μέσα σε ένα χώρο, ο οποίος είναι απαξιωμένος τουλάχιστον περιβαλλοντικά. 

'Ετσι, κύριε Πρόεδρε, έχει γίνει πλήρης συνείδηση και στη Βουλή αλλά και σε όλους τους συναδέλφους το πως νομοθετεί η Κυβέρνηση και τι μας φέρνει χωρίς να το έχει μελετήσει καθόλου. Διότι δεν είναι το ένα θέμα, δεν είναι το δεύτερο, είναι το σύνολο όλων των θεμάτων, ακόμα και εκείνο που κουβεντιάσαμε και κάναμε την ψηφοφορία σήμερα στις 20.00' σχετικά με την κατάργηση των παραρτημάτων του ΙΓΜΕ και του ΕΟΜΜΕΧ που είναι μέγιστο θέμα και το οποίο ζημιώνει τη χώρα. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σταύρου έχει το λόγο για προτασσόμενη πρωτολογία. 

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, οφείλω να τονίσω ευθύς εξαρχής τις μεγάλες ευθύνες της Κυβερνήσεως που διαχρονικά καθυστέρησε την οριοθέτηση των λατομικών ζωνών, με συνέπεια να δημιουργεί οξύτατα προβλήματα όχι μόνο στην περιοχή της υπαίθρου Αττικής, αλλά σε ολόκληρο το λεκανοπέδιο, από την έλλειψη αδρανών υλικών, από την αύξηση του κόστους, αν φθάσουμε στο κλείσιμο τριών λατομείων της Ανατολικής Αττικής. Συγχρόνως έχει τεράστιες ευθύνες διότι καθυστέρησε στην ουσιαστική και αποτελεσματική προστασία του φυσικού περιβάλλοντος με την μη έγκαιρη και αποτελεσματική αναδάσωση των ορεινών όγκων της Αττικής και αν όλα αυτά είχαν γίνει, δεν θα είχαν την ευκαιρία, φαντάζομαι ορισμένοι συνάδελφοι που εξέθεσαν κάποιες αντιρρήσεις, ότι δήθεν την καταστροφή του φυσικού περιβάλλοντος κυρίως στην Αττική τη διαπράττουν ελάχιστα λατομεία και συγκεκριμένα δύο, τρία λατομεία της Ανατολικής Αττικής. 

Ως Βουλευτής αντιπροσωπεύω βεβαίως το έθνος, αλλά οφείλω να διερμηνεύω ενώπιον της Εθνικής Αντιπροσωπείας τους πόθους και τις προσδοκίες των πολιτών που είναι οι εργαζόμενοι σε διάφορες λατομικές επιχειρήσεις και οι ιδιοκτήτες αυτών. 

Πιστεύω ότι μία ευνομούμενη δημοκρατική πολιτεία πρέπει έγκαιρα να αντιμετωπίζει με συνέπεια και συνέχεια, αποτελεσματικά και οριστικά, προβλήματα που χρονίζουν για να πάψει πλέον η πολιτική να θεωρείται αναξιόπιστη. Διότι οι πολίτες δικαίως θεωρούν την πολιτική αναξιόπιστη, όταν κλείνει τα μάτια της σε καίρια προβλήματα που απασχολούν τον ελληνικό λαό. 

'Ακουσα προηγουμένως τον κ. Τσοβόλα και τον εισηγητή νομίζω του Συνασπισμού, να διαμαρτύρονται σε παρατήρηση του κυρίου Υπουργού, ότι οικουμενική είναι η σχετική τροπολογία για την παράταση του χρόνου λειτουργίας λατομικών επιχειρήσεων για μια ακόμη τριετία και ότι δήθεν δεν υπέγραψε αυτήν την τροπολογία το ΔΗ.Κ.ΚΙ. 

Και ερωτώ, αν και απουσιάζει ο κύριος Αρχηγός του ΔΗ.Κ.ΚΙ.: Τι θα απαντήσει αύριο σε εκατοντάδες εργαζομένους των λατομικών επιχειρήσεων, που θα χάσουν τη δουλειά τους και θα προστεθούν στις στρατιές των ανέργων πολιτών της χώρας μας; 

Για την ανατολική Αττική υπάρχει η γνωστή ιδιομορφία. Δεν βρέθηκαν εγκαίρως λατομικές περιοχές χωρίς ευθύνη των ενδιαφερομένων λατόμων. Απαιτούνται τεράστιες ποσότητες αδρανών υλικών για την εκτέλεση των μεγάλων έργων της Αττικής και βεβαίως για τη συγκράτηση του πληθωρισμού. Διότι αν κλείσουν αυτές οι λατομικές επιχειρήσεις, αντιλαμβάνεσθε και το κόστος θα εκτιναχθεί στα ύψη αλλά και έλλειψη αδρανών υλικών θα υπάρχει. 

Συνοψίζοντας, θέλω να επισημάνω τα εξής: Χωρίς την ευθύνη αυτών των τριών λατομικών επιχειρήσεων δεν έγινε στην προηγούμενη τριετία η αποκατάσταση. Και αυτό οφείλεται στη βραδεία κίνηση και λειτουργία του κρατικού μηχανισμού, ο οποίος είτε από ολιγωρία είτε από αδράνεια είτε από έλλειψη πραγματικού ενδιαφέροντος προς συγκεκριμένες κατευθύνσεις, δεν έδωσε τη δυνατότητα να ολοκληρωθεί η αποκατάσταση του περιβάλλοντος. 

Νομίζω ότι έχουμε χρέος ως ευνομούμενη πολιτεία και ως υπεύθυνη Εθνική Αντιπροσωπεία να δώσουμε διέξοδο στα οξύτατα αυτά προβλήματα. 

Τελειώνοντας, κύριε Πρόεδρε, για να φθάσω κι εγώ το πεντάλεπτο, για λόγους ισότητας... 

ΠΡΟΕΔΡΕΥΩΝ (Παναγιώτης Σγουρίδης): Δυστυχώς, είστε σε προτασσόμενη δευτερολογία. Τι να κάνουμε; 

ΑΠΟΣΤΟΛΟΣ ΣΤΑΥΡΟΥ: 'Αλλωστε είμαι από τους τελευταίους ομιλητές... 

ΠΡΟΕΔΡΕΥΩΝ (Παναγιώτης Σγουρίδης): 'Εχουμε και δευτερολογίες. 

ΑΠΟΣΤΟΛΟΣ ΣΤΑΥΡΟΥ: ... και θα προσπαθήσω μέσα στα επόμενα δύο λεπτά να ολοκληρώσω αυτές τις συνοπτικές σκέψεις μου. 

ΠΡΟΕΔΡΕΥΩΝ (Παναγιώτης Σγουρίδης): 'Εχετε εξήντα δευτερόλεπτα. 

ΑΠΟΣΤΟΛΟΣ ΣΤΑΥΡΟΥ: Πιστεύω ότι η τροπολογία αυτή πρέπει να γίνει αποδεκτή από την Κυβέρνηση. 

Να δοθεί μία τριετία ακόμη για την αποκατάσταση και αν αυτό δεν είναι δυνατόν, επειδή άκουσα με έκπληξη τον αξιότιμο κύριο Υπουργό να λέει ότι τροπολογίες δεν θα δεχθεί, τουλάχιστον εφόσον έχουμε παράταση στην προθεσμία εξεύρεσης λατομικών ζωνών, η προθεσμία της παράτασης αυτής να επεκταθεί με ερμηνευτική δήλωση του κυρίου Υπουργού ή της κυρίας Υφυπουργού και για την τριετία των λατομικών αυτών επιχειρήσεων. 

(Στο σημείο αυτό, κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτού) 

Κύριε Πρόεδρε, δεν θέλω να υποστηρίξω ότι με καταπιέζετε, αλλά τόσην ώρα που χτυπάει το κουδούνι θα είχα ολοκληρώσει τη σκέψη μου. 

Ευχαριστώ πάρα πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, δύο λόγια για το άρθρο 10, το οποίο πιστεύω ότι είναι προς τη σωστή κατεύθυνση, διότι δίνεται η δυνατότητα της καταβολής συσσωρευμένων οφειλών των δήμων και κοινοτήτων. Βέβαια, η ρύθμιση αυτή είναι ένα κίνητρο για την εξόφληση των υποχρεώσεων, όμως δεν αντιμετωπίζονται σωστά τα μικρά χρέη, δεν δίνεται μεγαλύτερη διάρκεια εξόφλησης. 

Γνωρίζετε πάρα πολύ καλά, κυρία Υπουργέ, ότι υπάρχουν πολλές μικρές κοινότητες, οι οποίες έχουν συγχωνευθεί σε μικρούς δήμους, των οποίων τα οικονομικά σήμερα είναι πενιχρά έως ανύπαρκτα, πέραν του γεγονότος ότι αυτήν τη στιγμή οι δήμοι πελαγοδρομούν στην άγνοια για το πού βρίσκονται και πού μπορούν να πάνε. 

Νομίζω ότι τα ποσά αυτά που μεταφέρονται σε αυτούς τους μικρούς δήμους είναι υπέρογκα και δεν θα μπορέσουν να ανταποκριθούν στις δόσεις. Δεν θα μπορέσουν να τα εξοφλήσουν εμπρόθεσμα, οπότε θα κηρυχθούν ληξιπρόθεσμα και θα ξαναγυρίσουμε στο γνωστό πάλι πρόβλημα. Ασφαλώς γνωριζετε ότι τα χρέη των κοινοτήτων προέρχονται από χρήση αγροτικού ρεύματος και αν δεν προχωρήσετε σε ρυθμίσεις, οι νέοι δήμοι θα φορολογήσουν τους αγρότες για να μπορέσουν να εισπράξουν τα χρέη σε μία εποχή μάλιστα που το αγροτικό εισόδημα συρρικνώνεται και υπάρχει πρόβλημα επιβίωσης σ' όλον τον αγροτικό κόσμο. 

'Εχω την εντύπωση, κυρία Υπουργέ, μια και προέρχεστε και από νομό της περιφέρειας και έχετε τέτοιους μικρούς δήμους και τέτοιες μικρές κοινότητες, ότι γι' αυτά τα μικρά χρέη θα πρέπει τουλάχιστον να αυξήσετε τις δόσεις και η κάθε δόση γι' αυτούς τους μικρούς δήμους να είναι τουλάχιστον στο ποσό των εκατό χιλιάδων (100.000) δραχμών για να μπορέσουν να ανταποκριθούν. Διαφορετικά δεν βλέπω αυτό το κίνητρο να έχει αίσιο τέλος. Θα γυρίσουμε στο ίδιο πρόβλημα, στον ίδιο παρονομαστή. Προσέξτε το αυτό, ξέρετε αυτούς τους μικρούς δήμους, γνωρίζετε το πρόβλημα, ότι δεν υπάρχουν χρήματα στα ταμεία των δήμων και δεν θα μπορέσουν να ανταποκριθούν. 

Παρακαλώ πάρα πολύ δείξτε την ευαισθησία σας πάνω σε αυτό το πρόβλημα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κ. Καρασμάνη. 

Ο κ. Λεονταρίδης έχει το λόγο. 

ΘΕΟΦΙΛΟΣ ΛΕΟΝΤΑΡΙΔΗΣ: Και εγώ, κύριε Πρόεδρε, σχετικά με το άρθρο 10 για τις ρυθμίσεις οφειλών δήμων, κοινοτήτων και επιχειρήσεων τους -προς τη ΔΕΗ, θα ήθελα να μιλήσω- ναι μεν είναι προς τη σωστή κατεύθυνση, αλλά πολλές κοινότητες και σύνδεσμοι χρωστούν σήμερα τεράστια ποσά προς τη ΔΕΗ από αγροτικό εξηλεκτρισμό και τώρα αυτοί θα πρέπει να φορολογήσουν άμεσα και με υπέρογκα ποσά τους αγρότες για να εισπράξουν αυτά τα χρήματα. 

Οπωσδήποτε η ρύθμιση αυτή αποτελεί κίνητρο για την εξόφληση αφ' ενός τέτοιων υποχρεώσεων, αφ' ετέρου όμως επειδή τώρα συστάθηκαν αυτοί οι δήμοι και έχουν πολλές άλλες υποχρεώσεις και έχουν ήδη φορολογήσει για ύδρευση και γενικά έχουν βάλει πολλές φορολογίες στους κατοίκους, νομίζω ότι δεν θα αντέξουν στα πρώτα βήματά τους να προχωρήσουν. Γιατί έχουμε πει επανειλημμένως ότι δεν θα πρέπει αυτούς τους δήμους που ξεκίνησαν τώρα να τους δούμε με δύο μέτρα και δύο σταθμά. Η ΔΕΗ έχει πάει πάρα πολλές κοινότητες για τον αγροτικό εξηλεκτρισμό στα δικαστήρια, εκκρεμούν μάλιστα δικαστικές αποφάσεις και πάλι δεν μπορούν με ρυθμίσεις που έκαναν τα δικαστήρια να ξοφλήσουν τα χρήματα που χρωστάνε στη ΔΕΗ. 

Επομένως εμείς προτείνουμε οι οφειλές δήμων και κοινοτήτων συνδέσμων που καταργήθηκαν και αμιγών δημοτικών και κοινοτικών επιχειρήσεων προς τη ΔΕΗ προερχόμενες από λογαριασμούς καταναλώσεως ρεύματος, ανεξαρτήτως ποσού, να γίνουν τουλάχιστον σε πέντε χρόνια, δηλαδή σε εξήντα μηνιαίες δόσεις. 

Πιστεύω ότι έχουμε το χρόνο και θα πρέπει να δοθεί μάλιστα και μια περίοδος χάριτος, δηλαδή, αυτήν τη στιγμή συγκροτήθηκαν οι δήμοι και δεν έχουν τους απαραίτητους πόρους να λειτουργήσουν. Νομίζω ότι θα πρέπει να δοθεί πρώτα ένας χρόνος χάριτος, θα έλεγα, για να αρχίσουν αυτές οι δόσεις και μετά σε πέντε χρόνια θα μπορέσουν να ξοφλήσουν αυτούς τους λογαριασμούς. 

'Εχω την εντύπωση ότι αλλιώς θα πάμε σε νέες φορολογίες προς τον αγροτικό κόσμο, ο οποίος έχει τόσα προβλήματα και επομένως αυτό το μέτρο, το οποίο κινείται μεν προς τη σωστή κατεύθυνση, ενδεχομένως να πλήξει τους δήμους και αυτοί κατ' επέκταση τους αγρότες, οι οποίοι είναι οι αιμοδότες και δίνουν χρήματα, για να λειτουργήσει αυτός ο δήμος και τα αντλιοστάσια και όλα τα συναφή. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Φωτιάδης έχει το λόγο για τρία λεπτά για προτασσόμενη δευτερολογία. 

ΠΑΝΑΓΙΩΤΗΣ ΦΩΤΙΑΔΗΣ: Κύριε Πρόεδρε, θα αναφερθώ στο άρθρο 6, που αφορά τα λατομεία. 

Κύριε Πρόεδρε, κυρίες και κύριοι συνάδελφοι, τα λατομεία της Αττικής, αλλά και γενικότερα όλης της χώρας, των οποίων έληξε η άδεια λειτουργίας. 'Ομως ως Βουλευτής της Περ. Αττικής, θα αναφερθώ στα λατομεία του Κορωπίου και του Μαρκόπουλου στην περιοχή της Αττικής. 

Κύριε Πρόεδρε, τα λατομεία αυτά λειτουργούν εδώ και χρόνια. Το 1993 με τον ν. 2115 είχαν πάρει μία άδεια λειτουργίας για δύο χρόνια στην αρχή και για άλλα τρία μετά. 'Επρεπε μέσα στο χρόνο αυτό να γίνει και η αποκατάσταση των χώρων λατόμευσης αδρανών υλικών. Βέβαια, μετά από καθυστερήσεις, λόγω μη έγκαιρης έγκρισης των σχεδίων που κατατέθηκαν, δεν έχουν προλάβει να κάνουν την αποκατάσταση. Νομίζω ότι για το λόγο αυτό πρέπει να τους δοθεί η άδεια, για να συνεχίσουν την αποκατάσταση. 'Αλλωστε έχουν καταθέσει όλοι τους εγγυητικές επιστολές πολλών εκατομμυρίων. 

Πέραν τούτου, κύριε Πρόεδρε, σήμερα σε αυτά τα λατομεία εργάζονται πάρα πολλοί άνθρωποι. Επίσης, προμηθεύουν τα συγκροτήματα έτοιμου σκυροδέματος με υλικά. Και εκεί εργάζονται άνθρωποι. Κύριοι συνάδελφοι, δεν πρέπει να κρυβόμαστε πίσω από το δάχτυλό μας, άκουσα εδώ από τους συναδέλφους να λένε ότι τα λατομεία καταστρέφουν τάχα το περιβάλλον. Δεν βλέπουμε τα χιλιάδες στρέμματα δασών που καίγονται κάθε χρόνο; Και αυτοί που κόπτονται δήθεν για την προστασία του περιβάλλοντος και θέλουν να επηρεάσουν και εμάς τους Βουλευτές, είναι οι πρώτοι που πάνε και χτίζουν τα αυθαίρετά τους, στην καταπατημένη καμένη έκταση, κάθε χρόνο. Και ασχολούμαστε τώρα με τα πέντε λατομεία και με το αν πρέπει να κλείσουν ή όχι. 

Κύριε Πρόεδρε, τα λατομεία αυτά χρειάζονται, γιατί είτε το θέλουμε είτε όχι, η Αθήνα είναι ίσως η μοναδική περίπτωση όπου κατοικεί ο μισός πληθυσμός της Ελλάδας. Είναι μοναδικό φαινόμενο στην Ευρώπη, ίσως και στον κόσμο. 'Αρα ο πληθυσμός αυτός πρέπει να στεγαστεί, πρέπει να γίνουν έργα για την εξυπηρέτησή του. 

Αυτά τα έργα με τι υλικά θα γίνουν; Αν φέρουμε εμείς υλικά από τη Χαλκίδα ή δεν ξέρω από πού αλλού και ανεβάσουμε το κόστος κατασκευής, είτε πρόκειται για δημόσια έργα είτε για ιδιωτικά που σε τελευταία ανάλυση το κόστος θα κληθεί να το πληρώσει ο πολίτης. Και αυτό νομίζω ότι είναι και αντισυνταγματικό και άδικο, το να ανεβάσουμε το κόστος των έργων. 

Κύριε Πρόεδρε, δεν θα έλεγα ότι δεν έχουν ευθύνες και οι λατόμοι. Σίγουρα έχουν και αυτοί ευθύνες. 'Ομως ρωτώ γιατί δεν έχει ολοκληρωθεί μέχρι σήμερα η διαδικασία καθορισμού λατομικών ζωνών. Το σχέδιο νόμου μιλάει για πέντε χρόνια παράταση. Δηλαδή, αυτά τα λατομεία που έκλεισαν, εδώ και δύο εβδομάδες και έχει δημιουργηθεί τεράστιο πρόβλημα στην αγορά. Τι θα γίνουν; Θα περιμένουν πέντε χρόνια κλειστά; 

Νομίζω ότι δεν είναι σωστό αυτό. Για να ολοκληρώσουν, όπως είπα και την αποκατάσταση των χώρων λατόμευσης και μέχρι να χαρακτηριστούν οι λατομικές ζώνες, θα πρέπει να λειτουργήσουν και αυτοί για την ισορροπία στην αγορά και όταν βρεθούν οι χώροι, που θα χαρακτηρισθούν ως λατομικές ζώνες σε τρία ή σε πέντε, χρόνια τότε να γίνει η μετεγκατάσταση στις προβλεπόμενες ζώνες. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμένος για να μιλήσει. 

ΘΕΟΔΩΡΟΣ ΚΑΤΣΙΚΗΣ: Κύριε Πρόεδρε, θα ήθελα το λόγο. 

ΠΡΟΕΔΡΕΥΩΝ (Παναγιώτης Σγουρίδης): Δεν είστε εγγεγραμμένος. Συμφωνείτε και εσείς με αυτά, τα οποία ακούστηκαν και από τον κ. Σταύρου. 

ΘΕΟΔΩΡΟΣ ΚΑΤΣΙΚΗΣ: Να πω δύο κουβέντες κύριε Πρόεδρε. Οι θέσεις των κομμάτων και των ομιλητών τους αναπτύχθηκαν στο υπό ψήφιση νομοσχέδιο και ομολογουμένως με μεγάλη άνεση. 

Γνωρίζετε ότι καταθέσαμε την τροπολογία μαζί με άλλους επτά συναδέλφους, η οποία έχει ως εξής... 

ΠΡΟΕΔΡΕΥΩΝ (Παναγιώτης Σγουρίδης): Κύριε Κατσίκη, δεν ομιλούμε περί τροπολογιών. Οι κύριοι συνάδελφοι δεν μιλούν για τις τροπολογίες. Πήραν το λόγο... 

ΘΕΟΔΩΡΟΣ ΚΑΤΣΙΚΗΣ: Μα δεν είναι εμπρόθεσμη η τροπολογία; Δεν θα μιλήσουμε; 

ΠΡΟΕΔΡΕΥΩΝ (Παναγιώτης Σγουρίδης): Μα συζητάμε την ενότητα των άρθρων 6 έως 14. 

ΘΕΟΔΩΡΟΣ ΚΑΤΣΙΚΗΣ: Ναι, αλλά είναι και οι τροπολογίες. Επί της τροπολογίας... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είναι και η τροπολογία μέσα στο άρθρο 6. 

ΘΕΟΔΩΡΟΣ ΚΑΤΣΙΚΗΣ: Ναι, είναι στο άρθρο 6. 

ΠΡΟΕΔΡΕΥΩΝ (Παναγιώτης Σγουρίδης): Δεν έχετε εγγραφεί όμως. 

ΘΕΟΔΩΡΟΣ ΚΑΤΣΙΚΗΣ: Μα κατέθεσα τροπολογία, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κύριε Κατσίκη, είστε τόσα χρόνια Βουλευτής, πρέπει να ξέρετε ότι αν δεν χτυπήσετε την κάρτα σας και δεν εγγραφείτε στον κατάλογο... 

ΘΕΟΔΩΡΟΣ ΚΑΤΣΙΚΗΣ: Μα γιατί να χτυπήσω την κάρτα μου; Δεν κατέθεσα τροπολογία; Δεν πρέπει να αναπτύξω την τροπολογία; Δεν είναι εμπρόθεσμη η τροπολογία μου; 

ΠΡΟΕΔΡΕΥΩΝ (Παναγιώτης Σγουρίδης): Θα προτιμήσω να χάσω χρόνο εξηγώντας σας ορισμένα πράγματα -και θα σας δώσω το λόγο μετά- παρά να περάσει έτσι απλώς και μόνο το θέμα. 

ΘΕΟΔΩΡΟΣ ΚΑΤΣΙΚΗΣ: Εγώ για να μην χάσω το χρόνο, θέλω να πω στον κύριο Υπουργό και να τον παρακαλέσω να κάνει δεκτή την τροπολογία μου. 

ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτε στα Πρακτικά από αυτά που λέει ο κ. Κατσίκης. 

ΘΕΟΔΩΡΟΣ ΚΑΤΣΙΚΗΣ:... 

ΠΡΟΕΔΡΕΥΩΝ (Παναγιώτης Σγουρίδης): Δεν γράφεται τίποτα στα Πρακτικά. 

Εφόσον τελειώσατε, χωρίς να γραφεί τίποτα στα Πρακτικά, έχω να πω ότι για να μπορέσουμε να μιλήσουμε επί μιας ενότητας άρθρων, πρέπει να χτυπήσουμε την κάρτα μας. Από τη στιγμή που δεν την χτυπήσαμε δεν μπορούμε να πάρουμε το λόγο. Επειδή υπογράψαμε μία τροπολογία δεν σημαίνει ότι όταν συζητείται ή ακούγεται η τροπολογία αυτή, θα πρέπει οπωσδήποτε να πάρουμε το λόγο. 

Τώρα, λοιπόν, σας δίνω το λόγο για ένα λεπτό να αναπτύξετε τις απόψεις σας επ' αυτού του οποίου είπατε στο άρθρο 6. 

ΘΕΟΔΩΡΟΣ ΚΑΤΣΙΚΗΣ: Κύριε Υπουργέ η τροπολογία μας είναι γνωστή. Το γιατί είναι αναγκαία η τροπολογία αυτή, θα αρκούσε και μόνο η ανάγνωση των σχετικών ρεπορτάζ, άρθρων, σημειωμάτων των εφημερίδων: "ΤΟ ΒΗΜΑ" της 31.1.1999, "ΕΞΠΡΕΣ" της 26.2.1999, "ΝΑΥΤΕΜΠΟΡΙΚΗ", "ΗΜΕΡΗΣΙΑ" και "ΕΛΕΥΘΕΡΗ ΩΡΑ" ομοίως της αυτής ημερομηνοχρονολογίας, καθώς και άλλων εφημερίδων. 

Επειδή όμως, κύριε Πρόεδρε, δεν έχω το χρόνο να αναγνώσω τα σχετικά δημοσιεύματα, θα εκθέσω με απόλυτη συντομία τα υπέρ της τροπολογίας επιχειρήματα. 

Κύριε Πρόεδρε, ο κύριος Υπουργός γνωρίζει καλύτερα από εμάς που υποστηρίζουμε την τροπολογία, δύο πράγματα: 'Οτι λόγω των πακέτων της Ευρωπαϊκής Ενώσεως και λόγω της Ολυμπιάδος του 2004, σειρά έργων γίνονται ή θα γίνουν σε ολόκληρη τη χώρα, κυρίως όμως στον νομό Αττικής. Φαντάζεσθε την έλλειψη αδρανών υλικών στον τόπο κατασκευής των έργων; Φαντάζεσθε όχι μόνο την εντεύθεν δυσκολία εκτελέσεως των έργων, αλλά και τις δυσμενείς παραμέτρους, όπως μεγαλύτερο κόστος κατασκευής των έργων και τους εντεύθεν αντικτύπους και στα ίδια τα έργα, αλλά ακόμα και στο Χρηματιστήριο; 

Γίνεται λόγος, κύριε Πρόεδρε, περί του περιβάλλοντος. Και βέβαια υπό τα δεδομένα του σημερινού τεχνικού πολιτισμού, τα ζητήματα του περιβάλλοντος πρέπει να τα διαφυλάσσουμε ως κόρη οφθαλμού. 'Ομως, κύριε Πρόεδρε, εξέτασα το ζήτημα τούτο με μεγάλη προσοχή και σχολαστικότητα και από την έρευνά μου αυτή προέκυψαν τα εξής περίεργα: 'Ολα τα λατομεία όλης της χώρας, μηδενός εξαιρουμένου, έχουν αναλάβει σχετική υποχρέωση, διασφαλισμένη και με εγγυητικές επιστολές τραπεζών, ότι θα αποκαταστήσουν το περιβάλλον μετά την εξόρυξη των αδρανών υλικών. Αυτό από τη μία μεριά, ενώ από την άλλη καμία -τονίζω το καμία- σύμβαση εκτελέσεως δημοσίου, δημοτικού κλπ. έργου δεν περιέχει παρόμοιο όρο. 

Γι' αυτό, κύριε Πρόεδρε, βλέπουμε ότι όπου έχουν γίνει οδικά έργα, βουνά ολόκληρα, λόφοι ολόκληροι, μετά την εκτέλεση των έργων παραμένουν γυμνά από τη μη αποκατάσταση του προϋφισταμένου φυσικού περιβάλλοντος. Δεν είναι λοιπόν τα λατομεία που καταστρέφουν το φυσικό περιβάλλον. 'Αλλα είναι τα αίτια που λόγω ελλείψεως χρόνου δεν μπορώ να αναπτύξω. 

Τέλος, κύριε Υπουργέ, είναι όπως γνωρίζετε, κοινός τόπος το φάσμα της ανεργίας. Είστε και εσείς Βουλευτής μιας περιοχής που νιώθει στο πετσί το φάσμα τούτο και είμαι βέβαιος ότι πονάτε γι' αυτό. Δεχόμενος την τροπολογία εμού και των συνυπογραφόντων συναδέλφων, όχι απλώς δεν θα επιτείνετε το φάσμα τούτο, αλλά στο μέτρο των δυνατοτήτων του κρινομένου σχεδίου νόμου θα συντελέσετε στον περιορισμό του. 

Πολλές χιλιάδες άνθρωποι, κύριε Υπουργέ, ασχολούνται άμεσα στην εξόρυξη, μεταφορά κλπ. προϊόντων λατομείου. 

Παρακαλώ και εγώ και οι συνυπογράφοντες την τροπολογία αξιότιμοι συνάδελφοί μας να μην μειώσουμε τον αριθμό των απασχολουμένων αυξάνοντας έτσι τον αριθμό των ανέργων. 

Ευχαριστώ, κύριε Πρόεδρε, και για την ανοχή σας. 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος συνάδελφος να πρωτολογήσει και εισερχόμαστε στο στάδιο των δευτερολογιών. 

Ποιος κύριος συνάδελφος θέλει να δευτερολογήσει; 

ΡΟΔΟΥΛΑ ΖΗΣΗ: Κύριε Πρόεδρε, το λόγο. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Σγουρίδης): Η κ. Ζήση έχει το λόγο. 

ΡΟΔΟΥΛΑ ΖΗΣΗ: Κύριε Πρόεδρε, δεν θα χρειστώ όλο το χρόνο. 

Θεωρώ ότι η παράταση των πέντε ετών που προβλέπεται στο άρθρο 6 δεν θα εξυπηρετήσει τους στόχους για τους οποίους γίνεται εάν τελικά δεν έχουμε διατάξεις και ρυθμίσεις τέτοιες που πραγματικά να λειτουργήσουν σαν ασφαλιστικές δικλείδες, χρονικές αλλά και λειτουργικές, για τη δημιουργία των λατομικών περιοχών. Και αυτό το λέω γιατί υπάρχει δυσκολία, υπάρχει ένα έλλειμμα γης και στην Αττική, αλλά και σε άλλες περιοχές της χώρας και χρειάζεται μία ιδιαίτερη χωροταξική και άλλη φροντίδα, θα έλεγα, έτσι ώστε αυτό άμεσα να πραγματοποιηθεί. 

Εδώ χρειάζεται να μπουν και κάποιες ρυθμίσεις που θα αφορούν το ρόλο της Νομαρχιακής Αυτοδιοίκησης ή να δημιουργούν ένα φορέα υλοποίησης αυτών των διατάξεων και αυτών των στόχων. 

Σε ό,τι αφορά τις οφειλές προς τη ΔΕΗ των Οργανισμών Τοπικής Αυτοδιοίκησης, δεν ξέρω αν μπορούσαμε να συμφωνήσουμε -το είχαμε πει στην επιτροπή- επειδή υπάρχουν πολλοί δήμοι και κοινότητες που αντιμετωπίζουν πολλά οικονομικά προβλήματα, οι δόσεις που προβλέπονταν για χρέη πάνω από διακόσια εκατομμύρια (200.000.000) δραχμές να γίνουν τριάντα έξι τον αριθμό, κάπως πάντως έτσι που να διευκολύνουν περισσότερο το σύνολο των Οργανισμών Τοπικής Αυτοδιοίκησης. 

Επειδή ακούστηκαν κάποιες ενστάσεις και στις δευτερομιλίες κάποιων συναδέλφων για ό,τι αφορά το Κ.Α.Π.Ε., να πω ότι η τροποποίηση είναι αναγκαία γιατί στο νόμο του 1994 είχαμε μία ασάφεια σ' ό,τι αφορά τις αρμοδιότητες και τον τρόπο που ασκείται η εποπτεία του Κ.Α.Π.Ε. 

Χρειάζεται να λειτουργήσει πλέον δυναμικά σαν συντονιστικό και εποπτικό όργανο διαφόρων κέντρων γιατί έχει μία ειδίκευση, τεχνογνωσία, εμπειρία, έχει και το προσωπικό αυτό που χρειαζόμαστε και νομίζω ότι θα μπορέσει να αναπτύξει μία συνολική πολιτική για τις ανανεώσιμες πηγές ενέργειας. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Ζήση. 

Ο κ. Σαλαγκούδης έχει το λόγο. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, λυπάμαι που ο κύριος Υπουργός μίλησε για σενάρια επιστημονικής φαντασίας. 

Ξέροντας αρκετά, κύριε Υπουργέ -γιατί ασχολούμαι με το Υπουργείο πάρα πολλά χρόνια- φοβάμαι ότι αυτό το σενάριο επιστημονικής φαντασίας θα το δείτε εξελισσόμενο στην πράξη τις αμέσως προσεχείς ημέρες και θα 'ρθούμε εδώ με καταγγελίες και θα δείτε και τη φωτογραφία σας πρωτοσέλιδο στις εφημερίδες. Σήμερα, ίσως αύριο δεν θα "παίξει", είναι άλλο το θέμα. Και ίσως κι αυτό που θα σας πω τώρα, όχι για αύριο, για μεθαύριο ... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Σαλαγκούδη, μεθαύριο είναι το Συνέδριο. 

ΓΕΩΡΓΙΟΣ ΣΑΛΑΓΚΟΥΔΗΣ: Πριν αρχίσει το Συνέδριο. 

Χαίρομαι όμως που βρήκα ευήκοον ους σε πολλούς από τους συναδέλφους της Συμπολίτευσης, οι οποίοι σας ζήτησαν να μειώσετε το χρόνο, αλλά και ταυτόχρονα να φέρετε μαζί αποφασιστικές διατάξεις, ούτως ώστε να γίνουν πράξη οι λατομικές περιοχές σε όλους τους νομούς. 

Περίμενα τουλάχιστον -εκτός αν δεν το έχετε καταλάβει- τη γενναιότητα από μέρους σας εδώ στις περιοχές της Αττικής αντί για "συγκέντρωση λατομικών επιχειρήσεων" να πείτε "συγκέντρωση προϊόντων λατομικών επιχειρήσεων". Σας το είχα προτείνει στην πρωτολογία μου. 

Θα ήθελα να μιλήσω και για τα άλλα άρθρα, αλλά δυστυχώς κάνατε μία τροποποίηση και φοβάμαι υπό τη "Δαμόκλειο Σπάθη" του χρόνου, ότι δεν θα μπορέσω να πω αυτό που είναι πολύ σημαντικό. 

Φέρατε την τροποποίηση με αριθμό 3 από αυτές που μας μοιράσατε και εδώ είναι μία φωτογραφική διάταξη, κύριε Υπουργέ, που δημιουργεί φοβάμαι ένα σκάνδαλο. 

Διότι με αυτό που κάνετε, κατ' αρχήν καταστρατηγείτε και το Σύνταγμα, που υπηρετείτε. 'Αλλα μέτρα και άλλα σταθμά για όλα τα ορυχεία ορυκτών, εκτός από τη Νίσυρο και την Ελαφρόπετρα, εκτός δηλαδή από ένα μεγάλο φορέα πάλι, σαν κι αυτόν, που υποστήριζε η προηγούμενη τροπολογία, για την οποία έγινε τόση συζήτηση, την "ΑΓΕΤ ΗΡΑΚΛΗΣ". 

'Εχει περάσει την τεσσαρακονταετία και έγινε ανανέωση της σύμβασης. Τότε υπήρχε και δικαστική αντιπαράθεση, στην οποία, κύριε Υπουργέ, έχω την πληροφορία ότι σας εζητήθη γνωμοδότηση και γνωμοδοτήσατε υπέρ της ΑΓΕΤ. Εσείς θα μας πείτε -έχετε το χρόνο τώρα- αν είναι αλήθεια ή όχι. Δηλαδή ό,τι δεν καταφέραμε με τη δικαστική οδό, το φέρνουμε τώρα εδώ σαν νομοσχέδιο; Εγώ νομίζω ότι κάτι τέτοιο δεν πρέπει να γίνει, γιατί μας προσβάλλει όλους. 

Κύριοι συνάδελφοι, το άρθρο 7 λέει: "Συμβάσεις, οι οποίες έχουν ήδη παραταθεί και ισχύουν, μπορούν να παραταθούν μία φορά ακόμη για το χρονικό διάστημα, που υπολείπεται, μέχρι να συμπληρωθούν σαράντα έτη από τη συνομολόγηση της αρχικής σύμβασης". 

Η τροποποίηση του κυρίου Υπουργού λέει: "Προστίθεται στο άρθρο 7 παράγραφος 6 ως εξής: "Η ισχύς των ως άνω συμβάσεων παρατείνεται με τη διαδικασία της παραγράφου 3 του άρθρου 18" -ποιου νόμου δεν λέτε, κύριε Υπουργέ- "μέχρι συμπληρώσεως σαράντα ετών από την αρχική σύμβαση μίσθωσης" -μέχρι εδώ είναι εντάξει με το προηγούμενο- "ή από την τελευταία, πριν από την ισχύ του παρόντος νόμου ανανέωσή της". 

Για κάποιον, που είχε ξεπεράσει ήδη τα σαράντα χρόνια, και έγινε μετά η ανανέωση της σύμβασης, παρατείνεται άλλα τόσα, δηλαδή, θα πάμε για ογδόντα και πλέον χρόνια, η ισχύς αυτού του συγκεκριμένου. 

Γιατί λοιπόν οι άλλοι να μη ζητήσουν κι αυτοί ογδόντα χρόνια, κύριε Υπουργέ; Αυτή είναι η ισονομία, που μας λέει το Σύνταγμα, του οποίου εσείς είσθε τόσο καλός γνώστης και έγκριτος λειτουργός; 

Νομίζω ότι αυτή η τροποποίηση πρέπει να αποσυρθεί. Είναι περασμένη η ώρα και δεν έχω την ευχέρεια να κάνω ονομαστική ψηφοφορία, εκτός αν οι Βουλευτές της Συμπολίτευσης θα ήθελαν να βοηθήσουν στη συγκέντρωση των δεκαπέντε υπογραφών, ώστε να κάνουμε ονομαστική ψηφοφορία επ' αυτού και να τοποθετηθούν αύριο όλοι οι Βουλευτές. 

Αν είναι δυνατόν να περνάμε τέτοιες τροποποιήσεις, που φωτογραφίζουν συγκεκριμένες εταιρίες του κλάδου, που είναι μάλιστα γίγαντες. Πολύ φοβάμαι ότι ακολουθούμε το δρόμο της γιγάντωσης αυτών, οι οποίοι έπειτα από λίγο, με τις αποφάσεις που παίρνουμε εμείς, με τους νόμους που ψηφίζουμε, γίνονται αυτοί, που ελέγχουν στη συνέχεια την εξουσία και μετά από λίγο δεν θα είναι το Κοινοβούλιο εκείνο, που θα καθορίζει και τη λειτουργία του πολιτεύματος και την εξουσία και τους νόμους, αλλά θα εκτελούμε ενδεχομένως διατεταγμένη υπηρεσία. 

ΠΡΟΕΔΡΕΥΩΝ (Παναγιώτης Σγουρίδης): Μην απαισιοδοξείτε. 

ΓΕΩΡΓΙΟΣ ΣΑΛΑΓΚΟΥΔΗΣ: Πολύ το φοβάμαι και επειδή δεν θέλω να καταλήξουμε εκεί, γι' αυτό ακριβώς αγωνίζομαι και πιστεύω ότι όλοι οι συνάδελφοι μαζί αγωνίζονται για τον ίδιο σκοπό. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Θα σταθώ, κύριε Πρόεδρε, μόνο σε τρία σημεία. 

Θα αρχίσω από την προσθήκη της παραγράφου 2 του άρθρου 6, που αναφέρεται στον καθορισμό συγκέντρωσης στο Νομό Αττικής. Ανεξάρτητα από την πρόδηλή αντίθεσή της με τις συνταγματικές διατάξεις, για μας είναι βέβαιο ότι αποτελεί έντεχνη μεθόδευση για την εν συνεχεία παράταση της λειτουργίας των παράνομων λατομείων. Και τούτο, διότι υπό το επιχείρημα της αναζήτησης καταλλήλων, αλλά όμως, κύριε Υπουργέ, ανύπαρκτων ουσιαστικά θέσεων για τη συγκέντρωση της παρεχόμενης πενταετίας προς τούτο, θα προβληθούν αργότερα λόγοι, που επιβάλλουν την προσωρινή συνέχιση της λειτουργίας τους. 

Επιπλέον, θα προβληθεί και το επιχείρημα ότι εκ της ελλείψεως επαρκών λατομικών περιοχών στο νομό, συντρέχουν εξαιρετικές περιπτώσεις για την εκτός λατομικών περιοχών λειτουργία τους. 

Η αντισυνταγματικότητα, όμως, των ρυθμίσεων του άρθρου 20 -όπως προείπα- του ν. 2115/93, που παρέτεινε τη λειτουργία των λατομείων αυτών, ήδη αποτελεί γεγονός, όχι μόνο για τους ασχολούμενους με το θέμα αλλά και για την κοινή γνώμη. Επιχείρημα, ότι η συνέχιση λειτουργίας θα συντελέσει και στην αποκατάσταση του περιβάλλοντος, δεν ευσταθεί, διότι με το άρθρο 20 παράγραφος 5 του ν. 2115/93 και τις κοινές υπουργικές αποφάσεις που ακολούθησαν, παρεσχέθη συνολικώς πενταετής προθεσμία από της ισχύος του ν. 2115/93, μέχρι δηλαδή 20.8.98, χωρίς να γίνει -το επαναλαμβάνω- καμιά αποκατάσταση, αλλά αντίθετα επεκτάθηκαν τα λατομεία και το περιβάλλον επιβαρύνθηκε περισσότερο. 

Συνεπώς έχει εξαντληθεί κάθε προθεσμία αποκαταστάσεως και θα έπρεπε όλες οι εκτάσεις αυτές, ως δασικές, να έχουν κηρυχθεί υποχρεωτικά αναδασωτέες. Θα έπρεπε σύμφωνα με το ν. 1650/86, να έχουν επιβληθεί οι νόμιμες κυρώσεις και τα πρόστιμα, για την αποκατάσταση του περιβάλλοντος. Δυστυχώς αυτό δεν έγινε και ερχόμαστε σήμερα και θεσμοθετούμε διατάξεις οι οποίες επιδεινώνουν την προϋπάρχουσα κατάσταση. 

'Ερχομαι στο άρθρο 7, στην περίπτωση, που ανέφερε και ο συνάδελφος της Νέας Δημοκρατίας, της Νισύρου. Πρόκειται για μια ληστρική και επιζήμια και για το δήμο και για το περιβάλλον σύμβαση, την οποία εσείς σήμερα ανανεώνετε. Επιτέλους αυτές οι ανανεώσεις, μέχρι πότε θα συνεχίζονται; 

Τελειώνοντας, κύριε Πρόεδρε, στο άρθρο 8, πράγματι οι διατάξεις που αναφέρονται στα πρόστιμα είναι θετικές. Αν όμως, δεν θεσπιστεί η υποχρεωτική απόφαση του νομάρχη, εμείς λέμε, ότι είναι άνθρακες ο θησαυρός, γνωρίζουμε τι συμβαίνει. Θα συμφωνούσαμε αν οι συγκεκριμένες διατάξεις αφορούσαν, όχι μόνο τις παρανομίες, όσον αφορά την άδεια λειτουργίας, αλλά και τις παρανομίες, όσον αφορά την αποκατάσταση που είναι υπεύθυνες να κάνουν οι μονάδες που έχουν λειτουργία και την αποκατάσταση δυστυχώς, δεν την κάνουν σύμφωνα με τους εγκριτικούς όρους της μελέτης περιβαλλοντικών αποκαταστάσεων. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λογο. 

ΓΕΩΡΓΙΟΣ ΡΟΚΟΣ: Κύριε Πρόεδρε, επειδή κυρίως δια των τροπολογιών φάνηκε να υπάρχει μια προσπάθεια εκ μέρους πολλών συναδέλφων, να μας βάλουν στο δίλημμα ανάπτυξη ή συμβιβασμός, ανεργία ή ανομία, πρέπει να κάνουμε μια δήλωση και να πούμε το εξής: Η αγωνία που μπορεί να έχει από την ανάπτυξή της μια χώρα, δεν μπορεί να κορυφώνεται στην αλόγιστη εκμετάλλευση του φυσικού της πλούτου. 

'Οσο ζούμε με διλήμματα, τόσο οδηγούμαστε σ' αυτήν την κατεύθυνση. Πράγματι, κάνουμε αλόγιστη χρήση του ορυκτού μας πλούτου και το κάνουμε ευκαιριακά και όπου μας εξυπηρετεί. Αυτό έχει αποδειχθεί, όχι από κάποιους ειδήμονες, αλλά από τους ίδιους τους πολίτες, οι οποίοι σε πάρα πολλές περιοχές της χώρας αντιδρούν και αντιδρούν δυναμικά, για να προβληματιζόμαστε εκ των πραγμάτων μετά, είτε το Συμβούλιο Επικρατείας είτε εμείς εδώ μέσα. 

Πρέπει να γίνει κτήμα σε όλους μας, ότι είναι κοινή η ευθύνη και για την ανάπτυξη, αλλά και για την προστασία του ορυκτού μας πλούτου. Και βεβαίως δεν μπορεί να γίνει αυτό, αν δεν καθήσουμε να δούμε συνολικά όλο το νόμο πλαίσιο που υπάρχει για τα λατομεία. Αν λειτουργούμε έτσι λειτουργούμε μόνον αμυντικά. Δίνουμε πρόσκαιρες λύσεις και βάζουμε στον εαυτό μας διλήμματα, επειδή ίσως δεν έχουμε και άποψη. 

Είπα προηγούμενα, γιατί άκουσα κάποιο συνάδελφο να αγωνιά, για τη δυνατότητα και το κόστος που θα έχει η υλοποίηση των μεγάλων έργων για το 2004. Κύριοι συνάδελφοι, υπάρχουν νέες τεχνολογίες, οι οποίες εξυπηρετούν αυτήν την ανάγκη με πολύ καλό τρόπο, με πολύ καλά κοστολόγια, εδώ και πολλά χρόνια. Είναι υπόθεση του κράτους να μπορέσει να βοηθήσει προς αυτήν την κατεύθυνση, του Υπουργείου Ανάπτυξης, του Υπουργείου Εθνικής Οικονομίας να βοηθήσουν να υλοποιηθούν τέτοιες επενδύσεις. 

'Ολα τα αθλητικά έργα σήμερα κερκίδες κλπ. γίνονται όχι με τα αδρανή, κλασικά υλικά, αλλά με διογκωμένη άργιλο που είναι και ελαφριά και στατιστικά ικανή. Το αν εμείς δεν εκσυγχρονιζόμαστε συνολικά, δεν πρέπει αρνητικά να πάμε στην πλήρη εκμετάλλευση, στην αισχρή πολλές φορές εκμετάλλευση του ορυκτού μας πλούτου. 

Θα ήθελα να πω και εγώ αυτό που είδα στην τροπολογία, που δίνει τη δυνατότητα πραγματικά να μένουν υπό εκμετάλλευση κάποιοι χώροι επί ογδόντα χρόνια. Μου θυμίζει αυτό το ενενήντα εννιά χρόνια σε άλλες συμβάσεις. Δεν ήταν ανάγκη αν θέλατε πραγματικά, κύριε Υπουργέ, να εξυπηρετήσετε το σύνολο των προβλημάτων που έχετε μπροστά σας. Εδώ πάτε να κάνετε κάτι εκ του πονηρού και συγκεκριμένο. 'Οταν λέμε την αρχική σύμβαση μίσθωσης για σαράντα χρόνια από την τελευταία πριν από την ισχύ του παρόντος νόμου ανανέωσή της, αυτό σημαίνει ότι μια επιχείρηση μπορεί να μην έχει σαράντα, αλλά είκοσι πέντε χρόνια με βάση το προηγούμενο νομικό καθεστώς, συν άλλα σαράντα χρόνια. Είναι εκ του πονηρού. 

'Επειτα, αυτό που λέει ο συνάδελφος του Συνασπισμού για τους νομάρχες, είναι γνωστά τα διλήμματα. Κατοικούμε και εμείς εδώ. Κάθε νομάρχης μεταθέτει στον επόμενο την ευθύνη οριοθέτησης ατομικών περιοχών. Πρέπει να είναι δεσμευτικό. 

Και σ'ένα άλλο θέμα δεν απάντησε ο κύριος Υπουργός, όσον αφορά την εκμετάλλευση του βιομηχανικού ορυκτού. Δεν απευθύνεται μόνο σε ξένες εταιρείες. Δεν αφορά μόνο εξαγωγικές επιχειρήσεις ή αν αφορά εξαγωγικές επιχειρήσεις, αφορά τις παλιές και μεγάλες επιχειρήσεις, αργιλομεταλλευμάτων κλπ. Δεν αφορά τις νέες που αναπτύσσονται. Δηλαδή εκ των πραγμάτων μπαίνει σαν όρος ότι πρέπει να κάνεις εξαγωγή για να έχεις δικαίωμα ανανέωσης της σύμβασης; Αυτό έχει ένα στοιχείο αποικιοκρατισμού μέσα του. Και βεβαίως θα αναπτυχθούν στα επόμενα χρόνια και άλλες επιχειρήσεις και ήδη υπάρχουν μικρές επιχειρήσεις σήμερα, οι οποίες έχουν κατανάλωση στην εγχώρια αγορά. Σ'αυτές δεν θα δώσουμε τη δυνατότητα; Δεν το καταλαβαίνω, κύριε Υπουργέ. Ειλικρινά το λέω καλοπροαίρετα. Δεν καταλαβαίνω γιατί αναφέρεται συγκεκριμένα σε όσες είχαν μέχρι σήμερα εξαγωγική δυνατότητα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Σε ποιο εδάφιο; 

ΓΕΩΡΓΙΟΣ ΡΟΚΟΣ: 'Αρθρο 7, παράγραφος γ'. Λέτε "οι εκμεταλλευτές έκαναν επενδύσεις και επέτυχαν παραγωγή και πωλήσεις στο εξωτερικό ανάλογες προς την ικανότητα του λατομείου. Δηλαδή, γιατί; Μόνον αυτές οι οποίες έκαναν εξαγωγές, είναι επιχειρήσεις που εκμεταλλεύονται βιομηχανικά ορυκτά; Κάποιοι σας υπέδειξαν. Και δεν πιστεύω να έχετε αντίρρηση για κάποιες καινούριες επιχειρήσεις οι οποίες βγάζουν, εκμεταλλεύονται με άδεια βιομηχανικά ορυκτά, αλλά εμπορεύονται στο εσωτερικό. 

Νομίζω ότι είναι εκ παραδρομής και μου κάνει εντύπωση που δεν το επισημαίνετε και ο ίδιος. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Θα ήθελα ν'αναφερθώ στο άρθρο 11 για το ΚΑΠΕ. 

Κύριε Υπουργέ, νομίζω ότι πράγματι το ΚΑΠΕ θα πρέπει ν'αναπτύξει τις αρμοδιότητές του και τις δραστηριότητές του πέρα από τα σημερινά θεσμοθετημένα. Εγώ, δεν είμαι αντίθετος με το να έχει αρμοδιότητες και πάνω στην εξοικονόμηση της ενέργειας και πάνω στην ορθολογική χρήση της ενέργειας. Χρειάζεται όμως το ΚΑΠΕ να παίξει έναν πιο ενεργό ρόλο πάνω στο βασικό αντικείμενό του τις ανανεώσιμες πηγές ενέργειας. 

Απ'ό,τι γνωρίζω μετά τον ν. 2244/94, έχει δημιουργηθεί ένα πολύ μεγάλο ενδιαφέρον για τις ανανεώσιμες πηγές ενέργειας και ήδη έχουν κατατεθεί στο Υπουργείο αιτήσεις για εγκαταστάσεις 2.500 MW. Αυτό το νούμερο είναι εκπληκτικά μεγάλο, που πιθανόν να οδηγήσει και σε ανάγκη αναθεώρησης του νόμου. 

Είναι λοιπόν ένα ζήτημα το οποίο θα πρέπει να το δει το Υπουργείο σε συνδυασμό με την αξιοποίηση και των δυνατοτήτων που πρέπει να έχει το ΚΑΠΕ. Θα πρέπει επίσης με την ευκαιρία αυτού του μεγάλου, του τεράστιου ενδιαφέροντος που υπάρχει για τις ήπιες μορφές ενέργειας και ιδιαίτερα για την αιολική ενέργεια, να ληφθεί μέριμνα, έτσι ώστε οι επενδυτές να μην έχουν μόνο την ευνοϊκή μεταχείριση του κράτους, γιατί πράγματι έχουμε την ευνοϊκή μεταχείριση του κράτους και πράγματι μια εξαιρετικά ευνοϊκή τιμολογιακή πολιτική, αλλά οι εγκαταστάσεις αυτές να παράγουν και ένα όφελος για τις τοπικές κοινωνίες. 

Δυστυχώς, όπως έχει αποδειχθεί υπάρχει τεράστιο ενδιαφέρον, γίνονται εγκαταστάσεις αιολικών πάρκων και στις τοπικές οικονομίες και κοινωνίες δεν παραμένει καμιά ωφέλεια παρά μόνο θόρυβος και οπτική ρύπανση. 

Αυτά τα ζητήματα νομίζω ότι θα πρέπει να τα αντιμετωπίσει το Υπουργείο προφανώς στο πλαίσιο ενός νομοσχεδίου που θα έρθει στις προσεχείς ημέρες στη Βουλή. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, αρχίζω με την τελευταία παρατήρηση του κ. Ρόκου. Συμφωνώ. Θα μπορούσε κάλλιστα να διαγραφούν οι λέξεις "στο εξωτερικό". 'Αρα, στην παράγραφο 5 του άρθρου 7 με την οποία τροποποιεί την παράγραφο 3 του άρθρου 18 του ν. 669/77 στην περίπτωση γ' οι λέξεις "στο εξωτερικό" διαγράφονται. 'Αρα, η διατύπωση αυτή παραμένει "οι εκμεταλλευτές έκαναν επενδύσεις και επέτυχαν παραγωγή και πωλήσεις ανάλογες προς τη σπουδαιότητα του λατομείου". 

Πρέπει επίσης να σας πω ότι η διαγραφή γίνεται για λόγους καλοπιστίας και συνεννόησης στην Αίθουσα αυτή. Διότι όλες οι επιχειρήσεις εξόρυξης μαρμάρου επαίρονται ότι είναι εξαγωγικές. Και η χώρα μας κατέχει μία από τις πρώτες θέσεις -δυστυχώς ή ευτυχώς τώρα έχει καταπέσει στην όγδοη θέση- της παγκόσμιας κατάταξης. Βέβαια, αυξάνονται οι αγορές και δεν μπορούμε να συγκρίνουμε μια χώρα η οποία εν πάση περιπτώσει είναι του μεγέθους της Ελλάδας, με άλλες χώρες. Δεν είμαστε πάντως η μόνη ευρωπαϊκή χώρα που έχει αυτού του είδους τις εξαγωγικές επιδόσεις και είναι ένας τομέας δυναμικός της ελληνικής παραγωγής που πρέπει να τον ενισχύσουμε και να τον τονώσουμε. Αλλά, δεν προσθέτει τίποτε η αναφορά στο εξωτερικό και διαγράφουμε έτσι τις δύο τελευταίες λέξεις. 

'Ακουσα τις παρατηρήσεις που έκαναν πολλοί συνάδελφοι για τις καταβολές των οφειλών των δήμων και κοινοτήτων προς τη Δ.Ε.Η. Και εγώ πιστεύω ότι μπορεί να προκύψει πρόβλημα στις πολύ μικρές οφειλές από τους πολύ μικρούς Οργανισμούς Τοπικής Αυτοδιοίκησης. Ούτως ή άλλως μιλάμε για μικρά ποσά. 

Στο άρθρο, λοιπόν, 10 η περίπτωση α' "οφειλές έως τριάντα εκατομμύρια δραχμές μέχρι δεκαοκτώ δόσεις" τροποποιείται σε "μέχρι τριάντα δόσεις". Ούτως ή άλλως η διάταξη αυτή δεν μιλά για ίσες δόσεις. Μιλάει για μηνιαίες δόσεις και θέτει ανώτατο όριο. 'Αρα, μπορούν να γίνονται διακανονισμοί οι οποίοι να εξυπηρετούν τις κοινότητες. 

'Ακουσα μια σειρά από παρατηρήσεις που αφορούν το ΚΑΠΕ. Το μόνο που ρυθμίζεται με το άρθρο 11 είναι ο συντονιστικός και επιτελικός ρόλος του ΚΑΠΕ. Δεν ρυθμίζει η διάταξη αυτή άλλα θέματα και κυρίως δεν ρυθμίζει τα θέματα που έθιξε με πολύ έντονο τρόπο ο κ. Κουρής. Το ΚΑΠΕ αποκτά έναν επιτελικό ρόλο, αποκτά μία δικτύωση περιφερειακή. Οι ανανεώσιμες πηγές ενέργειας καλύπτουν ένα μικρό αλλά ζωτικό ποσοστό στο ενεργειακό ισοζύγιο της χώρας. Μπορεί το ποσοστό αυτό να είναι της τάξεως συν, πλην 5%, αλλά αυτό στα μεγέθη των ενεργειακών αναγκών της χώρας είναι πάρα πολύ ζωτικό και έχουμε υποχρέωση να αναπτύξουμε τις ανανεώσιμες πηγές ενέργειας. 'Αρα το ΚΑΠΕ μπορεί να παίξει ένα ζωτικό ρόλο. 

Δεν είναι άλλωστε τυχαίο το γεγονός ότι στη διάρθρωση του Υπουργείου Ανάπτυξης το ΚΑΠΕ εποπτεύεται από τη Γενική Γραμματεία 'Ερευνας και Τεχνολογίας. Και αυτό δείχνει το ας το πούμε έτσι πρωτοπορειακό χαρακτήρα που έχει το ΚΑΠΕ. 

ΛΕΩΝΙΔΑΣ ΚΟΥΡΗΣ: Μου επιτρέπετε μια διακοπή, κύριε Υπουργέ; 

ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε συνάδελφε, δεν έχετε το δικαίωμα. Αναπτύξατε την άποψή σας. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αν το ζητάτε από εμένα, ευχαρίστως. 

ΠΡΟΕΔΡΕΥΩΝ (Παναγιώτης Σγουρίδης): Εφόσον το επιτρέπετε, κύριε Υπουργέ, ορίστε κύριε συνάδελφε, έχετε το λόγο για μισό λεπτό. 

ΛΕΩΝΙΔΑΣ ΚΟΥΡΗΣ: Κύριε Υπουργέ, τις παρατηρήσεις που έκανα για το ΚΑΠΕ, τις έκανα για να δείξω ότι οι δραστηριότητές του δεν είναι πάντοτε προς τη σωστή κατεύθυνση των ανανεώσιμων πηγών ενέργειας. Και έφερα το παράδειγμα του να καίμε ξύλα δυο-τρείς τόνους την ημέρα για να ψύχουμε ή να θερμαίνουμε τα γραφεία μας και να φτιάξουμε σε μια περιοχή, που είναι προστατευόμενη αγροτική γη έναν όγκο τετρακοσίων τετραγωνικών με επτά μέτρα ύψος και δεκαπέντε μέτρα καμινάδα και ξέρετε γιατί; Επειδή παίρνουμε χρήματα από την κοινότητα. Υπάρχουν άλλοι επωφελέστεροι τρόποι με τους οποίους μπορούμε να χρησιμοποιήσουμε τα κοινοτικά χρήματα και όχι να προσπαθούμε δια παντός τρόπου να πάρουμε την κοινοτική χρηματοδότηση. 

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, αυτή η επιχειρηματολογία σας έχει ήδη ακουστεί. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε συνάδελφε, η επιχειρηματολογία σας, και αληθής υποτιθεμένη, δεν αφορά αυτήν τη διάταξη. Αφορά διάφορες δράσεις του ΚΑΠΕ. 

Ο παριστάμενος Γενικός Γραμματέας του Υπουργείου ο οποίος έχει διατελέσει Πρόεδρος του ΚΑΠΕ, με διαβεβαιώνει ότι τέτοιου είδους δραστηριότητες δεν υπάρχουν. Απορώ, όμως, γιατί πηγαίνετε στο παράδειγμα αυτό και δεν πηγαίνετε σ' ένα άλλο πολύ πιο καθημερινό και απλό παράδειγμα. Οι ηλιακοί θερμοσίφωνες, που είναι πηγή ανανεώσιμης ενέργειας, δεν δημιουργούν πρόβλημα ρύπανσης περιβαλλοντολογικής; Δεν θέτουν ένα πρόβλημα αισθητικής των πόλεων; 

ΛΕΩΝΙΔΑΣ ΚΟΥΡΗΣ: Οπτικής. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Εστω οπτικής. Δηλαδή, η αισθητική δεν είναι στοιχείο του περιβάλλοντος; Δεν αντιμετωπίζουμε αυτό το πρόβλημα; Δεν προσπαθούμε να λύσουμε το πρόβλημα της ενέργειας και ταυτόχρονα της αισθητικής του δομημένου περιβάλλοντος; Δεν γίνονται βήματα επί βημάτων ως προς την κατεύθυνση αυτή; 'Ολα αυτά είναι οι παιδικές ασθένειες εφαρμογών, που είναι εν πολλοίς πειραματικές, ή δεν είναι ευρείες όσο θα έπρεπε. 'Ολα λύνονται. Αρκεί να υπάρχει ένας φορέας πεπειραμένος και έγκυρος. Και προσπαθούμε να μετατρέψουμε το ΚΑΠΕ σε έναν τέτοιο φορέα επιτελικό. Δεν αποκλείω να έχουν γίνει και σφάλματα. Αλλά προς ποια κατεύθυνση; Προς την κατεύθυνση της διασφάλισης ανανεώσιμων πηγών ενέργειας, που δεν είναι μόνο θέμα έρευνας, είναι και θέμα νοοτροπίας. Αυτά όλα έχουν πολύ μεγάλη σημασία. 

'Ερχομαι τώρα στον κ. Σαλαγκούδη. Ο κ. Σαλαγκούδης με κατέπληξε γιατί θεωρούσα ότι εν πάση περιπτώσει δεν κατανοεί τι λέει το άρθρο 6, ότι επιμένει με έναν τρόπο ο οποίος έχει θεμελίωση στο άρθρο 6, αλλά δεν είναι κακόπιστος. 'Ερχεται ξαφνικά την υστάτη στιγμή, κατά τρόπο ο οποίος δεν είναι, ούτε ας το πούμε έτσι, ευθύς, ούτε θαρραλέος και μου κάνει μια προσωπική επίθεση, ότι εγώ προσθέτω μια διάταξη για το λατομείο της ΛΑΒΑ του βιομηχανικού ορυκτού στο άρθρο 7 του νομοσχεδίου ... 

ΓΕΩΡΓΙΟΣ ΣΑΛΑΓΚΟΥΔΗΣ: Αντιλαμβάνομαι την αμηχανία σας. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σαλαγκούδη, μη διακόπτετε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αφήστε τα αυτά. Κάνατε αήθη και απρεπή και επιπλέον άνανδρη και αγενή επίθεση, διότι είπατε, αναφερόμενος σε εμένα ότι είχα κάποια σχέση με το λατομείο και ότι έχω γνωμοδοτήσει σε μια υπόθεση. Και ό,τι δεν μπόρεσα να κάνω δια της γνωμοδοτήσεως, το έκανα ... 

ΓΕΩΡΓΙΟΣ ΣΑΛΑΓΚΟΥΔΗΣ: Δεν έχω την ευχέρεια να σας απαντήσω. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε. Είπε, κύριε Υπουργέ, ότι γνωμοδοτήσατε για το θέμα της "ΑΓΕΤ ΗΡΑΚΛΗΣ". 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ο κ. Σαλαγκούδης, λοιπόν, έκανε έναν υπαινιγμό στον οποίο τώρα αναφέρομαι. 

'Οταν ανακοίνωσα τις τροποποιήσεις στο νομοσχέδιο ... 

ΓΕΩΡΓΙΟΣ ΣΑΛΑΓΚΟΥΔΗΣ:... (δεν ακούσθηκε). 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σαλαγκούδη, όχι άλλες διακοπές. 

Συνεχίστε, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Σαλαγκούδη, θα μπορούσατε να με είχατε ρωτήσει εάν είχατε την ευπρέπεια και τη συναδελφικότητα που απαιτείται. Αλλά δεν το κάνατε αυτό. 

'Ερχεστε και λέτε, αυτό αφορά τη "ΛΑΒΑ" στη Νίσυρο. Σας παρακαλώ πάρα πολύ... 

ΓΕΩΡΓΙΟΣ ΣΑΛΑΓΚΟΥΔΗΣ: Μου επιτρέπετε μία διακοπή; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σαλαγκούδη. 

Παρακαλώ να μη γράφεται καμία διακοπή απ'αυτές που κάνει ο κ. Σαλαγκούδης. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ακούστε λίγο. 

Οφείλατε να έχετε διασταυρώσει το τι είπα στα Πρακτικά, όταν ανακοίνωσα τις τροποποιήσεις αυτές. 

Ανακοίνωσα την παράγραφο 6, την προσθήκη στο άρθρο 7, λέγοντας ότι αυτό αφορά το λατομείο βιομηχανικού ορυκτού της "ΛΑΒα" στη Νίσυρο και προστίθεται επειδή έχει επιτευχθεί συμφωνία με το δήμο. Προστίθεται επειδή τελικώς είναι ο δήμος εκείνος που μας το ζητάει. 

Δεν αποκλείω στην επαγγελματική και επιστημονική μου διαδρομή να έχω ερωτηθεί κάποτε για κάποια υπόθεση στη Νίσυρο. Αλλά ειλικρινά δεν θυμάμαι, γιατί εγώ δεν έχω έρθει στην Αίθουσα αυτή ανεπάγγελτος και άπραγος και μπορεί πράγματι να έχω ερωτηθεί για υποθέσεις που έχουν σχέση με τη Νίσυρο. 

Αλλά τι σχέση μπορεί να έχει αυτό με μία ρύθμιση που συνδέεται με μία πρόταση του δήμου μετά από επίπονες συζητήσεις που έγιναν; Και το Υπουργείο πολύ πριν από μένα περίμενε να επέλθει η διευθέτηση αυτή για να τη νομοθετήσουμε, διότι η ιστορία αυτή εκκρεμεί μήνες, για να μην πω χρόνια. Είναι ένα ζήτημα ζωτικό για τη Νίσυρο, είναι η πιο κρίσιμη παραγωγική μονάδα και η όλη προσπάθεια του Υπουργείου είναι να διευκολύνει την ύπαρξη μιας μονάδας στη Νίσυρο, η οποία είναι αξιόπιστη, δίνει δουλειά και στηρίζεται από το δήμο, με τον οποίον ήταν σε διαφωνία αλλά συμφώνησε και κατόπιν αυτού εισάγουμε τη ρύθμιση. 

Και για να μην υπάρχει καμία παρεξήγηση, εξαρχής τόνισα, ότι αυτό αφορά τη "ΛΑΒΑ". Δεν καταλαβαίνω τι εννοούσατε με αυτά που είπατε. 

Εξηγώ, λοιπόν, για μία ακόμα φορά ότι η ρύθμιση αφορά λατομείο βιομηχανικού ορυκτού. Πράγματι, η διάταξη αυτή αφορά το συγκεκριμένο της "ΛΑΒΑ" στη Νίσυρο. Και η προϋπόθεση που είχαμε θέσει για να αποδεχθούμε τη λύση αυτή ήταν να έχει επιτευχθεί συμφωνία, η οποία μας ανακοινώθηκε ότι επιτεύχθηκε. Και αν παρακολουθούσατε επιμελώς τη συζήτηση ως εισηγητής του νομοσχεδίου, κύριε Σαλαγκούδη, και ακούγατε το διάλογο που έκανα με τον κ. Καραμάριο πριν από μερικές ώρες εδώ για το ίδιο θέμα, θα τα είχατε σημειώσει όλα αυτά. Γιατί όλα αυτά που λέω τώρα, τα έχω πει στον κ. Καραμάριο. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, παρακαλώ το λόγο επί προσωπικού. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη, πείτε μας, σε τι συνίσταται το προσωπικό σας θέμα, πού δημιουργήθηκε προσωπικό θέμα. 

ΓΕΩΡΓΙΟΣ ΣΑΛΑΓΚΟΥΔΗΣ: 'Οταν ο κύριος Υπουργός μίλησε περί αήθους επιθέσεως κ.λπ., με έθιξε προσωπικά και δεν νομίζω ότι χρειάζεται να πω περισσότερα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Σας έχω θίξει. Υπάρχει προσωπικό ζήτημα, το δέχομαι. 

ΓΕΩΡΓΙΟΣ ΣΑΛΑΓΚΟΥΔΗΣ: Το αποδέχεται ο κύριος Υπουργός. 

Ευχαριστώ, κύριε Υπουργέ. Για λογαριασμό του κυρίου Προέδρου, το δέχεστε. 

Κύριε Πρόεδρε, το δέχεται ο Υπουργός ότι υπάρχει προσωπικό ζήτημα. 

Κύριε Υπουργέ, κατ'αρχήν, όταν ήρθε η τροπολογία... 

ΠΡΟΕΔΡΕΥΩΝ (Παναγιώτης Σγουρίδης): Με συγχωρείτε, κύριε Σαλαγκούδη. 

Ο κύριος Υπουργός πρέπει να ξέρει ως έγκριτος νομικός ότι δεν μπορεί να κρίνει εκείνος εάν υπάρχει προσωπικό ζήτημα ή όχι. Αυτό το κρίνει το Προεδρείο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Τη γνώμη μου είπα, δεν έκρινα. 

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κρίνει, λοιπόν, ότι σωστά ο κύριος Υπουργός έθεσε τον υπαινιγμό αυτό, εάν θέλετε, γιατί εσείς κάνατε ένα συσχετισμό ανάμεσα στην πρώην επαγγελματική ιδιότητα του Υπουργού πάνω σε μία γνωμοδότηση και είπατε ότι αυτό που δεν μπόρεσε να το επιτύχει με τη γνωμοδότηση, τώρα πάει να το επιτύχει με το νόμο. Είναι, δηλαδή, σαν να είπατε ότι ο Υπουργός αυτήν τη στιγμή με δόλο προσπάθησε αυτό που δεν μπόρεσε επαγγελματικά να επιτύχει με τη γνωμοδότησή του, να το κάνει ως Υπουργός περνώντας διάταξη νόμου. 

ΓΕΩΡΓΙΟΣ ΣΑΛΑΓΚΟΥΔΗΣ: Είναι δικηγόρος. Χρειάζεται συνήγορο; 

ΠΡΟΕΔΡΕΥΩΝ (Παναγιώτης Σγουρίδης): Αυτό ακριβώς θα πω και εγώ ότι είναι αήθες. Γιατί κάποια στιγμή και το Προεδρείο από εδώ καταλαβαίνει τι γίνεται. 

Πείτε μας, λοιπόν, ποιο είναι το προσωπικό σας θέμα. 

ΓΕΩΡΓΙΟΣ ΣΑΛΑΓΚΟΥΔΗΣ: Λυπάμαι πάρα πολύ, κύριε Πρόεδρε, κατ'αρχήν γιατί έχετε πάρει θέση σε ένα τέτοιο θέμα, ενώ η δουλειά του Προεδρείου δεν είναι, νομίζω, να παίρνει θέσεις. 

ΠΡΟΕΔΡΕΥΩΝ (Παναγιώτης Σγουρίδης): Δεν είναι έτσι. 

ΓΕΩΡΓΙΟΣ ΣΑΛΑΓΚΟΥΔΗΣ: Ο κ. Βενιζέλος εξάλλου δεν χρειάζεται τη δική σας συνηγορία. 

Εγώ έθεσα το θέμα, ρώτησα τον κύριο Υπουργό και έκανα επέκταση ακριβώς αυτής της ερωτήσεως. 

Πρέπει να σας πω ότι η τροπολογία όπως ακριβώς έχει -θα σας την δώσω αύριο γιατί δεν την έχω μαζί μου- μου έχει έρθει αυτολεξεί -όπως ακριβώς έχει κατατεθεί σήμερα από τον κύριο Υπουργό- την περασμένη εβδομάδα και μαζί με όλα τα υπόλοιπα στοιχεία τα οποία προτίθεμαι να σας τα δώσω αύριο, κύριε Υπουργέ. Δεν πίστευα ότι θα ερχόταν σήμερα. 

Θα σας πω, γιατί δεν σας το είπα πριν μιλήσω. Απλούστατα διότι και εσείς όταν ήρθε η τροπολογία του κ. Χυτήρη και του κ. Παυλόπουλου, δεν ήρθατε να μου πείτε να μην αντιδράσω, αλλά στείλατε κάποιον "ταχυδρόμο" για να μου πει το ίδιο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν κατάλαβα! 

ΓΕΩΡΓΙΟΣ ΣΑΛΑΓΚΟΥΔΗΣ: Εσείς, κύριε Υπουργέ. Να μην το συνεχίσουμε τώρα. Θα κάνετε καινούριο υπαινιγμό. Γι' αυτόν ακριβώς το λόγο ... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είσαστε στα καλά σας; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είσαστε στα καλά σας, κύριε Σαλαγκούδη; 'Εχετε κάνει λάθος τη διεύθυνση! Ποιο "ταχυδρόμο" σας έστειλα; 

ΓΕΩΡΓΙΟΣ ΣΑΛΑΓΚΟΥΔΗΣ: Διατηρώ την ψυχραιμία μου. Δεν έχω καμία διάθεση... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Μη κρίνετε εξ ιδίων τα αλλότρια. 

ΓΕΩΡΓΙΟΣ ΣΑΛΑΓΚΟΥΔΗΣ: Εγώ; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εγώ δεν στέλνω "ταχυδρόμους". Να πείτε τι εννοείτε. Επίσης, να πάτε να βρείτε τον πληροφοριοδότη σας περί Νισύρου να σας πει ακριβώς τι συμβαίνει για να μάθω και εγώ. 'Ετσι; 

ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως! 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Συνέλθετε, λοιπόν. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 

Κύριε Σαλαγκούδη, ... 

ΓΕΩΡΓΙΟΣ ΣΑΛΑΓΚΟΥΔΗΣ: Τον δικαιολογώ γιατί είναι καινούριος Υπουργός Ανάπτυξης. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Σας έχω μεμφθεί βαρύτατα. Το έχετε καταλάβει; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, σας επιστρέφω τους χαρακτηρισμούς. Μπορούμε να εξετάσουμε και το παρελθόν μας και το οικογενειακό παρελθόν μας, αν θέλετε, ακόμα και σ' αυτήν την Αίθουσα. Εγώ δεν έχω κανένα πρόβλημα απέναντί σας. 

ΚΥΡΙΑΚΟΣ ΣΠΥΡΙΟΥΝΗΣ: Ντροπή. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σπυριούνη. 

ΓΕΩΡΓΙΟΣ ΣΑΛΑΓΚΟΥΔΗΣ: Σε μένα λέτε "ντροπή"; Κοιτάξτε τον κύριο Υπουργό. 

Εν πάση περιπτώσει, δεν είναι αυτό το θέμα. Εδώ μιλάμε επί πραγματικών γεγονότων. Εγώ δεν σας απηύθυνα χαρακτηρισμούς σαν και αυτούς που απευθύνατε εσείς. Συμβαίνει να ξέρω λίγο τον τομέα και με βάση αυτά που ξέρω και τους συνεργάτες που έχω και την πληροφόρηση που παίρνω, λειτουργώ αναλόγως εδώ, με ένα γνώμονα μόνο, το συμφέρον του ελληνικού λαού. Ο ελληνικός λαός με έστειλε εδώ για να τον υπηρετήσω. Αυτό κάνω και μέχρι τώρα νομίζω ότι με την πολιτική μου ιστορία έχω αποδείξει πως είμαι πιστός τηρητής αυτής της εντολής. Αυτό θα συνεχίσω και θα προσπαθώ να κάνω, με οποιοδήποτε τρόπο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα σας απαντήσω... 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. Εγώ θα σας δώσω το λόγο. Παρακαλώ, καθίστε κάτω. 

ΓΕΩΡΓΙΟΣ ΣΑΛΑΓΚΟΥΔΗΣ: Νομίζω ότι είμαι πάρα πολύ προσεκτικός στην κριτική μου και στους χαρακτηρισμούς μου, σε αντίθεση με εσάς, αλλά αντιλαμβάνομαι ότι -να μη χρησιμοποιήσω άσχημη έκφραση- σας πείραξε το γεγονός, για να μην πω οτιδήποτε άλλο. Εξάλλου όταν τοποθετηθήκατε, είπατε "μπορεί", δεν το αποκλείσατε. Εγώ θα σας φέρω και αύριο -αν θέλετε κατ' ιδίαν ή να επικοινωνήσουμε διά του Τύπου- όλα αυτά τα στοιχεία, τα οποία μου κατετέθηκαν και εσείς θα μου πείτε αν είναι αληθινά ή όχι. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Σαλαγκούδη, θλίβομαι που είμαι αναγκασμένος να σας έχω συνάδελφο. Το κάνω λόγω καθήκοντος θεσμικού. 

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα σας παρακαλούσα πολύ να μην δημιουργούμε θέματα στην Αίθουσα, όταν δεν ... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θλίβομαι γιατί είμαι θεσμικά αναγκασμένος να συζητώ. Το κάνω επειδή έχω υποχρέωση να το κάνω. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, εδώ μας στέλνει ο ελληνικός λαός και πρέπει μέσα σ' αυτήν την Αίθουσα να συμβιώσουμε όλοι βάσει του Κανονισμού. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Παρακαλώ πολύ, ο κ. Σαλαγκούδης, αν δεν μπορεί τώρα, να προσκομίσει διά των μηχανισμών του κοινοβουλευτικού ελέγχου τα στοιχεία του. Να καταθέσει αύριο ερώτηση ή επερώτηση με όλα τα στοιχεία που έχει και υπαινίσσεται, την οποία θα συζητήσω αμέσως. 

Εγώ, κύριε Σαλαγκούδη, έχω έρθει εδώ γιατί θέλω να υπηρετήσω ένα σκοπό και έχω έρθει εδώ με κόστος, με κάθε είδους κόστος. Εγώ εδώ δεν θα δεχθώ ούτε υπαινιγμό ούτε "μύγα στο σπαθί μου". Σας μέμφομαι, λοιπόν, βαρύτατα, δεν συζητώ άλλο μαζί σας. Για ό,τι έχετε να πείτε, καταθέστε ερώτηση ή επερώτηση και θα λάβετε απάντηση. 

ΓΕΩΡΓΙΟΣ ΣΑΛΑΓΚΟΥΔΗΣ: Είναι θλιβερή η εικόνα σας ως Υπουργού και η θλιβερότητά σας συμβαδίζει με τη θλίψη σας για μένα. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ πολύ, απο τη στιγμή αυτή και μετά, δεν γράφεται καμία διακοπή στα Πρακτικά. 

Κύριοι συνάδελφοι, κηρύσσεται περαιωμένη... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Τί δεν γράφεται στα Πρακτικά; 

ΠΡΟΕΔΡΕΥΩΝ (Παναγιώτης Σγουρίδης): Από τη στιγμή που είπα ότι δεν γράφεται. Κύριε Υπουργέ, σας παρακαλώ. 

ΓΕΩΡΓΙΟΣ ΣΑΛΑΓΚΟΥΔΗΣ: ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, σας παρακαλώ! 

ΓΕΩΡΓΙΟΣ ΣΑΛΑΓΚΟΥΔΗΣ: ... 

ΠΡΟΕΔΡΕΥΩΝ (Παναγιώτης Σγουρίδης): Αυτά γράφονται στα Πρακτικά, κύριε Σαλαγκούδη. Αυτά που λέτε τώρα δεν γράφονται στα Πρακτικά. 

ΓΕΩΡΓΙΟΣ ΣΑΛΑΓΚΟΥΔΗΣ: ... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! Εξήγησα ότι από τη στιγμή που έκανα τη δήλωση, ότι δεν γράφεται τίποτα στα Πρακτικά, από εκείνην τη στιγμή και μετά δεν γράφεται τίποτα στα Πρακτικά. 'Ολα τα υπόλοιπα είναι γραμμένα στα Πρακτικά. 

Κηρύσσεται περαιωμένη η συζήτηση επί της ενότητας των άρθρων 6 έως 14 και εισερχόμαστε στην ψήφισή τους κεχωρισμένως. 

Ερωτάται το Σώμα: Γίνεται δεκτό το άρθρο 6 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία ως έχει. 

Ερωτάται το Σώμα: Γίνεται δεκτό το άρθρο 7, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία όπως τροποποιήθηκε. 

Ερωτάται το Σώμα: Γίνεται δεκτό το άρθρο 8 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία ως έχει. 

Ερωτάται το Σώμα: Γίνεται δεκτό το άρθρο 9 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία ως έχει. 

Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 12 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία ως έχει. 

Ερωτάται το Σώμα: Γίνεται δεκτό το άρθρο 13 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό κατά πλειοψηφία ως έχει. 

Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία όπως τροποποιήθηκε από τον κύριο Υπουργό. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, μία δήλωση. Εάν ο κ. Σαλαγκούδης δεν καταθέσει ερώτηση μέχρι αύριο το μεσημέρι, θα τον μηνύσω για συκοφαντική δυσφήμιση. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ! 

Κύριοι συνάδελφοι, δέχεστε... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα του κάνω και αγωγή περί αποζημιώσεως. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 00.33' λύεται η συνεδρίαση για αύριο ημέρα Τετάρτη 17 Μαρτίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου: "Διάφορες ρυθμίσεις θεμάτων αρμοδιότητας Υπουργείου Ανάπτυξης" και στη συνέχεια συζήτηση επί των συμβάσεων, σύμφωνα με την ημερήσια διάταξη. 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ











































































