(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΞΕ’
Πέμπτη 15 Ιανουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Λύκειο της Ιονίου Σχολής, το 8ο και 9ο Δημοτικό Σχολείο Νέας Φιλαδέλφειας, το 7ο Δημοτικό Σχολείο Χαλανδρίου, το 10ο Δημοτικό Σχολείο Ιλίου, το 9ο Δημοτικό Σχολείο Τρικάλων και το 4ο Γυμνάσιο Λαμίας, σελ.
3. Ευχές για ανάληψη Κυβερνητικών καθηκόντων, σελ.
4. Ανακοινώνονται ευχές για καλή και δημιουργική χρονιά, σελ.
5. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 16 Ιανουαρίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής:
i. σχετικά με τη λειτουργία του λιμανιού Θεσσαλονίκης, σελ.
ii. σχετικά με τον αποχαρακτηρισμό έκτασης στην Κυνόσουρα για λόγους προστασίας και ανάδειξης του Τύμβου των Σαλαμινομάχων κ.λπ., σελ.
β) Προς τον Υπουργό Οικονομίας και Οικονομικών, σχετικά με τις ρυθμίσεις στο πλαίσιο του «Τειρεσίας» για την προστασία των καταναλωτών και τη στήριξη των μικρομεσαίων επιχειρηματιών κ.λπ., σελ.
γ) Προς τον Υπουργό Απασχόλησης και Κοινωνικής Προστασίας, σχετικά με το καθεστώς απασχόλησης που επικρατεί στις λειτουργούσες εταιρείες-συνεργεία καθαριότητας, την επίθεση στη μετανάστρια συνδικαλίστρια κ. Κούνεβα και άλλα, σελ.
δ) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τα διόδια της ζεύξης Ακτίου-Πρέβεζας κ.λπ., σελ.
ε) Προς τον Υπουργό Υγείας και Κοινωνικής Αλληλεγγύης:
i. σχετικά με την καταβολή των δεδουλευμένων εφημεριών στο υγειονομικό προσωπικό των μονάδων Υγείας στις Κυκλάδες κ.λπ., σελ.
ii. σχετικά με την καθυστέρηση στην ολοκλήρωση και λειτουργία του νέου Νοσοκομείου στην Κέρκυρα, σελ.
στ) Προς τον Υπουργό Ανάπτυξης, σχετικά με τις επεκτάσεις του διϋλιστηρίου ΕΛΠΕ ΒΕΕ (πρώην ΠΕΤΡΟΛΑ), σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής:
Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Πρόσβαση στην Τριτοβάθμια Εκπαίδευση των κατόχων απολυτηρίου επαγγελματικού λυκείου και άλλες διατάξεις», σελ.
2. Συζήτηση επί των άρθρων του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό ‘Εργο Μεσοχώρας και άλλες διατάξεις», σελ.

ΟΜΙΛΗΤΕΣ
Α. Επί του Κανονισμού:
ΝΕΡΑΝΤΖΗΣ Α., σελ.
ΠΑΝΑΓΙΩΤΟΠΟΥΛΟΣ Π., σελ.

Β. Επί των επικαίρων ερωτήσεων:
ΑΛΥΣΑΝΔΡΑΚΗΣ Κ., σελ.
ΑΡΑΠΟΓΛΟΥ Δ., σελ.
ΑΥΓΕΝΑΚΗΣ Ε., σελ.
ΚΑΜΜΕΝΟΣ Π., σελ.
ΚΟΝΤΟΓΙΑΝΝΗΣ Γ., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΜΠΕΖΑΣ Α., σελ.
ΜΠΟΥΓΑΣ Ι., σελ.
ΞΑΝΘΟΠΟΥΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΡΗΓΑΣ Π., σελ.
ΧΑΡΑΛΑΜΠΟΥΣ Χ., σελ.

Γ. Επί του σχεδίου νόμου του Υπουργείου Ανάπτυξης:
ΑΛΥΣΑΝΔΡΑΚΗΣ Κ., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΥΓΕΝΑΚΗΣ Ε., σελ.
ΒΕΛΟΠΟΥΛΟΣ Κ., σελ.
ΓΕΩΡΓΙΑΔΗΣ Α., σελ.
ΚΑΝΤΑΡΤΖΗΣ Α., σελ.
ΜΑΓΚΡΙΩΤΗΣ Ι., σελ.
ΜΕΡΕΝΤΙΤΗ Α., σελ.
ΜΠΟΥΓΑΣ Ι., σελ.
ΠΑΝΑΓΙΩΤΟΠΟΥΛΟΣ Ν., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΟΥΤΣΗΣ Χ., σελ.
ΠΑΥΛΙΔΗΣ Α., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΤΣΙΡΩΝΗΣ Δ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΕ΄
      Πέμπτη 15 Ιανουαρίου 2009
      
      Αθήνα, σήμερα στις 15 Ιανουαρίου 2009, ημέρα Πέμπτη και ώρα 09.37΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση. Καλή χρονιά για όσους δεν τα είπαμε. 
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14.1.2009 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΔ΄ συνεδριάσεώς του, της Τετάρτης 14 Ιανουαρίου 2009 (απόγευμα), σ’ ό,τι αφορά την ψήφιση στο σύνολο του σχεδίου νόμου: «Κύρωση της Συμφωνίας Σταθεροποίησης και Σύνδεσης μεταξύ των Ευρωπαϊκών Κοινοτήτων και των κρατών-μελών τους αφ’ ενός και της Δημοκρατίας της Αλβανίας αφ’ ετέρου, μετά του Πρωτοκόλλου Διόρθωσης αυτής».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Αλυσανδράκη, Βουλευτή Ιωαννίνων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λαρίσης κ. ΜΑΞΙΜΟΣ  ΧΑΡΑΚΟΠΟΥΛΟΣ  κατέθεσε αναφορά με την οποία  ο Σύλλογος Γονέων και Κηδεμόνων Μαθητών Ειδικών Σχολείων-Ιδρυμάτων-Θεραπευτηρίων και Ατόμων με Αναπηρίες Νομού Λάρισας ζητεί την πρόσληψη προσωπικού, τη λειτουργία οικοτροφείου στο Κέντρο «ΑΡΙΣΤΕΥΣ» κ.λπ..
      2) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  ο Δήμος Αλυζίας Νομού Αιτωλοακαρνανίας ζητεί επιχορήγηση για την αποκατάσταση των ζημιών από τα έντονα καιρικά φαινόμενα της 22ας Νοεμβρίου 2008, στο Δημοτικό Διαμέρισμα  Μύτικα.
      3) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ένωση Κονσερβοποιών Ελλάδος ζητεί τη μείωση του Ενιαίου Τέλους Ακινήτων και για τις βιομηχανίες παραγωγής  κομπόστας.
      4) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Δήμος Καντάνου Νομού Χανίων ζητεί την επαναλειτουργία του Υποκαταστήματος του ΟΤΕ στην περιοχή του.
      5) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Δήμος Κόφινα Νομού Ηρακλείου Κρήτης ζητεί οικονομική ενίσχυση για τη συμβολή του στη διοργάνωση αγώνα ανώμαλου δρόμου και πεζοπορίας.
      6) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  το Εθνικό Αθλητικό Κέντρο Ηρακλείου Κρήτης ζητεί την άμεση πραγματοποίηση βελτιωτικών παρεμβάσεων στις αθλητικές του εγκαταστάσεις.
      7) Ο Βουλευτής Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσε αναφορά με την οποία  ο Σύνδεσμος Ιατρικών Γενετιστών Ελλάδας ζητεί τη θεσμοθέτηση υπηρεσιών ιατρικής γενετικής  και ειδικών επιστημόνων που θα παρέχουν νόμιμα τις υπηρεσίες στη χώρα μας.
      8) Οι Βουλευτές Λασιθίου κ. ΜΙΧΑΛΗΣ  ΚΑΡΧΙΜΑΚΗΣ και Πέλλης κ. ΘΕΟΔΩΡΑ  ΤΖΑΚΡΗ  κατέθεσαν δημοσίευμα εφημερίδας το οποίο αναφέρεται στην καθυστέρηση της αποζημίωσης των αγροτών του Νομού Πέλλας για τις ζημιές που υπέστησαν από την ακαρπία.
      9) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη εκτέλεσης αρδευτικών  και έργων γεωργικού τομέα στο Νομό Λασιθίου.
      10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στον αποκλεισμό των αναπτυξιακών εταιρειών από τα αναπτυξιακά προγράμματα.
      11) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο πρόβλημα έλλειψης ταχυδρομείου στην περιοχή του νέου σχεδίου, στις «Ξεροκάμερες» Λασιθίου.
      12) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η ίδρυση νέων τμημάτων ΤΕΙ στο Νομό Λασιθίου.
      13) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη χρηματοδότησης των μικρομεσαίων  του Νομού Ηρακλείου.
      14) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την αναστολή των συμβάσεων των γιατρών με τον ΟΠΑΔ.
      15) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται σε καταγγελλίες για νοθευμένο ελαιόλαδο  κ.λπ..
      16) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την έλλειψη  μάγειρα από το Νοσοκομείο Ηρακλείου Κρήτης.
      17) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις αντιδράσεις των τουριστικών και νησιωτικών δήμων για τη μείωση των τελών παρεπιδημούντων.
      18) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η ένταξη των Τεχνικών Δημοσίων Υπαλλήλων στα βαριά και ανθυγιεινά επαγγέλματα.
      19) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η κ. Μαρία Λουκάκη ζητεί την επίλυση του εκπαιδευτικού προβλήματος του παιδιού της που πάσχει από το σύνδρομο DOWN.
      20) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στη ληστεία και το ξυλοκόπημα δύο ηλικιωμένων στο οροπέδιο Λασιθίου.
      21) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η λήψη μέτρων για την ενίσχυση της κτηνοτροφίας.
      22) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οπoίο ζητείται χρηματοδότηση για το δρόμο Σταυρωμένου στο Νομό Λασιθίου.
      23) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η δραστική ενίσχυση των αναπτυξιακών εταιρειών.
      24) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται να καθιερωθεί τιμή ασφαλείας σ’ όλα τα αγροτικά προϊόντα κ.λπ..
      25) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Σύλλογος Εργαζομένων Νομαρχιακής Αυτοδιοίκησης Πέλλας ζητεί την άρση των μισθολογικών ανισοτήτων και την ίση μεταχείριση των υπαλλήλων των Νομαρχιακών Αυτοδιοικήσεων με  τους υπαλλήλους των υπολοίπων φορέων του δημοσίου.
      26) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η διεύρυνση του ρόλου των αναπτυξιακών εταιριών κ.λπ..
      27) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η επάνδρωση του Αστυνομικού Σταθμού Τζερμιάδων στο οροπέδιο Λασιθίου.
      28) Ο Βουλευτής Δωδεκανήσου κ. ΑΝΑΣΤΑΣΙΟΣ  ΚΑΡΑΜΑΡΙΟΣ κατέθεσε αναφορά με την οποία  ο Αλιευτικός Αγροτικός Σύλλογος Δυτών - Σπογγαλιέων - Οστρακοειδών Επεξεργασίας Σπόγγων Καλύμνου ζητεί την επίλυση του προβλήματος χορήγησης από το Λιμεναρχείο Καλύμνου, διπλωμάτων πηδαλουχίας στους σπογγαλιείς.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11328/6.5.2008 ερώτηση του Βουλευτή κ. Κυριάκου Βελόπουλου δόθηκε με το υπ΄αριθμ. 2202Β/29.5.2008 έγγραφο από τον Υφυπουργό ΠΕΧΩΔΕ η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Ο μηχανισμός ελέγχου για τις επιχειρήσεις που έχουν ενταχθεί στο σύστημα εμπορίας δικαιωμάτων εκπομπών διοξειδίου του άνθρακα βασίζεται στην ΚΥΑ 54409/2632/2004 και ακολουθεί την παρακάτω διαδικασία:
      * Σε κάθε επιχείρηση αποδίδεται συγκεκριμένος αριθμός δικαιωμάτων για μια χρονική περίοδο (τρέχουσα περίοδος 2008-2012).
      * Η επιχείρηση υποχρεούται να καταθέτει τον Μάρτιο κάθε έτους, στην Αρμόδια Αρχή Γραφείο Εμπορίας Δικαιωμάτων Εκπομπών (ΓΕΔΕ) του ΥΠΕΧΩΔΕ, έκθεση με τις εκπομπές που εξέπεμψε το προηγούμενο έτος.
      * Τον Απρίλιο κάθε έτους υποχρεούται να παραδίδει αριθμό δικαιωμάτων που να αντιστοιχεί στις εκπομπές του προηγούμενου έτους.
      * Εφόσον δεν ανταποκριθεί στην απαίτηση παράδοσης του απαραίτητου αριθμού δικαιωμάτων, της επιβάλλεται πρόστιμο 100 ευρώ για κάθε τόνο διοξειδίου του άνθρακα που δεν έχει καλύψει με τα αντίστοιχα δικαιώματα.
      Σύμφωνα με την παραπάνω διαδικασία δεν προβλέπεται κλείσιμο επιχειρήσεων αλλά επιβολή προστίμου. Εν τούτοις η ΚΥΑ 54409/2632/2004, εκτός του ανωτέρω προστίμου προβλέπει και επιβολή προστίμου και προσωρινή διακοπή λειτουργίας για παράβαση των λοιπών διατάξεων της (π.χ. μη υποβολή αίτησης για άδεια αερίων θερμοκηπίου, μη υποβολή επαληθευμένης έκθεσης).
      Η Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ, τόσο στο πλαίσιο του προγραμματισμού της όσο και με έκτακτες αυτοψίες έχει πραγματοποιήσει επιθεωρήσεις σε εγκαταστάσεις και δραστηριότητες, που εμπίπτουν στην οδηγία για την εμπορία δικαιωμάτων αερίων του θερμοκηπίου και γενικά για τις εκπομπές αερίων του θερμοκηπίου, σύμφωνα με τις υποχρεώσεις που έχει αναλάβει η χώρα από την κύρωση του Πρωτοκόλλου του Κυότο (Ν. 3017/2002).
      Ο έλεγχος που πραγματοποιεί η ΕΥΕΠ, πλέον της αξιολόγησης της τήρησης των περιβαλλοντικών όρων και της κείμενης περιβαλλοντικής νομοθεσίας, εστιάζεται και στα θέματα των αερίων εκπομπών, με ιδιαίτερη έμφαση στις εκπομπές αερίων του θερμοκηπίου. Σημειώνεται ότι στις μονάδες που εμπίπτουν στην εν λόγω οδηγία γίνεται, πέραν των άλλων, έλεγχος των σχετικών αδειών και των εκθέσεων των επαληθευτών.
      Στον ετήσιο προγραμματισμό της ΕΥΕΠ για το 2008, δίνεται έμφαση στις εγκαταστάσεις και μονάδες που εμπίπτουν στο πεδίο της οδηγίας για τον ολοκληρωμένο έλεγχο και πρόληψη της ρύπανσης (οδηγία IPPC), πολλές από τις οποίες εμπίπτουν και στις διατάξεις της οδηγίας για την εμπορία δικαιωμάτων εκπομπών αερίων του θερμοκηπίου.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      2. Στην με αριθμό 11478/8.5.2008 ερώτηση των βουλευτών κυρίων Μιχάλη Παπαγιαννάκη και Αθανασίου Λεβέντη δόθηκε με το υπ΄αριθμ. 2235Β/29.5.2008 έγγραφο από τον Υφυπουργό ΠΕΧΩΔΕ η ακόλουθη απάντηση:
      «Σε απάντηση των αναφερομένων στην άνω σχετική ερώτηση, σας ενημερώνουμε ότι:
      Έχει εκδοθεί η υπ. αρ. πρωτ. οικ. 100532/200/23-01-04 ΚΥΑ Υ.ΠΕ.ΧΩ.Δ.Ε. - ΥΠ. ΑΝΑΠΤΥΞΗΣ - ΥΠ. ΓΕΩΡΓΙΑΣ - ΥΠ. ΠΟΛIΤΙΣΜΟΥ «Έγκριση περιβαλλοντικών όρων για την εκμετάλλευση του λιγνιτωρυχείου Μεγαλόπολης Ν. Αρκαδίας, έκτασης 45.683.463 τ.μ. της ΔΕΗ». Προσφάτως η ΔΕΗ ΑΕ υπέβαλλε ίτημα τροποποίησης της απόφασης αυτής με σκοπό την εξαίρεση τμήματος του λιγνιτωρυχείου προκειμένου να εγκαταστήσει σ' αυτό φωτοβολταϊκούς σταθμούς.
      Αρμοδιότητα, σύμφωνα με τις διατάξεις της κείμενης περιβαλλοντικής Νομοθεσίας, για την περιβαλλοντική αδειοδότηση των φωτοβολταϊκών σταθμών, έχει η Περιφέρεια Πελοποννήσου. Στο πλαίσιο αυτό έχουν εγκριθεί οι Προκαταρκτικές Περιβαλλοντικές Εκτιμήσεις και Αξιολογήσεις (Π.Π.Ε.Α) των δύο σταθμών (αρ. πρ.: 3929/26-09-07 και 3930/26-09-07 αντίστοιχα) Δ/νσης ΠΕ.ΧΩ. Περιφέρειας Πελοποννήσου.
      Η Δ/νση Περιβαλλοντικού Σχεδιασμού του ΥΠΕΧΩΔΕ ολοκλήρωσε την αξιολόγηση του προαναφερόμενου αιτήματος της ΔΕΗ (σύμφωνα με την κείμενη περιβαλλοντική νομοθεσία) και έχει συντάξει σχέδιο Απόφασης τροποποίησης της προαναφερόμενης ΚΥΑ 100532/2004, το οποίο βρίσκεται στο στάδιο των υπογραφών από τα συναρμόδια Υπουργεία.
      Στο προς υπογραφή σχέδιο ΚΥΑ, για το χώρο που προβλέπεται η ανάπτυξη των φωτοβολταϊκών σταθμών, προτείνεται να ισχύσουν οι περιβαλλοντικοί όροι, μέτρα και περιορισμοί, όπως αυτά θα εγκριθούν από την αρμόδια Υπηρεσία της Περιφέρειας Πελοποννήσου. Ειδάλλως στην περίπτωση μη εγκατάστασης των δύο φωτοβολταϊκών σταθμών, να συνεχίζουν να ισχύουν για την εν λόγω έκταση οι εγκεκριμένοι περιβαλλοντικοί όροι του λιγνιτωρυχείου (ΚΥΑ αρ.100532/200/23-1-2004).
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      3. Στη με αριθμό 11439/7.5.2008 ερώτηση του Βουλευτή κ. Εμμανουήλ Στρατάκη δόθηκε με το υπ΄αριθμ. 2218Β/30.5.2008 έγγραφο από τον Υφυπουργό ΠΕΧΩΔΕ η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      * Το ΥΠΕΧΩΔΕ, ως συναρμόδιο Υπουργείο, συμμετέχει στην περιβαλλοντική αδειοδότηση βιομηχανικών εγκαταστάσεων που εμπίπτουν στις διατάξεις της Οδηγίας 96/61/ΕΚ σχετικά με την ολοκληρωμένη πρόληψη και έλεγχο της ρύπανσης (lPPC), όπως αυτή ενσωματώθηκε στο Εθνικό Δίκαιο της χώρας μας με το Ν. 3010/02 (ΦΕΚ 91Α), περί εναρμόνισης του Ν .1650/86 με τις οδηγίες 97/11/ΕΚ και 96/61/ΕΚ, την ΚΥΑ 11014/703/Φ104/02 (ΦΕΚ 332Β) και την ΚΥΑ 15393/2332/02 (ΦΕΚ 1022Β).
      * Σύμφωνα με την προαναφερόμενη Οδηγία, οι υφιστάμενες βιομηχανίες, των οποίων ο κλάδος περιλαμβάνεται στο Παράρτημα ΙΙ του άρθρου 5 της (δ) σχετικής ΚΥΑ, οφείλουν, μέσω της έκδοσης Αποφάσεων Έγκρισης Περιβαλλοντικών Όρων, να εφαρμόζουν τις Βέλτιστες Διαθέσιμες Τεχνικές, τα κατάλληλα προληπτικά αντιρρυπαντικά μέτρα και τις οριακές τιμές εκπομπής προς το περιβάλλον (ατμόσφαιρα, έδαφος, υπέδαφος, υδάτινοι αποδέκτες) με βάση τα σχετικά Κείμενα Αναφοράς (ΒΑΤ Reference Documents-BREFs), που έχουν εκδοθεί για τους συγκεκριμένους βιομηχανικούς κλάδους από το Ευρωπαϊκό Γραφείο IPPC.
      * Η Δ/νση ΕΑΡΘ του ΥΠΕΧΩΔΕ προωθεί την κατά το δυνατόν ταχύτερη έκδοση των αναθεωρημένων Αποφάσεων Έγκρισης Περιβαλλοντικών Όρων. Άλλωστε, σύμφωνα και με τα μέτρα για τη βιομηχανία που εξήγγειλε πρόσφατα ο Υπουργός ΠΕ.ΧΩ.Δ.Ε. και περιλαμβάνονται στο Εθνικό Σχέδιο για την αντιμετώπιση της ατμοσφαιρικής ρύπανσης το αρμόδιο Τμήμα Βιομηχανιών της Δ/νσης ΕΑΡΘ ενισχύεται με εξειδικευμένο προσωπικό, προκειμένου σύντομα να εκδοθούν οι υπόλοιπες Αποφάσεις Έγκρισης Περιβαλλοντικών Όρων.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      4. Στην με αριθμό 4741/18-1-08 ερώτηση του Βουλευτή κ. Ελευθέριου Αυγενάκη δόθηκε με το υπ’ αριθμ. 1015551/626/6-2-2008 έγγραφο από τον Υφυπουργό Οικονομίας και Οικονομικών η ακόλουθη απάντηση: 
      «Σε απάντηση της με αριθ. πρωτ. 4741/18.1.08 ερώτησης που κατέθεσε ο Βουλευτής κ. Λευτέρης Αυγενάκης, σχετικά με το ανωτέρω θέμα σας γνωρίζουμε τα εξής:
      Α.1. Με τις διατάξεις της παρ.1 του άρθρου 12 του ν.3522/2006(ΦΕΚ Α΄ 276/22.12.2006) καταργήθηκε ο τεκμαρτός τρόπος προσδιορισμού των κερδών των μικρομεσαίων επιχειρήσεων που ασχολούνται με την εκτέλεση δημόσιων ή ιδιωτικών τεχνικών έργων (ατομικές επιχειρήσεις, ομόρρυθμες ή ετερόρρυθμες εταιρείες κ.λ.π.) και θεσπίστηκε ο λογιστικός τρόπος προσδιορισμού των κερδών τους (έσοδα μείον έξοδα) για τα δημόσια ή ιδιωτικά τεχνικά έργα που αναλαμβάνουν από την 1η Ιανουαρίου 2007 και μετά, για λόγους ίσης φορολογικής μεταχείρισης όλων ανεξαρτήτως των επιχειρήσεων, καθόσον για τις επιχειρήσεις που ασκούν την πιο πάνω δραστηριότητα με άλλη νομική μορφή (Α.Ε., Ε.Π.Ε., κλπ) ισχύει ήδη ο λογιστικός τρόπος προσδιορισμού των κερδών τους για τεχνικά έργα που αναλαμβάνουν από την 1η Ιανουαρίου 2002 και μετά. Επιπλέον, με το λογιστικό τρόπο προσδιορισμού των κερδών οι επιχειρήσεις φορολογούνται για τα πραγματικά κέρδη που ενδεχομένως πραγματοποιούν.
      2. Περαιτέρω, λόγω του γεγονότος ότι ο νόμος ψηφίσθηκε στο τέλος του έτους 2006 (22.12.2006), δηλαδή περισσότερο από ένα χρόνο πριν από την ημερομηνία υποβολής των δηλώσεων φορολογίας εισοδήματος οικονομικού έτους 2008, ώστε να δοθεί ο χρόνος στις επιχειρήσεις να προετοιμαστούν κατάλληλα, δεν αντιμετωπίζεται η αναστολή εφαρμογής του λογιστικού τρόπου προσδιορισμού των κερδών των επιχειρήσεων αυτών.
      3. Οι ατομικές επιχειρήσεις, καθώς και οι Ο.Ε. ή Ε.Ε. που ασχολούνται με την κατασκευή δημόσιων ή ιδιωτικών τεχνικών έργων για τις διαχειριστικές τους χρήσεις που αρχίζουν από 22.12.2006 και εφεξής υποχρεούνται να τηρούν βιβλία Γ΄ κατηγορίας του Κ.Β.Σ., εφόσον κατά την προηγούμενη διαχειριστική τους χρήση τα ετήσια ακαθάριστα έσοδά τους υπερέβησαν το 1.500.000 ευρώ, ενώ με βάση τις προϊσχύουσες διατάξεις οι εν λόγω επιχειρήσεις υποχρεούντο να τηρούν βιβλία Γ΄ κατηγορίας του Κ.Β.Σ. για τα δημόσια έργα προϋπολογισμού άνω του 1.000.000 ευρώ και βιβλία Β΄ κατηγορίας για τα ιδιωτικά ή δημόσια έργα προϋπολογισμού κάτω του 1.000.000 ευρώ ανεξαρτήτως του ύψους των ετήσιων ακαθάριστων εσόδων τους της προηγούμενης διαχειριστικής χρήσης.
      Η υποχρέωση τήρησης βιβλίων Γ΄ κατηγορίας του Κ.Β.Σ. από όλες τις ως άνω επιχειρήσεις, όταν συντρέχει η αναγκαία προϋπόθεση, δηλαδή όταν τα ετήσια ακαθάριστα έσοδά τους της προηγούμενης διαχειριστικής χρήσης υπερβαίνουν το 1.500.000 ευρώ, διασφαλίζει την εξεύρεση των πραγματικών καθαρών κερδών τους, ούτως ώστε να φορολογούνται για τα πραγματικά καθαρά κέρδη τους, πράγμα που είναι απολύτως δίκαιο και το οποίο ισχύει για πλήθος άλλων επιχειρήσεων.
      Επιπλέον η τήρηση των βιβλίων αυτών από τις εν λόγω επιχειρήσεις, για τις οποίες σημειώνεται ότι δεν υφίσταται διαφοροποίηση ως προς την ένταξή τους σε κατηγορία βιβλίων ανάλογα με το εάν κατασκευάζουν δημόσια ή ιδιωτικά τεχνικά έργα, δεν είναι δυσχερής σε βαθμό που να δικαιολογείται η κατάργηση της υποχρέωσής τους αυτής.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
	5. Στην με αριθμό 4694/18-1-08 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Β/10035/2019/322/04-02-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
   «Σε απάντηση της με αριθμ. 4694/18-01-2008 ερώτησης που κατατέθηκε στη Βουλή από το Βουλευτή κ. Γιάννη Γ. Σκουλά σχετικά με την περιουσιακή κατάσταση του Οργανισμού Ασφάλισης Ελευθέρων Επαγγελματιών, σας γνωρίζουμε τα εξής:
      Το Δ.Σ. του Ταμείου είναι αποκλειστικώς το μόνο αρμόδιο, κατά το νόμο, όργανο για την άσκηση διοίκησης, διαχείρισης και αξιοποίησης της περιουσίας του.
      Στο πλαίσιο αυτό, οι αποφάσεις του Δ.Σ. του Ταμείου για επενδύσεις ή ακόμη για ρευστοποιήσεις περιουσιακών στοιχείων πρέπει να λαμβάνονται εντός της ισχύουσας νομοθεσίας και ανάλογα με την επενδυτική πολιτική και τους στόχους που χαράσσονται, πάντοτε με γνώμονα τη διασφάλιση των συμφερόντων του Οργανισμού και κατ’ επέκταση των συμφερόντων των ασφαλισμένων και συνταξιούχων του
       Σημειώνεται ότι, με τον τελευταίο Ν.3586/2007, θεσπίστηκε το νέο πλαίσιο επενδύσεων και αξιοποίησης της περιουσίας των Φ.Κ.Α., με σκοπό την επίτευξη αποτελεσματικότερης διαχείρισης των αποθεματικών, την αύξηση της ευελιξίας στη λήψη επενδυτικών αποφάσεων και κυρίως, την προώθηση της διαφάνειας και του πληρέστερου ελέγχου της νομιμότητας των επενδύσεων που πραγματοποιούνται.
       Τα ελλείμματα του Ο.Α.Ε.Ε. αντιμετωπίζονται με την αύξηση της χρηματοδότησης του Οργανισμού από τις πιστώσεις του κρατικού προϋπολογισμού έτους 2008. Συγκεκριμένα, το έτος 2008, θα επιχορηγηθεί από τον κρατικό προϋπολογισμό με το ποσό των 715 εκατ. € περίπου, έναντι 580 εκατ. € το έτος 2007. Προβλέπεται, δηλαδή. μια αύξηση της χρηματοδότησης κατά 135 εκατ. ευρώ ή ποσοστό 23.28%.
       Επίσης, η Διοίκηση του Οργανισμού θα προχωρήσει στη λήψη των αναγκαίων μέτρων για τον περιορισμό της εισφοροδιαφυγής, ώστε και από την αύξηση των εσόδων του, ο Οργανισμός να καλύψει τις ανάγκες του και να διασφαλίσει την ομαλή και έγκαιρη καταβολή των συντάξεων και των λοιπών παροχών, για το έτος του 2008.
       Η Υπουργός
       ΦΑΝΗ ΠΕΤΡΑΛΙΑ –ΠΑΛΛΗ»
      6. Στην με αριθμό 9899/8.4.08 ερώτηση της Βουλευτού κ. Αικατερίνης Παπακώστα δόθηκε με το υπ’ αριθμ. Β-1285/23.4.08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9899/8-4-2008 που κατέθεσε στη
      Βουλή η Βουλευτής κ. Κατ. Παπακώστα , από πλευράς Υπ.Μ.Ε., θέτουμε υπόψη σας τα εξής:
      1. Το Υπ.Μ.Ε. υλοποίησε το ερευνητικό πρόγραμμα με θέμα: «Ένταξη του ποδηλάτου στις ελληνικές πόλεις και χάραξη πολιτικής για το μηχανοκίνητο δίκυκλο» το οποίο ανατέθηκε στο Τμήμα Αγρονόμων και Τοπογράφων Μηχανικών του Ε.Μ.Π. Συγκεκριμένα, με την απόφαση υπ' αριθμ. 33523/7564/10-6-2002 του Υπ.Μ.Ε. εγκρίθηκε η ένταξη στο Εθνικό Πρόγραμμα Οδικής Ασφάλειας (Δράση Β.4) της υλοποίησης του έργου: «Ένταξη του ποδηλάτου στις ελληνικές πόλεις», με αντικείμενο την υλοποίηση παρεμβάσεων για την ασφαλή κυκλοφορία ποδηλάτων και την κατασκευή ποδηλατοδρόμων [σήμανση οδικού δικτύου, ειδική διαγράμμιση, θέσεις στάθμευσης, επεμβάσεις στο οδικό δίκτυο (διαπλατύνσεις οδών και πεζοδρομίων, κλπ)].
      Στο πλαίσιο του έργου αυτού εκπονήθηκαν μελέτες προκαταρκτικού χαρακτήρα για το δίκτυο λωρίδων ποδηλάτου και τη σήμανση σε 17 ελληνικές πόλεις (Ρόδο, Κω, Κέρκυρα, Βόλο, Καρδίτσα, Λάρισα, Μεσολόγγι, Δ. Αθηναίων, Ν. Ψυχικό, Παλαιό Ψυχικό, Δυτική Αθήνα (Α.Σ.Δ.Α.), Ηράκλειο Κρήτης, Θεσσαλονίκη, Πάτρα, Αμαλιάδα, Τρίπολη και Λαμία). Είχε προηγηθεί πρόσκληση εκδήλωσης ενδιαφέροντος, στην οποία ανταποκρίθηκαν περίπου 80 πόλεις και δόθηκαν προμελέτες στους δήμους με συγκεκριμένες λύσης εφαρμογής για την κατασκευή δικτύου ποδηλάτου που εγκρίθηκαν από τα δημοτικά τους συμβούλια.
      Η χρηματοδότηση του έργου έγινε από τις πιστώσεις του ειδικού λογαριασμού του Ν.Δ. 638/70 του Υπ.Μ.Ε. Πόροι του έργου μπορεί επίσης να είναι κάθε είδους εθνικές ή κοινοτικές εισφορές, πιστώσεις του κρατικού προϋπολογισμού, χορηγίες, ως και η συγχρηματοδότηση από άλλους δημόσιους ή ιδιωτικούς φορείς.
      Στη συνέχεια εκδόθηκαν 3 υπουργικές αποφάσεις, με τις οποίες εγκρίθηκε η κατασκευή ποδηλατοδρόμων στους Δήμους Καρδίτσας, Λάρισας, Μεσολογγίου, Ν. Ψυχικού, Θεσσαλονίκης, Ηρακλείου Κρήτης, Πατρέων, Αθηναίων και Βόλου. Με τις παραπάνω αποφάσεις οι Δήμοι εκλήθησαν να υπογράψουν τη σχετική σύμβαση αναλαμβάνοντας την υποχρέωση εκπόνησης οριστικής μελέτης και μελέτης εφαρμογής, που περιελάμβανε κατάλογο συγκεκριμένων παρεμβάσεων που υποχρεούται ο κάθε Δήμος να υλοποιήσει με συγκεκριμένη χρηματοδότηση από το Υπ.Μ.Ε. Επίσης, για λογαριασμό του Υπ.Μ.Ε., συντάχθηκε από το Ε.Μ.Π. ο «Οδηγός Μελετών για το Ποδήλατο», ο οποίος έχει διατεθεί στις τοπικές αυτοδιοικήσεις και τους μελετητές, και αποτελεί το πρώτο εγχειρίδιο με συγκεκριμένες οδηγίες για το πώς πρέπει να σχεδιάζεται η υποδομή δικτύου ποδηλάτου κάτω από τις συνθήκες που επικρατούν στις ελληνικές πόλεις.
      Στην παρούσα φάση, το Υπ.Μ.Ε. προγραμματίζει τη χρηματοδότηση και κατασκευή τριών ακόμα ποδηλατοδρόμων (δύο στην περιοχή του Δήμου Αθηναίων και ενός στο Δήμο Χαλανδρίου) με επίβλεψη της πορείας του έργου από το ίδιο το Υπουργείο, έργα που θα χρησιμεύσουν ως πιλότοι για την εφαρμογή του μέτρου και σε άλλες πόλεις της χώρας.
      3. Για τη διευκόλυνση των χρηστών ποδηλάτων που επιλέγουν τις συνδυασμένες αστικές μετακινήσεις έχουν καθορισθεί οι Κανόνες Ασφαλείας που ρυθμίζουν τη μεταφορά ογκωδών αντικειμένων (ποδήλατα , καρότσια κλπ ) με τα ΜΜΜ, (ΕΘΕΛ, ΗΛΠΑΠ, ΗΣΑΠ και ΠΡΟΑΣΤΙΑΚΟΣ ), οι οποίοι περιλαμβάνονται στον ισχύοντα Χάρτη Υποχρεώσεων προς τον Καταναλωτή (Χ.Υ.Κ). Ο προαναφερόμενος Χ.Υ.Κ εκδόθηκε κατ' επιταγή του ν. 3429/2005 (Α'314) περί ΔΕΚΟ και εγκρίθηκε με την υπ' αριθμ. 13628/ΕΓΔΕΚΟ 1657/26-3-2007 (Β'507) Κοινή Απόφαση των Υπουργών Οικονομίας και Οικονομικών, Απασχόλησης, Υγείας, Μεταφορών και Επικοινωνιών, Εμπορικής Ναυτιλίας και Μακεδονίας-Θράκης .
      Ειδικά σε σχέση με τη δυνατότητα μεταφοράς ποδηλάτων με το Μετρό, από τη διοίκηση της Εταιρείας εγείρονται κάποια ζητήματα ασφάλειας του επιβατικού κοινού συνδεόμενα με τη φύση του μέσου ως υπογείου (κλίμακες κλπ) που δεν επιτρέπουν σε αυτήν τη φάση την υλοποίησή της.
      4. Η Ειδική Επιτροπή του Υπ.Μ.Ε. για τα θέματα μετακίνησης στην πόλη στα πλαίσια της Δημόσιας Διαβούλευσης της Ευρωπαϊκής Επιτροπής για την αστική κινητικότητα, έχει δώσει στη δημοσιότητα την έκθεση της, η οποία μπορεί να αναζητηθεί στον ιστότοπο του Υπ.Μ.Ε. Επιπλέον, στο Υπ.Μ.Ε. λειτουργεί Επιτροπή για τις πράσινες μεταφορές, της οποίας μια από τις εντολές είναι και η υποβολή πρότασης για τους ποδηλατοδρόμους. Σύντομα το Υπουργείο θα ανακοινώσει πιο συγκεκριμένα μέτρα.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
     7. Στην με αριθμό 9921/8.4.08 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 26369/29.4.08 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω σχετικής ερώτησης, που κατέθεσε στη Βουλή, ο Βουλευτής κ. Απόστολος Κατσιφάρας, αναφορικά με τη λειτουργία των Κέντρων Δημιουργικής Απασχόλησης Παιδιών (ΚΔΑΠ), που λειτουργούν από φορείς της Τοπικής Αυτοδιοίκησης και συγχρηματοδοτούνται από πόρους του Ευρωπαϊκού Κοινωνικού Ταμείου (ΕΚΤ) και ειδικότερα ως προς το ζήτημα χρηματοδότησης αυτών, αρμόδιο να απαντήσει είναι το Υπουργείο  Απασχόλησης και Κοινωνικής Προστασίας.
      Αναφορικά με το ζήτημα μεταφοράς εθνικών πόρων για τη χρηματοδότηση της δημιουργίας μόνιμων δομών ΚΔΑΠ στους ΟΤΑ, σας ενημερώνουμε κατα λόγο αρμοδιότητας μας ότι οι Κεντρικοί Αυτοτελείς Πόροι των Δήμων και Κοινοτήτων (ΚΑΠ), αποτελούν θεσμοθετημένους πόρους των ΟΤΑ πρώτου βαθμού που προέρχονται από δυναμικούς φόρους του κρατικού προϋπολογισμού, το ύψος των οποίων ορίζεται ρητά από τις κείμενες διατάξεις, καθώς και ότι η κατανομή αυτών κάθε χρόνο, πραγματοποιείται με κοινή απόφαση των Υπουργών Εσωτερικών και Οικονομίας και Οικονομικών, η οποία εκδίδεται ύστερα από πρόταση της Κεντρικής Ένωσης Δήμων και Κοινοτήτων Ελλάδος.
      Στο προσωπικό των προγραμμάτων ΚΔΑΠ, Μονάδες Κοινωνικής Μέριμνας, Βοήθεια στο Σπίτι, ΚΗΦΗ κλπ., που χρηματοδοτούνται είτε από το Ευρωπαϊκό Κοινωνικό Ταμείο (ΕΚΤ) στα πλαίσια του Γ΄ Κοινοτικού Πλαισίου Στήριξης, είτε από εθνικούς πόρους και υλοποιούνται μέσω Δημοτικών Επιχειρήσεων, δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, με απόφαση του ΑΣΕΠ, εφόσον πληρούσαν τις προϋποθέσεις των διατάξεων του άρθρου 11 του πδ164/2004 (ΦΕΚ 134/Α΄/19-7-2004).
      Για τους λοιπούς συμβασιούχους που δεν πληρούσαν τις προϋποθέσεις των προαναφερόμενων διατάξεων, η μετατροπή της σχέσης εργασίας τους από ιδιωτικού δικαίου ορισμένου χρόνου σε αορίστου, απαγορεύεται από το άρθρο 103 του Συντάγματος.
      Επιπλέον, όπως έχουμε γνωρίσει με την Α.Π. 8084/20-2-2003 εγκύκλιό μας, οι ΟΤΑ α΄ βαθμού έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεις εξειδικευμένου προσωπικού, σύμφωνα με τις διατάξεις του άρθρου 10 του ν. 3584/07 (ΦΕΚ 143/ Α΄) «Κώδικας Κατάστασης Δημοτικών και Κοινοτικών Υπαλλήλων», προκειμένου να συμπεριλάβουν στις υπηρεσίες τους και υπηρεσίες κοινωνικού χαρακτήρα.
      Η κάλυψη των θέσεων αυτών γίνεται με πρωτοβουλία των ΟΤΑ α΄ βαθμού, σύμφωνα με τις διατάξεις του άρθρου 21 του ν. 3584/07, με την καθοριζόμενη διαδικασία για την πρόσληψη μόνιμου προσωπικού.
      Επισημαίνεται ότι, και στην περίπτωση αυτή ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν.3320/2005 (ΦΕΚ 48/ Α΄/23-2-2005), όπως τροποποιήθηκε με το ν.3613/07 (ΦΕΚ 263/ Α΄/23.11.2007) και που εάν (ο χρόνος εμπειρίας) είναι, αθροιστικά, ίσος η μεγαλύτερος των είκοσι τεσσάρων (24) μηνών, ο αριθμός των μονάδων για το κριτήριο της κατά τα ανωτέρω αποκτηθείσας εμπειρίας προσαυξάνεται κατά 50% και ισχύει για προκηρύξεις που θα εκδοθούν μέχρι τη 31.12.2010 και για χρόνο εμπειρίας που αποκτήθηκε από το 1990 μέχρι και την ημερομηνία έκδοσης κάθε προκήρυξης.
      Άλλωστε και στο νέο Δημοτικό και Κοινοτικό Κώδικα προβλέπεται ως αρμοδιότητα πλέον των ΟΤΑ α΄ βαθμού, στον τομέα της κοινωνικής προστασίας και αλληλεγγύης, η εφαρμογή πολιτικών και η συμμετοχή σε δράσεις που αποσκοπούν, μεταξύ άλλων, στην υποστήριξη της τρίτης ηλικίας και των ευπαθών κοινωνικών ομάδων.
      Κατά τα λοιπά, αρμόδιο να απαντήσει είναι το Υπουργείο Υγείας & Κοινωνικής Αλληλεγγύης.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      8. Στην με αριθμό 5180/15-9-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. Α.Π.Φ.21/292/ΑΣ 2562δις/10-10-2008 έγγραφο από την Υπουργό Εξωτερικών η ακόλουθη απάντηση:
      «Το θέμα της υφαλοκρηπίδας, αποτελεί τη μοναδική διμερή διαφορά μεταξύ Ελλάδος και Τουρκίας.
      Η ελληνική πολιτική ως προς το θέμα αυτό, είναι σταθερή και μακροχρόνια με αποκλειστικό σκοπό την επίλυση της διμερούς αυτής διαφοράς με βάση το Διεθνές Δίκαιο χρησιμοποιώντας τα μέσα της ειρηνικής διευθέτησης των διαφορών που απορρέουν από τον Καταστατικό Χάρτη των Ηνωμένων Εθνών. Ως προς τούτο, πρέπει να σημειωθεί, ότι η Ελλάδα αποφεύγει να ακολουθήσει την τουρκική παρελκυστική πολιτική ως προς το θέμα αυτό, και ως εκ τούτου αρνούμαστε να ακολουθήσουμε σενάρια που ουδεμία σχέση έχουν, ούτε μπορούν να θίξουν το κυριαρχικό δικαίωμα της Ελλάδας να εκμεταλλευθεί τους φυσικούς πόρους που εκτείνονται σε όλο το μήκος της ελληνικής υφαλοκρηπίδας, όπως αυτή ορίζεται από Διεθνείς Συμβάσεις καθώς και από το εθιμικό δίκαιο.
      Τέλος, υπενθυμίζεται ότι η απειλή πολέμου που εγείρει η Τουρκία, έρχεται σε σύγκρουση με θεμελιώδεις κανόνες του διεθνούς δικαίου και καταδικάζεται ρητώς από τον Χάρτη των Ηνωμένων Εθνών.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      9. Στην με αριθμό 5345/16-9-2008 ερώτηση της Βουλευτού κ. Μαρίας Σκραφνάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./265/10-10-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριβμ. πρωτοκόλλου 5345/16.9.08 Ερώτησης της Βουλευτού κ. Μαρίας Σκραφνάκη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Με την αριθμ. ΥΠ.ΠΟ./ΚΑΤΕΧΝ/Γ/29570/26-6-2001 (ΦΕΚ Β 806/26.6.2001) ΚΥΑ Υπουργών Οικονομικών, Περιβάλλοντος Χωροταξίας και Δημοσίων Έργων και Πολιτισμού προβλέπεται ότι η εποπτεία εφαρμογής της διάθεσης ποσοστού 1% για κατασκευή εικαστικών έργων στα υπό ανέγερση δημόσια κτίρια (αρθρ 2 παρ. 5 Ν 2557/97), θα γίνεται ανά Διοικητική Περιφέρεια, από 7μελή επιτροπή που συγκροτείται με απόφαση του Υπουργού Πολιτισμού. Οι Επιτροπές αυτές έχουν ήδη συγκροτηθεί (τελευταία ανασυγκρότηση απόφαση Υπουργού Πολιτισμού αριθμ. ΥΠ.ΠΟ./ΔIΟIΚ/ΤΔΠΕΦ/21868/8.3..2006). Συνεπώς το Υπουργείο Πολιτισμού έχει ολοκληρώσει τις προβλεπόμενες από το Ν. 2557/97 και την ανωτέρω ΚΥΑ τυπικές διαδικασίες (συγκρότηση Επιτροπών) εναπόκειται δε στις Δημόσιες Αρχές που συνάπτουν συμβάσεις κατασκευής δημοσίων κτιρίων να προβλέπουν τη διάθεση ποσοστού 1% της συμβατικής δαπάνης κατασκευής για τη δημιουργία και τοποθέτηση εικαστικού έργου σε αυτά.
      Ο Υπουργός
      ΜΙΧΑΛΗΣ ΛΙΑΠΗΣ»
      10. Στην με αριθμό 5582/17-9-2008 ερώτηση του Βουλευτή κ. Μιχάλη Παπαγιαννάκη δόθηκε με το υπ’ αριθμ. 3556Β/10-10-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Κατά την Συνεδρίαση της 30-5-2007 της Εκτελεστικής Επιτροπής του Οργανισμού Αθήνας, εγκρίθηκε τροποποίηση του σχεδίου Π.Δ. προστασίας του ορεινού όγκου της Πάρνηθας. Η εν λόγω πρόταση αφορά:
      - Σε επέκταση της Β1 ζώνης προστασίας του ορεινού όγκου κατά 500 περίπου στρ., σε περιοχή της Κοινότητας Αφιδνών.
      - Σε καθορισμό εντός των ορίων της εν λόγω επέκτασης, ζώνης Ε7, επιφάνειας 216 περίπου στρ., στην οποία ισχύουν οι διατάξεις της υπ’ αριθμ. Φ/Α/19.2/22514/1625/13.12.2004 ΚΥΑ των Υπουργών Ανάπτυξης και ΥΠΕΧΩΔΕ (ΦΕΚ 1848 Β) όπως τροποποιήθηκε με την υπ’ αριθμ. Φ/Α/19.2/12050/1266/29.12.2006 ΚΥΑ (ΦΕΚ 5Β), περί καθορισμού της έκτασης και των ορίων ΒΕΠΕ (Τεχνόπολη -Ακρόπολις).
      - Σε αιτιολογημένη πρόταση καθορισμού ζώνης Ε6, στους πρόποδες του ορεινού όγκου, με επιτρεπόμενη χρήση παιδικές κατασκηνώσεις της Εκκλησίας της Ελλάδος.
      Η υπ’ όψη πρόταση τροποποίησης του Π.Δ. προστασίας, βρίσκεται στην φάση επεξεργασίας της από το Ε΄ Τμήμα του ΣτΕ.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     11. Στην με αριθμό 10336/14-4-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 26764/5-5-2008 έγγραφο από τον Υφυπουργό Εσωτερικών, η ακόλουθη απάντηση:
        «Σε απάντηση της ανωτέρω (α) σχετικής ερώτησης αναφορικά με το αντικείμενο του θέματος και κατόπιν του ανωτέρω (β) σχετικού εγγράφου, σας πληροφορούμε ότι το έργο του οδικού τμήματος Ηράκλειο-Αρκαλοχώρι (ειδικότερα στην περιοχή Αλαγνίου), έχει προθεσμία περαίωσης την 4-5-2008 και έως τότε θα έχουν ολοκληρωθεί οι εργασίες οριζόντιας και κατακόρυφης σήμανσης για τη διευκόλυνση της κυκλοφορίας των οδηγών.
        Ο Υφυπουργός
        ΑΘΑΝΑΣΙΟΣ ΝΑΚΟΣ»
      12. Στην με αριθμό 8222/11-3-2008 ερώτηση της Βουλευτού κ. Θάλειας Δραγώνα δόθηκε με το υπ’ αριθμ.Β-1047/1-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8222/11-3-2008 που κατέθεσε στη Βουλή η Βουλευτής κ. Θάλεια Δραγώνα, θέτουμε υπόψη σας τα εξής:
      1. Το Υπ.Μ.Ε. στο πλαίσιο της δευτερογενούς επεξεργασίας του ν. 3431/06 «Περί Ηλεκτρονικών Επικοινωνιών και άλλες διατάξεις» εξέδωσε, μετά από σχετική εισήγηση της Ε.Ε.Τ.Τ., Η)ν υπ. αρ. 44033/1626/-8-07 απόφαση του Υπουργού Μεταφορών και Επικοινωνιών (Φ.Ε.Κ. 1481/Β/16-8-07) με θέμα «Καθορισμός του Περιεχομένου της Καθολικής Υπηρεσίας».
      Με την εν λόγω απόφαση καθορίζονται εκτός των άλλων οι υπηρεσίες πληροφοριών τηλεφωνικού καταλόγου που παρέχουν οι υπόχρεοι πάροχοι Καθολικής Υπηρεσίας στους τελικούς χρηστές, καθώς και κάθε άλλη σχετική λεπτομέρεια.
      2. Σύμφωνα με το άρθρο 12 του ν. 3431/06 αρμόδια για τον έλεγχο, τη ρύθμιση και την εποπτεία των παρόχων δικτύων ή/και υπηρεσιών ηλεκτρονικών επικοινωνιών καθώς και για την επιβολή των σχετικών κυρώσεων είναι η Εθνική Επιτροπή Τηλεπικοινωνιών & Ταχυδρομείων (Ε.Ε.Τ.Τ.).
      3. Ως προς τις ως άνω αρμοδιότητες της, η ΕΕΤΤ απέστειλε το αριθμ. 16009/Φ.450/21-3-2008 έγγραφο, το οποίο σας διαβιβάζουμε, για ενημέρωσή σας.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      13. Στην με αριθμό 10016/9-4-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ.Β-1267/23-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 10016/9-4-2008 που κατατέθηκε στη Βουλή από τον Βουλευτή κ. Μανόλη Στρατάκη, και αφορά διαφημίσεις τροφίμων κ.λπ., σας πληροφορούμε ότι για το θέμα αυτό αρμόδιο να σας απαντήσει είναι το Υπουργείο Ανάπτυξης προς το οποίο διαβιβάζουμε την υπόψη ερώτηση..
      Επίσης, θέτουμε υπόψη σας ότι:
      Σύμφωνα με το ν. 3431/06 όπως ισχύει, αρμόδια για τον έλεγχο, τη ρύθμιση και την εποπτεία της αγοράς των Ηλεκτρονικών Επικοινωνιών, καθώς και θεμάτων προστασίας του καταναλωτή, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Στο πλαίσιο αυτό, εποπτεύει και ελέγχει τους παρόχους δικτύων και υπηρεσιών ηλεκτρονικών επικοινωνιών, επιβάλλει τις σχετικές κυρώσεις και μεριμνά για την τήρηση της νομοθεσίας περί ηλεκτρονικών επικοινωνιών.
      Διευκρινίζεται ότι οι υπηρεσίες στο διαδίκτυο Ίντερνετ κατηγοριοποιούνται αφενός σε αυτές που αφορούν στην πρόσβαση χρηστών στο διαδίκτυο (πάροχοι πρόσβασης - Access Providers) και σε αυτές που αφορούν σε άλλες υπηρεσίες περιεχομένου, όπως π.χ. δικτυακοί τόποι-ιστοσελίδες, fora συζητήσεων κοκ. Η πρόσβαση που παρέχουν οι πάροχοι τελεί σε ευθεία αναλογία προς την παροχή σύνδεσης στα τηλεφωνικά δίκτυα προς τα νοικοκυριά και τις επιχειρήσεις από τους παρόχους τηλεφωνικών επικοινωνιών. Επομένως, οι επιχειρήσεις παροχής ηλεκτρονικών επικοινωνιών που εμπίπτουν στην εποπτεία της ΕΕΤΤ και στις οποίες αναφέρεται ο ερωτών βουλευτής, αναλαμβάνουν την υποχρέωση να συνδέσουν ένα χρήστη με το διαδίκτυο, όπως ακριβώς μια εταιρεία που προσφέρει τηλεφωνικές συνδέσεις αναλαμβάνει την υποχρέωση να συνδέσει έναν συνδρομητή με το τηλεφωνικό δίκτυο.
      Η Ε.Ε.Τ.Τ στο πλαίσιο της αρμοδιότητάς της από το άρθρο 12 περ. β' και γ΄ ν. 3431/2006, αποτελεί την εποπτεύουσα Αρχή επί των παρόχων ηλεκτρονικών υπηρεσιών, σε θέματα που αφορούν στην διασύνδεση των συνδρομητών προς το διαδίκτυο Ίντερνετ και πάντως σε καμία περίπτωση δεν είναι αρμόδια για ζητήματα που άπτονται του περιεχομένου ΠQU διακινείται εντός του διαδικτύου.
      Το παραπάνω βρίσκεται σε ευθεία αναλογία προς την τηλεφωνική γραμμή, που συνιστά μέρος του δικτύου που εποπτεύεται από την ΕΕΤΤ, και του περιεχομένου των διενεργούμενων τηλεφωνικών συνομιλιών, που εκφεύγουν του πεδίου εποπτείας και εν γένει αρμοδιότητqς της ΕΕΠ, κατά ρητή εφαρμογή του άρθρου 1 παρ. 3 περ. α του ν. 3431/2006.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η δεύτερη με αριθμό 380/12-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη λειτουργία του λιμανιού Θεσσαλονίκης. 
	Η επίκαιρη ερώτηση του κ. Μαγκριώτη έχει ως εξής:
 	«Η πρόσφατη ανακοίνωση αποχώρησης της προσωρινής αναδόχου κοινοπραξίας για την ιδιωτικοποίηση του ΣΕΜΠΟ στον Οργανισμό Λιμένος Θεσσαλονίκης έχει δημιουργήσει νέα δεδομένα για το λιμάνι Θεσσαλονίκης και νέα προβλήματα στους εργαζόμενους και στους επιχειρηματίες της Θεσσαλονίκης και της ευρύτερης περιοχής. 
	Η αποχώρηση της HUTCHISON απέδειξε αυτό που επανειλημμένως τόνιζα, τόσο εγώ όσο και άλλοι συνάδελφοι, δηλαδή την ανευθυνότητα και τον τυφλό νεοφιλελεύθερο δογματισμό της Κυβέρνησης, η οποία προσπάθησε να πουλήσει το λιμάνι της Θεσσαλονίκης χωρίς να σκεφθεί τα συμφέροντα της πόλης. Αποδείχθηκε περίτρανα ότι τα ξένα κρατικά ή ιδιωτικά μονοπώλια ενδιαφέρονται αποκλειστικά για τα δικά τους συμφέροντα. Δεν τους ενδιαφέρει καθόλου η τοπική οικονομία και η απασχόληση. 
	Επειδή η Κυβέρνηση πρέπει άμεσα να αποδεχθεί δημόσιο διάλογο με τους φορείς της πόλης, τους εργαζόμενους και τα πολιτικά κόμματα για την ομαλοποίηση της λειτουργίας του λιμανιού, 
	Επειδή η Κυβέρνηση πρέπει να διασφαλίσει τα συμφέροντα του ΟΛΘ και του δημοσίου,
	Ερωτάται ο κύριος Υπουργός:
      1. Εάν θα συνεχίσετε την προσπάθεια πώλησης του Οργανισμού Λιμένος Θεσσαλονίκης;
      2. Ποιες είναι οι θέσεις και απόψεις της Κυβέρνησης σχετικά με την κατάσταση που έχει δημιουργηθεί στο λιμάνι Θεσσαλονίκης μετά τις τελευταίες εξελίξεις και ποια η πρότασή σας;
      3. Εάν και πότε προτίθεστε να προχωρήσετε σε δημόσια, ανοιχτή διαβούλευση με τους εργαζόμενους, τους φορείς της πόλης και τα πολιτικά κόμματα, σχετικά με τις προοπτικές και την ανάπτυξη του λιμανιούς».
	Στην επίκαιρη ερώτηση του κ. Μαγκριώτη θα απαντήσει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής κ. Καμμένος. 
	Ορίστε, κύριε Υφυπουργέ, έχετε το λόγο για τρία λεπτά.
	ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κυρία Πρόεδρε. 
	Κύριοι συνάδελφοι, θέλω κατ’ αρχήν να ξεκαθαρίσω ότι δεν πρόκειται για πώληση του λιμανιού της Θεσσαλονίκης, όπως δεν πρόκειται για πώληση του λιμανιού του Πειραιά. Μιλάμε για παραχώρηση χρήσης σε μεγάλους διεθνείς διακινητές. Παραχώρηση χρήσης σε μεγάλους διεθνείς διακινητές σημαίνει ότι η Ελλάδα μπαίνει στην αγορά των μεγάλων λιμανιών της Ευρωπαϊκής Ένωσης, της Ανατολικής Μεσογείου, του κόσμου. Το 80%, συγκεκριμένα το 84% της διακίνησης των εμπορευματοκιβωτίων γίνεται από τους μεγάλους διακινητές εκεί, στα λιμάνια τα οποία έχουν επενδύσει. Η Ελλάδα με κανέναν τρόπο δεν μπορούσε και δεν μπορεί να μείνει έξω απ’ αυτήν την εξέλιξη στη διεθνή λιμενική πολιτική και ιδιαίτερα τώρα που στη γειτονιά μας αναπτύσσονται οι εμπορευματικοί σταθμοί με πολύ ταχείς ρυθμούς, εκσυγχρονίζονται, και διεθνείς διακινητές μπαίνουν στα περισσότερα λιμάνια και της Βαλκανικής αλλά και των υπολοίπων, των γειτόνων χωρών. Και η επιλογή της Κυβέρνησης δικαιώθηκε κατ’ αρχάς με τα τιμήματα τα οποία προσεφέρθησαν και για το λιμάνι του Πειραιά, όπου υπεγράφη τελικώς η σύμβαση και εντός των επομένων ημερών θα κατατεθεί και στη Βουλή ο νόμος που θα επικυρώνει αυτήν τη σύμβαση, αλλά και από τις προσφορές που υπήρχαν για το λιμάνι της Θεσσαλονίκης. 
      Έτσι, λοιπόν, επιβεβαιώνω στη Βουλή των Ελλήνων τη βούληση της Κυβέρνησης να συνεχίσουμε αυτήν την προσπάθεια της παραχώρησης χρήσης σε διεθνείς διακινητές και του λιμανιού της Θεσσαλονίκης με συμμετοχή του ιδιωτικού τομέα στη λιμενική παραγωγή, η οποία συνάδει με την πρακτική και στις σύγχρονες τάσεις που ακολουθούνται στη λιμενική βιομηχανία παγκοσμίως.
      Σ’ αυτήν τη βάση και για την αντιμετώπιση των προκλήσεων με γνώμονα τη διαφύλαξη του δημοσίου συμφέροντος, τη μεγιστοποίηση του οφέλους για τον οργανισμό λιμένος, τη διασφάλιση και αύξηση των θέσεων εργασίας και την καλύτερη δυνατή εξυπηρέτηση των χρηστών, επελέγη και η παραχώρηση του ΣΕΜΠΟ του Οργανισμού Λιμένος Θεσσαλονίκης για συγκεκριμένο χρονικό διάστημα σε ιδιώτη επενδυτή.
      Απ’ αυτόν το διεθνή διαγωνισμό, που διεξήχθη με απόλυτα διαφανείς διαδικασίες, προκρίθηκε κατ’ αρχάς ως ανάδοχος η κοινοπραξία HUTCHISON και υπήρχαν άλλοι δυο ενδιαφερόμενοι, η κινεζική εταιρεία COSCO, η οποία έχει συμφωνήσει για την παραχώρηση χρήσης του λιμένος του Πειραιά και είναι τρίτη εταιρεία.
      Η εταιρεία HUTCHISON κατέθεσε την καλύτερη προσφορά και εν συνεχεία, απέσυρε την συμμετοχή της. Απέσυρε την συμμετοχή της με μια δήλωση του αντιπροσώπου της στην Ελλάδα. Θα δούμε κατά πόσο είναι δεσμευτική αυτή η δήλωση της απόσυρσης από τον αντιπρόσωπο της HUTCHISON στην Ελλάδα.
      Σ’ αυτήν την φάση το Υπουργείο εξετάζει όλες τις ενδεικνυόμενες λύσεις, με βάση τις διαδικασίες που προβλέπονται για το συγκεκριμένο διαγωνισμό, αλλά σε κάθε περίπτωση ο Οργανισμός Λιμένος Θεσσαλονίκης θα συνεχίσει να αναπτύσσεται στο πλαίσιο των στόχων της εθνικής λιμενικής πολιτικής, ενώ αποτελεί και εισηγμένη στο Χρηματιστήριο Αθηνών ανώνυμη εταιρεία που διαθέτει δικό της σχεδιασμό ανάπτυξης.
      Εντός των επομένων ημερών, των επομένων μηνών θα ληφθούν οι αποφάσεις για το πώς ακριβώς θα προχωρήσουμε για τον Οργανισμό Λιμένος Θεσσαλονίκης.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο ερωτών Βουλευτής κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
      Ελπίζω, κύριε Υπουργέ, η διατύπωση ότι θα εξετάσουμε κατά πόσο είναι δεσμευτική η δήλωση απόσυρσης από την πλευρά του ελληνικού δημοσίου να μη σημαίνει ότι θα παρακαλέσουμε τη HUTCHISON να επανέλθει στις διαπραγματεύσεις.
      Σας ζητούμε ευθέως να σταματήσετε τη διαδικασία ιδιωτικοποίησης. Σας ζητούμε να έρθετε σ’ έναν ανοικτό διάλογο με τους εργαζόμενους, τις παραγωγικές τάξεις της Θεσσαλονίκης και τα κόμματα για το μέλλον του λιμανιού και της οικονομίας της πόλης. Σας ζητούμε να επενδύσετε -και κρατώ την τελευταία σας φράση- γιατί, πράγματι, μετά από τα τριάμισι δικά σας χρόνια παλινωδίες, αλλά και αδράνειας τα προηγούμενα τρία χρόνια των δικών μας κυβερνήσεων, η Κυβέρνησή σας επιτέλους προχώρησε σ’ ένα σχέδιο ανάπτυξης του ΣΤ’ προβλήτα.
      Αυτό το σχέδιο το σταματήσατε και πρέπει να πείτε στη Βουλή πόσα πληρώσατε στον εργολάβο για να αποχωρήσει. Πρέπει να πείτε στη Βουλή ένα χρόνο που ταλαιπωρείται η οικονομία της περιοχής, πόσα έχουν χάσει οι επιχειρήσεις, η εξωστρέφεια της οικονομίας, πόσες θέσεις απασχόλησης και εισοδήματα έχουν χαθεί. Πρέπει, δηλαδή, να απολογηθείτε για αυτήν τη μεγάλη αναταραχή και τα προβλήματα που δημιουργήσατε στην οικονομία της Θεσσαλονίκης, στην απασχόληση και στα εισοδήματα. Η αποχώρηση της HUTCHISON απεκάλυψε τις αμαρτίες της νεοφιλελεύθερης παγκοσμιοποίησης.
      Αυτό που είπατε στην αρχή, κύριε Υπουργέ, ότι η Ελλάδα θα μπει στον παγκοσμιοποιημένο διακινητή και από εκεί μόνο έχει να κερδίσει, είναι ακριβώς αυτά που έλεγαν τα ασφαλιστικά ταμεία, όταν αγόραζαν δομημένα ομόλογα, ότι αυτά είναι τα σύγχρονα χρηματοπιστωτικά προϊόντα σήμερα, με υψηλά κέρδη και αποδόσεις και πρέπει να μπούμε να κερδίσουμε. 
      Έτσι γίνεται, λοιπόν, όταν η παγκοσμιοποίηση προχωρά τυφλά και εδώ την προχωράτε τυφλά και θέλετε να δώσετε μια στρατηγική υποδομή για την ανάπτυξη της Θεσσαλονίκης, με γεωστρατηγικά στοιχεία, σ’ ένα ξένο ιδιωτικό μονοπώλιο.  Δεν μπορούν ξένα ιδιωτικά ή κρατικά μονοπώλια να δίνουν προτεραιότητα στο συμφέρον της οικονομίας της χώρας και το απέδειξε η HUTCHISON. Έφυγε, όπως τα δημοσιεύματα αναφέρουν, πρώτον γιατί, μετά την παγκόσμια ύφεση, δεν βλέπουν να έχουν τις μεγάλες διακινήσεις κινέζικων κυρίως προϊόντων. 
      Αυτή η διακίνηση δεν αφορά την οικονομία της Θεσσαλονίκης, δεν αφορά τη χώρα μας. Η πραγματική οικονομία της Θεσσαλονίκης, που είναι εξαγωγικές επιχειρήσεις, αλλά και εισαγωγικές, που δημιουργούν πολλές θέσεις απασχόλησης και εισοδήματα, μόνο να χάσουν έχουν από αυτήν την πολιτική. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Απέδειξαν έτσι ότι ενδιαφέρουν αυτές τις εταιρείες μόνο τα δικά τους κέρδη. Ήθελαν να βάλουν ουσιαστικά εμπάργκο σε μια ζώνη επιρροής από το Βόλο μέχρι την Αλεξανδρούπολη, να μην αναπτυχθεί κανένα λιμάνι ανταγωνιστικά με το δικό τους μονοπώλιο. 
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε Μαγκριώτη. 
      ΙΩΑΝΝΗΣ ΜΑΓΚΡΙΩΤΗΣ: Γι’ αυτό, λοιπόν, ευτυχώς που απεκαλύφθη η πραγματική πρόθεση της HUTCHISON, αλλά δυστυχώς και της Κυβέρνησης που προχωρά τυφλά και μ’ έναν ανόητο δογματισμό ουσιαστικά στην πώληση. 
      Γιατί η μακροχρόνια μίσθωση είναι πώληση, κύριε Υπουργέ, στη σύγχρονη οικονομική ορολογία και πρακτική. Σας ζητούμε να σταματήσετε την ιδιωτικοποίηση, να πάτε σε ανοικτό διάλογο και να επενδύσει η πολιτεία στην ανάπτυξη του λιμανιού της Θεσσαλονίκης. Και να μας πείτε πως έχασε…
      ΠΡΟΕΔΡΕΥΟΥΣΑ (Βέρα Νικολαΐδου): Κύριε συνάδελφε, έχει τελειώσει ο χρόνος σας. 
      ΙΩΑΝΝΗΣ ΜΑΓΚΡΙΩΤΗΣ:  Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο Υφυπουργός για να απαντήσει. 
      Ορίστε, κύριε Υφυπουργέ, έχετε το λόγο για δύο λεπτά. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Ευχαριστώ, κυρία Πρόεδρε. 
      Θα ήθελα να θυμίσω στον κ. Μαγκριώτη και στο Σώμα ότι η αρχή της παραχώρησης χρήσης των ΣΕΜΠΟ άρχισε με νόμο τον οποίο ψήφισε το ΠΑΣΟΚ.  Η δική σας κυβέρνηση, κύριε Μαγκριώτη, έκανε το πρώτο βήμα σε αυτό που αναφέρετε τώρα εσείς ως αμαρτίες του νεοφιλελευθερισμού.
      ΙΩΑΝΝΗΣ ΜΑΓΚΡΙΩΤΗΣ: Ποτέ.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Η κυβέρνηση του ΠΑΣΟΚ και το Υπουργείο Εμπορικής Ναυτιλίας επί Παπουτσή ψήφισε το νόμο για τη δυνατότητα παραχώρησης χρήσης του λιμένος. Και καλώς κάνατε, διότι αυτό είναι το συμφέρον για την εθνική οικονομία, αυτό είναι το συμφέρον για τον Πειραιά, αυτό είναι το συμφέρον για τη Θεσσαλονίκη. 
      Τι θέλετε; Να αφήσουμε τη Θεσσαλονίκη, το δεύτερο λιμάνι της χώρας να μπορέσει να μοιραστεί από μια πίτα της τάξης του 15% με 20% που έχουν οι εκτός διεθνών διακινητών εμπορευματοκιβωτίων; Να καταδικάσουμε τη Θεσσαλονίκη ως πύλη των Βαλκανίων; Αυτό είμαι σίγουρος ότι δεν το θέλετε. Και να είστε βέβαιοι ότι με την ανάπτυξη μιας εταιρείας διεθνών διακινητών στη Θεσσαλονίκη, η τοπική οικονομία θα μπορέσει να ανθίσει και να αυξηθεί. 
      Δείτε τι συμβαίνει σήμερα στον Πειραιά. Δείτε πού βρίσκονται οι τιμές των ακινήτων γύρω από τον Πειραιά με την προοπτική που θα ξεκινήσει με την COSCO, έχοντας πάρει την παραχώρησης χρήσης ενός κομματιού του σταθμού εμπορευματοκιβωτίων. Γιατί αρνείστε το ίδιο για την Θεσσαλονίκη; Γιατί αρνείστε την ανάπτυξη, γιατί αρνείστε την ανάπτυξη της τοπικής οικονομίας που θα αναπτυχθεί σ’ ένα πολύ μεγάλο βαθμό και το γνωρίζετε καλά; Γιατί αρνείστε την ίδια την πολιτική που εσείς χαράξατε ως ΠΑΣΟΚ και εμείς συνεχίσαμε, ακολουθούμε και υλοποιούμε; Μην το αρνείστε και ελάτε σ’ ένα διάλογο, για να μπορέσουμε να βοηθήσουμε, ώστε αυτή η προσπάθεια να γίνει πολύ πιο γρήγορα. 
      Από τη μια μας λέτε ότι ενδιαφέρεται ο ιδιώτης να δημιουργήσει μια μονοπωλιακή κατάσταση και λόγω της οικονομικής κατάστασης απεσύρθη. Πώς δικαιολογείτε τις προσφορές οι οποίες έγιναν, που είναι διπλάσιες και τριπλάσιες των προσδοκιών που είχε η προηγούμενη κυβέρνηση, η δική σας κυβέρνηση; 
      ΙΩΑΝΝΗΣ ΜΑΓΚΡΙΩΤΗΣ: Ποτέ.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Δικαιώνεται η επιλογή της Κυβέρνησης, όταν έλεγε κάποια πράγματα σ’ αυτήν την Αίθουσα στη συζήτηση του νομοσχεδίου για την παραχώρηση χρήσης, στην κριτική που δεχόταν ότι πάει καλά η οικονομία, ότι θα πάει καλά η διακίνηση και ότι εμείς παραχωρούμε τα λιμάνια, λέγοντας σας ότι μόνο με την παραχώρηση της χρήσης θα εξασφαλιστεί η μεγάλη διακίνηση και θα εξασφαλιστούν τα συμφέροντα του ΟΛΠ και του ΟΛΘ. 
      Τώρα που ξεκίνησε η οικονομική κρίση, πείτε μας και απαντήστε στον ελληνικό λαό, είχαμε ή δεν είχαμε δίκιο; Είναι εξασφαλισμένος ο Πειραιάς ή δεν είναι εξασφαλισμένος; Θα είναι εξασφαλισμένη η Θεσσαλονίκη ή δεν θα είναι; Επιτέλους, θα πρέπει να καταλήξετε σε μια πολιτική και να την ακολουθείτε. Στην παραχώρηση χρήσης και στο αύριο ή στο χθες…
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε Υπουργέ. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  … και στην κρατικοποίηση των λιμένων; 
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ.
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στους χώρους του Μεγάρου της Βουλής, τριάντα πέντε μαθήτριες και μαθητές και τρεις συνοδοί - καθηγητές από τη Β΄ Τάξη Λυκείου της Ιονίου Σχολής.
      Η Βουλή σας καλωσορίζει και σας εύχεται καλή πρόοδο.
      (Χειροκροτήματα από όλες τις πτέρυγες της Βουλής)
      Θα συζητηθεί η πρώτη με αριθμό 386/12-1-2009 επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Οικονομίας και Οικονομικών, σχετικά με τις ρυθμίσεις στο πλαίσιο του «ΤΕΙΡΕΣΙΑΣ» για την προστασία των καταναλωτών και τη στήριξη των μικρομεσαίων επιχειρηματιών κ.λπ..
      Η ερώτηση του κ. Αυγενάκη έχει ως εξής:
      «Η «ΤΕΙΡΕΣΙΑΣ Α.Ε.» ιδρύθηκε από το σύνολο σχεδόν των τραπεζών που λειτουργούν στη χώρα και αποτελεί μία διατραπεζική εταιρεία, η οποία εξειδικεύεται στη συγκέντρωση και διάθεση πληροφοριών που αναφέρονται μεταξύ άλλων στην οικονομική συμπεριφορά επιχειρήσεων και ιδιωτών και που συμβάλλουν στην προστασία του θεσμού της πίστης, τη μείωση των επισφαλειών και την εξυγίανση των οικονομικών συναλλαγών προς όφελος των συναλλασσομένων και του τραπεζικού συστήματος. 
      Σημειώνεται ότι σήμερα ο «ΤΕΙΡΕΣΙΑΣ» περιλαμβάνει περίπου δυόμισι εκατομμύρια φυσικά και νομικά πρόσωπα, ενώ περίπου το 50% των επαγγελματιών βρίσκονται σε μόνιμο αποκλεισμό από τις τράπεζες. Η παρούσα, ιδιαίτερα άσχημη, διεθνής οικονομική συγκυρία, κατέστησε έντιμους συναλλασσομένους σε πρόσκαιρη αδυναμία αποπληρωμής των τραπεζικών τους οφειλών, με αποτέλεσμα την καταχώρησή τους στον «ΤΕΙΡΕΣΙΑΣ».
      Δεδομένου αυτού, αλλά και της δέσμευσης της ελληνικής Κυβέρνησης για την προστασία και τη στήριξη των καταναλωτών και των μικρομεσαίων επιχειρηματιών, κρίνονται απαραίτητες ορισμένες ρυθμίσεις του «ΤΕΙΡΕΣΙΑΣ», χωρίς να δημιουργηθεί πρόβλημα στη χρησιμότητά του, προκειμένου να εξυπηρετηθούν οι έντιμοι συναλλασσόμενοι που είχαν πρόσκαιρη αδυναμία να καλύψουν τις υποχρεώσεις τους και δεν μπορούν να βγουν από το αρχείο του συστήματος.
      Κατόπιν των ανωτέρω ερωτάται ο αρμόδιος Υπουργός το εξής:
      Ποιος είναι ο σχεδιασμός για τη βελτίωση των όρων του συστήματος «ΤΕΙΡΕΣΙΑΣ», προκειμένου να εξυπηρετηθούν και να προστατευθούν τόσο οι καταναλωτές, όσο και οι μικρομεσαίοι επιχειρηματίες;».
      Στην ερώτηση θα απαντήσει ο Υφυπουργός κ. Μπέζας.
      Κύριε Υφυπουργέ, έχετε το λόγο για τρία λεπτά.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, όπως αναφέρατε και εσείς στην ερώτησή σας, σκοπός του «ΤΕΙΡΕΣΙΑΣ» είναι η ελαχιστοποίηση των κινδύνων σε περίπτωση που έχουμε σύναψη πιστωτικών συμβάσεων με αφερέγγυους πελάτες, δηλαδή προστασία της εμπορικής πίστης και μακροπρόθεσμα εξυγίανση των οικονομικών συναλλαγών.
      Αυτός ο σκοπός επιτυγχάνεται, κυρίως, μέσω δύο αρχείων που υπάρχουν στο σύστημα «ΤΕΙΡΕΣΙΑΣ». Το πρώτο αρχείο είναι το Αρχείο Δεδομένων Οικονομικής Συμπεριφοράς και το δεύτερο είναι το Αρχείο Δεδομένων Συγκέντρωσης Κινδύνων. Τα δεδομένα αυτών των αρχείων τίθενται στη διάθεση των τραπεζών, χωρίς να υπάρχουν κάποιες αξιολογικές κρίσεις ή αναλύσεις. Πρέπει, δηλαδή, εδώ να ξεκαθαρίσουμε ότι ο «ΤΕΙΡΕΣΙΑΣ» δεν υπαγορεύει αποφάσεις στις τράπεζες. Τις αποφάσεις τις παίρνουν οι ίδιες οι τράπεζες, χρησιμοποιώντας όμως το πλήθος των δεδομένων τα οποία συγκεντρώνει και διατηρεί το σύστημα «ΤΕΙΡΕΣΙΑΣ».
      Ο σκοπός του πρώτου αρχείου, του Αρχείου Δεδομένων Οικονομικής Συμπεριφοράς είναι η παροχή πληροφόρησης για την αξιολόγηση της φερεγγυότητας των πελατών των τραπεζών. Γι’ αυτόν το λόγο, καταχωρούνται σ’ αυτό το αρχείο πληροφορίες όπως είναι οι ακάλυπτες επιταγές, όπως είναι οι απλήρωτες συναλλαγματικές ή οι πληροφορίες για τις διάφορες κυρώσεις που επιβάλλει το Υπουργείο Οικονομίας και Οικονομικών.
      Τα χρονικά διαστήματα για τα οποία διατηρούνται αυτές οι πληροφορίες, καθορίζονται από νόμο, από το ν. 3259/2004 και συγκεκριμένα από το άρθρο 40 αυτού του νόμου. 
      Ο σκοπός του δεύτερου αρχείου, του Αρχείου Δεδομένων Συγκέντρωσης Κινδύνων, είναι η παροχή πληροφόρησης για την εκτίμηση της ικανότητας ενός προσώπου να ανταποκριθεί σε δανειακές υποχρεώσεις. Συνεπώς αυτό το αρχείο είναι επίσης ένα πολύ χρήσιμο αρχείο, διότι είναι ένα αρχείο μέσω του οποίου ελέγχεται ο υπερδανεισμός. Στο συγκεκριμένο αρχείο καταχωρούνται δεδομένα για τα ανεξόφλητα υπόλοιπα χορηγήσεων –και καταναλωτικής και στεγαστικής πίστης- και βέβαια τα ανεξόφλητα υπόλοιπα καρτών. 
      Η καταχώρηση πληροφοριών σ’ αυτό το δεύτερο αρχείο προϋποθέτει την προηγούμενη συγκατάθεση του πολίτη που αφορούν αυτές οι πληροφορίες. Αυτό πρακτικά σημαίνει ότι σ’ αυτό το αρχείο δεν υπάρχουν πληροφορίες πριν από το 2003, διότι αυτό το αρχείο άρχισε να λειτουργεί –και ζητούνταν η συγκατάθεση των πολιτών- από το 2003 και μετά. Και αυτό βέβαια είναι ένα σημαντικότατο έλλειμμα για την αποτελεσματικότητα αυτού του αρχείου.
      Επειδή ακριβώς γνωρίζουμε τα προβλήματα τα οποία υπάρχουν, έχει ήδη κατατεθεί στη Βουλή διάταξη που περιλαμβάνεται σε νομοσχέδιο το οποίο συζητείται αυτήν την εβδομάδα στην αρμόδια Επιτροπή Οικονομικών Υποθέσεων. Πιστεύω ότι την επόμενη εβδομάδα θα συζητηθεί στην Ολομέλεια. Πρόκειται για το νομοσχέδιο για το Ταμείο Εγγύησης Καταθέσεων και Επενδύσεων, το ΤΕΚΕ.
      Η διάταξη, λοιπόν, η οποία συμπεριλαμβάνεται σ’ αυτό το σχέδιο νόμου περιορίζει σημαντικά το χρόνο διατήρησης και χρήσης από τα πιστωτικά και χρηματοδοτικά ιδρύματα όλων αυτών των δυσμενών οικονομικών στοιχείων που καταχωρούνται στα αρχεία δεδομένων και επιπλέον λύνεται το πρόβλημα που υπάρχει σε σχέση με την αποτελεσματικότητα του Αρχείου Δεδομένων Συγκέντρωσης Κινδύνων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Επομένως βελτιώνουμε τους όρους του συστήματος «ΤΕΙΡΕΣΙΑΣ», προκειμένου να εξυπηρετηθούν οι έντιμοι συναλλασσόμενοι, οι οποίοι είχαν μία πρόσκαιρη αδυναμία για να καλύψουν τις υποχρεώσεις τους και επιπλέον, μέσα απ’ αυτήν τη βελτίωση κάνουμε αποτελεσματικότερη την προστασία των πολιτών, των καταναλωτών και των μικρομεσαίων επιχειρήσεων από την υπερχρέωση.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ.
      Το λόγο έχει ο κ. Αυγενάκης.
      ΕΛΕΥΘΕΡΙΟΣ ΑΥΓΕΝΑΚΗΣ: Κύριε Υπουργέ, να σας ευχαριστήσω για τις πληροφορίες που μας δώσατε. 
      Απολύτως σχετικά, θέλω να αναφέρω ότι η Κυβέρνηση της Νέας Δημοκρατίας έχει ήδη λάβει στην παρούσα πολύ δύσκολη οικονομική συγκυρία πολύ σημαντικά μέτρα τόσο για τη θωράκιση της ελληνικής οικονομίας όσο και για την προστασία των Ελλήνων πολιτών. Νομίζω πως αυτό είναι κάτι που αναγνωρίζουμε όλοι μας, όπως είμαι σίγουρος ότι το αναγνωρίζουν και οι πολίτες.
      Συμφωνώ μαζί σας, κύριε Υπουργέ, όπως έχετε εκφράσει και στο παρελθόν, ότι δεν μπορούμε να εξαντλήσουμε τα όρια της οικονομίας μας από την αρχή, καθώς σύμφωνα με όλους τους αναλυτές η διεθνής οικονομική κρίση θα έχει παρατεταμένη διάρκεια.
      Όμως από την άλλη πλευρά, θεωρώ ότι οι συγκεκριμένες ρυθμίσεις, όπως η χαλάρωση των όρων του συστήματος «ΤΕΙΡΕΣΙΑΣ» δεν θα έχουν σημαντικό κόστος για την οικονομία μας, αλλά αντίθετα θα εξυπηρετήσουν τους καταναλωτές και τους επιχειρηματίες, κυρίως αυτούς που αντιμετωπίζουν σημαντικά οικονομικά προβλήματα, δηλαδή κυρίαρχα τους μικρομεσαίους. 
      Κάποια πρώτα ουσιαστικά βήματα έχουν ήδη γίνει, όπως αναφέρατε και εσείς, κύριε Υπουργέ. Υπάρχουν ήδη οι θετικές πρωτοβουλίες του Υπουργείου σας, ώστε να διαγραφούν από το σύστημα «ΤΕΙΡΕΣΙΑΣ» όσοι καθυστέρησαν να εκπληρώσουν τις υποχρεώσεις τους για μικροποσά.
      Επιτρέψτε μου, όμως, να επαναλάβω, γιατί το θεωρώ πολύ σημαντικό για την κατανόηση της έκτασης του προβλήματος ότι σήμερα ο «ΤΕΙΡΕΣΙΑΣ» περιλαμβάνει περίπου δυόμισι εκατομμύρια φυσικά και νομικά πρόσωπα, ενώ περίπου το 50% των επαγγελματιών βρίσκεται σε μόνιμο αποκλεισμό από τις τράπεζες. Έντιμοι συναλλασσόμενοι που είχαν πρόσκαιρη αδυναμία αποπληρωμής των τραπεζικών τους οφειλών, καταχωρήθηκαν στις λίστες του «ΤΕΙΡΕΣΙΑΣ», με αποτέλεσμα να μη μπορούν να έχουν κανονικές τραπεζικές συναλλαγές. 
      Επίσης, κύριε Υπουργέ, δεν μπορώ να αγνοήσω το γεγονός ότι οι άνθρωποι αυτοί μη βλέποντας άλλη λύση, πέφτουν ορισμένες φορές θύματα τοκογλύφων, ενώ σ’ άλλες περιπτώσεις διάφοροι επιτήδειοι προσφέρουν έναντι αδρής αμοιβής να παρέμβουν στα αρχεία του συστήματος και να τους διαγράψουν, όπως λένε. Αυτή είναι η αλήθεια και δεν μπορούμε να κάνουμε τα στραβά μάτια μπροστά σ’ αυτήν την κατάσταση. 
      Ως εκ τούτου, λοιπόν, πιστεύω ότι το σύστημα ως έχει σήμερα πρέπει να προστατευθεί. Ταυτόχρονα, πρέπει να γίνει πιο ελαστικό και πιο επιεικές για ορισμένους από τους επαγγελματίες και κυρίαρχα για τους μικρομεσαίους επαγγελματίες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, σας παρακαλώ δώστε μου μισό λεπτό ακόμη.
      Συγκεκριμένα, χωρίς να δημιουργηθεί πρόβλημα στη χρησιμότητά του, να βελτιωθούν οι όροι του συστήματος τόσο από την άποψη των χρονικών ορίων –δηλαδή τη συχνότητα της ασυνέπειας ενός ιδιώτη επαγγελματία σε οικονομικές υποχρεώσεις- όσο και από την  άποψη της τήρησης αυτών των ποσών, να υπάρξει κατώτατο ποσό.
      Ταυτόχρονα, όσοι είχαν μια πρόσκαιρη αδυναμία αποπληρωμής των οφειλών τους, δεν πρέπει να καταδικάζονται με εμπλοκή των τραπεζικών τους συναλλαγών, ενώ η διαγραφή όσων έχουν τακτοποιήσει στο ακέραιο τις οφειλές τους και με τις εγγυήσεις της τράπεζας μπορεί να πρέπει να γίνεται πιο εύκολα και πιο γρήγορα.
      Κύριε Υπουργέ, η προστασία και η στήριξη των Ελλήνων καταναλωτών και των μικρομεσαίων επιχειρηματιών αποτελεί όχι μόνο δέσμευση της Κυβέρνησης, αλλά και πράξη. Στο πλαίσιο αυτό, κατά τη γνώμη μου, είναι απαραίτητες ορισμένες επιπλέον ρυθμίσεις αναφορικά με το σύστημα «ΤΕΙΡΕΣΙΑΣ». Μ’ αυτόν τον τρόπο, θα βοηθηθεί και ταυτόχρονα θα προστατευθεί μερίδα των συμπολιτών μας που αντιμετωπίζει οικονομικά προβλήματα και θα ενισχυθεί το πλαίσιο στήριξης αυτών που το έχουν περισσότερο ανάγκη. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο κύριος Υφυπουργός.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Κύριε συνάδελφε, κατανοούμε απόλυτα τους προβληματισμούς τους οποίους θέσατε και κινούμαστε γενικά στην κατεύθυνση την οποία προτείνατε. 
      Όπως και εσείς αναφέρατε, έχουν γίνει βήματα προς αυτήν την κατεύθυνση στο παρελθόν. Τώρα κάνουμε επίσης ένα μεγάλο βήμα με τη διάταξη που έχουμε εισαγάγει στο σχέδιο νόμου, το οποίο βρίσκεται προς συζήτηση και με την οποία αντικαθίσταται το άρθρο 40 του ν. 3259/2004, όπως είπα και στην πρωτολογία μου. 
      Είναι σημαντικό αυτό που γίνεται, διότι ο χρόνος τήρησης των δεδομένων για διαταγές πληρωμής περιορίζεται από τα πέντε στα τέσσερα χρόνια και ο χρόνος τήρησης των δεδομένων για κατασχέσεις, πλειστηριασμούς και διοικητικές κυρώσεις του Υπουργείου Οικονομίας και Οικονομικών περιορίζεται από τα επτά στα πέντε χρόνια. Εννοώ το χρόνο τήρησης αυτών των δεδομένων στα αρχεία «ΤΕΙΡΕΣΙΑΣ». Επομένως, υπάρχει μία χαλάρωση των όρων «ΤΕΙΡΕΣΙΑΣ».
       Όμως, αν χαλαρώσουν περισσότερο οι προϋποθέσεις τήρησης των πληροφοριών, αυτό δεν οδηγεί στην εξυπηρέτηση και την προστασία των καταναλωτών και των μικρομεσαίων επιχειρηματιών, διότι με τη χαλάρωση αυτή θα περιοριστούν οι διαθέσιμες πληροφορίες. 
      Και πρέπει να υπάρχουν διαθέσιμες πληροφορίες για να έχουμε μία εξυγιαντική λειτουργία της αγοράς.
      Με την ίδια επίσης διάταξη νόμου προβλέπεται η διαβίβαση από τα πιστωτικά ιδρύματα των δεδομένων των δανείων και των πιστώσεων που χορηγούν στο αρχείο δεδομένων οικονομικής συμπεριφοράς «ΤΕΙΡΕΣΙΑΣ», χωρίς να υπάρχει η συγκατάθεση του υποκειμένου των δεδομένων. Με αυτόν τον τρόπο μπορεί να υπολογιστεί η πραγματική συνολική επιβάρυνση των πελατών των τραπεζών. 
      Επομένως επαναλαμβάνω ότι με τις πρωτοβουλίες μας κινούμαστε στη σωστή κατεύθυνση. Προστατεύονται οι καταναλωτές, προστατεύονται οι μικρομεσαίες επιχειρήσεις από την αλόγιστη υπερχρέωση, αλλά παράλληλα βελτιώνονται και οι όροι λειτουργίας του συστήματος «ΤΕΙΡΕΣΙΑΣ». 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα μια μαθήτριες και μαθητές και δυο συνοδοί δάσκαλοι από το 8ο και 9ο Δημοτικό Σχολείο Νέας Φιλαδέλφειας. 
      Καλωσορίσατε και σας εύχομαι καλή πρόοδο.	
      (Χειροκροτήματα από όλες τις πτέρυγες της Βουλής) 
      Θα συζητηθεί η τέταρτη με αριθμό 381/12-1-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας και Εσωτερικών, σχετικά με το καθεστώς απασχόλησης που επικρατεί στις λειτουργούσες εταιρείες-συνεργεία καθαριότητας, την επίθεση στη μετανάστρια συνδικαλίστρια κ. Κούνεβα κ.λπ.. 
      Η επίκαιρη ερώτηση του κ. Κουβέλη έχει ως εξής:
      «Η επιχειρηθείσα εγκληματική πράξη κατά της ζωής της ανωτέρω συνδικαλίστριας–εκπροσώπου των εργαζομένων που απασχολούνται σε επιχειρήσεις-συνεργεία καθαρισμού κτηρίων δημόσιων ή ιδιωτικών, η οποία αποδίδεται στην συνδικαλιστική της ιδιότητα, μαρτυρά την ύπαρξη και λειτουργία σκοτεινών μηχανισμών που δραστηριοποιούνται με στόχο την τρομοκράτηση των εκπροσώπων των εργαζομένων, τον περιορισμό της λειτουργίας των συνδικαλιστικών οργανώσεων και αναδεικνύει έλλειμμα δημοκρατικής λειτουργίας. 
      Μεγάλος αριθμός των προαναφερόμενων επιχειρήσεων που αναπτύχθηκαν τελευταία, αναφέρεται ότι:
      Απασχολούν ανειδίκευτο και υπαμειβόμενο προσωπικό, κυρίως από τη μαύρη και ανασφάλιστη αγορά εργασίας. 
      Δεν ανέχονται την συνδικαλιστική εκπροσώπηση. 
      Δεν αναγνωρίζουν τα εργασιακά δικαιώματα των απασχολουμένων σε αυτές και 
      Διαμόρφωσαν-επέβαλαν ένα περιβάλλον εργασιακού μεσαίωνα στην ελληνική αγορά εργασίας. 
      Ερωτώνται οι κ.κ. Υπουργοί:
      Ποια είναι η θέση τους αναφορικά με τις προαναφερόμενες διαπιστώσεις και σε ποιες άμεσες ενέργειες έχουν προβεί μέχρι σήμερα οι αρμόδιες αρχές για τη διερεύνηση της δολοφονικής επίθεσης εναντίον της συνδικαλίστριας, κ. Κωνσταντίνας Κούνεβα, την ανεύρεση των ηθικών και φυσικών αυτουργών της δολοφονικής αυτής επίθεσης και ποια τα αποτελέσματα των ενεργειών τους; 
      Είναι καταγεγραμμένος ο αριθμός των επιχειρήσεων που παρέχουν οι υπηρεσίες καθαριότητας και απασχολούν εργαζόμενους, έχουν διενεργηθεί έλεγχοι, στο πλαίσιο της εφαρμογής της εργατικής νομοθεσίας από τα αρμόδια ελεγκτικά όργανα για την τήρηση των όρων και των συνθηκών εργασίας των εργαζόμενων σ’ αυτές και ποια τα αποτελέσματα των ελέγχων αυτών;»
      Στην ερώτηση του κ. Κουβέλη θα απαντήσει ο Υφυπουργός κ. Κοντογιάννης. 
      Κύριε Υφυπουργέ, έχετε το λόγο για τρία λεπτά. 
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε. 
      Κυρία Πρόεδρε, κύριε συνάδελφε, δεν υπάρχει  καμμία αμφιβολία ότι αυτή η πρωτοφανής, η βάρβαρη επίθεση, αυτή η εγκληματική πράξη κατά της κ. Κούνεβα καταδικάζεται από όλους μας με τον ίδιο κατηγορηματικό τρόπο. Είναι ένα γεγονός που όλους μάς έχει συγκλονίσει. 
      Για μας πρώτη προτεραιότητα αποτελεί η προστασία της υγείας, της ασφάλειας των εργαζομένων και κατ’ επέκταση όλων των συνδικαλιστικών φορέων, οργανώσεων, σωματείων, αλλά και μεμονωμένων προσώπων που δραστηριοποιούνται στο χώρο αυτό. 
      Η κυρία Κούνεβα νοσηλεύεται στον Ευαγγελισμό όπου της παρέχεται η καλύτερη δυνατή ιατρική περίθαλψη. Και βεβαίως όλα τα έξοδα νοσηλείας της καλύπτονται από το ελληνικό δημόσιο. 
      Η Υπουργός Απασχόλησης και Κοινωνικής Προστασίας η κ. Φάνη Πάλλη-Πετραλιά από την πρώτη στιγμή του τραγικού συμβάντος βρίσκεται σε διαρκή επαφή με την οικογένειά της, έχει συναντηθεί ήδη με την μητέρα της και σε συνεργασία με την ομόλογό της της βουλγαρικής κυβέρνησης, διερευνώνται όλες οι δυνατότητες για τη συνταξιοδότησή της. 
      Η εταιρεία στην οποία εργάζεται η κ. Κούνεβα έχει ελεγχθεί επανειλημμένως από τις υπηρεσίες του Υπουργείου μας έπειτα από καταγγελίες, με τη συμμετοχή του σωματείου των εργαζομένων, όπως και άλλες αντίστοιχες εταιρείες του κλάδου για την εφαρμογή της εργατικής νομοθεσίας. Και για όσες περιπτώσεις υπήρξαν παραβάσεις επιβλήθηκαν οι προβλεπόμενες κυρώσεις και επιβλήθηκαν και πρόστιμα. 
	Η Ελληνική Αστυνομία διερευνά την υπόθεση και ο εισαγγελέας Πρωτοδικών Αθηνών διέταξε τη διενέργεια προκαταρκτικής εξέτασης. Με τη διερεύνηση της υπόθεσης ασχολείται σε καθημερινή βάση ο προϊστάμενος του Τμήματος Δημόσιας Ασφάλειας της Υποδιεύθυνσης Ασφάλειας Αθηνών με κλιμάκιο του τμήματος. Πρέπει να σας πω ότι οι έρευνες διεξάγονται προς πάσα κατεύθυνση σε προσωπικό, κοινωνικό και εργασιακό περιβάλλον. Ήδη έχουν ληφθεί ένορκες καταθέσεις συγγενών, φιλικών της προσώπων, καθώς και ατόμων του επαγγελματικού της χώρου. Ζητήθηκε άρση απορρήτου του κινητού της τηλεφώνου καθώς και εργαστηριακή εξέταση του καυστικού υγρού που βρέθηκε στα ρούχα της παθούσης και η ιατροδικαστική εξέτασή της.
	Δυστυχώς την ώρα αυτή η κ. Κούνεβα δεν είναι σε θέση να δώσει η ίδια κατάθεση ώστε να βοηθήσει τις έρευνες της Αστυνομίας. Η τελευταία ενημέρωση του νοσοκομείου είναι ότι η ασθενής περνά σε διαδικασία αποκατάστασης παρ’ ότι παραμένει στην εντατική. Δυστυχώς έχει υποστεί σοβαρές βλάβες αλλά δεν διατρέχει κίνδυνο η ζωή της. 
      Οι υπηρεσίες του Υπουργείου μας, αναγνωρίζοντας ότι τα συνεργεία καθαρισμού αποτελούν έναν ιδιαίτερα σημαντικό και ευαίσθητο κλάδο για τους εργαζομένους, έχουν επιδείξει κατά καιρούς ιδιαίτερο ενδιαφέρον για την διασφάλιση της τήρησης της εργατικής νομοθεσίας στον συγκεκριμένο οικονομικό κλάδο. Στον προγραμματισμό ελεγκτικής δράσης των υπηρεσιών του Υπουργείου Απασχόλησης και Κοινωνικής Προστασίας ένας από τους κλάδους οικονομικής δραστηριότητας που είναι σε άμεση προτεραιότητα είναι πάντα τα συνεργεία καθαρισμού και αυτό προκύπτει από τον προγραμματισμό του 2008 αλλά και από τον απολογισμό του ιδίου έτους και του προηγουμένου, όπως επίσης και από σχετική εγκύκλιο του γενικού γραμματέα του Υπουργείου της 26ης Μαρτίου 2007. Μπορώ να σας παραδώσω αυτά τα στοιχεία. Οι κοινωνικοί επιθεωρητές εργασίας, πέραν των προγραμματισμένων ελέγχων, επιλαμβάνονται κάθε προβλήματος που ανακύπτει είτε με επιτόπιο έλεγχο, είτε με τη διαδικασία της επίλυσης εργατικής διαφοράς. Περισσότερα στοιχεία για τους ελέγχους που έχουν γίνει θα σας δώσω στη δευτερολογία μου.
	Σας ευχαριστώ.
	(Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεώργιος Κοντογιάννης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο Υπουργό.
	Το λόγο έχει ο ερωτών Βουλευτής κ. Φώτης Κουβέλης.
	ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
	Κύριε Υπουργέ, πρόκειται για παρακράτος το οποίο λειτουργεί στον χώρο της εργασίας. Βεβαίως η εγκληματική ενέργεια σε βάρος της Κωνσταντίνας Κούνεβα μαρτυρά ότι αυτό το παρακράτος που αναπτύσσεται στον χώρο της εργασίας δεν έχει συμφιλιωθεί με την άσκηση των συνδικαλιστικών δικαιωμάτων των εργαζομένων, ούτε με τον έλεγχο που διεκδικούν από την πολιτεία, από το Υπουργείο σας οι ίδιοι οι εργαζόμενοι. 
	Μιλήσατε για ελέγχους. Ποιοι έλεγχοι, κύριε Υπουργέ; Ακούστε. Η συγκεκριμένη εταιρεία, η ΟΙΚΟΜΕΤ, ενώ έχει υποχρέωση να απασχολεί και όντως απασχολεί τους εργαζομένους μέσω του συμβολαίου της με τον ΗΣΑΠ για έξι πλήρεις ώρες εργασίας την ημέρα και τριάντα εβδομαδιαίως, κάτω από την απειλή της απόλυσης και με εκβιασμούς αναγκάζει τους εργαζομένους να υπογράφουν για πεντέμισι ώρες απασχόλησης και η υπόλοιπη μισή ώρα φαίνεται ως διάλειμμα. Γιατί; Διότι έτσι η εταιρεία αποκομίζει διπλό κέρδος αμείβοντας από τη μια τους εργαζόμενους για είκοσι επτάμισι ώρες εργασίας ενώ παρέχουν τριάντα ώρες και από την άλλη αλλάζει την ασφαλιστική τους κάλυψη κάνοντας χρήση της με αριθμό 182/1985 εγκυκλίου του Υπουργείου, σύμφωνα με την οποία η απασχόληση κάτω από τις τριάντα ώρες δεν ασφαλίζεται με βαρέα ένσημα αλλά με μικτά. Η ίδια η εταιρεία τους τελευταίους τρεις μήνες σταδιακά απολύει παλαιότερους εργαζόμενους με αποτέλεσμα οι απολύσεις στο διάστημα αυτό να ξεπερνάνε τις εκατό. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Θέλετε να ακούσετε και άλλα στοιχεία, κύριε Υπουργέ; Την ανοχή σας για ένα λεπτό, κυρία Πρόεδρε. Η εταιρεία αυτή συστηματικά και συνεχώς, ανενόχλητη από τους ελεγκτικούς μηχανισμούς και παρά τις καταγγελίες των εργαζομένων και της Κωνσταντίνας Κούνεβα, χρησιμοποιεί «μαύρη» και ανασφάλιστη εργασία σε μεγάλη έκταση, δεν εφαρμόζει τη συλλογική σύμβαση εργασίας, δεν αποζημιώνει νομίμως την υπερωριακή απασχόληση της Κυριακής και της αργίας αλλά ούτε και τη νυχτερινή απασχόληση. Βάζει τους εργαζόμενους, κύριε Υπουργέ, να υπογράφουν λευκές αποδείξεις προκειμένου να εμφανίζει όπως και όποτε θέλει νόμιμα παραστατικά, τρομοκρατεί, εκβιάζει και συμπεριφέρεται προσβλητικά στους εργαζόμενους και ίδρυσε και εργοδοτικό σωματείο-σφραγίδα για αντιπερισπασμό στις διεκδικήσεις και στις συνδικαλιστικές ενέργειες των άλλων εργαζομένων.
	Κύριε Υπουργέ, συμφιλιώνεστε μ’ αυτήν την κατάσταση; Τι έχει κάνει όλα αυτά τα χρόνια το Υπουργείο Απασχόλησης; Τι έχουν κάνει οι ελεγκτικοί του μηχανισμοί; Οργίζεται ο οποιοσδήποτε διαπιστώνει αυτόν τον μεσαίωνα ο οποίος υπάρχει στο χώρο της εργασίας. Είναι ένας μεσαίωνας που στην ακραία εκδοχή του απείλησε τη ζωή της Κωνσταντίνας Κούνεβα στην οποία δίνουμε τις καλύτερες ευχές μας να ξεπεράσει αυτήν τη δυσκολία και να κερδίσει τη μάχη που δίνει για τη ζωή της.
	ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε πολύ.
	Το λόγο έχει ο κ. Κοντογιάννης για να δευτερολογήσει.
	ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, στην συγκεκριμένη επιχείρηση έχουν διενεργηθεί έλεγχοι τόσο παρουσία του επιχειρησιακού σωματείου όσο και με την παρουσία της Ομοσπονδίας Ιδιωτικών Υπαλλήλων Ελλάδος αλλά και της ΠΕΚΟΠ. Σ’ ορισμένους μάλιστα απ’ αυτούς τους ελέγχους κατά το παρελθόν ήταν παρούσα και η κ. Κούνεβα. 
	Ειδικότερα για τα προβλήματα των εργαζομένων καθαριστριών της ΙΚΟΜΕΤ πραγματοποιήθηκε τριμερής συμφιλιωτική σύσκεψη στις 26/11/2008, ημέρα Τετάρτη και ώρα έντεκα το πρωί υπό την προεδρία του γενικού γραμματέα του Υπουργείου κ. Κοντού. Η συγκεκριμένη επιχείρηση μετά το συμβάν έχει ελεγχθεί τρεις φορές. Ωστόσο όταν γίνεται μία καταγγελία πρέπει τα καταγγελλόμενα να επιβεβαιώνονται και από τους εργαζομένους. 
      Στην Ελλάδα δραστηριοποιούνται χίλιες δεκαέξι επιχειρήσεις καθαρισμού και σ’ αυτές απασχολούνται δεκαοκτώ χιλιάδες είκοσι οκτώ άτομα. Γενικώς κάθε χρόνο οι τεχνικοί και κοινωνικοί επιθεωρητές διενεργούν περί τους εξήντα πέντε χιλιάδες ελέγχους. Πέρυσι έως τον Οκτώβριο στα συνεργεία καθαρισμού και σε συναφείς κλάδους διενεργήθηκαν εννιακόσιοι σαράντα έλεγχοι από τους κοινωνικούς επιθεωρητές και εκατόν σαράντα έξι έλεγχοι από τους τεχνικούς και υγειονομικούς επιθεωρητές. Ειδικά στα συνεργεία καθαρισμού την ίδια περίοδο έγιναν διακόσιοι ενενήντα ένας έλεγχοι, έχουν επιβληθεί εκατόν δεκατρείς διοικητικές κυρώσεις και έχουν υποβληθεί δεκαοκτώ μηνύσεις και μηνυτήριες αναφορές, δηλαδή, μία στις τρεις επιχειρήσεις του συγκεκριμένου κλάδου έχει ελεγχθεί.
	Κύριε συνάδελφε, διαρκής επιδίωξη του Υπουργείου Απασχόλησης και Κοινωνικής Προστασίας είναι η συνεχής βελτίωση των συνθηκών ασφαλείας και υγείας των εργαζομένων και η πρόληψη των εργατικών ατυχημάτων και των επαγγελματικών ασθενειών. 
      Η πολιτεία καταδικάζει τέτοιου είδους εγκληματικές πράξεις και πρακτικές. Η κ. Κούνεβα έχει την αμέριστη συμπαράστασή μας και η Υπουργός Απασχόλησης και Κοινωνικής Προστασίας με συνεχείς πρωτοβουλίες που αναλαμβάνει και οι οποίες αφορούν στην ουσία του προβλήματος και δεν γίνονται για επικοινωνιακούς λόγους, προσπαθεί να απαλύνει όσο είναι δυνατόν τον πόνο της ίδιας και της οικογένειάς της. 
	Θέλω να σας διαβεβαιώσω ότι οι έλεγχοι δεν σταμάτησαν ποτέ και δεν θα σταματήσουν. Μάλιστα η στάση της πολιτείας απέναντι στις συγκεκριμένες εταιρείες είναι αυστηρότατη αφού το Υπουργείο Απασχόλησης και Κοινωνικής Προστασίας έχει θέσει ως βασικό όρο για την υπογραφή οποιασδήποτε σύμβασης με το δημόσιο την απαρέγκλιτη τήρηση των διατάξεων της εργατικής νομοθεσίας. Σε περίπτωση που διαπιστωθεί παράβαση έχει δοθεί εντολή να καταγγέλλεται η σύμβαση. 
      Είναι χρέος μας και στον κλάδο καθαρισμού, όπως και σ΄ άλλους εργασιακούς τομείς, να εφαρμόζεται η νομοθεσία. Η συνεργασία μας με τα εργασιακά σωματεία συνεχίζεται κανονικά και κάθε καταγγελία ελέγχεται σχολαστικά.
	Σας ευχαριστώ.
	ΠΡΟΕΔΡΕΥΟΥΣΑ (Βέρα Νικολαΐδου): Κι εμείς ευχαριστούμε.
	Θα συζητηθεί η τρίτη με αριθμό 394/12-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Κωνσταντίνου Αλυσανδράκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα διόδια της ζεύξης Ακτίου-Πρέβεζας κ.λπ..
      Επειδή αυτήν τη στιγμή απουσιάζει ο κύριος Υφυπουργός θα προχωρήσουμε στην επόμενη ερώτηση μέχρι να έρθει.
      Πέμπτη είναι η με αριθμό 388/12.1.2009 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τον αποχαρακτηρισμό έκτασης στην Κυνόσουρα για λόγους προστασίας και ανάδειξης του Τύμβου των Σαλαμινομάχων κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Κύριε Υπουργέ, 
      Με έγγραφό της η Διεύθυνση Προϊστορικών και Κλασσικών Αρχαιοτήτων έχει ζητήσει από το Υπουργείο Εμπορικής Ναυτιλίας τον αποχαρακτηρισμό της χερσαίας λιμενικής ζώνης του Οργανισμού Λιμένος Πειραιώς, ώστε να απαλλοτριωθεί, υπέρ του Υπουργείου Πολιτισμού, η περιοχή φερόμενης ιδιοκτησίας της ναυπηγικής εταιρείας «ΑΡΚΑΔΙΑ» στην Κυνόσουρα του Δήμου Σαλαμίνας, έκτασης δεκαεννέα χιλιάδων δεκατριών τετραγωνικών μέτρων για λόγους προστασίας και ανάδειξης του Τύμβου των Σαλαμινομάχων.
      Η απομάκρυνση των ναυπηγοεπισκευαστικών μονάδων σ΄ άλλη κατάλληλη περιοχή, εκτός των αρχαιολογικών χώρων, κρίνεται ως απαραίτητη προϋπόθεση για την προστασία, την ανάπλαση και ανάδειξη του εξαιρετικά σημαντικού αρχαιολογικού και ιστορικού χώρου της Ναυμαχίας της Σαλαμίνας. 
      Σύμφωνα με τα παραπάνω ερωτάται ο κύριος Υπουργός:
      1. Για ποιο λόγο μέχρι σήμερα το Υπουργείο Εμπορικής Ναυτιλίας δεν έχει προχωρήσει τις διαδικασίες αποχαρακτηρισμού της περιοχής, ώστε το Υπουργείο Πολιτισμού να προχωρήσει στην ανάπλαση και την ανάδειξη του διεθνούς σημασίας αρχαιολογικού μνημείου;
      2. Γιατί ο αρχαιολογικός χώρος της Ναυμαχίας της Σαλαμίνας υπόκειται στην εκμετάλλευση των επιχειρηματιών και δεν αποδίδεται στους πραγματικούς κληρονόμους του;»
      Στην επίκαιρη ερώτηση της κ. Αράπογλου θα απαντήσει ο Υφυπουργός κ. Παναγιώτης Καμμένος.
      Ορίστε, κύριε Υφυπουργέ, έχετε το λόγο.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Ευχαριστώ, κυρία Πρόεδρε.
      Κυρία και κύριοι συνάδελφοι, μάλλον το έγγραφο της Διεύθυνσης Προϊστορικών και Κλασικών Αρχαιοτήτων έχει κάνει χρήση προϊστορικών και αρχαίων στοιχείων, διότι δεν υφίσταται θέμα ιδιοκτησία του ΟΛΠ στον Τύμβο των Σαλαμινομάχων.
      Για να είμαι πιο συγκεκριμένος και να ξεκαθαρίσει η υπόθεση αυτή και για να έχετε στα χέρια σας, κυρία συνάδελφε, και συγκεκριμένα στοιχεία, θα μου επιτρέψετε να κάνω χρήση των νομοσχεδίων και των ΦΕΚ που έχουν δημοσιευτεί, για να μην υπάρχει καμμία αμφιβολία περί αυτού. 
      Σύμφωνα, λοιπόν, με την από 13/2/2002 Σύμβαση Παραχώρησης μεταξύ του ελληνικού δημοσίου και του «ΟΛΠ Α.Ε.», η οποία υπεγράφη σε εκτέλεση της ρητής διάταξης του άρθρου 35 του ν. 2932/2001, ΦΕΚ 145Α΄και κυρώθηκε με το ν. 3564/2008, ΦΕΚ 57Α΄, ο χώρος χερσαίας λιμενικής ζώνης έκτασης δεκαεννέα χιλιάδων δεκατριών τετραγωνικών μέτρων, που βρίσκεται στην Κυνόσουρα Σαλαμίνας και επί της οποίας διασώζεται ο Τύμβος Σαλαμινομάχων, έχει εξαιρεθεί από τους χερσαίους χώρους που παραχώρησε το ελληνικό δημόσιο στον «Οργανισμό Λιμένα Πειραιά Α.Ε.». Δηλαδή, δεν ανήκει στη λιμενική ζώνη του «ΟΛΠ Α.Ε.». 
      Η περιοχή του Τύμβου Σαλαμινομάχων, ως αρχαιολογικός χώρος έχει περιέλθει στην αποκλειστική αρμοδιότητα του Υπουργείου Πολιτισμού, έχει δε περιτοιχιστεί και φυλάσσεται αυτήν τη στιγμή από την ΚΣΤ΄ Εφορία Προϊστορικών και Κλασικών Αρχαιοτήτων.
      Θέλω να βεβαιώσω, κυρία συνάδελφε, ότι δεν θα επρόκειτο ποτέ το Υπουργείο Εμπορικής Ναυτιλίας, Αιγαίου και Νησιωτικής Πολιτικής, με την ιδιαίτερη ευαισθησία που έχει σε αρχαιολογικά μνημεία και στην παράδοση, να κρατούσε έναν αρχαιολογικό χώρο στον Οργανισμό Λιμένος Πειραιώς και να μην τον παραχωρεί στο Υπουργείο Πολιτισμού. 
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο Υφυπουργό. 
      Το λόγο έχει η κ. Αράπογλου. 
      ΔΗΜΗΤΡΑ ΑΡΑΠΟΓΛΟΥ: Κυρία Πρόεδρε, κύριε Υπουργέ, όπως ήδη ξέρετε έχει πολύ μεγάλη σημασία αυτός ο χώρος να αναδειχθεί, γιατί εκεί το 480 π.Χ. έγινε η ναυμαχία της Σαλαμίνας. Είναι πολύ σημαντικός αυτός ο χώρος. Πρέπει να αναδειχθεί, γιατί έχει τεράστια ιστορική σημασία. 
      Το έχουμε αφήσει τόσα χρόνια. Οι τουρίστες γνωρίζουν ιστορία, ότι δηλαδή εκεί έγινε η ιστορική ναυμαχία της Σαλαμίνας, αλλά δεν έχει αναδειχθεί. Έχω η ίδια πάει πολλές φορές. Θα καταθέσω στα Πρακτικά -για να τις δείτε και εσείς- τις φωτογραφίες από τις οποίες πραγματικά θα διαπιστώσετε την τραγική κατάσταση στην οποία βρίσκεται αυτός ο χώρος. Δεν δείχνουν καν ότι πρόκειται για έναν αρχαιολογικό χώρο. 
      Έστειλα στο Υπουργείο Εμπορικής Ναυτιλίας σχετικό έγγραφο για τη διαμόρφωσή του και απάντησαν ότι θα μεταφερθεί αυτή η ναυπηγοεπισκευαστική ζώνη! Πότε όμως; Αυτός ο χώρος να προσεχθεί ιδιαιτέρως και να αναδειχθεί ότι πραγματικά πρόκειται για έναν αρχαιολογικό χώρο. Το Υπουργείο Πολιτισμού, λοιπόν, απάντησε ότι πρέπει να προχωρήσει πρώτα το Υπουργείο Εμπορικής Ναυτιλίας σε σχετική απόφαση με την αρμόδια αρχαιολογική υπηρεσία τον αποχαρακτηρισμό της χερσαίας λιμενικής ζωής. Σας καταθέτω και την απάντηση του Υπουργείου Πολιτισμού. 
      (Στο σημείο αυτό η Βουλευτής κ. Δήμητρα Αράπογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όπως ξέρετε, λοιπόν, ο χώρος αυτός του Τύμβου των Σαλαμινομάχων έχει χαρακτηριστεί αρχαιολογικός από το 1964 μέχρι σήμερα. Βρίσκεται σε τραγική κατάσταση. Θέλω να προσπαθήσουμε όσο μπορούμε περισσότερο. Να μην τον αφήνουμε στην αφάνεια. Υπάρχουν εκεί αρχαιολογικά ευρήματα. Υπάρχουν αρχαιότητες. Να αναδείξουμε αυτόν το σημαντικό χώρο πολιτισμού -είναι ένας χώρος σημαντικός όχι μόνο για τη συγκεκριμένη περιοχή, αλλά και για την Ελλάδα γενικά- και να μην ασχολούμαστε, για παράδειγμα, μόνο με την Ακρόπολη. Να τον αναδείξουμε. Είναι σημαντικό και για την περιφέρεια του Πειραιά και για ολόκληρη την Ελλάδα. Πρέπει όλοι να δουλέψουμε, ώστε να τον αναδείξουμε, με σημαντικότερο και κυρίαρχο στόχο τον τουρισμό. 
      Αναφέρατε και εσείς πριν την εταιρεία «ΑΡΚΑΔΙΑ», καθώς και την Αρχαιολογική Υπηρεσία Κλασικών Αρχαιοτήτων. Πρέπει να το κάνετε σαφές. Είναι πολύ σημαντικός αυτός ο χώρος και γι’ αυτό πρέπει να μου δώσετε και τα στοιχεία που είπατε τα οποία αποδεικνύουν ότι δεν ανήκει στην ιδιοκτησία αυτής της εταιρείας, αλλά ότι ανήκει καθαρά στο Υπουργείο Πολιτισμού. Μην αφήσετε το θέμα και μην αφήσετε να περάσει και άλλο διάστημα. Όσες φορές πήγα εγώ είδα ότι εξακολουθεί να υφίσταται η ίδια κατάσταση. Σας παρακαλώ πολύ. Ο χρόνος που περνά είναι πολύτιμος. Η Σαλαμίνα και η Ελληνική Ιστορία δικαιούνται τον σεβασμό που τους αρμόζει.
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο Υφυπουργός κ. Καμμένος. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κυρία Πρόεδρε. 
      Μέγα το της θαλάσσης κράτος και το Υπουργείο Εμπορικής Ναυτιλίας έχει αρκετές αρμοδιότητες. Σας δηλώνω ρητά και κατηγορηματικά πως ουδεμία σχέση ή διεκδίκηση έχει το Υπουργείο Εμπορικής Ναυτιλίας, Αιγαίου και Νησιωτικής Πολιτικής ή ο Οργανισμός Λιμένος Πειραιώς με το συγκεκριμένο χώρο έκτασης δεκαεννέα χιλιάδων δεκατριών τετραγωνικών μέτρων. Καμμία εμπλοκή. 
      Εγώ δεν ανέφερα καμμία εταιρεία «ΑΡΚΑΔΙΑ». Τον Οργανισμό Λιμένος Πειραιώς ανέφερα, που εφέρετο ότι έχει στην αρμοδιότητά του και του έχει παραχωρηθεί από το ελληνικό δημόσιο η συγκεκριμένη έκταση. 
      Δεν έχει παραχωρηθεί. Έχει εξαιρεθεί ο συγκεκριμένος χώρος. Είναι αποκλειστική αρμοδιότητα του Υπουργείου Πολιτισμού. Δεν μπορεί να παρέμβει κανείς σε αρχαιολογικό χώρο ούτε το Λιμενικό ούτε το Υπουργείο ούτε ο Οργανισμός Λιμένος Πειραιώς. Είναι θέμα ξεκάθαρο ότι από εδώ και πέρα η ανάδειξη του χώρου, που συμφωνώ απόλυτα μαζί σας, πρέπει να γίνει. Πρέπει να την κάνει το Υπουργείο Πολιτισμού και η Εφορεία των Αρχαιοτήτων. 
      Δεν εμπλέκεται πουθενά ως λιμενική ζώνη το Υπουργείο Εμπορικής Ναυτιλίας. Σας το δηλώνω ξεκάθαρα, ρητά, κατηγορηματικά και κάντε χρήση και των συγκεκριμένων Πρακτικών στη Βουλή των Ελλήνων. Ευχαρίστως θα σας δώσω και τα ΦΕΚ που σας ανέφερα, τα οποία προβλέπουν τη συγκεκριμένη υπόθεση. 
      Θα πρέπει το Υπουργείο Πολιτισμού να προχωρήσει στην ανάδειξη του χώρου καθ΄ότι είναι δική του αποκλειστική αρμοδιότητα. 
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κύριοι συνάδελφοι, επανερχόμαστε στην επίκαιρη ερώτηση του κ. Αλυσανδράκη και του ζητούμε συγγνώμη, γιατί τον έχουμε ταλαιπωρήσει πολύ από το πρωί.
      Η επίκαιρη ερώτηση του κ. Αλυσανδράκη έχει ως εξής:
      «Σοβαρό πρόβλημα έχει δημιουργηθεί το τελευταίο διάστημα μετά την απόφαση της εταιρείας που εκμεταλλεύεται το σταθμό διοδίων της ζεύξης Ακτίου-Πρέβεζας να μην εκδίδει κάρτες απεριορίστων διαδρομών. Οι συγκεκριμένες κάρτες ήταν μία διευκόλυνση για τις λαϊκές οικογένειες της περιοχής, οι οποίες αναγκάζονται να χρησιμοποιούν τη ζεύξη σε καθημερινή βάση. 
      Ήδη με ερώτησή μας από το 2003 είχαμε τονίσει την ανάγκη η μετακίνηση των κατοίκων της περιοχής να γίνεται δωρεάν. Η τότε κυβέρνηση δεν θεώρησε σκόπιμο να προχωρήσει σε τέτοια ρύθμιση. Σήμερα το τσουχτερό αντίτιμο ουσιαστικά ανεβαίνει κι άλλο σε μία περίοδο όπου η κρίση θα επιβαρύνει τις λαϊκές οικογένειες. Μάλιστα, εδώ πρέπει να σημειώσουμε πως το έργο κατασκευάστηκε εξ’ ολοκλήρου με δημόσια χρηματοδότηση (ελληνική και ευρωπαϊκή).
      Δυστυχώς, η επιλογή εκφράζει τη γενικότερη κατάσταση με την παράδοση των δρόμων στο ιδιωτικό κεφάλαιο, τις υπέρογκες αυξήσεις στα διόδια σε όλη τη χώρα, το άγριο χαράτσωμα της εργατικής τάξης,  όλου του λαού. 
      Ερωτάται ο κύριος Υπουργός: 
      Τι μέτρα θα λάβει για την έκδοση καρτών απεριορίστων διαδρομών σαν ένα ελάχιστο μέτρο ανακούφισης της λαϊκής οικογένειας;
      Προτίθεται η Κυβέρνηση να προχωρήσει στην κατάργηση όλων των διοδίων και στη λήψη μέτρων για να γίνονται έργα και υποδομές από το κράτος χωρίς να επιβαρύνεται ο λαός και το περιβάλλον για δημόσιες και σύγχρονες συγκοινωνίες;»
      Στην επίκαιρη ερώτηση του κ. Αλυσανδράκη θα απαντήσει ο Υφυπουργός ΠΕΧΩΔΕ κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Αλυσανδράκη, ζητώ συγγνώμη για την καθυστέρηση, αλλά υπάρχει μία πορεία, η οποία έχει φθάσει εδώ και ήλθα με τα πόδια τελικά, γιατί το αυτοκίνητο σταμάτησε κάπου μακριά. Εν πάση περιπτώσει, πάω στην ουσία του πράγματος. 
      Πράγματι, στο δεύτερο σκέλος της ερώτησής σας υπάρχει μία διαφορετική θεώρηση των πραγμάτων την οποία εγώ προσωπικά σέβομαι, όσον αφορά, δηλαδή, το αν θα πρέπει να πληρώνουν διόδια οι πολίτες σε αυτοκινητοδρόμους. 
      Εγώ θεωρώ ότι σε μία κοινωνία που έχει μεγάλα οικονομικά προβλήματα, όπως η ελληνική, είναι καλύτερα να πληρώνει διόδια ο χρήστης και όχι ο απλός πολίτης που δεν χρησιμοποιεί αυτοκίνητο πολλές φορές, ως άμεσους φόρους. Υπενθυμίζω ότι έχουμε δέκα χιλιάδες χιλιόμετρα εθνικών δρόμων που δεν είναι σε πάρα πολύ καλή κατάσταση –το έχετε επισημάνει κι εσείς αυτό γενικότερα με ερωτήσεις- και οι οποίοι πρέπει να συντηρηθούν. Αν, λοιπόν, δεν βρούμε χρήματα από διόδια για να ξεπεράσουμε τον εκάστοτε σκόπελο των δημοσίων επενδύσεων που είναι περιορισμένος δυστυχώς, τα πράγματα θα επιδεινώνονται συνέχεια. Είναι μία –αν θέλετε- πολιτική επιλογή. Σέβομαι και την αντίθετη, αλλά είναι η μόνη πολιτική επιλογή αυτήν τη στιγμή υπό τις δύσκολες αυτές οικονομικές συνθήκες. 
      Υπενθυμίζω δε, ότι με τις συμβάσεις παραχώρησης που πετύχαμε τα τελευταία χρόνια, ένα τεράστιο ποσό της τάξης των 23.000.000 ευρώ για τα επόμενα είκοσι χρόνια έρχεται στο ελληνικό δημόσιο καθαρό και χωρίς κανένα ρίσκο μη είσπραξης γιατί είναι από τα ακαθάριστα έσοδα των διοδίων, για να συντηρήσουμε και να επεκτείνουμε το εθνικό μας οδικό δίκτυο. 
      Στο πρώτο σκέλος απλώς υπάρχει μία κακή πληροφόρηση. Ουδέποτε διεκόπη η έκδοση καρτών. Οι κάρτες κάποια στιγμή στις 20 Νοεμβρίου δεν έβγαιναν επί δεκαπέντε ημέρες γιατί χάλασε το μηχάνημα, ξαναφτιάχτηκε και εκδίδονται κανονικά. Ό,τι ίσχυε το 2002 με την έκδοση καρτών απεριορίστων διαδρομών μηνιαίων σε ένα σχετικά μικρό τίμημα των 80 ευρώ, ισχύει και τώρα. Βγαίνουν συνεχώς κάρτες και δίνονται συνεχώς στους πολίτες για να μπορούν πράγματι οι τοπικοί που ταλαιπωρούνται από το κόστος της διαδρομής να πληρώνουν το ελάχιστο δυνατό ανά μήνα. 
      Αν έχετε κάτι άλλο, θα απαντήσω στη δευτερολογία μου. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Ο ερωτών Βουλευτής κ. Αλυσανδράκης έχει το λόγο.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Υπουργέ, για την απάντησή σας. Βέβαια, δεν είναι απλά μία διαφορετική θεώρηση για τα διόδια αλλά είναι συνολικά μία διαφορετική τοποθέτηση πάνω στον τρόπο που θα πρέπει να λειτουργεί η κοινωνία. 
      Η δική μας άποψη είναι ότι η κοινωνία θα πρέπει να λειτουργεί με κριτήριο την ανθρώπινη ευημερία και όχι με κριτήριο το επιχειρηματικό κέρδος που σ΄ αυτήν την κατεύθυνση ωθείται και με τη διαχείριση των διοδίων σε ιδιωτικές εταιρείες, δηλαδή, στην ιδιωτική κερδοφορία. 
      Τώρα, για το θέμα της ζεύξης Ακτίου – Πρέβεζας: 
      Κύριε Υπουργέ, πέρα από την κάρτα των 80 ευρώ υπήρχε και μία κάρτα των 60 ευρώ, που αφορούσε είκοσι διαδρομές. Η κάρτα των 60 ευρώ στην ουσία μείωνε κατά 50% το κόστος της διάβασης της σήραγγας. Αυτή ήταν η κάρτα που χρησιμοποιούσαν οι εργαζόμενοι, οι οποίοι μετακινούνταν καθημερινά μέσα από τη σήραγγα. Και αυτές οι είκοσι διαδρομές κάλυπταν ένα μήνα εργασίας. Αυτή καταργήθηκε. Αυτό σημαίνει ότι θα πρέπει να πληρώνουν τουλάχιστον 20 ευρώ το μήνα παραπάνω οι εργαζόμενοι. Αυτό, βέβαια, για κάποιους δεν είναι σημαντικό. Για τους εργαζόμενους, όμως, είναι σημαντικό, δεδομένου ότι το τίμημα ήδη είναι αρκετά ακριβό. Τα 3 ευρώ που πλήρωναν την ημέρα -κανονικά θα πλήρωναν 6 ευρώ για τις δύο διαδρομές- είναι το 10% από το βασικό μεροκάματο.
      Επίσης, μία άλλη αλλαγή, που έγινε πρόσφατα, είναι ότι τα αγροτικά αυτοκίνητα των δύο νομών ενώ παλαιότερα χρεώνονταν με το αντίτιμο των 3 ευρώ, τώρα χρεώνονται με το αντίτιμο των 5 ευρώ. 
      Γενικά φαίνεται ότι υπάρχει μία αυξημένη κερδοφορία από τη σήραγγα αυτή. Και αυτό φαίνεται και από το γεγονός ότι η προηγούμενη σύμβαση είχε συναφθεί είτε για δέκα χρόνια είτε για το χρονικό διάστημα κατά το οποίο η εταιρεία, που την αξιοποιούσε, θα εισέπραττε ένα ποσό χρημάτων. Και αυτό το εισέπραξε σε λιγότερο από δέκα χρόνια. Το εισέπραξε σε επτά χρόνια. Και τώρα έχει περιέλθει στο δημόσιο η διαχείριση της σήραγγας.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο Υφυπουργός κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Όπως είπα και προηγουμένως η μηνιαία κάρτα των απεριορίστων διαδρομών, που στοιχίζει πράγματι, όπως είπατε, 80 ευρώ, ισχύει και τώρα. Πράγματι, όμως, για ένα διάστημα είχαν εκδοθεί κάρτες των σαράντα διελεύσεων, όχι των εξήντα, με κόστος 60 ευρώ. Αυτό σημαίνει ότι για είκοσι διελεύσεις, (πήγαινε – έλα) το μήνα, κάποιος πλήρωνε πράγματι 20 ευρώ λιγότερα. 
      Αυτό το κατήργησε η «ΤΕΟ Α.Ε.», το Ταμείο Εθνικής Οδοποιίας του δημοσίου, διότι θεωρήθηκε ότι γίνεται χρήση αυτού του ευεργετήματος όχι από τους συχνά μετακινούμενους, οι οποίοι μετακινούνται πάνω από σαράντα φορές το μήνα, αλλά από άλλους, οι οποίοι δεν είχαν κανένα λόγο να μην πληρώνουν.
      Αφού το θέτετε, όμως, θα αναφέρω ξανά το θέμα στην αρμόδια διαχειριστική αρχή της «ΤΕΟ Α.Ε.», που υπάγεται άλλωστε οικονομικά στο Υπουργείο Οικονομίας και Οικονομικών, για να δούμε αν μπορεί να επανέλθει αυτό το μέτρο.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Επίκαιρες ερωτήσεις δεύτερου κύκλου:
      Πρώτη είναι η με αριθμό 395/12.1.2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων εφημεριών στο υγειονομικό προσωπικό των μονάδων υγείας στις Κυκλάδες κ.λπ..
      Η επίκαιρη ερώτηση του κ. Ρήγα έχει ως εξής:
        «Στις 17 Οκτωβρίου 2008 σε επίκαιρη ερώτηση που είχα καταθέσει με θέμα την καθυστέρηση της καταβολής των δεδουλευμένων εφημεριών προς το υγειονομικό προσωπικό των μονάδων υγείας των Κυκλάδων, ο Υφυπουργός Υγείας κ. Παπαγεωργίου είχε διαβεβαιώσει με τρόπο απόλυτο και κατηγορηματικό ότι οι εφημερίες θα καταβληθούν μέχρι τέλους του 2008 και για τους μήνες Οκτώβριο και Νοέμβριο και ότι δεν συνέτρεχε λόγος ανησυχίας.
      Είχα τότε διατυπώσει επιφύλαξη με τη φράση, «εύχομαι να είναι έτσι, κύριε Υπουργέ, αν και πολύ φοβάμαι ότι σε λίγο θα ξαναβρεθούμε εδώ και θα συζητάμε το ίδιο θέμα».
      Δυστυχώς, για τους υγειονομικούς των μονάδων υγείας των Κυκλάδων, αλλά και για την αξιοπιστία της Κυβέρνησης, επαληθεύτηκα.
      Οι γιατροί των υγειονομικών μονάδων στις Κυκλάδες παραμένουν απλήρωτοι για τις εφημερίες Οκτωβρίου και Νοεμβρίου 2008.
      Παρά το γεγονός ότι στο σύνολό τους ασκούν τα καθήκοντα και τις υποχρεώσεις τους με συνέπεια και επιμέλεια και παρέχουν τις υπηρεσίες τους υπό συνθήκες περισσότερο δύσκολες από οπουδήποτε αλλού, η πολιτεία τους τιμωρεί στερώντας τους οικονομικούς πόρους που δικαιούνται και τους έχουν απόλυτη ανάγκη.
      Με δεδομένο ότι η δικαιολογημένη αντίδραση των γιατρών, που εκδηλώνεται με αγωνιστικές κινητοποιήσεις, προκαλεί προβλήματα στη λειτουργία των υποστελεχωμένων –στις περισσότερες περιπτώσεις- υγειονομικών μονάδων των νησιών και δημιουργεί αίσθημα ανασφάλειας και απογοήτευσης στους κατοίκους και αντικίνητρο για την προσέλκυση νέων γιατρών στα νησιά μας και την παραμονή στο ΕΣΥ των ήδη υπηρετούντων.
      Ερωτάσθε:
      1. Προτίθεσθε να καταβάλετε άμεσα και αν ναι, μέχρι πότε το ποσό των δεδουλευμένων εφημεριών των γιατρών των υγειονομικών μονάδων των Κυκλάδων για τους μήνες Οκτώβριο και Νοέμβριο του 2008;
      2. Έχετε προβλέψει στον προϋπολογισμό του 2009 τις απαραίτητες πιστώσεις για τις εφημερίες των γιατρών, ώστε να μην επαναληφθεί το απαράδεκτο φαινόμενο του προηγούμενου χρόνου;».
      Στην ερώτηση του κ. Ρήγα θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
      Να που είμαστε πάλι εδώ, κύριε συνάδελφε, όπως λέτε στην ερώτησή σας. Μόνο που δεν είναι ακριβώς έτσι τα πράγματα. Με την ευκαιρία όμως της ερώτησής σας –και σας ευχαριστώ- θέλω να κάνω και μια γενική τοποθέτηση για το θέμα των εφημεριών, διότι το πρόβλημα που υπάρχει μέχρι ενός ορισμένου βαθμού στις υγειονομικές μονάδες των Κυκλάδων υπάρχει και σ΄ άλλα νοσοκομεία της χώρας. Δηλαδή, κάποια νοσοκομεία οφείλουν δεδουλευμένες εφημερίες του Νοεμβρίου, άλλα και του Οκτωβρίου πιθανότατα.
      Η απάντηση σ’ αυτό το πρόβλημα που υπάρχει και η οποία έχει πάρει το δρόμο της επίλυσης, είναι το γεγονός ότι την προηγούμενη χρονιά είχαμε τη μεγαλύτερη σε αριθμό πρόσληψη ιατρικού προσωπικού, τόσο ειδικευμένου όσο και ειδικευομένου. Ολοκληρώθηκε η μεγάλη πρόσληψη ειδικευομένων γιατρών - περίπου χίλιοι διακόσιοι- και τετρακόσιοι τριάντα περίπου ειδικευμένοι, με αποτέλεσμα η πρόβλεψη που είχε γίνει να μην μπορούσε να καλύψει τις εφημερίες που έγιναν κι έτσι υπήρξε μία καθυστέρηση.
      Στο συγκεκριμένο θέμα που αναφέρετε στην ερώτησή σας: Και εδώ δεν είναι ακριβώς έτσι τα πράγματα. Γνωρίζετε πολύ καλά ότι οι υγειονομικές μονάδες των Κυκλάδων είναι υπό την ευθύνη δύο κυρίως νοσοκομείων-κέντρων υγείας: του Νοσοκομείου της Σύρου και του Νοσοκομείου-Κέντρου Υγείας της Νάξου. Για τις υγειονομικές μονάδες που υπάγονται στο Κέντρο Υγείας-Νοσοκομείο Νάξου έχουν πληρωθεί μέχρι και το Νοέμβριο μήνα. Δεν ξέρω αν αυτό το γνωρίζετε. Πιθανότατα η πληροφόρησή σας να μην είναι ακριβής και γι’ αυτό το αναφέρετε στην ερώτησή σας. Επομένως, για ό, τι υπάγεται στο Νοσοκομείο της Νάξου δεν υπάρχει κανένα πρόβλημα δεδουλευμένων εφημεριών, αφού είναι γνωστό ότι οι εφημερίες του Δεκεμβρίου πληρώνονται με το νέο οικονομικό έτος και μέσα στον Ιανουάριο θα εξοφληθούν και αυτές. 
      Όσον αφορά τώρα στο Νοσοκομείο της Σύρου και τις υγειονομικές μονάδες που υπάγονται εκεί: Και εδώ τα στοιχεία σας δεν είναι ακριβή. Δημοσιεύθηκε η κοινή υπουργική απόφαση των Υπουργών Υγείας και Οικονομικών το Δεκέμβριο με αριθμό 4889–ΦΕΚ 2657- και ύψους 694.000 ευρώ, προκειμένου να εξοφληθούν όλες οι εφημερίες του Οκτωβρίου και του Νοεμβρίου. Γνωρίζετε επίσης ότι οι διαδικασίες είναι χρονοβόρες. Μέσα στις λίγες ημέρες που απομένανε δεν ήταν δυνατόν να γίνει η κοστολόγηση, η ενταλματοποίηση, ο έλεγχος από τις υπηρεσίες δημοσιονομικού ελέγχου. Έτσι, δεν μπόρεσε να ολοκληρωθεί η διαδικασία. Κινήθηκε εκ νέου η διαδικασία και μαζί με τις υπερωρίες του μηνός Δεκεμβρίου, μέσα στον Ιανουάριο μήνα, θα εξοφληθούν και για τις υγειονομικές μονάδες αυτές, όπως και για κάθε υγειονομική μονάδα της χώρας. Έτσι, κανένα πρόβλημα δεν πρόκειται να υπάρξει.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ, κύριε Υφυπουργέ.
      Το λόγο έχει ο ερωτών Βουλευτής, κύριος Ρήγας.
      ΠΑΝΑΓΙΩΤΗΣ ΡΗΓΑΣ: Κύριε Παπαγεωργίου, σας ευχαριστώ για την απάντησή σας. Στεναχωριέμαι όμως γιατί προσπαθείτε ούτε λίγο ούτε πολύ να επιρρίψετε στον ερωτώντα Βουλευτή και κυρίως στους διαμαρτυρόμενους γιατρούς την ευθύνη. Γιατί ως σοβαρή πολιτεία ενώ γνωρίζατε, όταν υπογράφατε αυτήν την κοινή υπουργική απόφαση στις 26 Δεκεμβρίου ότι δεν μπορούν να πληρωθούν, έρχεστε τώρα και λέτε ότι η γραφειοκρατία, οι διαδικασίες, δεν το επέτρεψαν.
      Συνειδητά το κάνατε, κύριε Υπουργέ, για να μην πληρωθούν. Οι γιατροί φταίνε που εσείς περιμένατε μέχρι τις 26 Δεκεμβρίου να εκδώσετε την κοινή υπουργική απόφαση; Εγώ φταίω γιατί εσείς συνειδητά καθυστερήσατε μέχρι τότε να υπογράψετε την κοινή υπουργική απόφαση; Είναι η έλλειψη συνέπειας και η έλλειψη στοιχειώδους πρόνοιας για να μπορέσετε να εξοφλήσετε εγκαίρως τους γιατρούς.
      Δεύτερον, αναφέρεστε στην ελλιπή ενημέρωσή μου όσον αφορά την πραγματικότητα. Λέτε για το Κέντρο Υγείας της Νάξου ότι έχουν πληρωθεί και για τις υπόλοιπες μονάδες ότι δεν έχουν πληρωθεί. Η εικόνα που δημιουργείται σε κάποιον που αγνοεί το χώρο είναι σαν να πρόκειται για δύο ισοδύναμα μεγέθη. Το Κέντρο Υγείας και Νοσοκομείο της Νάξου έχει υπό την εποπτεία του επτά με οκτώ περιφερειακά ιατρεία. 
     Το Νοσοκομείο της Σύρου έχει μόνο επτά κέντρα υγείας και μεγάλο αριθμό περιφερειακών ιατρείων. Πρόκειται για εντελώς διαφορετικά μεγέθη. 
     Στο Νοσοκομείο της Σύρου προφανώς δεν έχετε εξοφλήσει το ποσόν. Και θα σας έλεγα, μιας και μου απαντάτε ότι μέσα στο Γενάρη θα έχει εξοφληθεί, θα την κρατήσω αυτήν την ημερομηνία και για να δοκιμαστεί για μια ακόμη φορά η αξιοπιστία σας θα δούμε εάν μέσα στο Γενάρη θα πληρωθούν οι εφημερίες των γιατρών. 
     Θεωρώ ότι με τη συμπεριφορά που έχει υπάρξει μέχρι σήμερα δεν μπορεί να γίνετε πιστευτοί όχι μόνο από μένα, αλλά και από τους ίδιους τους γιατρούς, που όπως γνωρίζετε δεν έχουν κανένα κομματικό λόγο να αντιδικούν με το Υπουργείο. Θέλουν να πληρωθούν γι’ αυτά που τους οφείλετε, γιατί δεν είναι πάμπλουτοι άνθρωποι που δεν έχουν ανάγκη αυτό το ποσό. Είναι άνθρωποι που αντιμετωπίζουν προβλήματα και δυσκολίες σε περιοχές μ΄ ένα υψηλό επίπεδο ακρίβειας, όπως είναι τα νησιά, σε περιοχές που τους έχουμε ανάγκη και πρέπει τα κίνητρα παραμονής τους να είναι αυξημένα και όχι να τους περιορίζονται οι μισθοί. Γι’ αυτό, λοιπόν, θα σας παρακαλούσα, πέρα από την ωραιοποίηση της κατάστασης και την απαρίθμηση των παρεμβάσεων που έχετε κάνει στον τομέα της υγείας, να είστε αυτήν τη φορά συνεπείς όσον αφορά την καταβολή των δεδουλευμένων και επίσης να τελειώσει και αυτή η ιστορία με τη συλλογική σύμβαση για να μπει στο καθεστώς των εφημεριών μια τελική μορφή προκειμένου να αποκατασταθεί η εύρυθμη λειτουργία των μονάδων υγείας. 
     Σας ευχαριστώ. 
     ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Έχω την αίσθηση –έχουμε κουβεντιάσει αρκετές φορές με τον κύριο συνάδελφο- ότι τις περισσότερες φορές δεν θέλει να συνεννοηθούμε. 
     Δεν θα χρησιμοποιήσω εκφράσεις που χρησιμοποίησα άλλες φορές που ήταν σωστές, αλλά εσείς δεν θέλετε να τις αντιληφθείτε. Φοβάμαι πάρα πολύ.
     Κύριε συνάδελφε, ξέρετε πολύ καλά ότι η πρόσληψη ιατρικού προσωπικού στις υγειονομικές μονάδες των Κυκλάδων από το 2004 μέχρι σήμερα έχει αυξηθεί κατά 200%. Το 2004 -και απάντησα σε άλλη επίκαιρη ερώτησή σας- η κάλυψη σε ιατρικό προσωπικό των υγειονομικών μονάδων των Κυκλάδων μόλις πλησίαζε το 40%. Σήμερα ξεπερνά το 85%. Έχουν δημιουργηθεί δεκάδες νέες νοσηλευτικές μονάδες με αποτέλεσμα, κύριε συνάδελφε –ακούστε για να ακούσουν και οι συμπατριώτες σας- το 2004 το ύψος των εφημεριών για όλες τις Κυκλάδες δεν ξεπερνούσε τα 2,2 εκατομμύρια ευρώ και έκλεισε το 2008 ξεπερνώντας τα 4,5 εκατομμύρια ευρώ και το 2009 η πρόβλεψη, με τις νέες θέσεις οι οποίες έχουν εγκριθεί και έχουν προκηρυχθεί, θα αγγίξει τα 5.000.000 ευρώ, όσο δηλαδή το 2004 ήταν όλες οι λειτουργικές δαπάνες  των υγειονομικών μονάδων των Κυκλάδων. Το ξέρετε πάρα πολύ καλά αυτό. Και ακόμα μέχρι τους δύο τελευταίους μήνες προσλαμβάνονταν γιατροί στις υγειονομικές μονάδες των Κυκλάδων με αποτέλεσμα να μην μπορεί να γίνει ακριβής κοστολόγηση και στη συνέχεια η ενταλματοποίηση. Και δεν επιτρέπεται να λέτε ότι σκόπιμα στις 26 - που δεν ήταν 26, αλλά 27- έγινε αυτό το πράγμα. Και πέρυσι στις 27 υπεγράφη για πολλά νοσοκομεία και καταφέραμε και λύσαμε αυτό το θέμα. Αλλά γιατί να γίνει; Εξυπηρετούσε τίποτα; Τίποτα απολύτως. Δεν εξυπηρετούσε καμμία απολύτως σκοπιμότητα. Τα χρήματα υπάρχουν, υπήρχαν, 10,5 εκατομμύρια ευρώ περίπου για τα υπόλοιπα νοσοκομεία και κανένα πρόβλημα απολύτως δεν υπήρχε. 
     Δεν υπάρχει επομένως λόγος να μεγαλοποιούμε πράγματα τα οποία είναι πάρα πολύ μικρά, γιατί η εικόνα των υγειονομικών μονάδων στις Κυκλάδες δεν χρειάζεται ωραιοποίηση. Είναι πάρα πολύ ωραία, κύριε συνάδελφε.
     ΠΑΝΑΓΙΩΤΗΣ ΡΗΓΑΣ: Σας ακούνε οι Κυκλαδίτες. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Καινούργιο νοσοκομείο στη Νάξο παραδόθηκε, καινούργιο νοσοκομείο στη Θήρα θεμελιώθηκε, καινούργιο νοσοκομείο στην Πάρο προγραμματίστηκε, αναβαθμίστηκαν έξι πολυδύναμα περιφερειακά ιατρεία σε κέντρα υγείας...
     ΠΑΝΑΓΙΩΤΗΣ ΡΗΓΑΣ: Θα ελεγχθούν όλα αυτά. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ...και σας είπα ότι έχει υπερδιπλασιαστεί το ιατρικό και νοσηλευτικό προσωπικό σ΄ όλες τις Κυκλάδες. 
     Είχα την ευκαιρία σ΄ αυτούς τους δεκαπέντε μήνες να  επισκεφθώ σχεδόν τα περισσότερα.  Και έχω άμεση εικόνα για το τι συμβαίνει εκεί. Φοβάμαι ότι βρίσκεστε εκεί και δεν έχετε πλήρη εικόνα, εκτός και εάν κάτι άλλο συμβαίνει. Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Σειρά έχει τώρα η δεύτερη με αριθμό 393/12-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Υγείας και Κοινωνικής Αλληλεγγύης, σχετικά με την καθυστέρηση στην ολοκλήρωση και λειτουργία του νέου Νοσοκομείου στην Κέρκυρα κ.λπ..
      Η επίκαιρη ερώτηση του κ. Χαραλάμπους έχει ως εξής:
      «Για μια ακόμη φορά αποδείχθηκαν φρούδες οι ελπίδες των Κερκυραίων που πίστεψαν στις υποσχέσεις των κυβερνητικών παραγόντων (αρμόδιων Υπουργών και Υφυπουργών, κυβερνητικών Βουλευτών κ.α.) πως το νέο Νοσοκομείο της Κέρκυρας θα είναι έτοιμο και θα λειτουργεί μέχρι το τέλος του 2008. 
      Για μια ακόμη φορά οι υποσχέσεις που κατά καιρούς δόθηκαν στους Κερκυραίους ακόμη και από τον Πρωθυπουργό της χώρας το Φεβρουάριο του 2004 παρέμειναν υποσχέσεις χωρίς αντίκρισμα. Η κατάσταση που αυτήν τη στιγμή βρίσκονται οι οικοδομικές εργασίες στο καινούργιο νοσοκομείο δεν μας επιτρέπουν να είμαστε αισιόδοξοι πως θα τηρηθούν έστω και τα νέα χρονοδιαγράμματα (31-3-2009) για την αποπεράτωση του κτηρίου του νέου νοσοκομείου. Αλλά και αν ακόμα πιστέψουμε ότι αυτό θα είναι δυνατό, θα παραδοθεί ένα κολοβό κτηριακά νοσοκομείο, αφού δεν θα υπάρχει ψυχιατρική κλινική, ακτινοθεραπευτικό τμήμα, ογκολογική – χημειοθεραπευτική κλινική κ.λπ.. Δεν θα έχει ακόμη ελικοδρόμιο, παιδικό σταθμό, ενώ οι χώροι στάθμευσης θα είναι ανεπαρκέστατοι, αφού αρκούν μόνο για διακόσια εβδομήντα αυτοκίνητα. Η εγκατάσταση του ιατροτεχνολογικού εξοπλισμού είναι άγνωστο πότε θα αρχίσει και πότε θα τελειώσει, ενώ κουβέντα δεν γίνεται για την προκήρυξη ικανού αριθμού θέσεων μόνιμου προσωπικού για να μπορεί το καινούργιο νοσοκομείο να λειτουργεί με επάρκεια.
      Ερωτάται ο κύριος Υπουργός:
      1. Πότε επακριβώς θα τελειώσουν πλήρως οι οικοδομικές εργασίες στο νέο νοσοκομείο. Πότε επακριβώς θα αρχίσει η ανέγερση της ψυχιατρικής κλινικής και του παιδικού σταθμού του νοσοκομείου. Εάν θα υπάρχει, όταν θα λειτουργήσει το καινούργιο νοσοκομείο, ακτινοθεραπευτικό, ογκολογικό τμήμα και ελικοδρόμιο και πότε ακριβώς θα γίνει μετεγκατάσταση του παλιού νοσοκομείου στο νέο; 
      2. Πότε επακριβώς θα γίνει η προκήρυξη και πόσων θέσεων προσωπικού και πότε θα αρχίσει και πότε θα τελειώσει η εγκατάσταση του ιατροτεχνολογικού εξοπλισμού;»
      Στην ερώτηση του κ. Χαραλάμπους θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου.
      Έχετε το λόγο, κύριε Υφυπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Ευχαριστώ πολύ, κυρία Πρόεδρε, και πάλι.
      Αγαπητέ συνάδελφε, πολλές φορές έχουμε συζητήσει για το Νοσοκομείο της Κέρκυρας και σ΄ αυτήν την Αίθουσα αλλά και σ΄ άλλες συναντήσεις που έχουν γίνει και με τους φορείς είτε και κατ’ ιδίαν και οφείλω να ομολογήσω ότι το ενδιαφέρον σας είναι και έντονο και συνεχές και θα πω δημόσια ότι, πέρα απ΄ όλα τα άλλα, αναδεικνύει και το ιδιαίτερο ενδιαφέρον για το νοσοκομείο της εκλογικής σας περιφέρειας, ένα νοσοκομείο με το οποίο είστε συνδεδεμένος πάρα πολλά χρόνια και υπηρετήσατε. 
      Το Νοσοκομείο της Κέρκυρας γνωρίζετε πάρα πολύ καλά ότι είναι μία αμαρτωλή ιστορία, η οποία έρχεται και ξεκινάει από πάρα πολύ παλιά, εδώ και δεκαπέντε -ίσως και περισσότερα- χρόνια. Ξέρετε όλα όσα είχαν δημιουργηθεί και ξέρετε επίσης πάρα πολύ καλά ότι τα τελευταία τέσσερα-πέντε χρόνια με συντονισμένες και πολύ σοβαρές ενέργειες και κινήσεις καταφέραμε αυτό το νοσοκομείο που ήταν βουτηγμένο πραγματικά στην αμαρτία να το βγάλουμε στην επιφάνεια, να το δρομολογήσουμε, να το δημοπρατήσουμε, να  προχωρήσει, να ξεπεράσει πάρα πολλές δυσκολίες που έχουν να κάνουν και με την επιλογή και άλλα πράγματα που το χαρακτηρίζουν και να είμαστε σήμερα στην ευχάριστη θέση να πούμε ότι το Νοσοκομείο της Κέρκυρας αυτήν τη χρονιά που διανύουμε θα μπορεί να παραδοθεί σε χρήση στον κερκυραϊκό λαό ικανοποιώντας ένα αίτημα δεκαετιών.
      Έχουμε συζητήσει και άλλες φορές εδώ, αλλά και στη σύσκεψη των φορέων που συμμετείχατε και είναι προς τιμήν σας, ήσασταν ο μοναδικός από την πλευρά της Αντιπολίτευσης και ο κ. Δένδιας, Βουλευτής τότε, όπου βάλαμε όλα τα θέματα και τις δυσκολίες που υπήρχαν και τα δρομολογήσαμε. Είπαμε τότε ότι αισιοδοξούμε μέχρι το τέλος του 2008, μία μικρή παράταση ενός-δύο-τριών μηνών συμβαίνει σ΄ αυτά τα πράγματα, από πλευράς κτηριακών υποδομών να είμαστε εντάξει και από εκεί και πέρα να έχει ξεκινήσει και η διαδικασία της προμήθειας του ιατροτεχνολογικού εξοπλισμού. Σας λέω, λοιπόν, ότι αυτήν τη στιγμή από πλευράς οικοδομικών εργασιών βρισκόμαστε στο 87% των εργασιών και μέχρι 31 Μαρτίου, όπου υπάρχει και από πλευράς Υπουργείου, αλλά και της αναδόχου εταιρείας η δέσμευση για να παραδοθεί το κτήριο, όλα αυτά θα είναι τελειωμένα.
      Επίσης, όσον αφορά τον ιατροτεχνολογικό εξοπλισμό, έχει ολοκληρωθεί η προκήρυξη του διαγωνισμού, έχει υπογραφεί από τον προηγούμενο μήνα η σχετική σύμβαση και θα αρχίσει σταδιακά η παράδοση όλου του εξοπλισμού, ώστε στους πρώτους μήνες του 2009 να έχει ολοκληρωθεί η παράδοση του ιατροτεχνολογικού εξοπλισμού, ώστε να μπορεί να είναι έτοιμο με μία επιχείρηση -πολύ σοβαρή- μεταφοράς από το παλιό στο νέο νοσοκομείο να είναι πλήρως ανεπτυγμένο.
      Ξέρετε ότι για το Νοσοκομείο της Κέρκυρας υπήρξε πλήρης αδιαφορία από την πλευρά των προηγούμενων κυβερνήσεων όσον αφορά στην αναμόρφωση του οργανισμού. Ο οργανισμός στο Νοσοκομείο Κέρκυρας για περισσότερο από τριάντα χρόνια παρέμεινε πεπαλαιωμένος και την όλη διαδικασία την ξεκινήσαμε εμείς. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Χαραλάμπους.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Θα συμφωνήσουμε, κύριε Υπουργέ, ότι πραγματικά το Νοσοκομείο της Κέρκυρας είναι μια αμαρτωλή ιστορία αλλά αυτό δεν δικαιολογεί να συνεχιστεί αυτή η αμαρτωλή ιστορία. Δυστυχώς, όμως, συνεχίζεται διότι αποδεικνύεται στην πράξη ότι αυτήν τη στιγμή στην Κέρκυρα με πολύ γρήγορους ρυθμούς χτίζεται μια υπερσύγχρονη ιδιωτική κλινική ενώ στο νοσοκομείο πάμε από αναβολή σε αναβολή.
      Μου δόθηκε η ευκαιρία να απευθυνθώ και σε εσάς και στον κ. Αβραμόπουλο και να πω ότι επειδή ακριβώς είναι μια αμαρτωλή ιστορία το Νοσοκομείο Κέρκυρας είναι για σας «κρείττον του λαλείν το σιγάν». Ταιριάζει απόλυτα. Καλύτερα να δουλεύετε αθόρυβα από το να δίνετε υποσχέσεις από τις οποίες ο κερκυραϊκός λαός έχει παραχορτάσει. Εκείνο, όμως, που βλέπει είναι να χειροτερεύουν οι προσφερόμενες υπηρεσίες υγείας προς αυτόν. Φθάσαμε, κύριε Υπουργέ, στις τέσσερις χιλιάδες Κερκυραίους να δέχονται υπηρεσίες υγείας από το Πανεπιστημιακό Νοσοκομείο Ιωαννίνων μόνο για πέρσι. Και όχι μόνο αυτό αλλά φθάσαμε και στο πιο τραγικό να εξαναγκάζονται οι Κερκυραίοι ακόμα και τους νεκρούς τους να τους πηγαίνουν στα Γιάννενα για νεκροψία-νεκροτομή. Βέβαια δεν είναι αρμόδιο το Υπουργείο σας γι’ αυτό.
      Εμείς λέμε ότι αυτήν τη στιγμή το Νοσοκομείο Κέρκυρας οικοδομικά μπορεί να πλησιάζει προς το τέλος αλλά θα παραδοθεί κολοβό. Ξεκάθαρα πράγματα. Η ψυχιατρική κλινική που είναι απαραίτητη και είναι βάση των ευρωπαϊκών οδηγιών δεν έχει αρχίσει ακόμη να χτίζεται. Ελικοδρόμιο δεν υπάρχει, παιδικός σταθμός δεν υπάρχει. Κανένας δεν λέει εκτός ίσως από τον κυβερνητικό Βουλευτή ο οποίος είπε ότι είναι αντιοικονομικό να υπάρχει ακτινοθεραπευτικό ή τμήμα πυρηνικής φυσικής ή ογκολογική κλινική ή μονάδα νεογνών, αν θα υπάρχουν αυτά τα τμήματα, γιατί αυτά είναι που θα ανακόψουν τη ροή των Κερκυραίων που φεύγουν από την Κέρκυρα για να βρουν την υγεία τους από άλλα νοσοκομεία της χώρας.
      Κύριε Υπουργέ,  δεν μας καλύπτει να μας πείτε πάλι ότι  μέσα στο 2009 θα λειτουργήσει αυτό το νοσοκομείο, διότι λέγατε ότι μέσα στο 2008 θα λειτουργήσει το νοσοκομείο. Το κυριότερο δεν μας λέτε πότε θα προκηρυχθεί ικανός αριθμός θέσεων ούτως ώστε να λειτουργήσει στοιχειωδώς το καινούργιο νοσοκομείο. Ο καινούργιος οργανισμός έχει εγκριθεί εδώ και τέσσερα χρόνια. Παρ΄όλα αυτά είναι στο χρονοντούλαπο. Εμείς λέμε ότι αν γίνει μετεγκατάσταση του παλιού νοσοκομείου με το υπάρχον προσωπικό τετρακόσια περίπου άτομα δουλεύουν στο παλιό νοσοκομείο ενώ θα έπρεπε να είναι εξακόσια εξήντα. Εάν επιχειρηθεί με τετρακόσια άτομα να λειτουργήσει το καινούργιο νοσοκομείο θα οδηγηθούμε σε μια τραγωδία άνευ προηγουμένου.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. Ο κύριος Υφυπουργός έχει το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, ξέρετε πολύ καλά ότι δεν υπάρχει καμμία δήλωση τουλάχιστον από εμένα αλλά και από κανέναν άλλο ότι μέσα στο 2008 θα λειτουργούσε το νοσοκομείο. Οι όποιες προβλέψεις γινόντουσαν ήταν για την αποπεράτωση κυρίως των οικοδομικών εργασιών, αλλά και για την προμήθεια του ιατροτεχνολογικού εξοπλισμού. Από πλευράς Υπουργείου ξέρετε πολύ καλά έγινε πολύ μεγάλη  προσπάθεια. Επειδή είχα και την ευθύνη παρακολούθησης αυτής της πορείας θεωρώ πως έτσι εξελίχθηκαν τα πράγματα και γι’ αυτό αισθάνομαι σε ένα μεγάλο βαθμό ότι έκανα το χρέος μου. Το Νοσοκομείο της Κέρκυρας ολοκληρώνεται. Και εγώ πιθανότατα αν ήμουν Κερκυραίος δεν θα  με έπειθαν τα λόγια κάποιων κυβερνητικών παραγόντων όταν επί είκοσι χρόνια ο κερκυραϊκός λαός άκουγε συνέχεια ότι την επόμενη χρονιά θα λειτουργούσε το νέο νοσοκομείο.
      Είναι γεγονός και ούτε νέο οργανισμό δεν έβλεπε. Ο νέος οργανισμός αναμορφώθηκε το Δεκέμβριο του 2006, δημοσιεύτηκε στις αρχές του 2007 και την ίδια χρονιά προκηρύχθηκε ο μεγαλύτερος αριθμός νοσηλευτικού και ιατρικού προσωπικού στην ιστορία του νοσοκομείου. Έχουμε απαντήσει πάλι. Υπάρχουν τα στοιχεία. Είχαν προκηρυχθεί εκατόν σαράντα νέες θέσεις με το νέο οργανισμό, διότι ο προηγούμενος δεν επέτρεπε καμμία επιπλέον προκήρυξη. 
      Έτσι άρχισαν να λειτουργούν και να στελεχώνονται πολύ καλύτερα καινούργια τμήματα στο Νοσοκομείο της Κέρκυρας. Έτσι λειτουργεί πλήρως η Μονάδα Εντατικής Θεραπείας με τα τέσσερα κρεβάτια και με προοπτική να μεγαλώσει. 
      Έτσι, μπορεί να προσφέρει υπηρεσίες υγείας πολύ υψηλού επιπέδου και στους μονίμους κατοίκους, αλλά και στο μεγάλο αριθμό επισκεπτών που εξυπηρετεί κυρίως κατά τους θερινούς μήνες, μια και η Κέρκυρα είναι ένα πολύ σημαντικό παραθεριστικό κέντρο διακοπών. 
      Για την ψυχιατρική κλινική έχει ολοκληρωθεί η μελέτη. Έχει κινηθεί όλη η διαδικασία και υπογράφεται εντός των ημερών η ανάθεση κατασκευής από τον οργανισμό. Προβλέπεται η σύσταση της ψυχιατρικής κλινικής είκοσι κλινών με το ανάλογο προσωπικό, έτσι ώστε μέσα στη χρονιά που διανύουμε να μπορεί να λειτουργήσει η ψυχιατρική κλινική, και θα λειτουργήσει. 
      Να στελεχωθεί επίσης και το τμήμα της χημειοθεραπείας με ογκολόγο γιατρό που προβλέπεται από το νέο οργανισμό, το οποίο δεν προβλεπόταν. Μπορεί στη συνέχεια με μία μερική αναμόρφωση, εφόσον το κρίνουν οι ανάγκες και οι συνθήκες, να προχωρήσουμε και στη δημιουργία ολοκληρωμένου ακτινοθεραπευτικού τμήματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μη λέτε ότι μεταβαίνουν στο Νοσοκομείο Ιωαννίνων τρεις ή τέσσερις χιλιάδες. Πολλοί περισσότεροι μεταβαίνουν από το νοσοκομείο της ιδιαίτερης πατρίδας μου της Άρτας. Στο Νοσοκομείο Ιωαννίνων παρέχεται τριτοβάθμια περίθαλψη. 
      Είναι απαραίτητο να γίνεται αυτή η συνεργασία, διότι υπάρχουν περιστατικά, τα οποία χρειάζονται και παραπέρα διερεύνηση και αυτές τις ηυξημένες παροχές που έχουν τα πανεπιστημιακά νοσοκομεία, πολύ περισσότερο ένα πανεπιστημιακό νοσοκομείο, όπως είναι των Ιωαννίνων, υψηλότατου επιπέδου. 
      ΠΡΟΕΔΡΕΥΟΥΣΑ (Βέρα Νικολαΐδου): Έχετε ολοκληρώσει, κύριε Υφυπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Η όποια καθυστέρηση –και τελειώνω, κυρία Πρόεδρε- οφείλεται σε μεγάλο βαθμό και στο γεγονός ότι υπήρξαν προβλήματα, διότι εκτός από τις αμαρτωλές καταβολές που είχε με την όλη διαδικασία της δημοπράτησης, υπήρχαν και λάθος επιλογές και λάθος σχεδιασμοί, λάθος μελέτες...
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε Υφυπουργέ. Τα έχετε επαναλάβει. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ...πρόβλημα με την εισροή νερού στα υπόγεια του Νοσοκομείου. Αυτό, μέχρις ότου μελετηθεί, αποφασιστεί η εγκατάσταση εφτά διδύμων αντλιών στο περιφερειακό τμήμα του νοσοκομείου και εισαχθούν στο δεύτερο υπόγειο, δεν ήταν δυνατόν να προχωρήσουν. 
      Για το δε ελικοδρόμιο και τα προσαρτώμενα οικόπεδα δεν...
      ΠΡΟΕΔΡΕΥΟΥΣΑ (Βέρα Νικολαΐδου): Μην ανοίγετε άλλα θέματα. Σε άλλη ερώτηση. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Nα δώσω μία πλήρη απάντηση. Υπάρχει έγκριση της Υπηρεσίας Πολιτικής Αεροπορίας –εάν δεν το ξέρετε, σας το λέω- για τη δυνατότητα κατασκευής ελικοδρομίου στην οροφή του Γ΄ κτηρίου. Περιμένουμε την ολοκλήρωση, ώστε εάν δεν υπάρξει άλλος τρόπος, μέσω αυτής της λύσης, να εξυπηρετηθεί και το Νοσοκομείο της Κέρκυρας και έτσι ο κερκυραϊκός λαός να μην ακούει, αλλά να βλέπει...
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. Ολοκληρώσατε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Πρόσβαση στην Τριτοβάθμια Εκπαίδευση των κατόχων απολυτηρίου επαγγελματικού λυκείου και άλλες διατάξεις». 
      Επόμενη είναι η με αριθμό 382/12-1-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικά με τις επεκτάσεις του διυλιστηρίου «ΕΛΠΕ ΒΕΕ» (πρώην «ΠΕΤΡΟΛΑ») κ.λπ..
      Η ερώτηση του κυρίου συναδέλφου έχει ως εξής: 
      «Κατά παρέκκλιση του νόμου και παρά τις αντίθετες αποφάσεις του ΣτΕ χορηγήθηκε από τους Υπουργούς ΠΕΧΩΔΕ, Ανάπτυξης και Οικονομίας και Οικονομικών η με Α.Π. Δ3/Α/15024/24.7.08 Άδεια Εγκατάστασης (ΦΕΚ 1539/Β/4.8.2008) για την εδαφική και παραγωγική επέκταση του Διυλιστηρίου της «ΠΕΤΡΟΛΑ» (νυν «ΕΛΠΕ ΒΕΕ») στην Ελευσίνα και μάλιστα σε απόσταση αναπνοής από τις εγκαταστάσεις της «ΠΥΡΚΑΛ». 
      Η πράξη αυτή συναντά τη σύσσωμη αντίδραση της Αυτοδιοίκησης, των φορέων και των κατοίκων του Θριασίου, οι οποίοι εκτός από τις κινητοποιήσεις, προσφεύγουν στο ΣτΕ. 
      Για το συγκεκριμένο θέμα έχουμε καταθέσει επανειλημμένα ερωτήσεις –ΑΚΕ. Το Υπουργείο σας δεν μας έχει, ως όφειλε, προσκομίσει όλα τα έγγραφα που αφορούν το θέμα, επικαλούμενο αφενός σύσταση-υπόδειξη της διοίκησης των «ΕΛΠΕ» να μην χορηγηθούν τα σχετικά έγγραφα και αφετέρου, ότι δεν μπορούν να χορηγηθούν τα έγγραφα, επειδή ο Δήμος Ελευσίνας έχει προσφύγει κατά των επεκτάσεων στο ΣτΕ και η τυχόν κατάθεση των σχετικών εγγράφων από το Υπουργείο στη Βουλή, θα επηρεάσει, δήθεν την κρίση της δικαιοσύνης.
      Κατόπιν αυτών, ερωτάσθε:
      Προτίθεσθε να καταθέσετε τα αιτηθέντα έγγραφα τα οποία σας έχουν ζητηθεί με τις υπ’ αριθμ. 15585/758/26.6.08, 139/3.9.08 και 11716/588/9.5.08;
      Φρονείτε ότι οι απαντήσεις που έχετε δώσει, είναι σύμφωνες με το κανονισμό της Βουλής, για τη διεξαγωγή του Κοινοβουλευτικού Ελέγχου;».
	Στην επίκαιρη ερώτηση του κ. Λεβέντη θα απαντήσει ο Υφυπουργός Ανάπτυξης κ. Ιωάννης Μπούγας. 
	Ορίστε, έχετε το λόγο. 
	ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κυρία Πρόεδρε, είναι γνωστή η ευαισθησία του συναδέλφου για ζητήματα τα οποία αφορούν στην προστασία του περιβάλλοντος και νομίζω ότι θα πρέπει σ’ αυτή την Αίθουσα τα ζητήματα αυτά να μην είναι αφορμή για τριβές και αντιπαραθέσεις, αλλά να είναι ζητήματα τα οποία μας ενώνουν και συναινετικά θα προσπαθήσουμε όλοι να τα αντιμετωπίσουμε. 
	Σε ό,τι αφορά τώρα τη συζητούμενη επίκαιρη ερώτηση, αυτή έχει ως αντικείμενο την επέκταση της άδειας εγκατάστασης που δόθηκε με κοινή απόφαση των Υπουργών Οικονομίας και Οικονομικών, Ανάπτυξης και ΠΕΧΩΔΕ για το έργο εκσυγχρονισμού του διυλιστηρίου των Βιομηχανικών Εγκαταστάσεων της Ελευσίνας, πρώην «ΠΕΤΡΟΛΑ». Σύμφωνα με αυτή την κοινή υπουργική απόφαση, κύριε συνάδελφε, την οποία προφανώς θα γνωρίζετε, αλλά και όπως προκύπτει και από την άδεια για τας περιβαλλοντικάς όρους, η οποία έχει χορηγηθεί πριν από τη δημοσίευση της Αποφάσεως, ο επιδιωκόμενος εκσυγχρονισμός δεν αναμένεται να προκαλέσει πρόσθετη επιβάρυνση στο περιβάλλον αλλά αντιθέτως μείωση των συνολικών εκπομπών αερίων ρύπων, καθώς επίσης και του ρυπαντικού φορτίου των επεξεργασμένων υγρών αποβλήτων.
      (Στο σημείο αυτό την Προεδρική Έδρα  καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Με την επίκαιρη ερώτησή σας διαμαρτύρεστε διότι, όπως ισχυρίζεστε, έχετε καταθέσει επανειλημμένα ερωτήσεις -τρεις συνολικά- και αιτήσεις κατάθεσης εγγράφων για να σας χορηγηθούν τα έγγραφα τα οποία αναφέρετε σ’ αυτές. Βεβαίως πρέπει να επισημάνω ότι οι δύο εξ αυτών είναι προγενέστερες της Κοινής Υπουργικής Αποφάσεως. 
      Η τρίτη, με αριθμό 139/3-9-2008 αίτηση κατάθεσης εγγράφων, αφορούσε έγγραφα τα οποία, σύμφωνα με την εταιρία, η οποία υπάγεται, όπως γνωρίζετε, στις διατάξεις του άρθρου 16 του νόμου 3429/2005 –είναι ο νόμος για τις Δ.Ε.Κ.Ο.- είναι εμπιστευτικού χαρακτήρα και αφορούν στην προστασία του βιομηχανικού απορρήτου και του απορρήτου που αφορά στην πνευματική ιδιοκτησία. Γι’ αυτόν, λοιπόν, το λόγο, σύμφωνα και με την απάντηση την οποία λάβατε από το Υπουργείο, δεν δόθηκαν αντίγραφα, αλλά σας παρασχέθηκε η δυνατότητα να έρθετε στο Υπουργείο και να λάβετε γνώση όλων των σχετικών εγγράφων τα οποία σας ενδιαφέρουν. 
      Αυτό ισχύει, κύριε συνάδελφε. Για οποιοδήποτε σχετικό έγγραφο ενδιαφέρεστε έχετε την ευχέρεια να λάβετε γνώση στο Υπουργείο και να το αξιολογήσετε. Πρέπει, δε, να επισημάνω ότι εάν ασκηθεί προσφυγή κατά του κύρους της Υπουργικής Αποφάσεως, ο εισηγητής στο Συμβούλιο της Επικρατείας, όπου θα ασκηθεί η προσφυγή, έχει τη δυνατότητα να λάβει το σύνολο του φακέλου της υποθέσεως, όλων των σχετικών εγγράφων, των μελετών, προκειμένου να αποφανθεί επί της ασκηθείσας προσφυγής.
      Αυτά, κύριε Πρόεδρε, και αν χρειαστεί κάτι συμπληρωματικά θα απαντήσω στη δευτερολογία μου. 
      Ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Υπουργέ. 
      Ο κ. Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριε Υπουργέ, κατ’ αρχάς συγχαρητήρια για την τοποθέτησή σας και να ευχηθούμε καλή θητεία και καλά αποτελέσματα, καλύτερα από αυτά των προηγούμενων Υπουργών. 
      Έχουμε εδώ μια περίπτωση, η οποία πάει μακριά. Η «ΠΕΤΡΟΛΑ», τώρα «ΕΛΠΕ», από την εποχή της δικτατορίας που εγκαταστάθηκε με έναν πραξικοπηματικό τρόπο στην Ελευσίνα, προσπαθεί να επεκταθεί. Έχει επανειλημμένα, λοιπόν, κάνει τέτοιες προσπάθειες. Έχει αντιδράσει σύσσωμος ο λαός και η Αυτοδιοίκηση της Ελευσίνας και όλης της περιοχής του Θριασίου και το Συμβούλιο της Επικρατείας επανειλημμένα έχει απορρίψει αυτές τις προσπάθειες. 
Εξακολουθεί, όμως και προσπαθεί να βρει κερκόπορτες.
      Εμείς ζητήσαμε, επειδή ελήφθη μια απόφαση για να χορηγηθεί αυτή η άδεια επεκτάσεων την οποία εσείς επικαλείστε, όπως και τα «ΕΛΠΕ», ότι θα ελαττώσει τους αέριους ρύπους. Δεν θα τους ελαττώσει. Απεναντίας, ένα καινούργιο διυλιστήριο εκατόν πενήντα στρεμμάτων δε θα ρυπαίνει; Τότε, όμως, θα δεήσει να βάλει αντιρρυπαντική τεχνολογία και στις άλλες εγκαταστάσεις και έτσι, ενδεχομένως, να περιοριστεί. Είναι κάτι που θα έπρεπε να το έχει κάνει εδώ και χρόνια.
      Θα έπρεπε, λοιπόν, να είχαν δοθεί αυτά τα έγγραφα που ζητάμε, γιατί αυτή η απόφαση που, τέλος πάντων, φιλοδωρεί τα «ΕΛΠΕ» έχει συνέπειες οδυνηρές και ολέθριες για την πόλη και την περιοχή της Ελευσίνας. Έρχεται σε απόσταση τρακοσίων μέτρων από τα σπίτια της Ελευσίνας και μέσα στην «ΠΥΡΚΑΛ». Ένας μαντρότοιχος τους χωρίζει.
      Γιατί δε δίνονται, λοιπόν, αυτά τα έγγραφα; Και αυτό που είναι καταπληκτικό είναι η απάντηση που δίνει το Υπουργείο, όταν εμείς ζητούσαμε τα έγγραφα. Λέει: «Σας διαβιβάζουμε το έγγραφο του Διευθύνοντος Συμβούλου της «ΕΛΠΕ»», το οποίο θα καταθέσω στα Πρακτικά και το οποίο τι λέει, κύριε Υπουργέ;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Λέει: «Επί ερωτήσεων που αναφέρονται στα «ΕΛΛΗΝΙΚΑ ΠΕΤΡΕΛΑΙΑ» κ.λπ., αλλά δεν αφορούν θέματα ευθέως του νόμου τάδε, η εταιρεία δεν υποχρεούται να παρέχει απαντήσεις, εξηγήσεις και έγγραφα εκ των φακέλων μας, φρονούμεν δε ότι υπό την αυτήν νόμιμη αιτιολογία δεν θα πρέπει να παρασχεθούν τα αντίστοιχα στοιχεία μας που τυχόν φυλάσσονται στους φακέλους του Υπουργείου».
      Αυτή η εντολή της «ΠΕΤΡΟΛΑ», της «ΕΛΠΕ», που είναι από τις 31 Μαρτίου του 2008, τηρείται με θρησκευτική ευλάβεια από το Υπουργείο Ανάπτυξης, του οποίου δεν καταδέχθηκαν ο Υπουργός, οι Υφυπουργοί όλο αυτό το διάστημα σε επανειλημμένες ερωτήσεις μας να έρθουν εδώ να απαντήσουν ούτε κατέθεσαν τα έγγραφα. Και λέτε: «Δόθηκε η δυνατότητα να πάτε να τα δείτε».
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Εγώ πήγα, δεν είδα τίποτα, δε μου δόθηκε τίποτα. Πλην, όμως, τα έγγραφα αυτά πρέπει να τα έχει, να τα μελετήσει κανένας. Είναι ολόκληροι φάκελοι. Δε μπορεί να λένε ότι δε μπορεί να δοθεί, γιατί έχει προσφύγει στο Συμβούλιο της Επικρατείας ο Δήμος Ελευσίνας και θα επηρεαστεί, δήθεν, η κρίση της δικαιοσύνης, αν δοθούν αυτά τα έγγραφα.
      Επικαλείστε και εσείς ότι ο εισηγητής του Συμβουλίου της Επικρατείας θα έχει τη δυνατότητα να θεωρεί. Χαίρω πολύ! Είναι αυτή κοινοβουλευτική διαδικασία;
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Και το βιομηχανικό απόρρητο δεν ξέρω που κολλάει και αν είναι μέσα σε αυτές τις διαδικασίες.
      Ευχαριστώ.
      (Στο σημείο αυτό ο Βουλευτής κ. Αθανάσιος Λεβέντης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, έχετε το λόγο για δευτερολογία για δύο λεπτά.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Ευχαριστώ, κύριε Πρόεδρε.
      Σε ό,τι αφορά την ουσία, κανείς, βεβαίως, δεν θέλει να υποβαθμίσει τις επιπτώσεις στο περιβάλλον από τη λειτουργία μιας τέτοιας βιομηχανίας. Πλην, όμως, γνωρίζετε -θέλω να το επισημάνω- ότι ο εκσυγχρονισμός, όπως και κάθε παρόμοια διαδικασία σε οποιαδήποτε εταιρεία τέτοιου είδους, υπόκειται σε αυστηρές προδιαγραφές, οι οποίες έχουν ενσωματωθεί στην εθνική μας νομοθεσία. Διέπεται, λοιπόν, ο εκσυγχρονισμός και η λειτουργία και σε ό,τι αφορά τας περιβαλλοντικάς όρους από υψηλές, επαναλαμβάνω, προδιαγραφές και από το εθνικό, αλλά και από το ευρωπαϊκό δίκαιο.
      Σε ό,τι αφορά το δεύτερο σκέλος της ερώτησής σας, στο οποίο αναφερθήκατε και εσείς, στο αν, δηλαδή, σύννομα ενήργησε και με βάση τον Κανονισμό της Βουλής το Υπουργείο, σας επισημαίνω, κύριε συνάδελφε, το άρθρο 133 του Κανονισμού. Βεβαίως, υπάρχει δυνατότητα άσκησης Κοινοβουλευτικού Ελέγχου. Και εμείς, όπως και εσείς, ενεργούμε εντός των πλαισίων του νόμου.
      Όμως, αυτό το δικαίωμα, κύριε συνάδελφε, υπόκειται σε περιορισμούς και οι περιορισμοί αυτοί προσδιορίζονται από διατάξεις άλλων νόμων. Τέτοιοι νόμοι είναι και αυτοί που σας προανέφερα και οι νόμοι περί βιομηχανικού απορρήτου και περί πνευματικής ιδιοκτησίας και ο νόμος που διέπει τη λειτουργία των ΔΕΚΟ. Έχουμε, λοιπόν, περιορισμούς στην άσκηση του κοινοβουλευτικού δικαιώματος. Μιλώ για λογαριασμό του Υπουργείου.
      Εγώ, λοιπόν, θέλοντας να είμαι σαφής και πλήρης στην απάντησή μου, σας επαναλαμβάνω ότι, εφαρμόζοντας τη σχετική νομοθεσία, προσπαθούμε να δίνουμε κάθε δυνατότητα άσκησης Κοινοβουλευτικού Ελέγχου και πρόθεσή μου είναι να διευκολύνω τον Έλεγχο αυτό και μάλιστα, να είμαι σαφής στις απαντήσεις τις οποίες δίδω είτε προφορικώς στη Βουλή είτε εγγράφως στους συναδέλφους.
      Από την άλλη, όμως, πλευρά θα πρέπει όλοι μας να κατανοήσουμε ότι υποκείμεθα σε περιορισμούς και νομίζω πως αυτή η δυνατότης της αυτοπρόσωπης εμφάνισής σας στο Υπουργείο και της συνδρομής και από εμένα, αλλά και από οποιονδήποτε χρειαστεί υπάλληλο του Υπουργείου για να λάβετε γνώση των εγγράφων μπορεί να ισορροπήσει τα πράγματα, έτσι ώστε και εσείς να διευκολυνθείτε και να κάνετε το καθήκον σας, αλλά και εμείς να είμαστε εντάξει απέναντι στις υποχρεώσεις μας, τις οποίες μας επιβάλλει η ελληνική νομοθεσία.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε κι εμείς, κύριε Υπουργέ κι ευχόμαστε καλή επιτυχία στο έργο σας.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Η με αριθμό 389/12-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Πολιτισμού, σχετικά με τη δημιουργία μουσείου στην οικία του Παύλου Μελά στην Κηφισιά κ.λπ., δεν θα συζητηθεί λόγω κωλύματος του κυρίου Υπουργού.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις».
      Στη χθεσινή πρωινή συνεδρίαση συζητήθηκαν και ψηφίστηκαν τα άρθρα από 1 έως και 26 του νομοσχεδίου. Σήμερα θα προχωρήσουμε στη συζήτηση της ενότητας των άρθρων από το 27 έως και το 34.
      Πριν δώσω το λόγο στον εισηγητή της πλειοψηφίας, τον κ. Παναγιωτόπουλο, θα ήθελα να κάνω γνωστό στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα έξι μαθήτριες και μαθητές και δύο συνοδοί δάσκαλοι από το 7ο Δημοτικό Σχολείο Χαλανδρίου.
      Τους καλωσορίζουμε στο Κοινοβούλιο.
       (Χειροκροτήματα από όλες τις πτέρυγες της Βουλής)
       Το λόγο έχει ο κ. Παναγιωτόπουλος για οκτώ λεπτά.
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, θα θέλαμε μία ανοχή στο χρόνο.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, με την ανοχή σας …
      ΠΡΟΕΔΡΕΥΩΝ (Ιωάννης Δραγασάκης):  Για ένα – δυο λεπτά, βεβαίως.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Εξάλλου, μπαίνουμε σήμερα στην καρδιά του σημαντικού αυτού νομοσχεδίου, κυρίες και κύριοι συνάδελφοι, καθώς συζητούμε το Κεφάλαιο Γ΄ «Ρυθμίσεις άλλων θεμάτων του Υπουργείου Ανάπτυξης», τα οποία όμως, στην ουσία ρυθμίζουν τα σχετικά με τις Ανανεώσιμες Πηγές Ενέργειας που είναι, κατά την άποψή μου και ο βασικός κορμός των ρυθμίσεων αυτού του νομοσχεδίου.
      Και δίκην εισαγωγής, να σημειώσω πρώτα ότι, σχετικά με κάποιο ερώτημα που υποβλήθηκε χθες από συνάδελφο της Αντιπολίτευσης –ρητορικό, βέβαια- αν είμαστε ευχαριστημένοι από την ενέργεια, έτσι όπως είναι σήμερα στην Ελλάδα, απάντησα ότι φυσικά και δεν είμαστε. Γι’ αυτό συνεχίζουμε τη νομοθετική μας προσπάθεια, προκειμένου να εξορθολογήσουμε το τοπίο, να απλοποιήσουμε τις διαδικασίες, να ρυθμίσουμε τις εκκρεμότητες, έτσι ώστε να επιταχυνθούν οι ρυθμοί και να πιάσουμε τους γνωστούς ευρωπαϊκούς και εθνικούς στόχους. 
      Και όταν, με το καλό, τούς πιάσουμε -δόξα τω Θεώ υπάρχει χρόνος, το 2020 είναι η λήξη αυτού του χρονοδιαγράμματος- θα επανατοποθετηθούμε, θα αναθεωρήσουμε και θα θέσουμε άλλους στόχους, η όποια Κυβέρνηση εν πάση περιπτώσει. Αυτός είναι και ο στόχος της διοίκησης στην παραγωγή του μακροπρόθεσμα χρήσιμου έργου στον τομέα της ενέργειας.
      Κεφάλαιο Γ΄, λοιπόν. Θίγονται ζητήματα μεγάλης σημασίας σε σειρά από διαφορετικά θέματα που έχουν να κάνουν με την ενέργεια και τις ανανεώσιμες πηγές, συμπληρώνοντας το υφιστάμενο νομοθετικό πλαίσιο του ν. 3468/2006 για τις ανανεώσιμες πηγές.
      Το άρθρο 27 ασχολείται με παραγωγή ηλεκτρικής ενέργειας από ανανεώσιμες πηγές. Είναι το γενικό άρθρο για τις ΑΠΕ. Κι εδώ η σκοπιμότητα του νομοθέτη είναι αφενός, η επιτάχυνση διαδικασιών ιδίως στη γνωμοδότηση και αφετέρου, η αποσυμφόρηση εκκρεμοτήτων που έχουν δημιουργηθεί ιδίως σε θέματα αδειοδότησης, χορήγησης δηλαδή άδειας παραγωγής για ηλεκτρική ενέργεια από ανανεώσιμες πηγές.
      Οι σημαντικότερες προβλέψεις-ρυθμίσεις σε αυτό το άρθρο είναι πρώτον, η επιτάχυνση της διαδικασίας γνωμοδότησης που προκύπτει και ρητά εδώ. Η γνώμη των αρμοδίων αρχών προς τη Ρυθμιστική Αρχή Ενέργειας πρέπει να χορηγηθεί εντός εξήντα ημερών από τη συμπλήρωση της προμελέτης των περιβαλλοντικών επιπτώσεων ή άμεσα, χωρίς χρονοτριβή, αν δεν χρειάζεται να πάμε σ’ αυτή τη διαδικασία. Επομένως, συντομεύουν σημαντικά οι χρόνοι της γνωμοδότησης. 
      Δεύτερον, πολύ σημαντική πρόληψη για σιωπηρή απόρριψη από τον Υπουργό Ανάπτυξης των αιτημάτων, για τα οποία η ΡΑΕ έχει γνωμοδοτήσει αρνητικά. Επομένως, ο Υπουργός απορρίπτει σιωπηρώς, δεν απαντά σε θέματα για τα οποία προϋφίσταται αρνητική γνωμοδότηση της ΡΑΕ ή έχει τη δυνατότητα να απαντήσει γραπτώς με απόφασή του εντός προθεσμίας τριάντα ημερών. 
      Είναι λογικό και εύλογο να υποθέσουμε ότι είναι προτιμητέα η σιωπηρή απόρριψη η οποία συντομεύει και απλοποιεί ακόμα περισσότερο τις διαδικασίες.
      Τρίτον, προβλέπεται η ανάκληση των αδειών παραγωγής ηλεκτρικής ενέργειας από ανανεώσιμες πηγές για όσους εκκρεμείς φακέλους αδειοδότησης χρονίζουν αναίτια, δηλαδή γι’ αυτούς που εξακολουθούν να υφίστανται και χωρίς άδεια εγκατάστασης και αφορούν βέβαια ζητήματα αδειοδότησης προ της ισχύος του ν. 3468/2006. 
      Επομένως και εδώ γίνεται σημαντική διευθέτηση εκκρεμοτήτων που χρονίζουν και εύλογα πιθανολογείται ότι δεν πρόκειται να έχουν και ουσιαστική, επιτυχή δηλαδή κατάληξη.
      Τέταρτον, προβλέπεται η απλοποίηση διαδικασίας έκδοσης αδειών εγκατάστασης και λειτουργίας με υπουργική απόφαση και όχι με Κοινή Υπουργική Απόφαση και είναι προφανές ότι μ’ αυτήν την απλοποίηση, μ’ αυτήν την αλλαγή στην υπουργική απόφαση αντί για την ΚΥΑ, συντέμνονται κατά σημαντικό ποσοστό οι χρόνοι αντίδρασης της διοίκησης και έκδοσης της απόφασης.
      Πέμπτον, καθίσταται εφικτή η αδειοδότηση των μικρών υδροηλεκτρικών έργων που και αυτά χαρακτηρίζονται ως έργα παραγωγής ηλεκτρικής ενέργειας από ανανεώσιμες πηγές –τα υδροηλεκτρικά έργα- με αυστηρές προδιαγραφές βέβαια, διότι ένα υδροηλεκτρικό έργο μπορεί να επιβαρύνει το περιβάλλον, ιδίως όσον αφορά τη διαχείριση του υδάτινου δυναμικού. Επομένως, θεσμοθετούνται αυστηρές προδιαγραφές…
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, δεν υπάρχει Υπουργός στην Αίθουσα!
      ΠΡΟΕΔΡΕΥΩΝ (Ιωάννης Δραγασάκης): Έφυγε από την Αίθουσα, αλλά θα επανέλθει, κυρία συνάδελφε. Είναι προφανές.
      ΑΘΑΝΑΣΙΑ ΜΕΡΕΝΤΙΤΗ: Εδώ συζητάμε κάτι τόσο σοβαρό και ο Υπουργός δεν είναι στην Αίθουσα. Δεν την αφορά την Κυβέρνηση, φαίνεται.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Θα τα πούμε εμείς για τον Υπουργό και στην πορεία θα συμπληρώσει και αυτός. Να είστε σίγουρη, κυρία συνάδελφε.
      ΠΡΟΕΔΡΕΥΩΝ (Ιωάννης Δραγασάκης): Κυρία συνάδελφε, έχουμε υπ' όψιν μας το θέμα. Ζήτησε άδεια για ένα λεπτό. Είναι πίσω.
      ΑΘΑΝΑΣΙΑ ΜΕΡΕΝΤΙΤΗ: Πάντως, από την ώρα που άρχισε ο κύριος συνάδελφος, δεν είναι εδώ.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Συνεχίζω, κυρία συνάδελφε. Δώστε βάση.
      Επομένως, έλεγα ότι στα μικρά υδροηλεκτρικά θεσπίζονται αυστηρές προδιαγραφές, πρώτον ως προς το μέγεθος, καθώς πρέπει να είναι μικρό και δεύτερον ως προς τις επιπτώσεις στο υδάτινο δυναμικό, δεδομένου ότι ο γνώμονας κατασκευής αυτού του έργου είναι η αειφόρος διαχείριση του υδάτινου δυναμικού της χώρας.
      Το άρθρο 27 Α αναφέρεται στις ρυθμίσεις για τους φωτοβολταϊκούς σταθμούς. Εδώ, προφανής σκοπιμότητα είναι η αύξηση του ποσοστού ενέργειας που παράγεται από φωτοβολταϊκά στο ενεργειακό μας μείγμα. Έχουμε συμφωνήσει όλοι ότι έχουμε πάρα πολύ ήλιο, ηλιοφάνεια, για αξιοποίηση και επομένως πρέπει να επιταχύνουμε τους ρυθμούς για την αύξηση της ενέργειας που παράγεται από φωτοβολταϊκά, αφού διαθέτουμε ως χώρα αυτό το συγκριτικό πλεονέκτημα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Εδώ υπάρχει μία τάση αποκλιμάκωσης της αγοράς με την κατάργηση του επιμερισμού ισχύος που ίσχυε μέχρι τώρα, αλλά επίσης και μία τάση σταθεροποίησης της τιμής για την προσέλκυση επενδυτικού ενδιαφέροντος. Εξασφαλίζεται, δηλαδή, σταθερή εγγυημένη τιμή, τιμολογημένη κατά γερμανικά πρότυπα, για περίοδο είκοσι ετών, όπως προβλέπεται ρητά στο κείμενο του νόμου και στο σκοπό της ασφάλειας των συναλλαγών. Μετά την εικοσαετία προβλέπεται ότι θα υπάρξει σταδιακή πτώση της τιμής, ώστε να υπάρχει και τελικό όφελος στον καταναλωτή.
      Επίσης, προβλέπεται η συνολική εξέταση όλων των αιτήσεων αδειοδότησης και αυτών που υφίστανται χωρίς προηγούμενη γνωμοδότηση της Ρυθμιστικής Αρχής Ενέργειας και μάλιστα με σαφές χρονοδιάγραμμα, με τελευταία, καταληκτική ημερομηνία, μέχρι το Δεκέμβρη του 2009.
      Επιπλέον, γίνεται πρόβλεψη για ειδικό πρόγραμμα ανάπτυξης φωτοβολταϊκών σε κτηριακές εγκαταστάσεις, όπως στέγες και προσόψεις κτηρίων και είναι εδώ σαφής η πρόνοια του νομοθέτη για μεγαλύτερη και ταχύτερη διείσδυση των φωτοβολταϊκών όχι μόνο στην αγορά ενέργειας, αλλά και στην καθημερινότητα του πολίτη. Προφανώς, στόχος είναι κάθε δημόσιο κτήριο να καλύπτει τις ενεργειακές του ανάγκες ή μέρος αυτών με παραγωγή από φωτοβολταϊκά.
      Επίσης, στην παράγραφο 7 προβλέπεται ρητή απαγόρευση των μεταβιβάσεων πριν από την έναρξη λειτουργίας των σταθμών, ώστε να στηριχθούν τα οικονομικά βιώσιμα και τεχνολογικά ώριμα έργα εγκατάστασης φωτοβολταϊκών σταθμών, με στόχο τελικά η εγκατεστημένη ισχύς από φωτοβολταϊκούς σταθμούς να ανέλθει στα τέλη του 2010 στα 200 MW.
      Είναι ένας στόχος εφικτός. Προφανώς, οι στόχοι που πρέπει να «πιάσουμε» μέχρι το 2020 είναι πολύ μεγαλύτεροι. Όμως, νομίζω ότι αν η διαδικασία αδειοδότησης και εγκατάστασης ή λειτουργίας «πιάσει» ένα ρυθμό, τότε από εκεί και πέρα θα πάμε γρηγορότερα προς τους επιδιωκόμενους στόχους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το άρθρο 28 αφορά το διαχειριστή και τη σύνδεση σταθμών παραγωγής ηλεκτρικής ενέργειας από Ανανεώσιμες Πηγές Ενέργειας (ΑΠΕ).
Ο σκοπός σας σ’ αυτό το σημαντικότατο άρθρο είναι η απελευθέρωση του ηλεκτρικού χώρου στο σύστημα, ώστε να καλυφθεί καλύτερα και ευχερέστερα από άλλες πηγές ενέργειας που έχουν προχωρήσει περισσότερο στη διαδικασία αδειοδότησης και εγκατάστασης, ώστε τελικά να πληρωθούν και οι επιδιωκόμενοι στόχοι.  
      Είναι δεδομένο ότι η δυνατότητα απορρόφησης ενέργειας από το σύστημα από σταθμούς ΑΠΕ είναι περιορισμένη. Πρέπει να απελευθερωθεί χώρος στο σύστημα που καταλαμβάνεται από ανενεργούς χρήστες και γι’ αυτό ρυθμίζεται η παρούσα διάταξη. 
      Το μέσο, λοιπόν, είναι η αυτοδίκαιη λύση των προσφορών σύνδεσης στο σύστημα ή το δίκαιο παραγωγής από αυτές, στην αδειοδοτική διαδικασία των οποίων δεν έχει διαπιστωθεί η πρόοδος στην αδειοδότηση. 
      Άρθρο 29, «Ρυθμίσεις για το Διαχειριστή Εθνικού Συστήματος Φυσικού Αερίου Α.Ε.», η λεγόμενη ΔΕΣΦΑ, όπου εδώ θεσπίζεται απλοποίηση διαδικασιών, σχετικά με την κτήση γηπέδων για τη δημιουργία υποδομών και εγκαταστάσεων, στη μεταβίβαση εμπραγμάτων δικαιωμάτων από τη ΔΕΠΑ προς τη ΔΕΣΦΑ. Πρόκειται για αρκετά τεχνική διάταξη. Για να το πω επιγραμματικά, προβλέπεται μία σειρά απαλλαγών από υποχρεώσεις προσκόμισης σειράς εγγράφων και επισύναψης αυτών στη σύμβαση της απόσπασης, ιδίως όσον αφορά κανονιστικές και διοικητικές πράξεις, εγκρίσεις, βεβαιώσεις, υπεύθυνες δηλώσεις κ.λπ.. Σκοπός είναι η απλοποίηση της διαδικασίας.     
      Επίσης, προβλέπεται εξαίρεση για τα ΑΣΦΑ, για τα Ανεξάρτητα Συστήματος Φυσικού Αερίου, τα οποία είτε προκύπτουν από διακρατικές συμφωνίες είτε αφορούν την περίπτωση διαμετακόμισης φυσικού αερίου από ένα κράτος σε ένα άλλο, χωρίς σύνδεση στο κράτος από το οποίο περνούν οι αγωγοί. Και εδώ πέρα προβλέπεται εξαίρεση από τη χορήγηση άδειας διαχείρισης στο σύστημα του ΔΕΣΦΑ, όσον αφορά τη σύνδεση με το Εθνικό Σύστημα Φυσικού Αερίου.   
      Το άρθρο 30 αφορά το ΚΑΠΕ, το Κέντρο Ανανεώσιμων Πηγών Ενέργειας. Εδώ απλά τροποποιείται η διάταξη, ώστε να γίνεται υπόμνηση και για εξοικονόμηση ενέργειας και όχι μόνο για ανανέωση προς πηγές. 
      Οφείλω να πω ότι η εξοικονόμηση ενέργειας είναι η άλλη πλευρά της εξίσωσης της ενέργειας, αυτή που καλύπτει τη ζήτηση και όχι την προσφορά. Την προσφορά την καλύπτουν οι σταθμοί παραγωγής, οι διαδικασίες παραγωγής. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Η ζήτηση έχει να κάνει με εξοικονόμηση και αποδοτικότητα και έχει να κάνει και με την εκπλήρωση οικολογικής συνείδησης εξοικονόμησης ενέργειας στον πολίτη. Είναι ιδιαίτερα σημαντικό και περιμένουμε τη σχετική νομοθετική ρύθμιση. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, πρέπει να ολοκληρώσετε. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Θα ήθελα, όμως, την ανοχή σας, κύριε Πρόεδρε, διότι εδώ πέρα έχουμε τα ουσιαστικότερα ζητήματα.
      Θα έλεγα ότι ιδιαίτερα σημαντικό είναι το άρθρο 33 που αφορά τη ΔΕΗ ΑΕ, όπου επιδίωξη είναι ο εκσυγχρονισμός του παραγωγικού δυναμικού της ΔΕΗ, προκειμένου να ικανοποιηθούν οι περιβαλλοντικές δεσμεύσεις της χώρας και να διατηρηθεί η ασφάλεια του ανεφοδιασμού στο σύστημα. 
      Προβλέπεται διαδικασία καθορισμού παλαιών και προς αντικατάσταση μονάδων, δυνατότητα αποξήλωσης κάποιων από αυτές και βέβαια, παράταση ισχύος προσωρινής άδειας λειτουργίας κάποιων παλαιών μονάδων, η οποία είναι ενιαία και αφορά όλες μέχρι να προβλεφθεί ξεχωριστή αδειοδότηση. 
      Επίσης, θα ήθελα να κάνω ένα σχόλιο στο άρθρο 34 το οποίο έχει πανσπερμία διατάξεων σε μία σειρά από διαφορετικά ζητήματα. 
      Η πρώτη παράγραφος αφορά την Επιτροπή Ανταγωνισμού. Υπάρχει η δυνατότητα παράτασης της θητείας των εν ενεργεία μελών της Επιτροπής και προφανώς σκοπός είναι η εκμετάλλευση της εμπειρίας αυτών. Όμως, αποσύρεται –και αυτό είναι ιδιαίτερα σημαντικό- η διάταξη για το ακαταδίωκτο.
      Και πριν πέσουν οι αγαπητοί συνάδελφοι της Αντιπολίτευσης να εξακοντίσουν μομφές, γιατί το προβλέψαμε στο αρχικό σχέδιο νόμου, εγώ θα ήθελα να πω ότι αυτή ακριβώς είναι η αξία της διαβούλευσης, αυτή ακριβώς είναι η αξία της κοινοβουλευτικής διαδικασίας. 
      Μετά …
      ΑΘΑΝΑΣΙΑ ΜΕΡΕΝΤΙΤΗ: Δηλαδή, καταλάβατε το λάθος σας. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Δεν μπορώ να κάνω λόγο για λάθος ή όχι. Εδώ πέρα προσπαθούμε να βρούμε ποια θα είναι η τελική μορφή του σχεδίου νόμου. Και σ’ αυτό μπορεί να υπάρχουν κι άλλα λάθη. Αυτά θα τα δούμε στην πορεία. Όμως, αυτό προφανώς δεν ήταν σκόπιμο να περιληφθεί.
      Εγώ προσωπικά αισθάνομαι τιμή που είχα τη δυνατότητα να μεταβιβάσω τις αντιρρήσεις κάποιων συναδέλφων προς την ηγεσία του Υπουργείου Ανάπτυξης, η οποία είχε το θάρρος και πήρε την ευθύνη να το αποσύρει. Διότι ακαταδίωκτο σ’ αυτή τη χώρα δεν πρέπει να υπάρχει για κανέναν δημόσιο λειτουργό και αυτό είναι κάτι που πρέπει να καταλάβουμε. 
      Και επομένως…
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, σας παρακαλώ να συνεννοηθούμε, γιατί προφανώς όσο χρόνο θα πάρετε εσείς, θα ζητήσουν και όλοι οι συνάδελφοι. Είμαστε ήδη στα δώδεκα λεπτά. Νομίζω ότι θα έπρεπε να σταματήσετε εδώ. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, με την ανοχή σας, θα ήθελα ακόμα ένα δίλεπτο. 
      ΠΡΟΕΔΡΕΥΩΝ (Ιωάννης Δραγασάκης): Το πρόβλημά μου είναι ότι ο ίδιος χρόνος θα ισχύει για όλους. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Εγώ δεν έχω αντίρρηση.
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Να πω ότι όλοι οι εισηγητές ζητήσαμε από την Πρόεδρο πριν από εσάς να έχουμε παραπάνω χρόνο… 
      ΠΡΟΕΔΡΕΥΩΝ (Ιωάννης Δραγασάκης): Ναι, ναι, το ξέρω, αλλά πρέπει να ελέγξετε τα όρια του χρόνου, ούτως ή άλλως.
	ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Βεβαίως, συμφωνώ απόλυτα. Εξάλλου, δεν προβλέπεται να υπάρχουν και πάρα πολλοί εγγεγραμμένοι ομιλητές. Επομένως, νομίζω ότι μπορούμε να αναπτύξουμε αυτά που θέλουμε στον προβλεπόμενο χρόνο. Είμαστε άλλωστε στο τελευταίο άρθρο του νομοσχεδίου που εξετάζουμε σήμερα. 
	Προχωρώ στη δεύτερη θεσπιζόμενη διάταξη, τα ηλιακά περίπτερα. Είναι μια διάταξη, που, αν θέλετε, αποδεικνύει τη φαντασία στην εξουσία. Προβλέπεται η δυνατότητα τοποθέτησης φωτοβολταϊκών συστημάτων στις στέγες των περιπτέρων. Νομίζω πως έχει σημασία, γιατί οι κατασκευές αυτές γίνονται και όχημα εμπέδωσης οικολογικής συνείδησης στον απλό πολίτη, ο οποίος μπορεί από κοντά να καταλάβει περί τίνος πρόκειται. 
	Τρίτη διάταξη είναι τα βιοκαύσιμα. Εδώ προβλέπεται η απορρόφηση των ποσοτήτων πλεονάζοντος βιοντίζελ για το 2008 μέσα στο 2009 και τούτο, διότι μέσα στο έτος που διανύουμε, δηλαδή το 2009, προβλέπεται να κατατεθεί το νέο νομοθετικό πλαίσιο για τα βιοκαύσιμα. 
	Τέταρτη διάταξη: Επιτρέπεται η προέκταση βιομηχανικών μονάδων σε γήπεδα όμορων νομών και αυτό είναι μία διευθέτηση, αν θέλετε, της κατάστασης, για να υπάρξει ευχερέστερη αντιμετώπιση –διοικητικά, βέβαια- από τις υπηρεσίες διαφορετικών νομαρχιών, στις οποίες υπάγονται διοικητικά τα γειτνιάζοντα οικόπεδα της ίδια βιομηχανικής μονάδας. 
	ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, πρέπει να σταματήσουμε εδώ. Σας ευχαριστώ. 
	ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Δύο διατάξεις ακόμη, κύριε Πρόεδρε. 
	ΠΡΟΕΔΡΕΥΩΝ (Ιωάννης Δραγασάκης): Δεν υπάρχει αυτή η δυνατότητα τώρα. Στη δευτερολογία σας τα υπόλοιπα. Διαφορετικά θα υπάρξει πρόβλημα με τους άλλους εισηγητές. Ευχαριστούμε πολύ, κύριε Παναγιωτόπουλε.
	Η κ. Μερεντίτη έχει το λόγο. 
	ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
	ΠΡΟΕΔΡΕΥΩΝ (Ιωάννης Δραγασάκης): Προτείνω, για να πάει ομαλά η συζήτηση –άλλωστε όλα μπορούν να συζητηθούν και με δευτερολογίες κ.λπ.- να μείνουμε αυστηρά, κυρία συνάδελφε, στα οκτώ συν τέσσερα λεπτά. 
	ΑΘΑΝΑΣΙΑ ΜΕΡΕΝΤΙΤΗ: Όχι, κύριε Πρόεδρε! Δεν γίνεται. Θα πάρουμε όσο χρόνο πήρε και ο κ. Παναγιωτόπουλος.
	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε για την κατανόηση πάντως. Για όνομα του Θεού! 
	ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, όπως είπε και ο κύριος συνάδελφος μιλάμε για την καρδιά του νομοσχεδίου. Αυτό το νομοσχέδιο έχει πολλές καρδιές και πολλά πνευμόνια! Γιατί αν η καρδιά είναι τα φωτοβολταϊκά, η γεωθερμία τι είναι; 
	ΠΡΟΕΔΡΕΥΩΝ (Ιωάννης Δραγασάκης): Ωραία. Έχετε το λόγο, κυρία συνάδελφε. 
	ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, ξεκινώ από το άρθρο 27. Δεν πρόκειται για τη σημαντική παρέμβαση που ανέμενε η αγορά, μια και η γραφειοκρατία παραμένει. Όσο θα εμπλέκονται όλες αυτές οι υπηρεσίες στην αδειοδότηση, το πιο πιθανό είναι να συνεχιστεί η σημερινή κατάσταση με τις ατελείωτες διαδικασίες αδειοδότησης, που αποθαρρύνει τους επενδυτές. 
	Με την τροποποίηση αυξάνονται οι λόγοι που αποτελούν λόγο παράτασης της άδειας παραγωγής, χωρίς την έκδοση άδειας εγκατάστασης. Δυο-τρεις παρατηρήσεις θέλω να κάνω. 
	Παράγραφος 6. Με την αλλαγή που κάνετε φαίνεται ότι δεν απαιτείται τροποποίηση της άδειας παραγωγής και στις περιπτώσεις σταθμών που εντάσσονται σε ειδικά προγράμματα και καθεστώτα. Έτσι είναι; 
	Παράγραφος 8. Με την τροποποίηση καταργείται η απόφαση έκδοσης περιβαλλοντικών όρων. Δεν θέλετε να κάνετε άλλη αλλαγή. 
	Παράγραφος 9. Με την τροποποίηση καταργούνται οι προβλέψεις για έργα που κατασκευάζονται σε προστατευόμενες περιοχές, «NATURA» κ.λπ.. Να μας τα εξηγήσετε. 
	Παράγραφος 14. Αυτή είναι η διάταξη –το είπα και στην Επιτροπή- κολυμβήθρα του Σιλωάμ. «Κουτσοί, στραβοί στον Άγιο Παντελεήμονα» και ό,τι προλάβουμε και όσους προλάβουμε να εξυπηρετήσουμε, χωρίς καμιά πρόβλεψη, χωρίς περιορισμούς, χωρίς προϋποθέσεις. Όποιος έχει λάβει άδεια παραγωγής μπορεί να λάβει άδεια εγκατάστασης και λειτουργίας. Όλα τα μικρά υδροηλεκτρικά -15 MW, γι’ αυτό λέγονται μικρά- εντάσσονται αυτοδικαίως. Όποιος έχει άδεια εγκατάστασης, χρήσης ή λειτουργίας εντάσσεται στο σχέδιο διαχείρισης των υδατικών πόρων. 
      Υπάρχουν περιπτώσεις κατά τις οποίες οι άδειες εγκατάστασης έχουν εκδοθεί χωρίς μελέτη περιβαλλοντικών επιπτώσεων ή χωρίς την έγκριση της μελέτης. Έχουμε ένα τέτοιο παράδειγμα, κύριε Υπουργέ, στο Νομό μου, στο Δήμο Μαλακασίων. Εκδικάστηκε και χθες η υπόθεση. Θέλω να απαντήσετε σε αυτό, γιατί είναι πάρα πολύ σημαντικό. Αν δεν είναι φωτογραφική η διάταξη –επιτρέψτε μου να το πω, γιατί είναι γραμμένη στο πόδι- εμείς ζητάμε να επαναδιατυπωθεί και να λέτε «εφόσον έχει ολοκληρωθεί η διαδικασία περιβαλλοντικής αδειοδότησης με την έκδοση πράξης περιβαλλοντικών όρων και η εγκατεστημένη ισχύς τους δεν υπερβαίνει».	
      Είναι πολύ σοβαρό. Γι’ αυτό θα σας πρότεινα, κύριε Υπουργέ –είναι εδώ και ο Πρόεδρος της Επιτροπής μας- μία μέρα να συζητήσουμε γιατί υπάρχουν αντιδράσεις σε αυτά τα μικρά υδροηλεκτρικά φράγματα από τις τοπικές κοινωνίες. Να δούμε πώς το όποιο κέρδος θα μετακυλύεται στους κατοίκους είτε μέσω των δημοτικών τελών κ.λπ., για να προχωρήσουμε και αυτόν τον τομέα, που είναι πολύ σημαντικός για την προστασία του περιβάλλοντος και για την παραγωγή ενέργειας. 
      Τέλος, ως προς την παράγραφο 12, νομίζω πως έχει δίκιο η ΔΕΗ. Όντως μπαίνουν εμπόδια και υπάρχει άδικη επιβάρυνση, επειδή μας ενδιαφέρει να διευκολύνουμε, να δίνουμε κίνητρα και όχι να προσθέτουμε βάρη. 
      Είναι γεγονός ότι υπάρχει διαφορετική μεταχείριση των ΑΠΕ. Δηλαδή τα φωτοβολταϊκά δεν πληρώνουν το 3% που πληρώνουν τα αιολικά πάρκα. Να το δούμε αυτό, γιατί μπορεί να θεωρηθεί μία διακριτική μεταχείριση. Η διάταξη είναι αντίθετη προς το Σύνταγμα, γιατί αντιμετωπίζει τα έργα ανανεώσιμων πηγών ενέργειας με διαφορετικό τρόπο. Εάν είναι έτσι, είναι σωστό αυτό που ισχυρίζεται η ΔΕΗ ότι υπάρχει δηλαδή αντίθεση με το Σύνταγμα. Και τούτο, γιατί εάν στις προστατευόμενες περιοχές του άρθρου 18 του ’86 υπάρχουν και άλλες ΑΠΕ, τότε το δίκαιο θα ήταν ό,τι ισχύει για τους υδροηλεκτρικούς να ισχύει και για τις λοιπές ΑΠΕ. 
      Όσον αφορά το άρθρο 27Α΄ για τα φωτοβολταϊκά, το είπα όσες φορές μίλησα για το νομοσχέδιο, για μας το ΠΑΣΟΚ, η ενέργεια είναι εθνική υπόθεση και γι’ αυτό δεν αρκούμαστε στην κριτική. Σας κάναμε και σας κάνουμε προτάσεις που βελτιώνουν, συμπληρώνουν τα κενά που διαπιστώνουμε ότι έχει το νομοσχέδιο γι’ αυτό το πολύ κρίσιμο θέμα για το μέλλον της χώρας. 
      Το παρόν άρθρο δεν είναι προϊόν εξαντλητικής διαβούλευσης που ούτε εδράζεται σε εμπεριστατωμένες μελέτες και αναλύσεις. Δεν δίνει λύση στα θέματα εκείνα που υπήρχαν. Τέσσερα είναι τα θέματα που διαπραγματεύεται. Η τιμολόγηση, η απαγόρευση μεταβίβασης αδειών, τα θέματα εγκατάστασης των φωτοβολταϊκών και χρονοδιάγραμμα.
      Ως προς την τιμολόγηση θα λέγαμε ότι είναι σωστή, τα κόστη όμως που παρουσιάζετε στον πίνακα, δεν φαίνεται από πού προέκυψαν. Προέκυψαν από κάποια μελέτη; Θα πρέπει να τροποποιηθεί η παράγραφος 4 και να λέμε ότι ανά διετία η ΡΑΕ θα μελετά,  για να μπορέσουν έτσι να ελέγχονται και οι πρόοδοι, αλλά και τα τυχόν προβλήματα που παρουσιάζονται. ΄Ετσι θα μπορεί, να γίνεται μία διαβούλευση, και οι εμπλεκόμενοι φορείς να ενημερώνονται και έτσι να πορεύονται.
      Προτείνω ακόμη, οι τιμές του πίνακα να ισχύουν για δύο χρόνια, αλλά να ξεκινάνε μετά από δύο χρόνια. Δηλαδή, να υπάρχει μία μεταβατική περίοδος, για να μπορούν να προγραμματίζονται σωστά.
      Ως προς το δεύτερο τώρα. Τα όρια, κύριε Υπουργέ, είναι αδύνατον να επιτευχθούν. Έχουμε μία εμπειρία και έχουμε δει πώς πάει μέχρι τώρα η ΡΑΕ. Εάν θέλουμε πράγματι να υπάρξουν επενδύσεις, τότε ο μόνος δρόμος είναι να αρθούν τα γραφειοκρατικά εμπόδια. Πρέπει να πάψουν να χρειάζονται τόσες πολλές υπογραφές, που μπορεί η μία να ακυρώνει την άλλη, εγκύκλιοι κ.λπ., όλη αυτή η ταλαιπωρία. Εμείς λέμε, το κράτος να αποφασίζει κατ’ αρχάς σε ποια περιοχή και ποια είδη ΑΠΕ πρέπει να γίνουν. Κατόπιν να ορίζει τις συγκεκριμένες περιοχές, να δημοπραττεί την άδεια. Δηλαδή για να μην χρονοτριβώ, το παράδειγμα της Πορτογαλίας δεν θα κουραστώ να το επαναλαμβάνω, είναι πολύ σωστό και είναι απλό να το αντιγράψουμε.
      Εάν θέλουμε να έχουμε ΑΠΕ και φωτοβολταϊκά, πρέπει να έχουμε ένα αυστηρό χρονικό όριο που θα πρέπει να ολοκληρώνεται μία αδειοδότηση, για να διευκολύνουμε επαναλαμβάνω τους επενδυτές, π.χ. δώδεκα μήνες.
      Το τρίτο τώρα. Από μία πρώτη ανάγνωση είναι σωστό, γιατί αποτρέπει το παρεμπόριο των αδειών. Όμως, επιτρέπεται η πώληση των εταιρειών που έχουν άδεια και έτσι, πρέπει να δούμε και αυτόν τον τομέα πώς θα το κάνουμε. Θα μου πείτε πώς; Αυτό που μπορεί να γίνει κατ’ αρχάς είναι να υπάρχει αυτό που σας είπα, ένα συγκεκριμένο χρονοδιάγραμμα έγκρισης της άδειας, αλλιώς να μην υπάρχει θέμα. Και έτσι θα πατάξουμε και το εμπόριο. 
      Καθορίζετε σ’ αυτό το νομοσχέδιο τα χρονοδιαγράμματα που θα εξεταστούν και θα αξιολογηθούν οι εκκρεμούσες αιτήσεις, αλλά δεν λέτε εάν θα επιτραπεί η κατάθεση νέων αδειών. Εμείς πιστεύουμε ότι η κατάθεση νέων αδειών θα αποτρέψει και την αθέμιτη κερδοσκοπία με την εμπορία αδειών. 
      Πάμε τώρα σε αυτό που εγώ νομίζω ότι εξορίζετε στην κυριολεξία την οικιακή κατανάλωση, την ιδιόχρηση, που εκεί θα μπορούσε να είναι και η μεγαλύτερη παραγωγή ηλεκτρικής ενέργειας. 
      Έτσι, λοιπόν, η αίτηση για την εγκατάσταση ενός μικρού φωτοβολταϊκού στην ταράτσα ενός σπιτιού, πρέπει να συνοδεύεται από υπεύθυνες δηλώσεις αναθέσεων, αναλήψεων, επιβλέψεων του έργου, τοπογραφικό διάγραμμα, οδοιπορικό διάγραμμα κάλυψης, σχέδια κατόψεων κ.λπ.. Δηλαδή για ένα έργο ενός KW το οποίο για να εγκατασταθεί χρειάζεται 6.500 ευρώ περίπου, το φορτώνετε με 12.000 επιπλέον έξοδα μελέτης και ξανά μελέτης. Δηλαδή τριπλασιάζετε τον προϋπολογισμό του. Δηλαδή δεν υπάρχει περίπτωση να γίνει.
      Μας διαβεβαιώνετε ότι όλα αυτά θα τακτοποιηθούν με ΚΥΑ κ.λπ.. Εμείς απαιτούμε εδώ και τώρα να το ξεκαθαρίσετε. Μπορούν να εγκατασταθούν σε κάθε στέγη φωτοβολταϊκά πάνελ που θα πρέπει να απαλλάσσονται απ’ όλα αυτά που σας λέω.
      Πρέπει να βοηθούμε τον τομέα, κύριε Υπουργέ και όχι να τον αποθαρρύνουμε. 
      Θα μπορούσαμε επίσης να δώσουμε και ένα πρόσθετο φορολογικό όφελος πέρα από τα 700 ευρώ. Παραδείγματος χάριν ας θυμηθούμε τι έγινε με τους ηλιακούς θερμοσίφωνες. Είναι ένα παράδειγμα πάρα πολύ απλό. Μπορούμε να το εφαρμόσουμε. Το ζητούμενο είναι να ενσωματώσουμε τα φωτοβολταϊκά ως δομικό στοιχείο και στα υπάρχοντα κτήρια και πρώτα και κύρια στα δημόσια, στις μονοκατοικίες αλλά και στα νεοαναγειρόμενα κτήρια. Έτσι θα μπορέσουμε να λύσουμε εν μέρει ένα πρόβλημα. 
      Τέλος να δούμε πως θα γίνεται ο συμψηφισμός της παραγόμενης ενέργειας. Δηλαδή, να υπάρχει ένας δεύτερος καταμετρητής που θα μετράει και θα αφαιρεί αυτό που θα παράγεται από τα φωτοβολταϊκά. Δεν πιστεύω ένας ιδιώτης που θα βάλει ένα φωτοβολταϊκό σύστημα να πρέπει να κάνει έναρξη επιτηδεύματος και να διαθέτει δελτίο παροχής εργασιών. Άλλο μπέρδεμα. Προτείνουμε, λοιπόν, να προβλεφθούν κίνητρα, ώστε να αναπτυχθεί ο τομέας της κατασκευαστικής φωτοβολταϊκών πάνελ στη χώρα μας, να ακολουθήσουμε το παράδειγμα της Πορτογαλίας, να αξιοποιηθούν εγκαταλελειμμένες αγροτικές εκτάσεις άγονες ορεινές περιοχές και ερημονήσια, να προβλεφθεί ειδική μέριμνα, ώστε να προστατεύεται ο καταναλωτής πιθανόν από μελλοντικές υπέρογκες αναπροσαρμογές του τέλους ΑΠΕ. 
      Το άρθρο 33 αφορά τη ΔΕΗ. Όσον αφορά στην πρόβλεψη για την αντικατάσταση παλαιών μονάδων αν δεν βάλουμε και τον όρο το ποιες μονάδες θα αντικαταστήσει η ΔΕΗ, νομίζω ότι είναι δώρον άδωρον. 
      Η παράταση που προβλέπεται στην παράγραφο 2 αν και οφείλεται σε υπαιτιότητα της ΔΕΗ νομίζω ότι είναι αυτονόητη. Φρονώ ότι ο αντικειμενικός στόχος που είναι η αντικατάσταση, δεν επιτυγχάνεται και αυτό σημαίνει μεγάλη επιβάρυνση του καταναλωτή. 
      Στο άρθρο 33, παράγραφο 1, προτείνω εκεί που λέει «άνευ περιορισμού ισχύος», να προστεθεί η φράση «η ΔΕΗ ΑΕ υποβάλει παράλληλα αίτηση για την έκδοση νέας άδειας και τον καθορισμό των παλαιών προς αντικατάσταση». Αυτό είναι πάρα πολύ σοβαρό, για να ορίζει η ΔΕΗ ποιες θα αντικαταστήσουν. Διότι δεν θα το κάνει αλλιώς. 
      Τέλος, η προθεσμία 31/12/2013 είναι πολύ ελαστική, καθώς η ΔΕΗ δεν πρόκειται να πιεστεί να βγάλει τις άδειες εάν δεν έχει αυτόν τον χρονικό ορίζοντα. Προτείνουμε το 210 ή το 211. Σε κάθε περίπτωση η ενιαία άδεια παραγωγής δεν δύναται να επεκταθεί μέχρι τις 31/12/2003. Η ίδια η ΔΕΗ διεκδικεί αυξήσεις που μπορεί να προσεγγίσουν 30% με 40%, επειδή έχει τις παλαιές ρυπογόνες μονάδες, χωρίς όμως να κάνει τίποτα για να είναι συνεπής στις περιβαλλοντικές της υποχρεώσεις. 
      Στην παράγραφο 2 του άρθρου 33 γίνεται διακριτική μεταχείριση της ΔΕΗ, αφού δίνεται κατά παρέκκλιση των σχετικών διαδικασιών άδεια για όλες τις μονάδες της, προκειμένου να καταστεί δυνατή η ολοκλήρωση της χρονοβόρας διαδικασίας έκδοσης των ξεχωριστών αδειών λειτουργίας των εν λόγω μονάδων.
       Η εν λόγω παράταση δικαιολογείται για λόγους δημοσίου συμφέροντος, αν και οι ιδιώτες την ίδια διαδικασία θα ακολουθήσουν. 
      Πάμε τώρα στο άρθρο 29 και στο άρθρο 31. Πρόκειται για τη συνήθη πρακτική των τελευταίων ετών για να παρακάμπτεται το ΑΣΕΠ. Τι να σχολιάσω; 
      Στο άρθρο 33 είναι οι διάφορες διατάξεις. Παρατείνεται η άδεια της «ΛΑΡΚΟ» 2010. Δεδομένου ότι η κατάσταση της βιομηχανίας είναι κακή, ενώ η αγορά του νικελίου είναι σε κρίση, η τιμή πέφτει -και μην ξεχνάμε ότι στην επιχείρηση εργάζεται τόσος κόσμος- αναγκαζόμαστε να το δεχθούμε, περιβαλλοντικά όμως είναι λάθος. 
      Για το λόγο αυτό θα ήθελα να σας ρωτήσω, κύριε Υπουργέ, τι εχέγγυα προέρχονται, έστω σταδιακά, ότι η «ΛΑΡΚΟ» θα συμμορφωθεί με τις περιβαλλοντικές ρυθμίσεις. 
      Η παράγραφος 2 α αφορά στο θέμα των περιπτέρων των φωτοβολταϊκών συστημάτων. Λύσαμε όλα τα θέματα της αγοράς, τα περίπτερα μας μάραναν! Δεν νομίζω ότι χρειάζεται περαιτέρω σχόλιο. 
      Η παράγραφος 6 αφορά το ΙΓΜΕ. Έχετε συζητήσει και έχετε συμφωνήσει. Είναι θέμα του πως θα χρησιμοποιηθεί το αποθεματικό για το ασφαλιστήριο της Εθνικής. Δεν νομίζω ότι θα πρέπει κι εδώ να υπάρξει εμπαιγμός προς τους εργαζόμενους. 
      Όσον αφορά στην παράγραφο 7 θεωρούμε ότι η ρύθμιση είναι απολύτως λογική. 
      Όσον αφορά στην παράγραφο 9 η θεσμοθέτηση συντονιστή, άντε πάλι,  φωτογραφία κάποιου, golden boy και μου κάνει εντύπωση πως ο κ. Καραμανλής μας μίλησε για περιορισμό του σπάταλου κράτους της Δεξιάς. Κι εγώ βλέπω συνεχώς να αυξάνεται το σπάταλο κράτος. Θα τα πούμε. Είδα και κάτι τροπολογίες που μας καταθέσατε. 

     Για τις προσλήψεις στις ΡΑΕ ανακρούσατε πρύμναν, όπως είδα. Βέβαια, πάλι θα βάλετε τους δικούς σας. Εύχομαι να κάνουν τη δουλειά σωστά, γιατί το χρειαζόμαστε όλοι. 
     Άρθρο 30, ΚΑΠΕ. Εδώ μας ζητάτε να σας δώσουμε λευκή επιταγή να τα κανονίζετε εσείς όπως βολεύεστε. Πρόκειται για εν λευκώ ανάθεση ρύθμισης των βασικών θεμάτων του ΔΣ του ΚΑΠΕ στους Υπουργούς, που θεωρώ ότι συνιστά ανεπίτρεπτη παραίτηση του νομοθέτη από την εξουσία του να προσδιορίζει το γενικό πλαίσιο της παρεχόμενης εξουσιοδότησης. 
     Το άρθρο 32 είναι πάλι για να εξυπηρετηθούν κάποιοι «ζηλωτές» της παράταξής σας πλουσιοπάροχα. 
     Επειδή έχει περάσει ο χρόνος και προσπαθώ να είμαι συνεπής, θα κάνω μία παρατήρηση για το άρθρο 34. Κύριε συνάδελφε, αναγνωρίζω την προσπάθειά σας με πολύ σεβασμό, αλλά εδώ πρέπει να πούμε -το είπα και στον κύριο Υπουργό όταν καταδέχτηκε να εμφανιστεί στη Βουλή κατά τη συζήτηση αυτού του τόσο μεγάλης εθνικής σημασίας νομοσχεδίου- ότι σημασία έχει ότι μέχρι και στο παρά πέντε τολμήσατε να φέρετε ένα τέτοιου είδους άρθρο και να ζητάτε τέτοιου είδους απαλλαγές, που δεν έχει ούτε ο Πρόεδρος της Δημοκρατίας. Βεβαίως είχαμε τις καταγγελίες από συνδικάτα και όχι μόνο –τις είχατε και εσείς και όλοι κατανοούμε- αλλά δεν θα κουραστώ να λέω ότι τολμήσατε να το υποστηρίξετε και στην επιτροπή. 
     Υπάρχει, επίσης, μια τροπολογία την οποία έχετε καταθέσει και για την οποία σας λέω να την ξαναδείτε, γιατί κάτι τέτοιο μυρίζομαι και εκεί. 
     Βεβαίως και καταψηφίζουμε τα συγκεκριμένα άρθρα, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ).
      ΠΡΟΕΔΡΕΥΩΝ (Ιωάννης Δραγασάκης): Σας ευχαριστούμε. 
     Το λόγο έχει ο κ. Αλυσανδράκης, εισηγητής του Κομμουνιστικού Κόμματος Ελλάδας. 
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε. 
     Τα άρθρα που εξετάζουμε, περιέχουν ένα τεράστιο πλήθος ρυθμίσεων, προσθήκες σε προηγούμενα νομοθετήματα, αλλαγές σε προηγούμενα νομοθετήματα. Πρακτικά στο σύνολό τους έχουν διαχειριστικό χαρακτήρα μιας πολιτικής προς την οποία, όπως και στην επί της αρχής συζήτηση, αλλά και στη χθεσινή συζήτηση επί του Α΄ και του Β΄ κεφαλαίου του νομοσχεδίου, το Κομμουνιστικό Κόμμα Ελλάδας είναι εντελώς αντίθετο –δεν θα επαναλάβω εδώ τους λόγους. 
     Κατά συνέπεια, κύριε Πρόεδρε, δεν νομίζω ότι θα χρειαστώ και πάρα πολύ χρόνο για να σχολιάσω αυτό το πλήθος των άρθρων. Θα πω από την αρχή ότι δεν μπορούμε να ψηφίσουμε κανένα από αυτά. Εν τούτοις, κοιτάζοντας τα άρθρα αυτά, βρίσκει κάποιος ορισμένα ενδιαφέροντα πράγματα, τα οποία θα ήθελα να επισημάνω. 
     Στην παράγραφο 1 του άρθρου 27 βλέπει κάποιος ότι μπορεί να γίνουν δραστηριότητες παραγωγής ενέργειας, χωρίς να υπάρχει η αναγκαιότητα να τηρηθεί η διαδικασία για προκαταρκτική περιβαλλοντική εκτίμηση και αξιολόγηση, δηλαδή υποτίθεται ότι χρησιμοποιούμε μορφές ενέργειας φιλικές προς το περιβάλλον και εκ προοιμίου θεωρούμε ίσως ότι δεν χρειάζεται να μας απασχολήσουν τυχόν περιβαλλοντικές επιπτώσεις. 
     Στην παράγραφο 11 του ίδιου άρθρου φαίνεται ότι το Κέντρο Ανανεώσιμων Πηγών Ενέργειας έχει περίσσεια προσωπικού, ενώ η Γενική Διεύθυνση Ενέργειας του Υπουργείου Ανάπτυξης έχει έλλειψη προσωπικού και γι’ αυτό προβλέπεται η μετακίνηση από τη μία δραστηριότητα στην άλλη. 
     Στην παράγραφο 12 καταλαβαίνει κανείς ότι μπορεί να φτιαχτούν υδροηλεκτρικοί σταθμοί σε προστατευόμενες περιοχές. Θυμηθείτε και αυτό που είπα πριν από λίγο σε σχέση με το πόσο σεβόμαστε το περιβάλλον, όταν υποτίθεται ότι χρησιμοποιούμε μορφές ενέργειας φιλικές προς το περιβάλλον. Ο όρος για να γίνουν υδροηλεκτρικοί σταθμοί σε προστατευόμενες περιοχές, είναι να πληρώσει κάποιος το 1% της τιμής της ηλεκτρικής ενέργειας που θα παράσχει στο διαχειριστή του συστήματος. 
     Μια παρόμοια νοοτροπία φαίνεται και στην παράγραφο 14, όπου αναιρείται το λεγόμενο «Πρόγραμμα Ανάπτυξης υδατικών πόρων» ή «Σχέδιο Διαχείρισης περιοχών λεκάνης απορροής ποταμών», στο βαθμό που μπορούν να γίνουν έργα χωρίς την ύπαρξη τέτοιου προγράμματος ή τέτοιων σχεδίων διαχείρισης. 
     Για το άρθρο 27Α , τις ρυθμίσεις δηλαδή για τους φωτοβολταϊκούς σταθμούς, είπα νομίζω αρκετά στην επί της αρχής συζήτηση. Εμείς βεβαίως δεν είμαστε καθόλου αντίθετοι στην αξιοποίηση των φωτοβολταϊκών μεθόδων παραγωγής ηλεκτρικής ενέργειας. Με αυτό που είμαστε κατηγορηματικά αντίθετοι, είναι η εμπορευματοποίηση της διαδικασίας αυτής και η σκανδαλώδης εύνοια προς τους ιδιώτες επιχειρηματίες και στο επίπεδο της χρηματοδότησης της εγκατάστασης και στο επίπεδο των υψηλών τιμών. 
     Θα επαναλάβω εδώ κάτι που ειπώθηκε αρκετές φορές, δηλαδή ότι οι τιμές στην Ελλάδα, που βρίσκεται σε νοτιότερο γεωγραφικό πλάτος, είναι σημαντικά μεγαλύτερες από τις τιμές στη Γερμανία, που βρίσκεται αρκετά πιο βόρεια, καθώς και το επίσης σκανδαλώδες ότι οι παραγωγοί έχουν μια εξασφαλισμένη αγορά για είκοσι χρόνια, όπως περιγράφει το άρθρο 27Α. 
     Δεν βλέπουμε χωρίς ενδιαφέρον τη δυνατότητα να υπάρχουν φωτοβολταϊκά σε κτήρια για τις ενεργειακές ανάγκες των κτηρίων. Εν τούτοις, πρέπει να εξασφαλιστεί μια απλουστευμένη διαδικασία, χωρίς ιδιαίτερο οικονομικό κόστος για να έχει πραγματικά δυνατότητα εφαρμογής αυτή η διάταξη που περιγράφεται στην παράγραφο 8 του άρθρου 27Α. 
     Το άρθρο 28 είναι διαχειριστικού χαρακτήρα και δεν έχουμε κάτι να προσθέσουμε πέρα από το ότι διαφωνούμε. 
     Το άρθρο 29 –το ανέφερα και στη συζήτηση επί της αρχής- διαχωρίζει τη διανομή από την παραγωγή αερίου, τη ΔΕΣΦΑ από τη ΔΕΠΑ. Είναι στην κατεύθυνση της παραπέρα ιδιωτικοποίησης–εμπορευματοποίησης και κατά συνέπεια είμαστε καθαρά αντίθετοι. 
     Το άρθρο 30 που μετονομάζει το Κέντρο Ανανεώσιμων Πηγών Ενέργειας, είναι διαχειριστικού χαρακτήρα και αυτό, όπως και το άρθρο 31 για τη ΔΕΠΑ. 
     Για το άρθρο 32, για το Συμβούλιο Εθνικής Ενεργειακής Στρατηγικής, σημειώνουμε ότι στην παράγραφο 4 προβλέπονται ειδικές πρόσθετες αμοιβές για ειδικούς επιστήμονες. Ένα είδος πριμ παραγωγικότητας δηλαδή; Είμαστε αντίθετοι σε τέτοιες διατάξεις. 
     Το άρθρο 33 επίσης έχει διαχειριστικό χαρακτήρα. 
     Φθάνουμε στο άρθρο 34, όπου εδώ και αν έχουμε μια συλλογή από ετερόκλητες εν πολλοίς ρυθμίσεις. Μας διαβεβαίωσε ο κύριος Υπουργός ότι αποσύρονται τα περί ασυλίας των μελών της Επιτροπής Ανταγωνισμού, όμως ταυτόχρονα μας είπε ότι το γενικότερο ζήτημα της Επιτροπής Ανταγωνισμού θα ρυθμιστεί σε επόμενη νομοθετική πρόταση. Και αναρωτιόμαστε, κύριε Υπουργέ, μήπως και αυτό το κομμάτι για την ασυλία των μελών της Επιτροπής Ανταγωνισμού έρθει με ένα καινούργιο περιτύλιγμα. 
     Να σημειώσω στην παράγραφο 2 τα περίπτερα. Και εδώ δεν έχουμε αντίρρηση, αρκεί να είναι υλοποιήσιμο αυτό το οποίο εμφανίζεται. 
     Στην παράγραφο 6 για το ΙΓΜΕ και την αθέτηση της υπόσχεσης του Υπουργείου προς τους εργαζόμενους για χρηματοδότηση συμπληρωματικής ασφάλισής τους, εμείς θεωρούμε ότι δεν πρέπει οι εργαζόμενοι να χρειάζονται συμπληρωματική ασφάλιση, αλλά από τη στιγμή που υπήρχε μια τέτοια υπόσχεση από τη μεριά του Υπουργείου, έπρεπε να τηρηθεί. 
     Για τη «ΛΑΡΚΟ» τελικά από ό,τι βλέπω, είναι μέχρι το 2013 η παράταση της άδειας. Είναι πιο λογικό αυτό από το 2010 που υπήρχε στην προηγούμενη  μορφή του κειμένου που είχαμε πάρει στην Επιτροπή, αλλά σε κάθε περίπτωση μπαίνει ένα ζήτημα πόσο θα είναι εξασφαλισμένοι οι εργαζόμενοι στη «ΛΑΡΚΟ», δεδομένων και των απολύσεων που είχαμε το τελευταίο διάστημα. 
    Είχα τονίσει για την παράγραφο 9 ότι η σύμπτωση του Εθνικού Συντονιστή για την έρευνα και την τεχνολογία με την παρακολούθηση της στρατηγικής της Λισαβόνας, δείχνει καθαρά ότι η Κυβέρνηση θεωρεί ότι όλη η στρατηγική, σε εθνικό επίπεδο, για την έρευνα και την τεχνολογία ταυτίζεται με τη στρατηγική της Ευρωπαϊκής Ένωσης για τη Λισαβόνα, διαπίστωση σημαντική πολιτικά για εμάς.
    Τέλος, στην παράγραφο 10 έχουμε την ίδρυση είκοσι θέσεων με σύμβαση εργασίας ιδιωτικού δικαίου για τη Γραμματεία της ΡΑΕ. Νομίζουμε ότι η ΡΑΕ θα υπάρχει για κάποιο χρονικό διάστημα και η Γραμματεία της επίσης. Είναι θέσεις που καλύπτουν διαρκείς ανάγκες. Είμαστε άκρως αντίθετοι με συμβάσεις εργασίας ιδιωτικού δικαίου.
    Επαναλαμβάνω, ότι δεν θα ψηφίσουμε κανένα από τα άρθρα που εξετάζουμε σε αυτήν τη συνεδρίαση.
    Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς. Κι ευχαριστούμε ιδιαίτερα για την κατανόηση σε ό,τι αφορά στο θέμα του χρόνου.
      Το λόγο έχει η κ. Αμμανατίδου εκ μέρους του ΣΥΡΙΖΑ για οκτώ λεπτά.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε.
      Κύριε Υπουργέ, αφού μιλάμε για ένα νομοσχέδιο που έχει να κάνει με τις ανανεώσιμες πηγές ενέργειας, θα πρέπει να μιλήσουμε και για την εξοικονόμηση ενέργειας. Πρωτίστως, λοιπόν, θα πρέπει να προχωρήσει ο ενεργειακός σχεδιασμός των κτηρίων, πρώτα στα δημόσια κτήρια και το ίδιο να γίνει με τις βιομηχανίες και τις βιοτεχνίες. Αυτό, βέβαια, θα βοηθήσει στο να μειωθούν οι ρύποι, καθώς και στο μεγάλο φαινόμενο των κλιματικών αλλαγών.
      Όσον αφορά στο άρθρο 27 –μπαίνοντας, δηλαδή, στην τρίτη ενότητα που συζητούμε σήμερα- είχα πει και στην Επιτροπή ότι εμείς είμαστε υπέρ της κατάργησης της άδειας παραγωγής και ενσωμάτωσής της στην άδεια λειτουργίας, διότι αυτό αίρει κατά μία έννοια τη γραφειοκρατία που τόσο έντονη είναι στη χώρα μας.
      Στο άρθρο 27, παράγραφος α’, θεωρούμε ότι πρέπει να διαφυλαχθεί και ο επενδυτής και ο κρατικός προϋπολογισμός. Το άρθρο 27, παράγραφος α’, έρχεται να διορθώσει στρεβλώσεις που παρατηρήθηκαν ως συνέπεια του προηγούμενου νόμου. Πρέπει, όμως, να βελτιωθεί πολύ, έτσι ώστε να επιτυγχάνεται η άρση των γραφειοκρατικών εμποδίων, η αποφυγή της κερδοσκοπίας σε μεγάλα έργα, να δίδονται διευκολύνσεις για τα μικρά έργα σε κατοικίες και βέβαια να μπορεί η ΡΑΕ να κάνει άμεση αξιολόγηση των εκκρεμουσών αιτήσεων με συγκεκριμένα κριτήρια αξιολόγησης.
      Η ΡΑΕ πρέπει να ενισχυθεί μέσω ΑΣΕΠ, για να μπορεί να φέρει σε πέρας τη διαδικασία αξιολόγησης του προβλεπόμενου χρονοδιαγράμματος. Πρέπει να δούμε αν μπορούμε να αξιοποιήσουμε εγκαταλελειμμένες αγροτικές εκτάσεις, άγονες ορεινές περιοχές, μικρές νησιωτικές περιοχές στην Ελλάδα με φωτοβολταϊκά πάρκα, που θα διασυνδέονται με το εθνικό και ηπειρωτικό δίκτυο, προκειμένου έτσι να ενισχυθεί η εγχώρια παραγωγή ηλεκτρισμού, αλλά και να έχουμε ελπιδοφόρα μηνύματα για την αναζωογόνηση της υπαίθρου.
      Στη χώρα μας θα έπρεπε να έχει αναπτυχθεί ο τομέας κατασκευής φωτοβολταϊκών πάνελ από εγχώριες βιομηχανίες. Σημαντικό ρόλο θα μπορούσαν να παίξουν και εταιρείες όπως η «ΠΥΡΚΑΛ», την οποία δυστυχώς την έχετε απαξιώσει, ενώ θα μπορούσε να αναπτύξει δραστηριότητα στα φωτοβολταϊκά πάνελ, γεγονός που θα είχε και το θετικό αποτέλεσμα της δημιουργίας νέων θέσεων εργασίας.
      Να περάσω στο άρθρο 30 που αφορά το ΚΑΠΕ. Το Σωματείο Εργαζομένων ζητά να αποσυρθούν από το παρόν σχέδιο νόμου οι παράγραφοι 3 και 4 του άρθρου 30 και να παραμείνει η παράγραφος 3 του άρθρου 10 του ισχύοντος προεδρικού διατάγματος. Να περιγράφεται η οργανωτική διάρθρωση του ΚΑΠΕ. Να καθορίζονται οι αρμοδιότητες των οργάνων, καθώς και τα καθήκοντα του προσωπικού. Να προστεθεί μία ρύθμιση για την εκπροσώπηση των εργαζομένων στο ΔΣ. Να εξασφαλιστούν σταθεροί οικονομικοί πόροι, προκειμένου το ΚΑΠΕ να προγραμματίζει τους στόχους του, να διατηρήσει τις θέσεις εργασίας και να καλυφθεί εξ ολοκλήρου η μισθοδοσία τους από την κρατική χρηματοδότηση.
      Το άρθρο 31 αφορά τη ΔΕΠΑ. Επισημαίνουμε τους εξαιρετικά βραδείς ρυθμούς με τους οποίους αναπτύσσονται τα δίκτυα διανομής φυσικού αερίου. Σήμερα καλύπτονται μόνο τετρακόσιες χιλιάδες καταναλωτές, που αφορούν λιγότερο από το 20% της εισαγόμενης ποσότητας.
      
      
     

      Το υπόλοιπο καταναλώνεται στην ηλεκτροπαραγωγή όπου περίπου το 50% είναι απώλειες. Αν θέλουμε να αυξήσουμε την ενεργειακή αποδοτικότητα της χώρας μας πρέπει να αυξηθούν με πολύ ταχύτερους ρυθμούς οι ποσότητες του φυσικού αερίου, για άμεσες χρήσεις και βέβαια να στηριχθεί η συμπαραγωγή που αναπτύξαμε στο κεφάλαιο Α. 
      Η εμπειρία  από την προηγούμενη δεκαετία δείχνει για άλλη μια φορά πόσο κακή επιλογή είναι να υλοποιούνται μεγάλα επενδυτικά σχέδια εθνικής σημασίας, μέσω των ιδιωτικών κεφαλαίων. Με τις ρυθμίσεις του παρόντος νόμου δεν αντιμετωπίζεται αυτό το σοβαρό πρόβλημα. 
      Το άρθρο 33 δεν το στηρίζουμε, όπως ήδη το είχα πει στην εισήγησή μου επί της αρχής. Η συνεχιζόμενη πολιτική του Υπουργείου Ανάπτυξης, να χορηγεί ενιαία άδεια για το σύνολο των μονάδων της ΔΕΗ ΑΕ, δεν συμβιβάζεται με το Εθνικό και Κοινοτικό Δίκαιο. Το καθεστώς εξαίρεσης της ΔΕΗ από την άδεια λειτουργίας, υπάρχει από το 1985. Η ενιαία άδεια συνδέεται και με άλλα προνόμια. Επειδή η παραγωγή ενέργειας καταναλώνει σημαντική ποσότητα ύδατος η ΔΕΗ έχει το δικαίωμα να προτείνει μόνη της τα έργα της για ένταξη στα προγράμματα ανάπτυξης υδατικών πόρων, ένα προνόμιο που έχουν μόνο Υπουργεία και ΕΟΤ. Μετά την ψήφιση αυτού του νομοσχεδίου, το συγκεκριμένο άρθρο 33, θα είναι η τρίτη φορά που δια νόμου χαρίζονται άδειες στη ΔΕΗ με αποτέλεσμα να καθίσταται αδύνατος κάθε έλεγχος εκ μέρους των πολιτών ή του Συμβουλίου της Επικρατείας. 
      Το Υπουργείο σας ως δικαιολογία για τη χορήγηση ενιαίας άδειας λειτουργίας, αναφέρει ότι δίδετε προκειμένου να καταστεί δυνατή η ολοκλήρωση της χρονοβόρας διαδικασίας έκδοσης ξεχωριστών αδειών λειτουργίας και ότι δικαιολογείται για λόγους δημοσίου συμφέροντος. Το δημόσιο συμφέρον, κύριε Υπουργέ, είναι η προστασία του περιβάλλοντος και της δημόσιας υγείας των Ελλήνων πολιτών. 
      Με το παρόν νομοσχέδιο προβλέπεται και η χορήγηση άδειας παραγωγής στις νέες μονάδες ΔΕΗ ΑΕ, όπως αυτές προβλέπονται στο πρόγραμμα αντικατάστασης παλαιών μονάδων, χωρίς όμως να διευκρινίζεται ο αριθμός των μονάδων, τα χαρακτηριστικά τους και το καύσιμο που θα χρησιμοποιηθεί. 
      Ως Συνασπισμός Ριζοσπαστικής Αριστεράς θεωρούμε ότι και αυτή η πράξη αντίκειται στην εθνική και κοινοτική νομοθεσία για το περιβάλλον, ενώ ανοίγει ξανά τις πόρτες στη χρήση του λιθάνθρακα, μηδενίζοντας τις πιθανότητες αποτελεσματικού περιορισμού των εκπομπών αερίου, της επαρκούς προώθησης των ανανεώσιμων πηγών ενέργειας και της τόνωσης της οικονομίας από τις λεγόμενες πράσινες επενδύσεις. 
      Άρθρο 34 παράγραφος 4 α. Το ζήτημα αυτό έχει μια προϊστορία. Ήδη με το ν. 1360/1983 η δυνατότητα παρεκκλίσεων περνούσε από το υπουργικό συμβούλιο. Από το 1986 έπρεπε να περνούν από μια τριμελή ομάδα Υπουργών και από εκεί και μετά, με απόφαση του Υπουργού Ανάπτυξης και γνώμη του Νομαρχιακού Συμβουλίου, να υπάρχουν αυτές οι παρεκκλίσεις. Αυτό είχε ως συνέπεια να εγκαινιάζονται εργοστάσια με την παρέκκλιση και ένα χρόνο μετά το Νομαρχιακό Συμβούλιο να το απορρίπτει. Με βάση τη δική σας λογική, αφού είχε αρχίσει να λειτουργεί, έπρεπε να συνεχίσει να λειτουργεί. Έτσι οι τοπικές κοινωνίες δεν μπορούν να κάνουν τίποτα. Επόμενο είναι, εν όψει αυτής της επίσπευσης, όλοι θα σπεύσουν να ζητήσουν ανάλογες παρεκκλίσεις.  
      Κύριε Υπουργέ, πρέπει να περιμένετε έτσι ώστε να οριστικοποιηθούν τα θέματα χρήσεων γης και πολεοδομικών σχεδιασμών, να φέρετε το ειδικό χωροταξικό για τη βιομηχανία και να πάψουν να ισχύουν οι νομοθετικές εκείνες ρυθμίσεις που δίνουν τη δυνατότητα τέτοιων παρεκκλίσεων. 
      Άρθρο 34 παράγραφος 4 β. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, παρακαλώ λίγο χρόνο ακόμη. Ευχαριστώ. 
      Το άρθρο 17 του ν. 3325/2005 αφορά την ίδρυση νέων δραστηριοτήτων στην Αττική. Το 2005 είχαμε αναφερθεί σε αντίστοιχη ρύθμιση και είχαμε διατυπώσει τις επιφυλάξεις μας. Η πραγματικότητα μας έχει δικαιώσει. Στην τόσο επιβαρυμένη περιοχή γενικής κατοικίας στα όρια της περιφέρειας της Αττικής, αφήνουμε τις αποθήκες χαμηλής όχλησης, όπως και τα επαγγελματικά εργαστήρια, ενώ παράλληλα, λόγω των γενικών διατάξεων του νόμου, έχουμε αυξήσει την ισχύ τους σε 22 KW ή τη θερμική ισχύ σε 50 KW. 
      Όμως, πώς θα διασφαλίσουμε τα θέματα της μηδενικής αύξησης των ρύπων όταν αντίστοιχα αυτές οι επιχειρήσεις μικρής όχλησης δεν παίρνουν αδειοδοτήσεις ή οτιδήποτε άλλο που διασφαλίζει τα προηγούμενα; Φοβάμαι ότι εδώ θα υπάρξει μια επιβάρυνση και από εκεί και πέρα χρειάζεται και ένας αυστηρότερος έλεγχος. Εάν και εδώ υπάρξουν παραβιάσεις, το πρόβλημα θα διογκώνεται και δεν ξέρουμε που θα φθάσει τελικά η συνολική επιβάρυνση στην Αττική. 
      Άρθρο 34 παράγραφος β. Εδώ τίθενται θέματα του ΙΓΜΕ.  Το συνδικάτο εργαζομένων του ΙΓΜΕ ζητά την κατοχύρωση του ρόλου του στην έρευνα της γεωλογικής δομής της χώρας, του ορυκτού πλούτου, των υπόγειων νερών και του περιβάλλοντος με τη διασφάλιση της χρηματοδότησης από δημόσιες επενδύσεις και κοινοτικούς πόρους, αιτήματα που εμείς υποστηρίζουμε ως δίκαια και αυτονόητα για όλους.
      Επίσης πρέπει να εξετάσετε την συνεχή συρρίκνωση του προσωπικού και να προχωρήσετε στην άμεση πρόσληψη είκοσι πέντε επιστημόνων και τεχνικών για το 2008 και 2009. Βέβαια έπρεπε ήδη να τα έχετε κάνει. Έλεγε το σωματείο ότι θέλανε είκοσι πέντε επιστήμονες τεχνικούς το 2008 και εκατόν πενήντα για το 2009. Άμεση χρηματοδότηση της μισθοδοσίας του προσωπικού που κινδυνεύει να μείνει απλήρωτο λόγω της μείωσης του τακτικού προϋπολογισμού. Τη διασφάλιση του αποθεματικού του ασφαλιστηρίου συμβολαίου των εργαζομένων, τα αποθεματικά του οποίου έχουν εκμηδενιστεί με την ευθύνη των κυβερνήσεων.
      Κύριε Υπουργέ,  θα πρέπει οι εργαζόμενοι του ΙΓΜΕ να στηριχθούν και να ενδυναμωθεί το ινστιτούτο. Χωρίς επιστημονικό δυναμικό δεν μπορούμε να προχωρήσουμε γιατί χωρίς έρευνα υπάρχει μεγάλο πρόβλημα. 
      Και θέλω εδώ να πω ότι εάν στο άρθρο 34 παράγραφος 6 εκεί που αναφέρετε «καθώς επίσης για τη χρηματοδότηση και άλλων δραστηριοτήτων ή υποχρεώσεων του ΙΓΜΕ» συμπληρώσετε «που προκύπτουν από ασφαλιστική σύμβαση», κάτι που ζητεί το ΙΓΜΕ, τότε εμείς αυτό το άρθρο θα το στηρίξουμε. 
      Σας ευχαριστώ πάρα πολύ.
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο ειδικός αγορητής του ΛΑΟΣ κ. Πολατίδης.
      ΗΛΙΑΣ ΠΟΛΑΤΙΔΗΣ: Κυρίες και κύριοι Βουλευτές, ο χρόνος είναι πολύ σύντομος. Θέλω κατ’ αρχάς να αναφερθώ στο άρθρο 27 όπου στην αρχή του υπάρχει ένα πρόβλημα. Υποτίθεται ότι το νομοσχέδιο θέλει να μειώσει τις διαδικασίες και αυτό που κάνει τελικά είναι να αυξάνει τις ημέρες που πρέπει να γνωμοδοτήσει η Αρχή για την προκαταρκτική μελέτη, περιβαλλοντική εκτίμηση και αξιολόγηση ή να γνωμοδοτήσει για την μη αναγκαιότητα υπάρξεως της μελέτης. 
      Γιατί δεν βάζετε μέσα στο νόμο σε ποιες περιπτώσεις δεν χρειάζεται η γνωμοδότηση έτσι ώστε να μην υπάρχει καθόλου αυτή η έννοια του να συνταχθεί η μελέτη και να υπάρξει γνωμοδότηση; Δεν θα ήταν κάτι απλούστερο αυτό παρά να βάζετε την Επιτροπή να ελέγχει ξανά την μελέτη, να κατατίθεται η μελέτη και κατόπιν να πει ότι δεν χρειάζεται μελέτη! 
      Επίσης στην παράγραφο 8 του ιδίου άρθρου λέτε τα εξής: «Η άδεια εγκατάστασης εκδίδεται εντός προθεσμίας δεκαπέντε εργασίμων ημερών από την ολοκλήρωση της διαδικασίας ελέγχου των δικαιολογητικών. Ο έλεγχος αυτός πρέπει σε κάθε περίπτωση να έχει ολοκληρωθεί εντός διαστήματος τριάντα εργασίμων ημερών». Εξηγήστε μου τώρα εσείς ποιο ισχύει από τα δυο. Ισχύουν οι δεκαπέντε ημέρες; Αν αυτό εννοείτε όντως ισχύουν οι δεκαπέντε ημέρες. Το «οπωσδήποτε εντός τριάντα», αφού προηγουμένως λέει ότι ισχύουν οι δεκαπέντε ημέρες, πάλι τι νόημα έχει; 
      «Εάν δεν εκδοθεί η άδεια εντός του ανωτέρω διαστήματος ο αρμόδιος Γενικός Γραμματέας της περιφέρειας εκδίδει διαπιστωτική πράξη στην οποία παρατίθεται ειδική και εμπεριστατωμένη αιτιολογία για την αδυναμία εκδόσεως της άδειας».
      
      Είναι νομοθεσία αυτή; Δηλαδή, πραγματικά πιστεύετε ότι με αυτόν τον τρόπο απλοποιείται η διαδικασία; Να εκδίδει ο Γενικός Γραμματέας της περιφέρειας αιτιολογημένη απόφαση γιατί δεν τήρησε το νόμο; Και ποια ποινή υπάρχει για οποιοδήποτε στέλεχος της διοικήσεως ή για το Γραμματέα ή για οποιονδήποτε άλλον στην περίπτωση που δεν έχει τηρήσει αυτές τις προθεσμίες που λέει ο νόμος; Καμμία, αφού ο ίδιος ο νόμος αναφέρει δύο προθεσμίες.
      Η παράγραφος 14 αναφέρεται πάλι στα μικρά υδροηλεκτρικά. Λέει: «Έως ότου εγκριθούν τα προγράμματα ανάπτυξης υδατικών πόρων κατά το άρθρο 4 του ν. 1739/1987. Από το 1987 υπάρχει νόμος, αλλά μέχρι τώρα δεν ήρθε ακόμη η σειρά για να γίνουν. Και καθόμαστε τώρα σοβαρά και αυτό το πράγμα το λέμε νομοθεσία. Ο χρόνος που θα χαθεί από τα Υπουργεία με όλα αυτά που προβλέπει παρακάτω το άρθρο θα ήταν πολύ μικρότερος, εάν βάζαμε πρώτα ως προϋπόθεση το να δημιουργηθεί αυτό που λέει ο νόμος του 1987. Ούτε αυτό το κάνετε όμως. Προχωράτε κατευθείαν σε μία προβληματική. Και σας τα λέω αυτά γιατί τυγχάνει να έχω μια επαφή με το χώρο. Και δείτε το πρόβλημα, το οποίο υπάρχει. Όταν παίρνουν το φάκελο οι οποιοιδήποτε επενδυτές μικρών υδροηλεκτρικών έργων, οι οποίοι μπορεί να είναι και μεγάλες εταιρείες κι εσείς βάζετε τόσο δαιδαλώδη νομοθεσία, τότε ο κάθε υπάλληλος κατά το δοκούν μπορεί να καθυστερεί τη διαδικασία. Διότι όλα αυτά που αναφέρετε εδώ είναι περίπλοκα και οι διαφορετικές ερμηνείες δίνουν τη δυνατότητα σε οποιονδήποτε να καθυστερεί. Και εφόσον καθυστερεί η επένδυση, στο τέλος στη συντριπτική πλειοψηφία των περιπτώσεων ματαιώνεται.
      Σε ένα αντίστοιχο πρόγραμμα για την ανάπτυξη μικρών υδροηλεκτρικών έργων –μιας και μιλάμε σήμερα- την ίδια περίοδο που σε ένα αντίστοιχο πρόγραμμα –βέβαια ήταν η περίοδος μέχρι το 1994- που η Πορτογαλία έκανε διακόσια ογδόντα τρία μικρά υδροηλεκτρικά έργα, η Ελλάδα κατόρθωσε να κάνει ένα. Και το γνωρίζω γιατί τυγχάνει να είναι στο Νομό Σερρών. Από τότε προσθέτετε εσείς συνεχώς και αυτή είναι η διαδικασία. Δεν έχουμε μάθει τίποτα. Κι ερχόμαστε μετά από τόσα χρόνια ξανά να προσθέτουμε διαδικασίες, να προσθέτουμε αποφάσεις του Γενικού Γραμματέα της περιφέρειας και τελικά να μην κάνουμε το παραμικρό. Είναι βέβαια το ζήτημα της πολιτικής βουλήσεως. 
      Και εδώ πηγαίνω στο άρθρο 27α, στις ρυθμίσεις για τους φωτοβολταϊκούς σταθμούς. Έγινε μία ρύθμιση με τον προηγούμενο νόμο. Δεν αμφισβητώ τις προθέσεις όσων συνέταξαν το νόμο και την πολιτική βούληση που υπήρχε από πίσω. Ακολουθήθηκε όμως μία λάθος λογική. Θεωρήθηκε ότι αυτά τα  φωτοβολταϊκά έργα – το ανέφερα και στην επί της αρχής ομιλία μου- θα ακολουθήσουν το μοντέλο περίπου των υδροηλεκτρικών ή περίπου των ανεμογεννητριών. Και μιλάμε για μια πολύ μεγάλη επένδυση διότι τα 800MW, αν υποθέσουμε ότι ζητούσε το δημόσιο, απαιτούσαν και μία δημόσια και ιδιωτική δαπάνη –δημόσια μέσω της επιδοτήσεως- της τάξεως των 8.000.000.000 ευρώ. Είναι ένα πολύ μεγάλο έργο. Καταλαβαίνετε ότι 8.000.000.000 ευρώ είναι περίπου το φετινό Πρόγραμμα Δημοσίων Επενδύσεων. Δεν μπορεί να γίνει εύκολα αυτή η διαδικασία. Είδαμε ότι μέχρι τώρα δεν προχώρησε η διαδικασία και θα έπρεπε με αυτά που προβλέπετε κι εσείς στην παράγραφο 8 του ίδιου άρθρου να πάμε προς αυτήν την κατεύθυνση και να απλοποιούμε διαδικασίες.
      Με κοινή απόφαση των Υπουργών Οικονομίας και Οικονομικών και Ανάπτυξης θα καταρτισθεί ειδικό πρόγραμμα ανάκτησης φωτοβολταϊκών συστημάτων σε κτηριακές εγκαταστάσεις. Εδώ πέρα παίζει πολύ μεγάλο ρόλο το τι θα περιλαμβάνει αυτή η απόφαση. Άρα δεν μπορούμε να τοποθετηθούμε. Το θέμα είναι όμως η πολιτική βούληση να πάει προς την κατεύθυνση, ούτως ώστε να είναι πραγματικά απλή η διαδικασία. Να μην ξεκινήσει το Υπουργείο Οικονομικών ξαφνικά να θεωρεί ότι εδώ είναι η ευκαιρία να δείξει πόσο καλά έχουν εμπεδώσει οι μανδαρίνοι του Υπουργείου Οικονομικών τον Κώδικα Βιβλίων και Στοιχείων και να διυλίζουν τον κώνωπα. Πρέπει εδώ πέρα να υπάρξει μία ευελιξία. Και βλέπουμε ότι λείπει αυτό που πραγματικά κάποτε υπήρχε. Δεν ξέρω αν λειτουργούσε ή όχι, αλλά υπήρχε ως έννοια του Υπουργείου Συντονισμού, το οποίο κατόπιν έγινε «Εθνικής Οικονομίας», κατόπιν έγινε «Οικονομίας», διότι δεν μας αρέσει και πολύ η λέξη «εθνική». Βέβαια το κληρονομήσατε από το αδελφό κόμμα του ΠΑΣΟΚ αυτό, αλλά δεν έχει σημασία. Το διατηρήσατε κι εσείς.
      
      Εδώ υπάρχει το θέμα ότι δεν υπάρχει ο συντονισμός και το κάθε Υπουργείο δρα ξεχωριστά. Δηλαδή το ΥΠΕΧΩΔΕ λέει: «Εγώ θέλω όλα να περνάνε από την πολεοδομία, να γίνονται στατικές μελέτες» λες και δεν ξέρω και εγώ τι θα εγκατασταθεί. Δεν μ’ ενδιαφέρει τι θα γίνει άλλο. Το Υπουργείο Ανάπτυξης προσπαθεί να αυξήσει τον αριθμό των φωτοβολταϊκών -και καλά κάνει- προκειμένου να προχωρήσουν τα θέματα. Το Υπουργείο Οικονομικών θέλει άδειες επιτηδεύματος από οποιονδήποτε βάζει δύο φωτοβολταϊκά κύτταρα στη στέγη του και τελικά δεν υπάρχει ένας συντονισμός. Εδώ πέρα πρέπει στην υπουργική απόφαση να υπάρξει αυτή η πολιτική βούληση, την οποία φυσικά θα αναμένουμε για να τη δούμε. 
      Θα χρειαστώ τρία λεπτά, κύριε Πρόεδρε, διότι είναι πολλά τα άρθρα. 
      Επίσης, στο άρθρο 28 στην αρχή η παράγραφος 1 είναι, κύριε Υπουργέ, πολύ επικίνδυνη. Είναι πολύ επικίνδυνη, διότι αναφέρει ότι, όταν έχουν διατυπωθεί αιτήματα πριν τον προηγούμενο νόμο, μετά από έξι μήνες από την ισχύ του παρόντος νόμου καταργούνται αυτοδικαίως. Αυτό είναι πολύ επικίνδυνο, διότι δεν λέει ποιος ευθύνεται γι’ αυτήν την καθυστέρηση. Αν δηλαδή πράγματι ένας επενδυτής έκανε όλα όσα προέβλεπε η νομοθεσία και το δημόσιο δεν του απάντησε ως όφειλε, τι θα γίνει σε αυτήν την περίπτωση; Θα τιμωρηθεί δηλαδή ο επενδυτής; Και μάλιστα εδώ είναι ένα πονηρό σημείο, στο οποίο μπορεί όλοι οι μη αρεστοί επενδυτές οποιουδήποτε μεγέθους να πεταχτούν έξω. Είναι πολύ πονηρή και αυτή εδώ θα έπρεπε να απαλειφθεί ή να αλλάξει η διατύπωσή της. Πάντως έτσι όπως είναι διατυπωμένη δίνει την ευχέρεια χωρίς καμμία δικαιολογία όλες τις παλιές αιτήσεις που το κράτος, το δημόσιο δεν απάντησε, ξαφνικά να τους πετάξει όλους αυτούς τους επενδυτές έξω. 
      Πάω στο άρθρο 33 στις ρυθμίσεις για τη ΔΕΗ. Υπάρχει εδώ μία διαφορά μεταξύ δημοσίου και ιδιωτικού τομέα. Ο ιδιωτικός τομέας πρέπει να τηρεί τους νόμους και απ’ ό,τι φαίνεται εδώ πέρα με αυτήν τη συνεχή παράταση των αδειών λειτουργίας της ΔΕΗ ο δημόσιος τομέας δεν πρέπει να τις τηρεί. Υπάρχουν ή δεν υπάρχουν νόμοι; Γιατί υπάρχουν αυτές οι ιδιωτικές νομοθετικές ρυθμίσεις, οι οποίες τι κάνουν; Μετά από τη ρύθμιση αυτού του νόμου όλοι οι υπεύθυνοι στη ΔΕΗ θα πουν: «Δεν χρειαζόμαστε περιβαλλοντικές άδειες, δεν πρέπει να κάνουμε τίποτα, θα περιμένουμε, όταν λήξει αυτός ο νόμος, να έρθει μια καινούργια νομοθετική ρύθμιση η οποία θα δώσει». Φυσικά και δεν είναι δυνατόν να καταργηθούν οι άδειες, να σταματήσουν τα εργοστάσια της ΔΕΗ αλλά πρέπει επιτέλους να υπάρξει και μία αναζήτηση ευθυνών εκεί που ανήκουν. Δεν είναι δυνατόν μονίμως το δημόσιο να μην τηρεί τους νόμους και αυτό ισχύει σε πάρα πολλές περιπτώσεις. Ενώ σε καταστήματα των είκοσι τετραγωνικών μέτρων απαιτείται να υπάρχουν τουαλέτες ή οτιδήποτε, πείτε μου μία δημόσια υπηρεσία, πείτε μου μια εφορία στην Ελλάδα που έχει τουαλέτες για το κοινό. Ούτε μια, διότι μόνο για τους ιδιώτες ισχύουν οι νόμοι, για το δημόσιο παύουν να ισχύουν. 
      Θα κλείσω με το θέμα της Επιτροπής Ανταγωνισμού. Είναι προς τιμήν σας ότι αποσύρατε αυτήν τη σκανδαλώδη ρύθμιση, αλλά θα ήθελα από εσάς προσωπικά, γιατί θεωρώ ότι δεν είναι καλό να ανοίγετε την υπουργική σας θητεία με τη στήριξη μιας τέτοιας νομικής κατασκευής, να δηλώσετε ξεκάθαρα ότι δεν πρόκειται να έρθει μία παρόμοια ρύθμιση, διότι η Επιτροπή Ανταγωνισμού έχει εμπλακεί με τις επιχειρήσεις ακτοπλοΐας σε ένα διαδικαστικό αγώνα, σε μια διαμάχη τέλος πάντων. Να δηλώσετε ξεκάθαρα ότι δεν πρόκειται να έρθει μία τέτοια ρύθμιση ξανά με τη μορφή κάποιας άλλης τροπολογίας σε άσχετο νομοσχέδιο. Το περιμένω από εσάς. Τα υπόλοιπα στη δευτερολογία μου. 
      Σας ευχαριστώ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε συνάδελφε. 
      Το λόγο έχει ο κ. Αυγενάκης για οκτώ λεπτά. 
      ΕΛΕΥΘΕΡΙΟΣ ΑΥΓΕΝΑΚΗΣ: Κύριε Υπουργέ, κυρίες και κύριοι συνάδελφοι, στην παρούσα τοποθέτησή μου θα επικεντρωθώ κυρίως στα θέματα που εμπίπτουν στις ρυθμίσεις των πρώτων άρθρων του Γ΄ κεφαλαίου και αφορούν στην προώθηση των ανανεώσιμων πηγών ενέργειας και ιδιαιτέρως ρυθμίζουν θέματα που σχετίζονται με την εγκατάσταση των φωτοβολταϊκών σταθμών και πάνελ. 
Προσωπικά πιστεύω ακράδαντα ότι οι ανανεώσιμες πηγές ενέργειας συνιστούν ουσιαστική εναλλακτική λύση στα ορυκτά καύσιμα. Η χρήση τους επιτρέπει όχι μόνο να μειωθούν οι εκπομπές αερίων που προξενούν το φαινόμενο του θερμοκηπίου τα οποία προέρχονται από την παραγωγή για κατανάλωση ενέργειας αλλά και στη μείωση της εξάρτησης της Ευρωπαϊκής Ένωσης από τις εισαγωγές ορυκτών καυσίμων και συγκεκριμένα φυσικό αέριο και πετρέλαιο. Σε γενικότερο επίπεδο σημειώνω ότι η αυξημένη χρήση ενέργειας και από ανανεώσιμες πηγές μπορεί να παίξει σημαντικό ρόλο για την προώθηση της τεχνολογικής ανάπτυξης, των καινοτομιών, τη δημιουργία ευκαιριών απασχόλησης και περιφερειακής ανάπτυξης, την προώθηση ασφάλειας του ενεργειακού μας εφοδιασμού και της ενεργειακής μας αυτάρκειας, ενώ στον τομέα των μεταφορών η αυξημένη ζήτηση και χρήση ενέργειας από ΑΠΕ αποτελεί ένα από τα πλέον αποτελεσματικά μέσα με τα οποία η χώρα μας μπορεί να μειώσει την εξωτερική της ενεργειακή εξάρτηση.
      Επιπροσθέτως, η αυξημένη χρήση ενέργειας από ΑΠΕ σε συνδυασμό με την εξοικονόμηση ενέργειας και την αυξημένη ενεργειακή απόδοση αποτελεί σημαντική συνιστώσα της δέσμης μέτρων που απαιτήθηκαν για τη μείωση των εκπομπών αερίων του θερμοκηπίου και τη συμμόρφωσή μας προς το πρωτόκολλο του Κιότο στη σύμβαση των Ηνωμένων Εθνών και στις περαιτέρω ευρωπαϊκές και διεθνείς μας δεσμεύσεις.
      Το παρόν νομοσχέδιο έρχεται να ενισχύσει το πλαίσιο που συμβάλλει στην αύξηση του μεριδίου που θα καταλαμβάνει η ενέργεια από ανανεώσιμες πηγές στο σύνολο του ενεργειακού μίγματος. Ειδικότερα, στο τρίτο κεφάλαιο περιλαμβάνονται ρυθμίσεις για πολύ σημαντικά ζητήματα για την εθνική μας οικονομία όπως το θέμα της παραγωγής ηλεκτρικής ενέργειας από ανανεώσιμες πηγές, τις ρυθμίσεις για τους φωτοβολταϊκούς σταθμούς, για τη διαχείριση και τη σύνδεση των σταθμών παραγωγής ηλεκτρικής ενέργειας από ανανεώσιμες πηγές, ρυθμίσεις για τον διαχειριστή εθνικού συστήματος φυσικού αερίου αλλά και για το Κέντρο Ανανεώσιμων Πηγών Ενέργειας.
      Επιπροσθέτως, περιλαμβάνει διατάξεις για τη Δημόσια Επιχείρηση Αερίου και ρυθμίσεις για το Συμβούλιο Εθνικής Ενεργειακής Στρατηγικής και για τη ΔΕΗ. Η παρούσα πρωτοβουλία δεν είναι η πρώτη. Ήδη, η θέσπιση του ν.3468/2006 έχει δημιουργήσει το κατάλληλο θεσμικό πλαίσιο για την παραγωγή ενέργειας από αιολικούς και φωτοβολταϊκούς σταθμούς ενώ το σχετικό επενδυτικό ενδιαφέρον ξεπέρασε κάθε προσδοκία. Αξιοσημείωτο και ενδεικτικό του ενδιαφέροντος που υπάρχει σε αυτόν τον τομέα είναι ότι η Ελλάδα μαζί με τη νότια Κορέα και τη Γαλλία αποτελούν τις τρεις πιο ισχυρά αναδυόμενες αγορές παγκοσμίως στον τομέα των φωτοβολταϊκών. Έγκυρες, διεθνείς επιστημονικές μελέτες επισημαίνουν ότι στη χώρα μας αναμένουμε ανάπτυξη της τάξεως του 50% έως 100% για τη διετία 2008-2009. Σήμερα, η εγκατεστημένη ισχύς από φωτοβολταϊκά αυξήθηκε κατά 140% μέσα σε ένα χρόνο, παρ’ όλες τις δυσκολίες που συναντούν οι επενδυτές στις δημόσιες υπηρεσίες. Αυτό το αισιόδοξο κλίμα δεν καταγράφεται μόνο σε μελέτες αλλά είναι διάχυτο ανάμεσα στους Έλληνες και στους ξένους επενδυτές που δραστηριοποιούνται στη χώρα μας οι οποίοι πιστεύουν ακράδαντα ότι το 2009 πιθανώς να αποτελέσει τη χρονιά της Ελλάδος με αποτέλεσμα το μερίδιό της να ανεβαίνει πάνω από το 1% που κατέχει σήμερα παγκοσμίως.
      Σήμερα ήρθε η ώρα να εκμεταλλευτούμε τα συγκριτικά μας πλεονεκτήματα ως χώρα και να δημιουργήσουμε το κατάλληλο επενδυτικό περιβάλλον και να ενισχύσουμε τις δράσεις για την προώθηση των φωτοβολταϊκών σταθμών και των πάνελς. Πρέπει επιτέλους να στηρίξουμε εμπράκτως αυτόν τον τομέα και ως εκ τούτου να ρυθμιστούν σημαντικά ζητήματα σε σχέση με τη χορήγηση αδειών εγκατάστασης και λειτουργίας φωτοβολταϊκών σταθμών. Ήδη έχουν καθυστερήσει αρκετές διαδικασίες αδειοδότησης και επομένως λειτουργίας φωτοβολταϊκών σταθμών. Οι επιπτώσεις αυτής της καθυστέρησης είναι πολλαπλές πρωτίστως για το περιβάλλον αλλά και για το επενδυτικό κλίμα, την οικονομία, την εξάρτησή μας από το πετρέλαιο, τις δεσμεύσεις μας έναντι της Ευρωπαϊκής Ένωσης καθώς και στην ποιότητα ζωής των πολιτών.
      Όπως τόνισα στην τοποθέτησή μου στην επί της αρχής συζήτηση η νομοθεσία υπάρχει και είναι και καλή αλλά πολλές φορές παρερμηνεύεται από την ίδια τη Δημόσια Διοίκηση. Ο γραφειοκρατικός μηχανισμός συχνά κωλύει τις διαδικασίες. Επιτρέψτε μου να αναφερθώ σε συγκεκριμένα παραδείγματα που αποδεικνύουν τα προβλήματα που προκύπτουν από την παρερμηνεία του νομικού πλαισίου από τις δημόσιες υπηρεσίες  όχι μόνο στην Κρήτη που τη γνωρίζω καλά αλλά και αλλού και αναδεικνύουν ορισμένα θέματα που πρέπει άμεσα να αναδειχθούν. Ολοένα και πιο συχνά αναφέρεται ότι κάθε αρμόδια αρχή θέτει τα δικά της προβλήματα, κάνει τη δική της ερμηνεία του νόμου. Ως εκ τούτου, ζητά άλλα δικαιολογητικά και άλλα έγγραφα για τη λήψη εξαίρεσης. Παραδείγματος χάριν, στη Βόρεια Ελλάδα, κύριε Υπουργέ, οι σχετικές επενδύσεις δεν αντιμετωπίζουν κανένα απολύτως κώλυμα από τις δημόσιες υπηρεσίες, κάτι που δεν συμβαίνει στην Κρήτη. 
      Κυρίες και κύριοι συνάδελφοι, κύριε Υπουργέ, γνωρίζετε ότι κατά την εγκατάσταση φωτοβολταϊκών συστημάτων σε γεωργικές γαίες, που δεν είναι χαρακτηρισμένες διά νόμου, Προεδρικού Διατάγματος ή ΦΕΚ ή κατά τόπους επιτροπές της ΔΕΧΟΠ, προβαίνοντας σε αυτοψίες, τις χαρακτηρίζουν γαίες υψηλής παραγωγικότητας χωρίς καθορισμένα κριτήρια και ως εκ τούτου γνωμοδοτούν αρνητικά για την εγκατάσταση φωτοβολταϊκών σταθμών με εξαίρεση; 
      Γνωρίζετε ότι συχνά υπάλληλοι σε δημόσιες υπηρεσίες αγνοούν ότι πρόκειται για εξαιρέσεις, οι οποίες κατά το νομοθέτη, δεν χρειάζονται πολεοδομική άδεια, αλλά μόνο θεωρήσεις των σχεδίων, ούτε και ειδική περιβαλλοντική μελέτη, καθώς σχετικές ΚΥΑ καθορίζουν ότι τα έργα μέχρι 500 KW αποτελούν μη οχλούσα δραστηριότητα. Υπάρχουν επίσης και φυσικά πρόσωπα τα οποία έχουν προβεί σε κατάθεση για εξαίρεση στη ΡΑΕ ατομικά και ως εκ τούτου απαγορεύεται η μεταβίβαση, και έτσι δεν μπορούν να ενταχθούν στον αναπτυξιακό νόμο.
      Κρίνω, κύριε Υπουργέ, ότι θα ήταν χρήσιμο, λοιπόν, να υπάρξει διάταξη που να ορίζει με σαφήνεια και να μη χωρά παρερμηνείες, ότι ναι μεν απαγορεύεται η μεταβίβαση –που σημαίνει εμπορεία- αλλά επιτρέπεται η εκχώρηση σε εταιρεία που έχει φτιάξει και συμμετέχει ο ίδιος ο επενδυτής, ώστε να έχει δικαίωμα να ενταχθεί σε επιχειρησιακά προγράμματα.
      (Στο σημείο αυτό την Προεδρική Έδρα  καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Εκκρεμεί, λοιπόν, να ρυθμιστεί μία σειρά ζητημάτων. Πρωτίστως πρέπει η Δδημόσια Διοίκηση να ενημερωθεί προκειμένου να ακολουθηθούν ενιαίοι κανόνες και ενιαία κριτήρια από τις κατά τόπους υπηρεσίες και τις Νομαρχιακές Αυτοδιοικήσεις και στην Κρήτη και οπουδήποτε αλλού συναντώνται αυτά τα προβλήματα.
      Κυρίες και κύριοι συνάδελφοι, δυστυχώς η  χώρα μας, παρά τις ευνοϊκές συνθήκες που πλουσιοπάροχα μας δωρίζει η φύση για την αξιοποίηση της αιολικής και ηλιακής ενέργειας έχει καθυστερήσει πάρα πολύ στη χρήση των εναλλακτικών μορφών παραγωγής ενέργειας και δεν έχει αξιοποιήσει σε ικανοποιητικό βαθμό το συγκριτικό πλεονέκτημα. 
      Η τάση ανάπτυξης και η δυναμική του τομέα είναι τεράστια. Η ενίσχυση του σχετικού νομικού πλαισίου αποτελεί σίγουρα την απαραίτητη προϋπόθεση για την προώθηση των ΑΠΕ στη χώρα μας. Χωρίς αμφιβολία, το συγκεκριμένο νομοσχέδιο κάνει ένα βήμα προς την κατεύθυνση αυτή. Πιστεύω ότι όλοι μας έχουμε το χρέος να το στηρίξουμε.
      Κύριε Υπουργέ, κλείνοντας θα ήθελα να κάνω μία σημείωση και μία πρόταση σχετικά με το άρθρο 34 παράγραφος 6. Όπως καταλάβατε, αναφέρομαι στο ΙΓΜΕ. Έχουμε να κάνουμε με τη διάθεση προσόδων από την παροχή υπηρεσιών προς τρίτους και αυτό γίνεται για δύο σκοπούς, αφενός τη διενέργεια ερευνητικών προγραμμάτων βασικής έρευνας και εκπαιδευτικών επιμορφωτικών προγραμμάτων, αφετέρου τη χρηματοδότηση υποχρεώσεων εκτός πρόβλεψης, κάλυψης από την τακτική επιχορήγηση του τακτικού προϋπολογισμού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, είμαι σε θέση να γνωρίζω –ελάχιστα δευτερόλεπτα, κύριε Πρόεδρε- από τις οχλήσεις που είχα και τη συνεργασία που είχα με επιστήμονες και συνδικαλιστές του ΙΓΜΕ –ίσως να έχουν φτάσει και στα δικά σας αυτιά- ένα αίτημα το οποίο προσωπικά θεωρώ ορθό και παρακαλώ να εξεταστεί από μέρους σας, να υπάρξει ρητή πρόβλεψη στο κείμενο του νομοθετήματος ότι πρόκειται για ασφαλιστική σύμβαση.
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Αυγενάκη.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Υπουργέ.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Αναφέρθηκε ο κύριος συνάδελφος, γι’ αυτό πήρα αμέσως το λόγο, επειδή υπήρξε πρόταση και από άλλους συναδέλφους και στην επί της αρχής συζήτηση –αν δεν κάνω λάθος και ο εισηγητής της Πλειοψηφίας κ. Παναγιωτόπουλος το έθεσε- στο άρθρο 34 παράγραφος 6, προκειμένου να αποσαφηνιστεί ότι καλύπτονται και εκείνες οι υποχρεώσεις που προκύπτουν από ασφαλιστικές συμβάσεις.
      Αυτό, κύριε Πρόεδρε, γίνεται δεκτό και συμπληρώνεται έτσι η οικεία παράγραφος 6 του άρθρου 34, όπου πλέον μετά τις λέξεις: «υποχρεώσεων του ΙΓΜΕ», προστίθενται οι λέξεις: «, όπως εκείνων που προκύπτουν από ασφαλιστικές συμβάσεις».
      Αυτό κατά την άποψή μου ήταν καθαρό, αν κανείς έβλεπε το κείμενο του νόμου και το ερμήνευε σε συνδυασμό με την αιτιολογική έκθεση του νομοσχεδίου, επειδή, όμως, ενδεχομένως να υπήρχαν κάποια ερμηνευτικά προβλήματα, γι’ αυτό το λόγο -και σύμφωνα με τις αναφορές που έκαναν οι συνάδελφοι και το αίτημα των συναδέλφων και των εργαζομένων- αποσαφηνίζεται πλήρως και στο κείμενο της διάταξης, έτσι ώστε να μην υφίσταται πλέον καμμία απολύτως αμφιβολία για το ότι περιλαμβάνονται και υποχρεώσεις που προκύπτουν από ασφαλιστικές συμβάσεις. 
      Καταθέτω τη νομοτεχνική βελτίωση για τα Πρακτικά, ώστε να διανεμηθεί στους συναδέλφους. 
      (Στο σημείο αυτό ο Υφυπουργός Ανάπτυξης κ. Ιωάννης Μπούγας καταθέτει για τα Πρακτικά την προαναφερθείσα νομοτεχνική βελτίωση, η οποία έχει ως εξής:
      (Να φωτογραφηθεί η σελ. 141)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Υπουργέ. Το λόγο έχει ο Βουλευτής του Λαϊκού Ορθόδοξου Συναγερμού κ. Άδωνις Γεωργιάδης.
      Ορίστε, κύριε συνάδελφε.
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, ευχαριστώ πάρα πολύ. Να ευχηθώ «Ευτυχές το νέον Έτος και Υγεία», διότι είναι η πρώτη φορά που σας βλέπω πάνω στο Προεδρείο με το νέο έτος. 
      ΠΡΟΕΔΡΕΥΩΝ (Βαΐτσης Αποστολάτος): «Χρόνια Πολλά, Καλή Χρονιά». Πράγματι, είναι η πρώτη μέρα και μου δίνετε την ευκαιρία σ’ όλο το Σώμα, στην Ολομέλεια να ευχηθώ να συμβούν πραγματικά τα καλύτερα για την πατρίδα.
      ΣΠΥΡΙΔΩΝ -ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, έρχομαι κατευθείαν –δεν θα εξαντλήσω τον χρόνο μου- στα υπό συζήτηση άρθρα. Κατ’ αρχάς τα άρθρα 27 και το 27 Α΄ τα υπερψηφίζουμε διότι είμαστε ένα κόμμα, που σε αντίθεση με άλλα σ’ αυτό το Κοινοβούλιο, όπως παραδείγματος χάριν ο ΣΥΡΙΖΑ, επιθυμούμε να γίνονται έργα και επενδύσεις και επιθυμούμε να υπάρχει οικονομική πρόοδος. Υπό την έννοια, λοιπόν, αυτή υπερψηφίζουμε τα δύο αυτά άρθρα, έστω και με βαριά καρδιά. Και θέλω να εξηγήσω τι εννοώ λέγοντας: «με βαριά καρδιά». 
      Σήμερα αν πάρετε την «ΚΑΘΗΜΕΡΙΝΗ», που είναι μια έγκριτος εφημερίδα, που στηρίζει και την Κυβέρνησή σας ενίοτε, όχι πάντα, θα δείτε ότι έχει στο πρωτοσέλιδό της ένα πολύ ωραίο άρθρο όπου μας υπενθυμίζει ότι πριν από δύο χρόνια είχε επισκεφθεί την πατρίδα μας ένας από τους κορυφαίους Αμερικανούς οικονομολόγους, ο οποίος έκανε και μία διάλεξη για τις τεράστιες δυνατότητες που έχει η ελληνική οικονομία. Είχε θέσει όμως ο εν λόγω οικονομολόγος μια αναγκαία προϋπόθεση για να περάσουν αυτές οι δυνατότητες από την εν δυνάμει κατάσταση στην ενεργεία, δηλαδή από τη δυνατότητα στην πράξη. Και ο όρος που είχε θέσει ήταν η πλήρης κατάργηση της φρικώδους γραφειοκρατίας. 
      Κύριε Υπουργέ, αναφέρομαι σ’ εσάς διότι -ειλικρινά το λέω, χωρίς κανένα ίχνος κολακείας- σας θυμάμαι στα διπλανά μας έδρανα εδώ και τη συνέπεια με την οποία ήσασταν κάθε μέρα εδώ. Ήσασταν από τους συνεπέστερους Βουλευτές, άρα έχω την ελπίδα ότι θα τείνετε ευήκοον ους διότι κι εσείς κατά βάσιν τα ξέρετε. Η γραφειοκρατία στη χώρα μας τείνει να ομοιάσει με τη Σοβιετική Ένωση. Για να γίνει η παραμικρή επένδυση, η ελαχίστη, πρέπει να βάλουν την υπογραφή τους εκατόν πενήντα δύο διαφορετικοί φορείς. Φυσικά αυτό δεν έχει γίνει τυχαία. Έχει γίνει διότι έχουμε γεμίσει το δημόσιο με εργαζομένους για να κάνουμε ρουσφέτια. Με πολύ μεγάλη θλίψη ακούω ότι ετοιμάζεται η Κυβέρνησή σας να προσλάβει και άλλους, σε πλήρη αντίθεση με όσα προεκλογικώς έλεγε. Φυσικά όλοι αυτοί που προσλαμβάνουμε πρέπει κάτι να κάνουν. Όλοι αυτοί όμως όχι μόνο δεν παράγουν χρήμα και πλούτο, αλλά είναι τροχοπέδη στην οικονομική ανάπτυξη της χώρας. 
      Όπως σας είπαμε και χθες, η δική μας βασική ένσταση είναι ότι θέλουμε απλοποίηση των διαδικασιών. Θέλουμε κίνητρα για να μπορεί ει δυνατόν και ο κάθε Έλληνας να μπει –γιατί όχι;- στην συμπαραγωγή της ενεργείας μέσω, παραδείγματος χάριν εδώ, των φωτοβολταϊκών συστημάτων και των Ανανεώσιμων Πηγών Ενέργειας. Αυτό θα είναι μια πραγματική επανάσταση για την Ελλάδα. 
      Άκουσα χθες να λέγεται ότι επί ΠΑΣΟΚ υπήρχε μηδέν παραγωγή κι εσείς τη φθάσατε στα 9 ΜW κ.λπ.. Όλα αυτά που λέτε είναι πολύ ωραία. Όμως είμαστε η χώρα με τη μεγαλύτερη ηλιοφάνεια στον πλανήτη Γη. Θα μπορούσαμε να είμαστε οι πρωταγωνιστές στην παραγωγή ενεργείας από τα φωτοβολταϊκά και δεν είμαστε. Άρα πρέπει να σκεφτούμε γιατί δεν είμαστε. Όσοι από τους γνωστούς που έχω –κι έχω αρκετούς κι έχω κάνει και σχετικές ερωτήσεις στο Υπουργείο σας πριν εσείς αναλάβετε- έκαναν αιτήσεις για την παραγωγή ενεργείας με τα φωτοβολταϊκά, με το παλαιό σύστημα, δεν μπόρεσε σχεδόν κανένας να υλοποιήσει καμμία επένδυση. Άρα, λοιπόν, καλοί οι νόμοι που φέρνουμε, αλλά αν δεν γίνουν οι διαδικασίες απλούστερες ποτέ δεν θα δούμε Θεού πρόσωπο! 
      Τώρα, ως προς το άρθρο 28 ο συνάδελφός μου κ. Πολατίδης σάς έκανε μια παρατήρηση για το θέμα των παλαιών αιτήσεων και το πώς αυτές μετά από ένα εξάμηνο τίθενται στην ουσία εκτός διαδικασίας. Και θα μου επιτρέψετε να σας πω και το εξής, και εν είδει ας πούμε χαριτωμένου αστείου αλλά και πραγματικότητος. Το συνάδελφό μου κ. Πολατίδη, κύριε Υπουργέ, πρέπει να τον ακούτε έτι περαιτέρω, διότι υπήρξε στέλεχος της ΟΝΝΕΔ επί της φωτισμένης ηγεσίας του Υπουργού σας κ. Χατζηδάκη. Βέβαια όλοι κάνουμε λάθη σ’ αυτή τη ζωή και ο κ. Πολατίδης έκανε και αυτός αυτά τα νεανικά σφάλματα! Το διόρθωσε βεβαίως. Εν πάση περιπτώσει θέλω να πω ότι λόγω αυτής της διαδρομής του αποδεικνύει ότι δεν έχει κάποιου είδους εμπάθεια προς το Υπουργείο σας και προς τον Υπουργό σας, άρα η κριτική είναι δόκιμη. Δείτε το άρθρο 28. Το άρθρο 28 έχει μεγάλο πρόβλημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας θέλω να θέσω –δώστε μου ένα-δύο λεπτά ακόμη και τελειώνω, κύριε Πρόεδρε- κάτι που έχει σχέση αλλά όχι άμεση. Κατά το παρελθόν, επί υπουργίας του προηγούμενου Υπουργού, του κ. Φώλια, και υφυπουργίας του κ. Καλαφάτη είχα κάνει σχετικές επίκαιρες ερωτήσεις και γραπτές. Νομίζω ότι ένας σχεδιασμός ενεργειακής πολιτικής για τη χώρα μας -και κύριε Υπουργέ θέλω πάρα πολύ την προσοχή σας σ’ αυτό- δεν μπορεί να αποκλείει εκ προοιμίου και εξ ορισμού τη χρήση της πυρηνικής ενεργείας. Όλες οι γειτονικές μας χώρες μπαίνουν σ’ αυτό το παιχνίδι. Η Βουλγαρία έχει. Η Τουρκία, όπως ξέρουμε πλέον όλοι -πριν από ένα μήνα ξεκίνησε ήδη η κατασκευή στην περιοχή Ακουγιού- φτιάχνει πυρηνικό αντιδραστήρα και μάλιστα ρώσικης κατασκευής. Οι Σκοπιανοί ήδη έχουν προχωρήσει στις σχετικές διαδικασίες, το ίδιο και οι Αλβανοί. Εάν η Ελλάς μόνο και μόνο από τη γνωστή αριστερολαγνεία που έχει κι εσείς λόγω της γνωστής αριστεροφοβίας που έχετε δεν συζητάτε καθόλου αυτό το θέμα θα έρθει η μέρα -και όποιος έχει μάτια το βλέπει- που όλοι οι γείτονές μας θα παράγουν φθηνή ενέργεια και φιλική προς το περιβάλλον -διότι όποιος μελετά τα ενεργειακά γνωρίζει ότι η παραγωγή πυρηνικής ενεργείας έχει μηδενική εκπομπή ρύπων του θερμοκηπίου, μηδέν- και ξέρετε πού θα φθάσουμε; Ακούστε ποιος είναι ο παραλογισμός. Η Ελλάς θα έχει ενεργειακό έλλειμμα, εμείς υποτίθεται ότι θα είμαστε η χώρα η χωρίς πυρηνικά, διότι είμαστε πιο φιλικοί προς το περιβάλλον, όπως στο Δήμο Βύρωνα που θυμάμαι κάποτε -βγήκαν και οι δημοσιογράφοι και το έλεγαν- ότι είχε βάλει κάτι ταμπέλες «αποπυρηνικοποιημένη ζώνη» και διάφορες τέτοιες φαιδρότητες για ανέκδοτα ποντιακά...
      ΚΥΡΙΑΚΟΣ ΒΕΛΟΠΟΥΛΟΣ: Δεν είναι ποντιακά.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Και εγώ Πόντιος είμαι. Δικαιούμαι να το λέω.
      Και επανέρχομαι, λοιπόν και λέω, όχι ποντιακά. Ανέκδοτα συνήθη.
      ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Βλάχικα πες.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Βλάχικα, αλλά είμαι και βλάχος.
      Αλλά προσέξτε τι γίνεται, για να πάμε τώρα στην ουσία. Θα έχουμε ενεργειακό έλλειμμα και θα εισάγουμε πυρηνική ενέργεια από τις γειτονικές χώρες, η οποία θα παράγεται στα δικά τους πυρηνικά εργοστάσια. Και εμείς δεν θα θέλουμε πυρηνικά εργοστάσια, γιατί είμαστε οι διαπρύσιοι κήρυκες κατά της πυρηνικής ενέργειας, θα καταναλώνουμε, όμως, όπως κάνουμε και σήμερα από τη Βουλγαρία, ενέργεια που παράγεται στα γειτονικά πυρηνικά εργοστάσια.
      Προτείνω, λοιπόν, το Υπουργείο σας να δει σοβαρά αυτήν την πιθανότητα και τη δυνατότητα και στο προσεχές μέλλον να το συζητήσουμε, γιατί δεν μπορούμε μόνο εμείς να μένουμε εκτός αυτού του παιχνιδιού.
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε ιδιαιτέρως τον κ. Γεωργιάδη για το χρόνο.
      Ο κ. Μαγκριώτης Ιωάννης από το ΠΑΣΟΚ έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Η Νέα Δημοκρατία μέχρι τώρα έχει πάρει τέσσερις νομοθετικές πρωτοβουλίες για τα θέματα των Ανανεώσιμων Πηγών Ενέργειας, προσπαθώντας να λύσει το γραφειοκρατικό πρόβλημα. Χθες, είδαμε μια νέα σύσκεψη στο Μαξίμου, πάλι πρωτοβουλίες για να χτυπηθεί το τέρας της γραφειοκρατίας. Μόνο που κάθε πρωτοβουλία της δημιουργεί νέα γραφειοκρατικά προβλήματα.
      Να ήταν μόνο αυτό; Κάποια στιγμή μπορεί και να το ξεπεράσει.
      Το πιο σημαντικό, κύριε Πρόεδρε, είναι ότι η Νέα Δημοκρατία αυτά που νομοθετεί και αυτά που διακηρύσσει, δεν τα πιστεύει. Γιατί εάν τα πίστευε, κάποια απ’ αυτά θα είχε κάνει πράξη. Αρκείται, βέβαια, στις γνωστές λογιστικές και στατιστικές αλχημείες, γιατί πιστεύει ότι με αυτόν τον τρόπο και εφαρμόζοντας τη θεωρία «πες-πες», στο τέλος κάτι θα μείνει.
      Το έκανε κατά κόρον ο κ. Αλογοσκούφης και στο τέλος δεν του έμειναν ούτε τα «παιδιά» του στο Υπουργείο. Το έκανε κατά κόρον το Υπουργείο Απασχόλησης και Κοινωνικής Προστασίας για την ανεργία. Έχει σιωπήσει τελευταία, γιατί η ανεργία πλέον παίρνει εκρηκτικές διαστάσεις στη χώρα μας. Προσπαθεί να τη μειώσει με τα φιλοδωρήματα των 1.000 ευρώ που θυμίζουν τις παλιές εποχές των απόρων κορασίδων και του Ράλλη στην προεκλογική περίοδο του 1981.
      Και βεβαίως, αυτή τη στιγμή στην Επιτροπή Οικονομικών συζητιέται η θεσμοθέτηση αυτού του φιλοδωρήματος με χρήματα του δημοσίου από το Πρόγραμμα Δημοσίων Επενδύσεων, αυτό που το έχουν αφυδατώσει, το έχουν απομειώσει στο 50% περίπου σε σχέση με το Πρόγραμμα Δημοσίων Επενδύσεων του 2004. Μέσα απ’ αυτό, έταξαν και για τα επενδυτικά προγράμματα στις Ανανεώσιμες Πηγές Ενέργειας προεκλογικά, μέσα απ’ αυτό έταξαν και τάζουν και γενικότερα για τις επενδύσεις μέσα από τον Αναπτυξιακό Νόμο. Μέσα απ’ αυτά λοιπόν, τάζουν τώρα και φιλοδωρήματα.
      Κύριε Πρόεδρε, το πρόβλημα της Νέας Δημοκρατίας είναι πρόβλημα στρατηγικής και φιλοσοφίας. Η στρατηγική και η φιλοσοφία της Νέας Δημοκρατίας που εφαρμόζει με πιστότητα από το Μάρτη του 2004 ανεξάρτητα από το ποιος είναι στην ηγεσία των Υπουργείων Οικονομίας και Οικονομικών και Ανάπτυξης, συνεχίζει και σήμερα. Απλώς, εγκαταστάθηκε Υπουργός στο Υπουργείο Οικονομίας και Οικονομικών ο οποίος ξαφνικά ανακάλυψε τη σοσιαλιστική ρητορεία, γιατί αυτά που ακούμε τα τελευταία εικοσιτετράωρα ως διαρροές και όχι ως επίσημες δηλώσεις και δεσμεύσεις της νέας πολιτικής ηγεσίας του Υπουργείου Οικονομίας και Οικονομικών, πράγματι ανήκουν στη σφαίρα μίας σοσιαλιστικής πολιτικής. Καμμία σχέση δεν έχει με το νεοφιλελεύθερο δόγμα και τη νεοφιλελεύθερη πολιτική. Ακούσαμε, μάλιστα, ότι εμείς δεν ασχολούμαστε με τα ελλείμματα, αλλά μας ενδιαφέρουν οι άνθρωποι και γι’ αυτό ακριβώς θα δώσουμε προτεραιότητα στην ανακούφιση των αδύναμων στρωμάτων. 
      Αυτή τη νέα εξαγγελία, λοιπόν -αλλά ως διαρροή και όχι ως επίσημη δέσμευση- δεν την ακούσαμε πριν από είκοσι πέντε ημέρες εδώ από τα χείλη του Πρωθυπουργού, αλλά και του σημερινού Υπουργού Οικονομίας και Οικονομικών, τότε Υφυπουργού Οικονομίας και Οικονομικών. Ίσα-ίσα, ακριβώς τα αντίθετα έλεγαν κατακεραυνώνοντας το ΠΑΣΟΚ για ακραίο λαϊκισμό, όταν πρότεινε πως υπάρχει διέξοδος στην κρίση μέσα από μία άλλη οικονομική και κοινωνική πολιτική που θα στηρίζεται σε μία γενναία αύξηση του Προγράμματος Δημοσίων Επενδύσεων που θα δώσει μεγάλη ώθηση και στα δημόσια έργα και γενικότερα στις κατασκευές, αλλά θα ενισχύσει και τον Αναπτυξιακό Νόμο που στηρίζει την πραγματική οικονομία και ιδιαίτερα την ανάπτυξη της Περιφέρειας. Θα δώσει ώθηση στο κοινωνικό κράτος και βεβαίως θα τονώσει τα εισοδήματα και την αγοραστική δύναμη των μεσαίων και των λαϊκών στρωμάτων.
      Αυτά είναι τα κλειδιά και τα εργαλεία της ανάπτυξης. Αυτά αφυδάτωσαν και ακρωτηρίασαν με την οικονομική και κοινωνική πολιτική τους τα τελευταία χρόνια. Τώρα πιστεύουν πως με τη σοσιαλιστική τους ρητορεία των τελευταίων ωρών, μπορούν να αντιστρέψουν τον κατήφορο της οικονομίας.
      Τον κατήφορο της οικονομίας δεν μπορούν να τον αντιστρέψουν. Χθες ήρθαν τα πρώτα επίσημα μηνύματα από τους διεθνείς οικονομικούς οργανισμούς για την αξιολόγηση της ελληνικής οικονομίας. Και όσο και αν πια αδιαφορούν γι’ αυτούς τους οργανισμούς, τους μέχρι χθες μεγάλους συμβούλους για την πορεία της χώρας, όταν αυτοί τους έλεγαν: «πουλήστε ό,τι υπάρχει, τον ΟΤΕ, τη ΔΕΗ, τα πάντα», τότε έλεγαν: «μα, όλη η παγκόσμια κοινότητα με τους διεθνείς οργανισμούς εκεί μας κατευθύνουν, αυτό μας προτείνουν», σήμερα ξαφνικά τους βγάζουν αναξιόπιστους. 
      Εμείς δεν στηριζόμαστε στις γνωματεύσεις αυτών των οργανισμών για να μάθουμε τι συμβαίνει στη χώρα μας, γιατί ζούμε στη χώρα και ζούμε τα προβλήματα. Τα προβλήματα είναι μεγάλα, γιατί η χώρα θα βρεθεί σε λίγες μέρες κάτω από την πίεση της διεθνούς χρηματοπιστωτικής κρίσης απονευρωμένη, χωρίς καμμία ασπίδα προστασίας. Υπεύθυνη είναι η Νέα Δημοκρατία με την οικονομική της πολιτική.
      Μόνο αν αυξήσουν γενναία το Πρόγραμμα Δημοσίων Επενδύσεων θα μπορέσουν να χρηματοδοτήσουν και τις επενδύσεις για τις Ανανεώσιμες Πηγές Ενέργειας. Προεκλογικά, η Νέα Δημοκρατία διακήρυσσε και διατυμπάνιζε πως έχει αιτήσεις για 7.000.000.000 ευρώ. Και προχθές, ο κ. Καραμανλής είπε ότι οι αιτήσεις για τον Αναπτυξιακό Νόμο που έχουν εγκριθεί είναι 12.000.000.000 ευρώ. Μ’ ένα Πρόγραμμα Δημοσίων Επενδύσεων, το οποίο ετησίως δεν διαθέτει πάνω από 200 ή 300.000.000 ευρώ για κάθε είδους αναπτυξιακό νόμο, όπως και για τις ΑΠΕ, θα χρειαστούν έναν αιώνα, κύριε Πρόεδρε, για να απορροφήσουν και να χρηματοδοτήσουν αυτά τα επενδυτικά σχέδια που έχουν εγκρίνει. 
      Αυτός ο παραγωγικός κόσμος, λοιπόν, που πήγε όμηρος στις εκλογές του 2007 και σας έδωσε μία τελευταία ανοχή, όπως και οι συμβασιούχοι και οι εργαζόμενοι στα «STAGE», δεν σας πιστεύουν πλέον. Και δεν σας πιστεύουν γιατί έχουν το τεκμήριο της αναλήθειάς σας και της αναξιοπιστίας σας για τη μέχρι τώρα πολιτική και για τις δεσμεύσεις σας που αποδείχθηκαν ανειλικρινείς. Δεν υπάρχει κανένα αντίκρισμα αλήθειας. Δεν σας πιστεύουν γιατί είδαν και τον προϋπολογισμό του 2009 και βλέπουν και την προετοιμασία για να μπείτε στην κρίση.
      Ακριβώς στο αντίθετο οδηγεί η πολιτική σας. Γι’ αυτό και σας έχουν γυρίσει και τα δυναμικά μεσοστρώματα, αλλά και τα παραδοσιακά μεσοστρώματα –πολύ περισσότερο οι λαϊκές τάξεις- την πλάτη. Αυτή η αποστροφή είναι αμετάκλητη. Ζητούν ένα βραχυχρόνιο σχέδιο για να σταματήσει ο κατήφορος της οικονομίας και η κρίση. Ζητούν εναλλακτικό σχέδιο για να βγει μεσοπρόθεσμα η χώρα από την κρίση. 
      Αυτό το σχέδιο, αυτό το «δίδυμο» σχέδιο έχει το ΠΑΣΟΚ, αυτό προτείνει στην ελληνική κοινωνία και στους πολίτες, γι’ αυτό και σήμερα ο λόγος του Γιώργου Παπανδρέου είναι και αξιόπιστος και πειστικός. Αυτή είναι η λύση για την επερχόμενη κρίση, αυτή είναι η λύση για την ανάπτυξη της χώρας. 
      Οι Ανανεώσιμες Πηγές Ενέργειας μπορούν να βοηθήσουν και στην ανάπτυξη της χώρας και στην ενίσχυση της έρευνας και της καινοτομίας, αλλά και στην περιβαλλοντολογική αναβάθμιση. Είναι πολλαπλή η χρησιμότητά της. 
      Αφήστε, λοιπόν, τις λογιστικές αλχημείες, αφήστε στην άκρη τις νεοφιλελεύθερες πολιτικές σας με τις νεόκοπες ουσιαστικές ρητορείες και σκύψτε στα μεγάλα προβλήματα όσες μέρες ακόμα θα είστε στην Κυβέρνηση. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Μαγκριώτη. 
      Πριν τον κ. Κατσιφάρα, έχει ζητήσει το λόγο ο κύριος Υφυπουργός, κ. Μπούγας. 
      Κύριε Υφυπουργέ, έχετε το λόγο. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε Πρόεδρε, σε καμμία περίπτωση δεν θέλω να κάνω κατάχρηση παίρνοντας το λόγο. Όμως…
      ΠΡΟΕΔΡΕΥΩΝ (Βαΐτσης Αποστολάτος): Θα κάνετε κανονικά ομιλία; 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Όχι, κύριε Πρόεδρε. 
      Θα κάνω μία πολύ σύντομη παρέμβαση, διότι εμφανίζεται το φαινόμενο ορισμένοι συνάδελφοι από την Αξιωματική Αντιπολίτευση, παρά το γεγονός ότι το ΠΑΣΟΚ έχει τρεις αξιόλογους Κοινοβουλευτικούς Εκπροσώπους, εν είδει Κοινοβουλευτικού Εκπροσώπου να εμφανίζονται στην Αίθουσα και να μιλούν ανεξάρτητα από το περιεχόμενο κάθε νομοσχεδίου επί θεμάτων γενικότερου ενδιαφέροντος είτε οικονομικής πολιτικής είτε πολιτικής που αφορά στη δημόσια ασφάλεια κοκ. 
      Ήθελα, λοιπόν, να πω με αφορμή αυτά τα είπε ο συνάδελφος τα εξής. Πρέπει να ξέρετε, κύριε συνάδελφε, ότι η Νέα Δημοκρατία και η Κυβέρνηση προσαρμόζει την πολιτική της…
      ΑΘΑΝΑΣΙΑ ΜΕΡΕΝΤΙΤΗ: Με τις δημοσκοπήσεις!
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): ...ανάλογα με τις κρατούσες εκάστοτε συνθήκες και τα γεγονότα τα οποία έχουμε να αντιμετωπίσουμε. Και ξέρετε, τα γεγονότα εξελίσσονται. Δεν είναι στάσιμα. 
      Εσείς όχι μόνο δεν μπορείτε να προσαρμόσετε την πολιτική σας δράση και τον πολιτικό σας λόγο στα σύγχρονα δεδομένα και στις καθημερινές εξελίξεις, αλλά έχετε μείνει σε μία παρωχημένη αντιμετώπιση των πραγμάτων και δυστυχώς, διαπιστώνω πως και ο πολιτικός σας λόγος εξακολουθεί να είναι λόγος παρωχημένος, λόγος της δεκαετίας του ’80 ή των αρχών της δεκαετίας του ’90. 
      Νομίζω ότι μ’ αυτήν τη λογική όχι μόνο δεν θα μπορέσετε να πείσετε ότι ο Αρχηγός σας, όπως είπατε, διαθέτει αξιόπιστο πολιτικό λόγο, αλλά αντιθέτως θα δημιουργήσετε σύγχυση και αμφιβολία στους πολίτες για το ποια πραγματικά είναι όχι η συγκεκριμένη πρότασή σας –γιατί τέτοια δεν υπάρχει- αλλά και η αντίληψή σας σε ό,τι αφορά τον τρόπο αντιμετώπιση των πραγμάτων. 
      Τώρα, επειδή έγινε μία αναφορά συγκεκριμένη –και ίσως ήταν η μοναδική συγκεκριμένη αναφορά- στη χθεσινή «υποβάθμιση» της πιστοληπτικής ικανότητας της χώρας, πρέπει να πω, κύριοι συνάδελφοι, ότι ο βασικός λόγος της αξιολόγησης σε χαμηλότερο επίπεδο της πιστοληπτικής ικανότητας της ελληνικής οικονομίας είναι διότι η Ελλάδα αντιμετωπίζει τη διεθνή οικονομική κρίση με υψηλό δημόσιο χρέος και υψηλό έλλειμμα. 
      Παρ’ όλο, λοιπόν, που ήσασταν αναλυτικός στο πρόβλημα, δεν αναφερθήκατε στην αιτία για την οποία έγινε αυτή η υποβάθμιση σε χαμηλότερη κατηγορία. Ξεχνάτε ποιος δημιούργησε και το υψηλό δημόσιο χρέος και το υψηλό έλλειμμα. Δεν είναι των δικών σας κυβερνήσεων «επίτευγμα»; 
      Παρά τις δυσμενείς εξελίξεις στον οικονομικό τομέα, εμείς καταφέραμε και τα μειώσαμε.
       ΑΘΑΝΑΣΙΑ ΜΕΡΕΝΤΙΤΗ: Πέντε χρόνια κυβερνάτε!
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Μην τα ξεχνάτε, κυρία συνάδελφε. 
      Εγώ θέλω να είμαι πολύ σαφής και θέλω να σας τα υπενθυμίζω, διότι όλα αυτά έχουν συνέπειες που προσπαθούμε να αντιμετωπίσουμε και αντιμετωπίζουμε με επιτυχία. Όμως, επαναλαμβάνω ότι η βασική μας προτεραιότητα, ιδιαίτερα σ’ αυτήν τη συγκυρία είναι οι πολίτες. Είμαστε με το βλέμμα στραμμένο στους πολίτες. Αυτούς προσπαθούμε να ανακουφίσουμε και να αντιμετωπίσουμε τα δικά τους προβλήματα. Αυτή ήταν και εξακολουθεί να είναι προτεραιότητά μας. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ τον κύριο Υφυπουργό.
      Από το ΠΑΣΟΚ, από την Αχαΐα…
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Βαΐτσης Αποστολάτος): Υπάρχει προσωπικό; Θα μου το δικαιολογήσετε.
      ΑΘΑΝΑΣΙΑ ΜΕΡΕΝΤΙΤΗ: Ναι, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Κοιτάξτε να δείτε. Ειλικρινά παρακαλώ και εσένα, αγαπητέ Γιάννη και τον Υφυπουργό, επειδή βγήκατε και οι δυο από το θέμα, να μην κάνουμε ένα διάλογο, ο οποίος δεν είναι για το νομοσχέδιο για το οποίο μιλάμε.
      Παράκληση να συνεχίσουμε με τον αγαπητό Βουλευτή του ΠΑΣΟΚ κ. Κατσιφάρα από την Αχαΐα.
      Ευχαριστώ.
      Έχετε το λόγο, κύριε Κατσιφάρα.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, κύριοι συνάδελφοι, είναι χρέος μου και ευθύνη μου ταυτόχρονα, ως Βουλευτή Αχαΐας, να φέρω στη Βουλή ένα θέμα που συγκλόνισε σήμερα την κοινωνία της Πάτρας.
      Μια μάνα με τα δύο παιδιά της έπεσαν σε ένα φρεάτιο απροστάτευτο, σε βάθος έξι μέτρων στο εργοτάξιο του έργου «Διακονιάρης». Είναι θαύμα ότι σήμερα ζουν και εύχομαι πραγματικά να πάνε όλα καλά. Νοσηλεύονται, βεβαίως, στο Νοσοκομείο του Ρίου και στο «ΚΑΡΑΜΑΝΔΑΝΕΙΟ».
      Όμως, αυτό το γεγονός μου δίνει την ευκαιρία, αλλά και την υποχρέωση να πληροφορήσω τη Βουλή και την Κυβέρνηση ότι τα μεγάλα έργα που εκτελούνται σήμερα στην Πάτρα έχουν σταματήσει με ευθύνη του Υπουργείου Περιβάλλοντος Χωροταξίας και Δημοσίων Έργων.
      Η Κυβέρνηση γνωρίζει για τις καθυστερήσεις των έργων. Η Κυβέρνηση γνωρίζει τα εμπόδια που υπάρχουν σήμερα και παρουσιάζονται από συγκεκριμένο εργολάβο, εθνικό, μάλιστα, εργολάβο. Ο εργολάβος, από τη δική του πλευρά, πιέζει, διεκδικεί και εκβιάζει την Κυβέρνηση να αλλαχθούν οι όροι και να πάρει περισσότερα.
      Η Κυβέρνηση, όμως, αντί να αναλάβει την ευθύνη της και από τη δική της την πλευρά να προχωρήσει στην άμεση υλοποίηση των έργων και αντί να ακούσει και να στηρίξει την υπηρεσία, την «ΕΥΔΕΠ ΑΤΕ» και τους επιβλέποντες μηχανικούς, προτίμησε να καταργήσει ολόκληρη την υπηρεσία, να απαξιώσει τους υπεύθυνους πολιτικούς μηχανικούς, επιβλέποντες του συγκεκριμένου έργου και ουσιαστικά, να υποκύψει στις πιέσεις του συγκεκριμένου εργολάβου. Βεβαίως, οι μηχανικοί και επιστήμονες προτίμησαν την αξιοπρέπεια και τον αυτοσεβασμό.
      Κύριε Υπουργέ, είναι ένα θέμα που δεν το αντέχει άλλο η Αχαΐα. Δεν αντέχουμε άλλο να βλέπουμε τα έργα βαλτωμένα. Δεν υπάρχει πρόβλημα ροής χρηματοδότησης. Υπάρχει πρόβλημα επαναπροσδιορισμού των όρων της σύμβασης για να κερδίσουν περισσότερα.
      Η Κυβέρνηση δεν μπορεί να κρύβεται, δεν μπορεί να έχει αυτή τη συμπεριφορά. Οφείλει άμεσα να πάρει πρωτοβουλίες. Δε δεχόμαστε να σταματάει η οικονομική ζωή -και αυτό αφορά και εσάς, το Υπουργείο σας- πέριξ των συγκεκριμένων έργων.
      Ποιος θα αποζημιώσει, κύριε Υπουργέ, τους εμπόρους, τους καταστηματάρχες, τους επιχειρηματίες της οδού Ελευθερίου Βενιζέλου, όπου γίνονται τα έργα, όταν το έργο έπρεπε να έχει ολοκληρωθεί πάνω από ένα χρόνο; Οι δουλειές τους έχουν μειωθεί πάνω από 50%.
      Έχετε μέτρα μέσα από το ΤΕΜΠΜΕ. Ποιος επιχειρηματίας της περιοχής μπορεί να ενταχθεί στα ευνοϊκά μέτρα του ΤΕΜΠΜΕ; Όταν για τρία χρόνια ο τζίρος του έχει μειωθεί πάνω από 50%, εσείς ζητάτε τρία χρόνια να είναι κερδοφόρες οι επιχειρήσεις οι εμπορικές ή οι επιχειρηματικές. Ποιος μπορεί να ενταχθεί;
      Κύριε Υπουργέ, πρέπει να δείτε άμεσα -το έχουμε ζητήσει επανειλημμένα οι Βουλευτές, ο Δήμαρχος, ο Νομάρχης, οι κάτοικοι της περιοχής- και να ακούσετε την κοινωνία και να αφουγκραστείτε τις οικονομικές απαιτήσεις των επιχειρηματιών και των εμπόρων για ένταξη σε ευνοϊκά μέτρα.
	Να κάνετε τροποποίηση, ώστε να ενταχθούν με πιο ευνοϊκούς όρους στο ΤΕΜΠΜΕ. Να δείτε το θέμα της απόδοσης των υποχρεώσεών τους ως προς το δημόσιο. Αυτά είναι θέματα που αφορούν το Υπουργείο Ανάπτυξης και είναι υποχρέωσή σας να τα δείτε. 
	Εμείς πάντως δεν θα σταματήσουμε να διεκδικούμε για την περιοχή μας. Δεν θα υποταχθούμε σε κανενός είδους συμφέροντα. Απαιτούμε τα αυτονόητα, τα έργα να ολοκληρωθούν και να αποδοθούν στην κοινωνία. Δεν μπορεί να δεχόμαστε να μπαίνουν σε κίνδυνο ανθρώπινες ζωές, επειδή δεν μπορεί το Υπουργείο Περιβάλλοντος και Δημοσίων Έργων να δώσει λύσεις σ’ ένα αίτημα που δεν είναι δύσκολο. Είναι αυτονόητο και πρέπει να λυθεί. 
	Σε ό,τι αφορά, κύριε Πρόεδρε, τα φωτοβολταϊκά, νομοθετούμε σήμερα για τέταρτη φορά σε επίπεδο ΑΠΕ, χωρίς να έχουμε διαμορφώσει το ελληνικό χωροταξικό σχέδιο για τις Ανανεώσιμες Πηγές Ενέργειας. Αυτό είναι ένα μεγάλο πρόβλημα, γιατί δεν γνωρίζουμε το συνολικό πλαίσιο πάνω στο οποίο θα κινηθούμε. 
	Η Κυβέρνηση από το 2004 έχει φέρει για τις ΑΠΕ τρεις νόμους στη Βουλή και έναν σήμερα. Το αποτέλεσμά της; Όχι μόνο δεν έχουμε προχωρήσει στην ίδρυση, στη λειτουργία και στην ένταξη των ΑΠΕ στο σύστημα, αλλά η χώρα μας το 2004 είχε την έκτη θέση παγκοσμίως στην αιολική ενέργεια. Σήμερα έχει υποχωρήσει στη δέκατη τρίτη. Το 2004 η χώρα μας παγκοσμίως σε επίπεδο ΑΠΕ ήταν όγδοη. Σήμερα έχει υποχωρήσει στη δέκατη τέταρτη. Τρία νομοθετήματα πέντε χρόνια, αυτό το αποτέλεσμα. Νομίζω πως αυτό δεν μας τιμά προς τα έξω. 
	Εάν θέλετε, κύριε Υπουργέ, να φέρετε αποτέλεσμα, πείτε μου, αλήθεια, γιατί δεν ακούτε τις δυνάμεις της αγοράς; Οι σύλλογοι και οι ενώσεις των φωτοβολταϊκών ζήτησαν τροποποιήσεις από το συγκεκριμένο νομοσχέδιο. Γιατί δεν τις κάνετε; Αντίθετα, επαναφέρετε τη γραφειοκρατία. Συντηρείτε τη γραφειοκρατία. Ελπίζουν όλοι, ενώ στην ουσία γνωρίζουν ότι δεν μπορούν να αδειοδοτηθούν. Αυτό εσείς το προκαλέσατε. Πάνω από επτάμισι χιλιάδες επενδυτές σήμερα ελπίζουν ότι θα τους δοθεί μία άδεια. Εσείς, όμως, επειδή δεν έχετε σχέδιο, δεν έχετε φτιάξει τη δεύτερη υποδομή, το βασικό δίκτυο και, εν πάση περιπτώσει, δεν έχετε ουσιαστική πολιτική. 
	Θέλω να κάνω μια αναφορά μόνο στα κόστη, κύριε Πρόεδρε, και ζητάω συγγνώμη για την ανοχή σας. Πρέπει να πούμε την αλήθεια στον ελληνικό λαό. Πρέπει ο ελληνικός λαός να γνωρίζει ποιος πληρώνει το κόστος και αυτό θέλει συναίνεση. 
	Λέτε και προτείνετε μέσα από το νομοσχέδιο ότι από τα φωτοβολταϊκά το κράτος, η ΔΕΗ δηλαδή ουσιαστικά, που θα φέρει το σύστημα, σήμερα με 400 ευρώ τη μεγαβατόρα για μια μεγάλη διάρκεια και θα την πουλάει ουσιαστικά με 50 και, αν δεν κάνω λάθος,  λίγο παραπάνω από το 50. Αλήθεια, αυτό το κόστος δεν πρέπει να γνωρίζει ο Έλληνας πολίτης, ο Έλληνας καταναλωτής ότι το επιβαρύνεται αυτός; Αυτό είναι μια υπεύθυνη πολιτική από την Κυβέρνηση; Μήπως πρέπει να δούμε πολύ σοβαρά το θέμα της τιμολόγησης; Δεν λέω να πάτε σε αντικίνητρα. Λέμε πολύ απλά πως είναι λάθος να μεταφέρετε το κόστος, για να εγκατασταθούν οι ΑΠΕ, στον καταναλωτή πολίτη. Είναι ζητήματα πολύ σοβαρά. Είναι ζητήματα που δεν τα λύνει το νομοσχέδιό σας. Το νομοσχέδιό σας έχει πολλές αοριστίες. Είναι αποσπασματικό. Δεν είναι ενταγμένο σε ένα συλλογικό πλαίσιο. 
	Ευχαριστώ πολύ. 
	ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πάρα πολύ τον κ. Κατσιφάρα. 
	Ο κ. Δημήτριος Τσιρώνης από το ΠΑΣΟΚ έχει το λόγο.
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, στη συζήτηση επί της αρχής του νομοσχεδίου είχα καλέσει την Κυβέρνηση και συγκεκριμένα είχα καλέσει τη νέα πολιτική ηγεσία του Υπουργείου Ανάπτυξης να αποσύρει ολόκληρο το νομοσχέδιο, να το εξετάσει με σοβαρότητα, με υπευθυνότητα, να κάνει όλες αυτές τις απαραίτητες ρυθμίσεις που χρειάζονται έτσι ώστε να είναι ένα άρτιο νομοσχέδιο, που να αντιμετωπίζει συνολικά το ενεργειακό ζήτημα, το ενεργειακό πρόβλημα της χώρας. 
      Δυστυχώς, η νέα πολιτική ηγεσία το υιοθέτησε αυτό το νομοσχέδιο, το συνέχισε εδώ στη Βουλή και σήμερα φθάσαμε στην καρδιά, στην ουσία, στο «ζουμί» του νομοσχεδίου. 
      Σήμερα αυτές οι ρυθμίσεις που συζητάμε στο τρίτο κεφάλαιο, σ’ αυτά τα άρθρα, στα άρθρα 27 έως 34 για τις Ανανεώσιμες Πηγές Ενέργειας, αφορούν ένα πολύ μεγάλο ζήτημα και ένα πολύ μεγάλο κεφάλαιο, όπως βέβαια και τα  υδροηλεκτρικά έργα, τα οποία έχουν μεγάλο ενδιαφέρον. Το πρώτο κεφάλαιο αφορούσε την ενσωμάτωση μιας κοινοτικής οδηγίας. Το δεύτερο κεφάλαιο αφορούσε το φράγμα της Μεσοχώρας, ένα χρονίζον πρόβλημα, ένα χρονίζον έργο για το οποίο εμείς είπαμε ας προχωρήσει, παρά το γεγονός ότι δεν το ψηφίσαμε γιατί δεν ακούσατε τους φορείς. Αλλά εν πάση περιπτώσει, εδώ που έχει φθάσει η καταστροφή του περιβάλλοντος, λέμε ας προχωρήσει αυτό το έργο. 
      Σήμερα σ’ αυτές τις ρυθμίσεις που φέρνετε, τουλάχιστον αποσύρετε αυτά τα άρθρα, αποσύρετε αυτό το κεφάλαιο και να το φέρετε με μεγαλύτερη άνεση χρόνου, να δούμε πώς μπορούμε να αντιμετωπίσουμε καλύτερα το ζήτημα των ενεργειακών πόρων της χώρας. 
      Κύριε Υπουργέ, αυτές οι ρυθμίσεις αφορούν διευθετήσεις φίλα προσκείμενα συμφερόντων. Θα πρέπει να το ξέρουμε πάρα πολύ καλά. Αυτό υποκρύπτεται πίσω από όλες αυτές τις ρυθμίσεις. Είμαι σε απόλυτη θέση να το γνωρίζω και ειδικά σε ό,τι αφορά τα υδροηλεκτρικά έργα, τα οποία συνεχώς καταστρέφουν τη δική μου περιοχή. Προέρχεστε και εσείς από μία αντίστοιχη περιοχή, από τη Φωκίδα, μία φτωχή περιοχή που έχει πολλές φυσικές ομορφιές, έχει κάλλος, αλλά και έχει γνωρίσει με τα λατομεία την περιβαλλοντική καταστροφή. Και να ξέρετε ότι η περιβαλλοντική καταστροφή από τα υδροηλεκτρικά έργα θα είναι τεράστια τα επόμενα χρόνια στην πατρίδα μας και σ’ αυτές τις περιοχές, όπως η Πίνδος, οι οποίες έχουν ακόμα διασωθεί. 
      Σας ζήτησα τρεις μέρες τώρα να φέρετε μία τροπολογία –θα σας δώσω εγώ τη διάταξη την Τρίτη- που να λέτε ότι όσα υδροηλεκτρικά έργα έχουν ακυρωθεί στο Συμβούλιο της Επικρατείας να μην μπορεί η ΡΑΕ να ξαναδώσει άδεια σ’ αυτά τα έργα. Υπήρχε ένα υδροηλεκτρικό έργο, ένα φράγμα στον Άραχθο του Αγίου Νικολάου 110 ΜW, το οποίο ακυρώθηκε από το Συμβούλιο της Επικρατείας. Μόλις ακυρώθηκε πάλι ο ίδιος ιδιώτης ξαναέκανε αίτηση. Αυτή τη δουλειά θα κάνουμε τώρα; Θα τρέχουμε δέκα χρόνια να ακυρώσουμε ένα έργο, γιατί καταστρέφει την περιοχή και μετά θα ξανακάνουν αίτηση για άδεια; ΄
      Στον Άραχθο έχουν κατασκευαστεί δύο φράγματα το Πουρνάρι 1 και το Πουρνάρι 2 με τεράστια περιβαλλοντική καταστροφή. Παλαιότερα είχαμε άλλη αντίληψη και πιστεύαμε ότι συμβάλλουν στην τοπική ανάπτυξη, στην εθνική οικονομία, ότι γύρω από τη λίμνη θα υπάρξει ανάπτυξη, θα γίνουν δρόμοι, θα κάνουν κωπηλασία, κανό κλπ. Δεν υπάρχουν όμως τέτοια πράγματα. Αυτά νομίζαμε ότι θα γίνει ένας παράδεισος και αντί για τον παράδεισο γνωρίσαμε την κόλαση. Έχει αλλάξει το  μικροκλίμα, έχουν αλλάξει οι συνθήκες ζωής των κατοίκων, η υγρασία, οι βροχοπτώσεις, έχουμε άνοδο της θερμοκρασίας το καλοκαίρι και έχουμε ισχυρούς παγετούς που παγώνουν τις παραγωγές των αγροτών μας το χειμώνα και ζητάμε να μη γίνει αυτό το έργο. Τι να κάνουμε τώρα; Εάν, δηλαδή, δώσει έγκριση η ΡΑΕ πρέπει να πάω να καταλάβω το γραφείο του Προέδρου εγώ ως Βουλευτής του ΠΑΣΟΚ της περιοχής; Πρέπει να πάω στο γραφείο του Προέδρου της ΡΑΕ; 
      Φέρτε μία τροπολογία -σας έχω καλέσει τρεις μέρες τώρα- και θα σας φέρω εγώ τη διάταξη την Τρίτη να την κάνετε αποδεκτή. Να πείτε ότι όσα έργα ακυρώνονται στο Συμβούλιο της Επικρατείας να μην δίνονται εκ νέου άδειες, ούτε καν να εξετάζονται. 
      Υπάρχουν και οι ρυθμίσεις που φέρνετε για τα μικρά υδροηλεκτρικά έργα στα οποία είχατε βάλει κάποιες προϋποθέσεις, όπως να μην υπάρχει αποταμιευτήρας, να μην υπάρχει αποταμίευση νερού, να μην εκτρέπεται το νερό να πηγαίνει σε άλλο ρέμα και σε άλλη περιοχή κλπ. Έρχεστε τώρα με τη διάταξη που κατέθεσε την πρώτη μέρα συζήτησης του  νομοσχεδίου ο κ. Χατζηδάκης ο νέος Υπουργός Ανάπτυξης και λέει ότι αυτές οι προϋποθέσεις δεν ισχύουν. Μα, είναι σοβαρά πράγματα αυτά; Δεν είναι νομοθετικό έργο αυτό της Βουλής, σήμερα να νομοθετούμε με τέτοια προχειρότητα!
      Σας λέω, στην περιοχή μου για μικρά έργα, γιατί είναι περιοχή που έχει νερά. Σε κάθε ρέμα πλέον έχουν ανοίξει ορέξεις σε όλους στους δήμους να τα δώσουν σε κάποιους ιδιώτες. Στα Θεοδώριανα έχουμε πολύ πλούσια σε νερό ρέματα, το Μουζάκι και την Άσπρη Γκούρα, το ένα είναι δυναμικότητας 3,9 MW και το άλλο 3 ΜW. Την παροχή του νερού ο ιδιώτης την κρατάει όποτε θέλει και όταν πάνε οι υπηρεσίες της νομαρχίας να ελέγξουν, το αφήνει το νερό. Αυτή η δουλειά γίνεται συνεχώς. Καταστρέφουν το περιβάλλον, γι’ αυτό βάλτε προϋποθέσεις. Δεν λέω να μην γίνονται, να γίνονται κάποια μικρά υδροηλεκτρικά έργα εκεί που χρειάζονται και εκεί που απαιτούνται, αλλά όχι τα πάντα να τα αφήσουμε ελεύθερα. Είναι περιβαλλοντικό όνειδος, περιβαλλοντική ντροπή αυτό το νομοσχέδιο για την καταστροφή που θα επιφέρει. Μην συνδέεστε με αυτό. 
      Μην συνδέετε, κύριε Υφυπουργέ, τη δική σας παρουσία στο Υπουργείο, γιατί είστε από μία αντίστοιχη περιοχή με τη δική μου, με αυτό το νομοσχέδιο, με αυτές τις διατάξεις. Ίσα-ίσα ο κόσμος πάει μπροστά, πάει σε μία πιο πράσινη λογική, σε μία πιο «πράσινη» μορφή ανάπτυξης. 
      Πρόσφατα στον Άραχθο που έγινε ο εορτασμός των Θεοφανείων, έριξαν από τη γέφυρα το σταυρό και τον έπιασαν οι άνθρωποι που κάνουν ράφτινγκ μέσα στο ποτάμι. Σε εκείνο το σημείο ουσιαστικά και λίγο πιο πάνω θα είναι φράγμα, αν δώσετε αυτήν την άδεια. Αφήστε μας να αναπτυχθούμε με μία αειφόρα λογική με ήπιες μορφές ανάπτυξης, να εξελιχθούν οι περιοχές μας. Μην μας χαντακώνετε! Αφήσαμε την Ήπειρο όλες οι κυβερνήσεις χαντακωμένη τόσα χρόνια, την αφήσαμε πίσω. Και λέμε, δεν μας βοηθάτε, αλλά μην μας καταστρέφετε, μην μας δημιουργείτε προβλήματα. Έκκληση κάνουμε και την κραυγή αγωνίας ουσιαστικά εκφράζω από, αυτό εδώ, το Βήμα της Βουλής. 
      Τίποτα άλλο δεν θέλω να πω, κύριε Υπουργέ. Φέρτε μία διάταξη. Σας κάνω έκκληση πραγματικά ως συνάδελφος, ως νέος Υφυπουργός να φέρετε μία διάταξη. Όσες αποφάσεις έχουν τελεσιδικήσει στα δικαστήρια, στο Συμβούλιο της Επικρατείας, οπουδήποτε και ξανακάνουν αίτηση για το νέο έργο, να μην ξαναγίνει. Δεν αντέχουμε άλλο! Δεν αντέχουν οι κάτοικοι, οι φορείς και οι πολίτες να συζητάμε τα ίδια και για το ίδιο θέμα να τρέχουμε πάλι στα δικαστήρια. Είναι και δαπανηρό και ψυχοφθόρο. Νομίζω ότι είναι μία λογική διάταξη που αντέχει και κριτικής και σοβαρότητας. 
      Ευχαριστώ πολύ και σας εύχομαι πάλι να έχετε καλή θητεία. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης):  Κύριε Πρόεδρε, με συγχωρείτε, να κάνω μία παρέμβαση;
      ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Υφυπουργέ.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης):  Επειδή βλέπω την αγωνία με την οποία κάνει την πρόταση του ο συνάδελφος, αντιλαμβάνομαι και το πρόβλημα που υπάρχει και τις πιέσεις που δέχεται ο κάθε ένας από εμάς, όμως θα πρέπει πρώτα και πριν καταθέσετε την τροπολογία να είστε βέβαιος για τη συνταγματικότητα μίας τέτοιας ρύθμισης που ενδεχομένως προτείνετε. 
      ΠΡΟΕΔΡΕΥΩΝ (Βαϊτσης Αποστολάτος): Από το Λαϊκό Ορθόδοξο Συναγερμό ο κ. Βελόπουλος έχει το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, το μεγάλο πρόβλημα της ελληνικής πολιτικής είναι η έλλειψη σχεδιασμού. Αυτό έχει αναδειχθεί περίπου τριάντα ή σαράντα χρόνια, μετά τη Μεταπολίτευση δηλαδή και λίγο πριν, αν θέλετε, με τις συνεχείς πολεοδομικές παραβάσεις αλλά και τις συμπεριφορές που κάνουμε. Σχεδιάζουμε σήμερα κάτι που θα χρησιμοποιήσουμε μετά από δέκα χρόνια χωρίς να βλέπουμε αυτό το οποίο μπορεί να έλθει. 
      Κύριε Υπουργέ, εγώ θέλω να θέσω ένα ερώτημα: Έχετε κάνει έρευνα αγοράς για τα φωτοβολταϊκά; Δηλαδή ως Κυβέρνηση έχετε σκεφτεί τι σημαίνει φωτοβολταϊκό; Δύο εργοστάσια παράγουν φωτοβολταϊκά στην Ελλάδα από ό,τι ξέρω και αυτή η παραγωγή εξάγεται. Αυτό σημαίνει ότι δεν θα έχουμε προϊόν για να δημιουργήσουμε στην Ελλάδα την προϋπόθεση ότι θα έχουμε κίνηση του χρήματος. Πάλι θα κάνουμε εισαγωγές. Αντιπροσώπους ξένων εταιρειών θα κάνουμε τους Έλληνες. Κάποια στιγμή πρέπει να δούμε ότι ο σχεδιασμός πρέπει να γίνει με συγκεκριμένο σκοπό και στόχο. Δηλαδή, ναι, στα φωτοβολταϊκά, να γίνει, με τις όποιες ενστάσεις μας, διαμαρτυρίες μας ή, αν θέλετε, προσφορές και αιτιάσεις μας, αλλά να δούμε και πώς ο Έλληνας πολίτης, ο Έλληνας επενδυτής και επιχειρηματίας μπορεί να καρπωθεί κέρδος και να κινηθεί χρήμα στην αγορά. Είμαι βέβαιος ότι τέτοια μελέτη δεν έχει γίνει. Γιατί αυτή είναι η νεοελληνική πραγματικότητα. 
	Θα ήθελα να πω στο συνάδελφο του ΠΑΣΟΚ που μίλησε προηγουμένως ότι έχουμε μια άλλη αντίληψη για τα υδροηλεκτρικά φράγματα. Δεν ξέρω πόσοι έχετε πάει στην Ιταλία. Κύριε Υπουργέ, υπάρχουν κι εκεί υδροηλεκτρικά φράγματα και μάλιστα πολλαπλάσια της Ελλάδος. Δεν σημαίνει ότι ένα υδροηλεκτρικό φράγμα μπορεί να δημιουργήσει περιβαλλοντική ρύπανση ή να αλλοιώσει το περιβάλλον, γιατί αν κάνεις σωστές αναπλάσεις του χώρου, να ο σχεδιασμός, κύριε Υπουργέ. Επειδή τα υδροηλεκτρικά φράγματα δημιουργούν προβλήματα στο περιβάλλον δεν σημαίνει ότι καταργούμε τα φράγματα. Αυτό μου θυμίζει τη λαϊκή ρήση «πονάει δόντι, κόβει κεφάλι». Αυτά δεν γίνονται. 
      Άρα, λοιπόν, όταν θέλουμε να κάνουμε ένα φράγμα, δεν κάνουμε απλά στα χαρτιά περιβαλλοντικές μελέτες για να λέμε ότι υπάρχουν μελέτες. Λέμε στον επενδυτή: «Για να σου δώσω εγώ την άδεια, κύριε επενδυτά, κύριε Ροντούλη, κύριε Πλεύρη, κύριε Παπουτσή, θα μου κάνεις και ανάπλαση σ’ ένα χώρο σε ακτίνα πέντε χιλιομέτρων, με πεζοδρόμια, με ξύλινη οικολογική κατασκευή, να κάνουμε και την τεχνητή λίμνη, να είναι εκεί οι χήνες, οι πάπιες, να πηγαίνουν τα παιδάκια και να χαίρονται, να κάνουμε κάτι για τον αθλητισμό κ.λπ.». 
      Αυτά δεν τα κάνετε, αυτά δεν τα κάνει καμμία κυβέρνηση. Υπάρχει το σύστημα του άρπα-κόλλα. Κάνουμε μελέτες –λέει- στα χαρτιά. Καμμία μελέτη περιβαλλοντικών επιπτώσεων δεν τηρείται στην Ελλάδα, κύριε Υπουργέ. Αυτή είναι η πραγματικότητα. Όχι μόνο δεν τηρείται, αλλά δεν γίνεται ποτέ ανάπλαση.
      Πήγα στη βόρεια Ιταλία, κύριε συνάδελφε –γιατί και το ΠΑΣΟΚ το έθεσε αυτό- και είδα ένα φράγμα τεραστίων διαστάσεων. Τι κάνουν όμως οι Ιταλοί; Υποχρέωσαν τον επενδυτή να κάνει τεχνητές λίμνες σε ακτίνα πέντε χιλιομέτρων, να κάνει πεζόδρομους, δηλαδή να περπατούν οι πεζοί, να μπορούν να έχουν χώρους τα παιδιά για να παίξουν. Αυτά κάνουν οι Ιταλοί, αυτά κάνουν οι Ευρωπαίοι και δεν σταματούν τα φράγματα. Άλλο το ένα, άλλο το άλλο, κύριε Υπουργέ. 
      Είστε μία Κυβέρνηση που δεν μπορεί να ελέγξει. Ξέρετε τι γίνεται; Πηγαίνει ο επενδυτής μ’ έναν φάκελο ένα μέτρο, τον καταθέτει στο Υπουργείο, κανείς δεν τον ελέγχει ή, αν θέλετε, τον ελέγχουν στα χαρτιά, γιατί υπάρχουν τα «γρηγορόσημα» και τα «δωρόσημα», γιατί έτσι γίνονται οι μελέτες, έτσι γίνονται οι εγκρίσεις των προγραμμάτων ή παίρνουν ποσοστά διάφορες εταιρείες για να δώσουν τα χρήματα της Ευρωπαϊκής Ένωσης και μετά μην τον είδατε τον επενδυτή τον Παναγή! Αυτή είναι η αλήθεια, κύριε Υπουργέ.
	Εμείς μπήκαμε εδώ μέσα, κύριε Ροντούλη, για να τα λέμε αυτά. Αυτά θα τα λέμε, κύριε Υπουργέ. Ο συνάδελφος έχει απόλυτα δίκιο σ’ αυτό που είπε. Ο κύριος στο φράγμα τι κάνει; Κλείνει το φράγμα, τελειώνει η ιστορία, τελειώνει ο υδροβιότοπος, τελειώνει το δάσος, τελειώνουν όλα αυτά που ακολουθούν το περιβάλλον, ενώ αν τον είχαμε δεσμεύσει και αν τον είχαμε ελέγξει, δεν θα τολμούσε να το κάνει αυτό. Αν τον είχαμε υποχρεώσει να κάνει και ανάπλαση του χώρου δεν θα τα είχαμε αυτά, κύριε Υπουργέ, αλλά αυτό είναι το κράτος.
      Βλέπουμε ότι μικρά παιδιά μας παρακολουθούν από πάνω. Φαντάζομαι ότι είναι οκτώ-εννιά χρονών. Τι θα τους παραδώσουμε, κύριε Υπουργέ; Αναρωτηθήκαμε ποτέ; Έχω κι εγώ παιδί εννέα ετών. Τι θα πω σ’ αυτά τα παιδιά μετά από είκοσι χρόνια; «Ήμουν στη Βουλή αλλά δεν μπόρεσα να κάνω τίποτα»; Αυτό πρέπει να σταματήσει και πρέπει όλοι να αναλάβουμε τις ευθύνες μας.
	Κύριε Υπουργέ, τι να πω για μία Κυβέρνηση όπου σήμερα σκέφτηκε μετά από πέντε χρόνια ο κ. Παναγιωτόπουλος να μιλήσει για τα golden boys που δεν είναι golden boys, διαφωνώ, είναι platinum boys, κύριε Υπουργέ; Τα golden boys είναι άλλο πράγμα.
(Χειροκροτήματα από την πτέρυγα του ΛΑΟΣ)
	Έρχεστε σήμερα να «ξηλώσετε» τα golden boys, όχι τους μισθούς. «Ξηλώνετε» τα golden boys. Τους μισθούς να «ξηλώσετε», κύριε Υπουργέ. Δεν μπορεί να παίρνει κάποιος 15.000 ευρώ μηνιάτικο, δεν μπορεί να παίρνει κάποιος 20.000 ευρώ μηνιάτικο, δεν μπορεί να παίρνει ο Χατζηεμμανουήλ 500.000 ευρώ το χρόνο, όταν ο πολίτης παίρνει 600 και 700 ευρώ. Αυτό είναι το πρόβλημα. Είστε σε πλήρη αναντιστοιχία με την ελληνική κοινωνία, αυτή είναι η πραγματικότητα.
	Θα πω και κάτι άλλο. Χρειάστηκαν, κύριε Πλεύρη, κύριε Πολατίδη, πέντε χρόνια για να καταλάβουν στην Κυβέρνηση ότι υπάρχει γραφειοκρατία. Είστε απίστευτοι, είστε απίθανοι, είστε αμετανόητοι. Πέντε χρόνια χρειάστηκαν για να καταλάβουν ότι υπάρχει γραφειοκρατία και τώρα συνεδριάζουν κάθε μέρα. Είναι απίστευτοι, κάθε μέρα συνεδριάζουν.
	ΑΣΤΕΡΙΟΣ ΡΟΝΤΟΥΛΗΣ: Είναι η επανίδρυση του κράτους!
	ΚΥΡΙΑΚΟΣ ΒΕΛΟΠΟΥΛΟΣ: Κάθε μέρα μαζεύονται στο Μέγαρο Μαξίμου. Ξέρετε γιατί μαζεύονται; Θα σας πω γιατί μαζεύεστε, κύριε Υπουργέ. Ψάχνετε τρόπους να σωθείτε, ψάχνετε «σωσίβια», ψάχνετε προεκλογικές παροχές. Δεν θα σωθείτε, θα είστε αντιπολίτευση γιατί η συμπεριφορά σας είναι αλγεινή, είναι αντιλαϊκή.
	Θα πω και κάτι άλλο. Μίλησε ο Πρωθυπουργός Κώστας Καραμανλής με τον Πούτιν. Προχθές το ακούσαμε όλοι. Δέκα λεπτά –λέει- συζητούσαν, κύριε Υπουργέ. Βαρέθηκα να σας ακούω να συζητάτε. Φτιάξτε επιτέλους τον αγωγό Μπουργκάς-Αλεξανδρούπολη. Μιλάτε για παραγωγή ενέργειας. Φτιάξτε τον αγωγό. Τα παιδιά που μας βλέπουν από πάνω πρέπει να ξέρουν ότι θα έχουν σίγουρο αύριο, ότι θα έχει ενέργεια η Ελλάδα. Δεν μπορεί επί δύο δεκαετίες να συζητάμε για έναν αγωγό. Είμαστε απίστευτο κράτος. Οι Τούρκοι ήδη σχεδιάζουν τρίτο, τέταρτο, πέμπτο αγωγό και θα τον υλοποιήσουν, κύριε Υπουργέ. Όταν οι Τούρκοι έχουν τέσσερις δορυφόρους στο διάστημα, εσείς δεν μπορείτε να κάνετε έναν αγωγό. Αυτή είναι η Κυβέρνηση που θα κάνει ισχυρή την Ελλάδα; Αυτή είναι μια ανίσχυρη Κυβέρνηση που θα κάνει ανίσχυρη την Ελλάδα. Αυτή είναι η πραγματικότητα.
    Και βέβαια να πω ότι σήμερα βρήκατε τρόπους περίεργους. «Ξηλώνετε το πουλόβερ.» Ξηλώνετε Υπουργούς. Ξηλώνετε golden boys. Ξηλώνετε τον κ. Αλογοσκούφη, τον πιο πετυχημένο Υπουργό που είχαμε επί τέσσερα χρόνια. Τον ξηλώσατε. Ατάκτως έφυγε ο Υπουργός σας. Ατάκτως. Όπως ατάκτως φεύγουν σήμερα και σύρεστε, οι συνεργάτες του. Όπως ατάκτως θα φύγετε, κύριε Υπουργέ, αν συνεχίσετε αυτή την πολιτική, την πολιτική της κοροϊδίας, την πολιτική της αλαζονείας. 
    Έρχεστε εδώ για τη ΡΑΕ. Τι να πω εγώ για τη ΡΑΕ, κύριε Υπουργέ; Να σας δώσω μερικά μηνύματα; Να σας πω ποια είναι η ΡΑΕ; Διότι κάποια στιγμή πρέπει να καταλάβουμε ορισμένα πράγματα. 
    Σας έδωσαν από το Σύνδεσμο Εταιρειών Φωτοβολταϊκών δέκα αιτήματα. Τα έχω μπροστά μου. Ξέρετε πόσα υλοποιήσατε; Τέσσερα ή πέντε. Αυτοί που ενδιαφέρονται, λοιπόν, σας δίνουν προτάσεις. Κι έρχεστε σήμερα και δεν τα υλοποιείτε. Τι να συζητήσω τώρα εγώ ο Βουλευτής εδώ μέσα, όταν αυτοί που έχουν άμεσο συμφέρον και ενδιαφέρον δεν εισακούγονται στη Νέα Δημοκρατία; Τι να πω εγώ; 
    Και βέβαια για τη ΡΑΕ να σας πω ότι δεν υπάρχει χειρότερος –και το τονίζω αυτό- φορέας. Βλέπει με τεράστια συμπάθεια το βρώμικο λιθάνθρακα. Τον βλέπει με συμπάθεια!
    Θέλετε να σας δώσω παραδείγματα; Ακούστε. Θυμάστε την ιστορία με τη γερμανική εταιρεία που εκπόνησε μελέτη σκοπιμότητος; Τη θυμάστε; Θυμάστε τη ΔΕΗ, το λιθάνθρακα, τη μονάδα στη Λάρυμνα, που την έκαναν φυσικού αερίου; Βαφτίζουν το κρέας, ψάρι. Το 2006, το 2007. Αυτή είναι η ΡΑΕ. Διότι δεν θέλει –δεν θέλει, το τονίζω- ενέργεια, η οποία θα είναι όντως χρήσιμη και κυρίως οικολογική. 
    Οι κύριοι ενδιαφέρονται για την καρέκλα, κύριε Υπουργέ. Ενδιαφέρονται για το μισθουλάκο τους. Δέκα χιλιάδες ευρώ το μήνα ο Βελόπουλος, ο πρόεδρος της ΡΑΕ ή ο αντιπρόεδρος. Μια χαρά περνάει αυτός. Τι τον νοιάζει; Και τη γραφειάρα του έχει, την οποία πληρώνουμε εμείς. 
    Κι έρχεστε σήμερα εσείς και δεν μπορείτε να κάνετε το αυτονόητο, να τραβήξετε το αυτί αυτού του κυρίου. Θέλει τράβηγμα από το αυτί και σύρσιμο στην επιλογή τη φιλολαϊκή, κύριε Υπουργέ.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα κλείσω κάπου εδώ, γιατί δεν θέλω να καταχραστώ το χρόνο.
    Ακούστε, κύριε Υπουργέ. Είστε Κυβέρνηση ομήρων! Δύο-τρεις Πρωθυπουργοί στην Κυβέρνηση, δύο-τρεις άνθρωποι που διοικούν και πρωθυπουργεύουν. Ο κ. Σουφλιάς, η κ. Μπακογιάννη, ο Κώστας ο Καραμανλής. Τρεις Πρωθυπουργούς έχετε και κανέναν Υπουργό. Διότι αυτούς τους μαζεύουν και τους δίνουν εντολές. Ονόματα. Υπάρχουν ονόματα συγκεκριμένα. Ποιος είναι Πρωθυπουργός; Ο Σουφλιάς, η Μπακογιάννη ή ο Κώστας Καραμανλής; Ψάξτε και βρείτε Πρωθυπουργό. Θα τον χρειαστείτε στις επόμενες εκλογές. Ψάξτε και βρείτε Αρχηγό.
    Και να σας πω τι άλλο κάνετε; Όχι μόνο είστε όμηροι, θέλετε και ομήρους τα νέα παιδιά. Και μας ακούν από πάνω. Έχετε παιδιά του «STAGE» με 400 ευρώ, κύριε Υπουργέ. Εσείς και οι προηγούμενοι. Διότι αυτοί έκαναν το εφεύρημα των «STAGE». Θέλουν ομήρους τους νέους. Και τι κάνετε σήμερα; Θέλετε άλλους εξήντα χιλιάδες ομήρους με 600 ευρώ. Και αυτό είναι ομηρία. Είστε Κυβέρνηση σε ομηρία και θέλετε τον πολίτη όμηρο.
    Είναι ντροπή αυτό, κύριε Υπουργέ! Να έχετε δούλους από τα «STAGE» και δούλους ομήρους για τις επόμενες εκλογές.
    Η αλήθεια είναι μία, κύριε Υπουργέ, και το ξαναλέω: Δεν μπορείτε να κοροϊδεύετε εσαεί την κοινωνία. Πηγαίνετε σπίτι σας και αφήστε κάποιον άλλο να κυβερνήσει. Υγιείς δυνάμεις χρειάζονται στον τόπο, δυνάμεις της πραγματικής αλλαγής για τα πλατιά λαϊκά στρώματα και κυρίως για να παλέψουμε ταξικά όλοι μαζί, από κοινού.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Βελόπουλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, τριάντα μαθητές και μαθήτριες και δύο συνοδοί-δάσκαλοι από το 10ο Δημοτικό Σχολείο Ιλίου. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο συνάδελφος από τη Νέα Δημοκρατία κ. Αριστοτέλης Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κύριε Πρόεδρε.
      Στην ενότητα αυτή των άρθρων, από το 27 μέχρι το 34, περιλαμβάνονται άρθρα τα οποία έχουν εξαιρετική σημασία, κατά την κρίση μου, για τα συμβαίνοντα στη νησιωτική Ελλάδα.
      Αναφέρομαι στο σύστημα των ανανεώσιμων πηγών ενέργειας δια του ΚΑΠΕ, το οποίο έχει να παρουσιάσει ένα εξαιρετικό έργο και μάλιστα, με τα υβριδικά συστήματα, κύριε Πρόεδρε, τα οποία επιχειρεί να οργανώσει στα νησιά για παραγωγή ηλεκτρικής ενέργειας.
      Ήδη, μετά από περιπέτειες, στην Ικαριά εγκαταστάθηκε αυτό το σύστημα. Πειραματικό και υποθέτω ότι θα αποδώσει. Αλλά παρόμοια πρωτοβουλία, με στήριξη μάλιστα του Υπουργείου Αιγαίου και Νησιωτικής Πολιτικής, όταν είχα την τιμή να προΐσταμαι αυτού, σε συνεργασία και με άλλους φορείς, έγινε με την εγκατάσταση πλωτού συστήματος παραγωγής ηλεκτρικής ενέργειας στην Ηρακλειά, προερχομένης από αιολική με προέκταση στην αφαλάτωση του θαλασσίου ύδατος. 
      Γιατί τα μνημονεύω αυτά: Διότι το νομοσχέδιο μας δίδει τη δυνατότητα να στηρίξουμε τέτοιες προσπάθειες, οι οποίες θα συμβάλουν στην επίλυση του ενεργειακού προβλήματος την νησιωτικής Ελλάδος, όπως θα συμβάλει και η επιχείρηση αναπτύξεως των φωτοβολταϊκών.
      Δεν συμφωνώ με όσα ακούστηκαν σε αυτήν την Αίθουσα καθ’ όσον αφορά στη δραστηριότητα της ΡΑΕ σε αυτόν τον τομέα, διότι εμείς ήδη έχουμε γνώση της ολοκληρώσεως κατ’ αρχάς επιλογής των ενδιαφερομένων για να εγκαταστήσουν φωτοβολταϊκά σε νησιωτικές περιοχές. 
      Έχω, κύριοι συνάδελφοι, στα χέρια μου δημοσίευση συμιακής τοπικής εφημερίδος, «Ο ΣΥΜΙΑΚΟΣ», όπου υπερηφάνως προβάλλεται το γεγονός ότι συνδέθηκαν τα φωτοβολταϊκά και προχωρούν τα έργα και μάλιστα και με φωτογραφίες των απλών εγκαταστάσεων –είναι απλές εγκαταστάσεις- οι οποίες όμως έχουν εξαιρετική απόδοση και έτσι μειώνεται η εξάρτηση από άλλες πηγές με συμβατική ύλη παραγωγής ηλεκτρικής ενέργειας. 
      Κύριε Πρόεδρε, εζήτησα ενημέρωση από τη ΡΑΕ, γιατί είχα και εγώ πρόβλημα για το τι γίνεται. Ερώτημα: δεν κάνετε τίποτα εκεί πέρα εσείς; Συμπατριώτες μου, ευρύτερα νησιώτες, έχουν καταθέσει αιτήσεις επί αιτήσεων. Θα εγκρίνετε ή δεν θα εγκρίνετε; Στο Κοινοβούλιο ακούγονται διάφορα και περίεργα κατά της διοικήσεως της ΡΑΕ. 
      Εγώ δεν είμαι δικηγόρος κανενός, αλλά βρήκα από τα χαρτιά μου και από τις κατά καιρούς ενημερωτικές αναφορές που έχουμε –θα τα καταθέσω και στη Βουλή- στοιχεία τα οποία αποδεικνύουν την ανάπτυξη των φωτοβολταϊκών στη φάση της επιλογής φακέλων. Μου κάνει εντύπωση, δηλαδή, ότι τελείωσε κατ’ αρχάς η Κρήτη. Είχαμε εισβολή Κρητών ενδιαφερομένων για την εγκατάσταση φωτοβολταϊκών μονάδων. Βλέπω εδώ ότι πρόκειται περί μιας υποθέσεως 150 KW.
      Νούμερα! Το εργοστάσιο της Δ.Ε.Η. που θα γίνει στη Ρόδο, κάμποσων δισεκατομμυρίων δραχμών –συγχωρείστε μου την αναφορά στις δραχμούλες, με γοητεύει ακόμα η δραχμή- είναι μόλις και μετά βίας 120 KW. Εκατόν πενήντα φωτοβολταϊκά της Κρήτης. 
      Νούμερα. Αιτήσεις χίλιες εξακόσιες τριάντα οκτώ. Στο θέμα των αιτήσεων, κύριε Υπουργέ, βάζετε μια ασφυκτική προθεσμία για να γίνει η εξέταση των εκκρεμουσών αιτήσεων στη ΡΑΕ. Μου φαίνεται ότι τους βάζετε κανένα μήνα προθεσμία. Δεν φτάνει. Εάν μείνουμε σε αυτό, valuta senza valore, αξία άνευ αντικρίσματος. Δεν πρόκειται να τηρηθεί ο νόμος. Οδηγούμε ένα κρατικό όργανο να παρανομήσει. Δώστε μία άνεση μέχρι τέλος Ιουνίου, το πρώτο εξάμηνο του τρέχοντος έτους, για να βγει πέρα σωστά η δουλειά, να κάμουν σωστή αξιολόγηση, διαφορετικά με τη σέσουλα θα γίνει η όποια επιλογή.
      Παρακάτω, για τα μη διασυνδεδεμένα νησιά, όπως είναι τα Δωδεκάνησα καλή ώρα, οι Κυκλάδες, το βόρειο Αιγαίο, με εξαίρεση τη Θάσο και τη Σαμοθράκη, μιλάμε για άλλα 150 KW. Κύριε Πρόεδρε, νούμερα! Να φανταστείτε ότι στην Κάρπαθο κάναμε έργο εξαιρετικό. Προσθέσαμε μια μονάδα ηλεκτροπαραγωγών ζευγών 5 KW μόλις και μετά βίας και εσώθησαν δύο νησάκια, η Κάρπαθος και η Κάσος, με υποβρύχιο καλώδιο συνδεόμενα. 
      Γιατί τα λέγω αυτά; Γίνεται μια καλή προσπάθεια. Μην την κάψουμε. Να επισπευσθούν οι διαδικασίες, το κατανοώ. Να βγουν γρήγορα άδειες και αυτό το κατανοώ. Να μην θεωρούμε ότι δεν γίνεται και τίποτα. Να φανταστείτε δε ότι στο διασυνδεδεμένο δίκτυο –ακούστε, κύριε Πρόεδρε νούμερο- έχουμε τέσσερις χιλιάδες φακέλους. Τα προηγούμενα στοιχεία ήταν από το μη διασυνδεδεμένο δίκτυο, ανεξάρτητα νησιά που έχουν μονάδες επί μέρους. Δηλαδή στα Δωδεκάνησα κάποια που συνδέονται με υποβρύχια καλώδια είναι η Τήλος, η Νίσυρος, η Κως, η Κάλυμνος, η Λέρος. 
      Τώρα έγινε ένα «μεγάλο» έργο. Επιτέλους το νησάκι που λέγεται Μαράθι και το οποίο εμνημόνευσα κατά την ομιλία μου επί της αρχής του νομοσχεδίου, με υποβρύχιο καλώδιο, δαπάναις Υπουργείου Αιγαίου και Νησιωτικής Πολιτικής διά της υπογραφής μου, μεταφέρει το ρεύμα από τους Αρκιούς στο Μαράθι. 
      Τραγωδία, κύριε Πρόεδρε! Δεν μπορεί από το μουράγιο, ένα μικρό μόλο, να πάει τώρα σε τρία κτίσματα στο Μαράθι –αν αγαπάτε το Θεό σας!- που τρεις παράτολμοι επιμένουν να μένουν εκεί. Είναι, λέει, αυθαίρετα τα κτίσματα.
      Κύριοι συνάδελφοι -το λέγω δεύτερη φορά, παρακαλώ βοηθήστε, με τον τρόπο που μπορεί ο καθένας, το Κοινοβούλιο- στο Μαράθι αυθαίρετα κτίσματα! Δεν κάνουμε μια βόλτα στο Σύνταγμα, στην Αττική και αλλού, βόρεια, νότια προάστια να δούμε τι γίνεται; Στο Μαράθι αυθαίρετα κτίσματα!
      ΑΘΑΝΑΣΙΑ ΜΕΡΕΝΤΙΤΗ: Προς τα εκεί κοιτάξτε, κύριε  συνάδελφε! (Δείχνει τα υπουργικά έδρανα).
      ΑΡΙΣΤΟΤΕΛΗΣ ΠΑΥΛΙΔΗΣ: Ε, κοιτάω προς τα εκεί αλλά θέλω στήριξη κι από εσάς. 
      Αυτά,  κύριοι συνάδελφοι, περί τα φωτοβολταϊκά. Λειτουργεί η ΡΑΕ. Βάλτε κεφαλή γρήγορα να ολοκληρώσει το έργο. Το «ένας μήνας» δεν φτάνει. Κάνουν ό,τι μπορούν. Έχουμε ανάγκη –συγχωρήστε μου την αναφορά στη νησιωτική Ελλάδα- ταχυτάτων εξελίξεων των αποφάσεων, ώστε αυτή η προσπάθεια που βλέπω ότι συμπληρώνεται με το νομοσχέδιο που έχουμε στα χέρια μας, να αποδώσει.
      Έχετε αφήσει για την επόμενη ενότητα μεγάλα θέματα. Ατυχώς, την προσεχή εβδομάδα θα είμαι σε αποστολή στο εξωτερικό. Υπογραμμίζω όμως και παρακαλώ συγχωρήστε μου την αναφορά εκτός ενότητος, το θέμα του αγροτουρισμού. Ηχεί ελαφρώς περίεργα σ’ αυτό το νομοσχέδιο να αναφερόμεθα σε τέτοιο ζήτημα, αλλά έχει μεγάλη αξία εάν το δουλέψουμε σωστά. Από εμάς εξαρτάται η σύσταση της εταιρείας που έχει σχεδιαστεί να αποδώσει το καλύτερο δυνατό.
      Αυτά, κύριε  Πρόεδρε και κύριε Υπουργέ, επί της ενότητος. Παράκληση. Γρήγορα τα φωτοβολταϊκά και προσοχή στα αιολικά. Δυο μεγάλες εταιρείες ήλθαν όταν ήμουν στο Υπουργείο και είπαν η μία θα κάνει τον βρόγχο Μυτιλήνη-Λήμνος-Άη-Στράτης για να φτάσει στην Καβάλα και να μπει στο σταθμό των Φιλίππων και η άλλη στις Κυκλάδες για να φτάσει στο Λαύριο χωρίς να είναι σε συνδεδεμένο δίκτυο. Τίποτα δεν προχώρησε. Αν έχει ακόμη αξία εκείνη η πρόταση σας παρακαλώ να την ανασύρετε και να δώσετε οριστική απάντηση. Ναι, προχωρεί ή δεν προχωρεί. Είναι μια παραδοξότης, η χώρα που έχει, η ανεμόεσσα χώρα, νησιωτική και μη νησιωτική Ελλάς να μην έχει συγκροτημένο σχέδιο αξιοποίησης της αιολικής ενέργειας και εφαρμοσμένο ει δυνατόν το ταχύτερον και προ εκπνοής του εξαμήνου που σας ζήτησα προηγουμένως για τα φωτοβολταϊκά.
      ((Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο Υφυπουργός Ανάπτυξης, κ. Μπούγας.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε  Πρόεδρε, ακούσαμε με πολύ μεγάλη προσοχή όλες τις παρατηρήσεις των συναδέλφων και νομίζω ότι αποδείξαμε πώς μπορούμε και να ακούμε και όπου υπάρχουν αβλεψίες ή όπου υπάρχουν καλύτερες προτάσεις αυτές να τις διορθώνουμε. Και αυτό θα κάνουμε ως το τέλος της σημερινής συζητήσεως αλλά και στην επόμενη συζήτηση την Τρίτη, έτσι ώστε να μπορέσουμε να βελτιώσουμε αυτό το νομοσχέδιο που νομίζω ότι όλοι συμφώνησαν ότι είναι ένα νομοσχέδιο που εισάγει αρκετά νέα στοιχεία, προσπαθεί να εξορθολογήσει το σύστημα και να μπορέσει να άρει κάποιες δυσλειτουργίες οι οποίες επισημάνθηκαν.
      Θα ήθελα να ξεκινήσω με δυο-τρεις γενικές παρατηρήσεις. Κατ’ αρχάς, η αναφορά που έγινε για το τι –διότι αυτό ιδιαίτερα με ευαισθητοποίησε- διδάσκουμε στα νέα παιδιά.
      Κύριε  Πρόεδρε, αυτό το οποίο θα πρέπει όλοι μας να έχουμε στο μυαλό μας και να μεταφέρουμε στις επόμενες γενιές είναι το ήθος, η συνέπεια και ο τρόπος άσκησης της εξουσίας. Και αυτό, εμείς που διακονούμε τα κοινά, το διδάσκουμε κυρίως με τον υπεύθυνο και συγκεκριμένο λόγο μας και με τη στάση μας απέναντι στα πράγματα τα οποία οφείλουμε να αντιμετωπίσουμε όχι με γενικολογίες, όχι με λαϊκισμούς, όχι με ανέξοδες δημαγωγίες, όχι με κινδυνολογία η οποία τίποτε άλλο δεν κατορθώνει παρά να δημιουργήσει σύγχυση και να αποπροσανατολίσει από τα μεγάλα και ουσιαστικά προβλήματα που κάθε κοινωνία, αλλά ιδίως η ελληνική κοινωνία αντιμετωπίζει.
      Έγινε μία αναφορά στο ΤΕΜΠΜΕ. Υπήρξαν και χθεσινές δηλώσεις του κ. Χρυσοχοΐδη. Σε πολλά σημεία αυτές οι δηλώσεις περιείχαν ανακρίβειες.
      Εκείνο το οποίο έχω να πω είναι ότι η Κυβέρνηση εξετάζει με ιδιαίτερη προσοχή το ζήτημα, μελετά τις προτάσεις όλων των φορέων, παρακολουθεί τη λειτουργία όλων των εμπλεκόμενων οργανισμών και των τραπεζών και του ταμείου και αν χρειαστεί θα αναλάβουμε κάθε απαραίτητη πρωτοβουλία με σκοπό την υποστήριξη των μικρών επιχειρήσεων, όπως άλλωστε αυτό αποτελεί και το σκοπό του ΤΕΜΠΜΕ. 
      Σε ό,τι αφορά τώρα το νομοσχέδιο, έγινε μία παρατήρηση από το συνάδελφο κ. Πολατίδη για το άρθρο 28. Κύριε συνάδελφε, θα το δούμε με πολύ μεγάλη προσοχή και μέχρι το τέλος της συζήτησης ή θα το βελτιώσουμε ή θα σας εξηγήσουμε για ποιο λόγο είναι επαρκής η διατύπωση. 
      Για την αποσυρθείσα ρύθμιση που αφορά στην Επιτροπή Ανταγωνισμού, σπεύσατε να πείτε ότι έγινε λάθος. Εγώ θα ήμουν πιο προσεκτικός αν καταλόγιζα λάθος στην Κυβέρνηση. Εκείνο το οποίο ανέφερε ο Υπουργός στην ομιλία του επί της αρχής, είναι ότι υπάρχει λόγος θέσπισης ενός γενικότερου θεσμικού πλαισίου που θα διέπει τη λειτουργία της Επιτροπής Ανταγωνισμού και κατά την εκπόνηση αυτού του θεσμικού πλαισίου θα αντιμετωπιστεί και το ζήτημα του ακαταδίωκτου των μελών της Αρχής. 
      Έγινε κριτική και στο ν. 3468/2006. Πρέπει να πω ότι ο νόμος αυτός δεν αλλάζει ούτε ως προς τις βασικές του ρυθμίσεις αλλά ούτε και ως προς τη φιλοσοφία του. Ασφαλώς γίνονται προσθήκες για την αντιμετώπιση ζητημάτων, τα οποία προέκυψαν κατά την εφαρμογή του. Αυτό τι δείχνει; Δείχνει ότι η Κυβέρνηση, παρ’ όλο που φροντίζει να κάνει –και κάνει- καλούς νόμους, εντούτοις παρακολουθεί την εφαρμογή τους, βλέπει το πώς εξελίσσονται τα πράγματα, υπό το θεσμικό πλαίσιο το οποίο δημιούργησε, δεν αφήνει τα πράγματα και την εξέλιξή τους στην τύχη τους κι αν χρειαστεί, τότε παρεμβαίνουμε με νέες νομοθετικές πρωτοβουλίες. Είναι κάτι το οποίο -θα πρέπει να πω, χωρίς διάθεση κριτικής -δεν γινόταν στο παρελθόν επί Κυβερνήσεων ΠΑΣΟΚ. Τότε έμεναν τα πράγματα στην τύχη τους. Εική και ως έτυχεν εγένοντο κάποιες νομοθετικές παρεμβάσεις με στόχο όχι τη βελτίωση των πραγμάτων, αλλά κυρίως την εξισορρόπηση συμφερόντων τα οποία σεις αντιμετωπίζατε.
      Για τα φωτοβολταϊκά, ο στόχος του νομοσχεδίου –και νομίζω ότι επιτυγχάνεται- είναι να επιταχύνουμε την ανάπτυξη των φωτοβολταϊκών συστημάτων εξετάζοντας το σύνολο των αιτημάτων, τα οποία έχουν υποβληθεί και παρέχοντας εκ των προτέρων σταθερή και εξασφαλισμένη τιμή για μία εικοσαετία. Ως ημερομηνία κλειδώματος της τιμής επιλέχθηκε να είναι η ημερομηνία υπογραφής της σύμβασης αγοραπωλησίας, ώστε να επιταχυνθεί η υλοποίηση εντός προκαθορισμένου διαστήματος, για παράδειγμα δεκαοκτώ μήνες, για τα έργα έως 10 MW.
      Επίσης, για πρώτη φορά θεσπίζουμε με υπουργική απόφαση ξεχωριστό πρόγραμμα, με απλές διαδικασίες, οι οποίες δεν απαιτούν άνοιγμα βιβλίων και ακόμη πιο ευνοϊκές τιμές.
      Κάποιες παρατηρήσεις τώρα, οι οποίες έγιναν, τεχνικής φύσεως, στα άρθρα 27, 27Α και 28. Βασικός στόχος και επιδίωξη και του συζητούμενου σχεδίου νόμου, είναι η μείωση της γραφειοκρατίας. Με την παράγραφο 4 του άρθρου 27 δεν παρατείνουμε τις άδειες παραγωγής. Με την παράγραφο 5 ανακαλούμε τις άδειες που δεν υλοποιούνται προ της ισχύος του ν. 3468/2006. Με την παράγραφο 6 παρέχουμε ευελιξία ως προς την τροποποίηση της άδειας παραγωγής, ώστε να μη χρειάζεται αλλαγή για μικρές παρεμβάσεις. Και αυτό είναι προς την κατεύθυνση απλοποίησης και επιτάχυνσης των σχετικών διαδικασιών. Με την παράγραφο 8 αίρεται ο κίνδυνος ακυρότητας των διοικητικών πράξεων. Έγινε αναφορά από όλους τους συναδέλφους σε αυτό. Με την παράγραφο 9, με υπουργική απόφαση πλέον και όχι κοινή υπουργική απόφαση, όπως απαιτείτο, καθορίζουμε τον αρμόδιο φορέα για την έκδοση άδειας εγκατάστασης. Με την παράγραφο 14 του ίδιου άρθρου, καλύπτουμε το κενό που υπάρχει για τα μικρά υδροηλεκτρικά εργοστάσια, ως προς την ολοκλήρωση των σχεδίων διαχείρισης των λεκανών απορροής ποταμού.
Επίσης, με τη διάταξη αυτή επιτρέπεται να καταρτίζονται σχέδια σε επίπεδο υπολεκάνης, τα οποία θα ενσωματωθούν στα σχέδια διαχείρισης.
      Στο άρθρο 28 κάποιες απαντήσεις επί των παρατηρήσεων που έγιναν από τους συναδέλφους, οι οποίες έχουν να κάνουν με το ότι για να αναπτυχθούν οι ανανεώσιμες πηγές ενέργειας και να συμβάλουν στο στόχο ως προς τη συμμετοχή τους στην τελική κατανάλωση ενέργειας πρέπει να διευκολύνεται, κυρίες και κύριοι συνάδελφοι, η σύνδεσή τους με το σύστημα. Με τη διάταξη την οποία φέρνουμε προς ψήφιση αίρουμε την τεχνητή συμφόρηση που δημιουργήθηκε, αυξάνοντας την ικανότητα έκδοσης προσφορών σύνδεσης. Επίσης, με την παράγραφο 1 επιτυγχάνουμε ισότιμη αντιμετώπιση των αδειών που εκδόθηκαν πριν και μετά το ν. 3468/2006. Για να γίνει πιο κατανοητή η ρύθμιση, επισημαίνω ότι η υπουργική απόφαση η οποία εκδόθηκε υπό την ισχύ του ν. 3468/2006 όριζε την τριετία ως καταληκτικό χρόνο ισχύος της προσφοράς σύνδεσης, χωρίς ωστόσο να περιλαμβάνει τις προγενέστερες άδειες. Για να ελέγχεται, λοιπόν, καλύτερα η πορεία των έργων για τις προσφορές σύνδεσης πριν από την ισχύ του ν. 3468/2006, δίνουμε περιθώριο έξι ακόμη μηνών, ώστε να προσκομιστούν οι απαραίτητες προκαταρκτικές περιβαλλοντικές εκτιμήσεις και αξιολογήσεις για να ανανεωθούν.
      Κύριε Πρόεδρε, οποιαδήποτε άλλη παρατήρηση γίνει επί των άρθρων θα απαντήσουμε έτσι ώστε να μην υφίσταται παράπονο στους συναδέλφους ότι έγιναν υποδείξεις για τη βελτίωση του παρόντος νόμου και δεν ελήφθησαν υπ' όψιν ή δεν αξιοποιήθηκαν από την Κυβέρνηση. Όπως όμως, η Κυβέρνηση, κυρίες και κύριοι συνάδελφοι, δείχνει καλή διάθεση εξέτασης όλων των παρατηρήσεων, όλων των αιτημάτων, θα παρακαλούσα και από την πλευρά σας να δεχθείτε ότι υπάρχει και με το συζητούμενο σχέδιο νόμου μία βελτίωση των πραγμάτων σε αυτούς τους νευραλγικούς για τη χώρα και την οικονομία τομείς και να μη μείνετε προσκολλημένοι στις ίδιες εμμονές που σας διακατέχουν δυστυχώς για μακρύ χρονικό διάστημα, λέγοντας «όχι» σε κάθε νομοθετική πρωτοβουλία της Κυβέρνησης, χωρίς να την κρίνετε, χωρίς να την αξιολογείτε και κυρίως χωρίς να έχετε μία πρόταση στην άρνηση την οποία διατυπώνετε. Εάν οι αρνήσεις σας είναι αιτιολογημένες και αν συνοδεύονται από προτάσεις, βεβαίως είμαστε πρόθυμοι να σας ακούσουμε. Αν όμως υπακούουν στη λογική της κινδυνολογίας και της Αντιπολίτευσης από κομματικό καθήκον, τότε νομίζω ότι κανείς από εμάς δεν επιτελεί το ρόλο του.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Υπουργό.
      Οι Κοινοβουλευτικοί Εκπρόσωποι τώρα έχουν το λόγο. Θα ξεκινήσουμε με τον κ. Παπουτσή του ΠΑΣΟΚ. 
      Έχετε το λόγο για οκτώ λεπτά, κύριε Κοινοβουλευτικέ.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, είμαι βέβαιος ότι παρακολουθείτε αυτές τις μέρες, ενώ συζητούμε εδώ στη Βουλή νομοσχέδιο αρμοδιότητος του Υπουργείου Ανάπτυξης, τον Υπουργό Ανάπτυξης κ. Χατζηδάκη να απευθύνεται στο έθνος από τις τηλεοράσεις, από τα Μέσα Μαζικής Ενημέρωσης, δίνοντας λύσεις στα καθημερινά προβλήματα και στα μελλοντικά μεγάλα προβλήματα που θα αντιμετωπίσει η ελληνική οικονομία και η αγορά σε σχέση με το φυσικό αέριο. Ταυτόχρονα εμμέσως, ενώ η Υπουργός Εξωτερικών σιωπά, απευθύνει και ορισμένα μηνύματα διεθνούς πολιτικής, εξωτερικής πολιτικής αντ’ αυτής. Θέλω, λοιπόν, επ’ αυτών των δηλώσεων, επειδή ο κύριος Υπουργός δεν μας κάνει την τιμή να έρθει εδώ στη Βουλή για να εκφράσει τις απόψεις του, να κάνω ορισμένα σχόλια. 
      Πρώτα από όλα, επειδή ακούμε ότι έχουν παραγγελθεί ήδη πλοία τα οποία θα φέρουν υγροποιημένο φυσικό αέριο, προκειμένου να καλύψουν τις ανάγκες της χώρας, εάν υπάρξουν προβλήματα. Θέλω να πω πρώτα απ’ όλα ότι το κόστος χρήσης του υγροποιημένου αερίου για φορτία βάσης είναι απαγορευτικό για τη οικονομία μας. Μην αρχίσουν τίποτα μεγαλόπνοα σχέδια ότι θα φέρουμε υγροποιημένο φυσικό αέριο. Και επιπλέον ο σχεδιασμός του δικτύου επιτρέπει την προώθηση του φυσικού αερίου που προέρχεται από το υγροποιημένο αέριο προς τις βιομηχανίες και σε ορισμένες οικιακές καταναλώσεις της Αττικής, τίποτα περισσότερο. Μην ξεχνιόμαστε και μη δημιουργούμε ψευδείς εντυπώσεις στον κόσμο.
      Δεύτερον, η Ελλάδα όπως και άλλες χώρες της Ευρωπαϊκής Ένωσης οδηγούνται εκ των πραγμάτων σε προγράμματα αλλαγής χρήσης του καυσίμου, όπου αυτό είναι εφικτό ή ακόμα χειρότερα οδηγούνται υποχρεωτικά σε αναστολές βιομηχανικών και εμπορικών δραστηριοτήτων τους και μάλιστα σε περίοδο οικονομικής ύφεσης.
      Σχόλιο συμπληρωματικό πολιτικού περιεχομένου που αφορά την εξωτερική πολιτική. Μη μας διαφεύγει και μην εκπέμπουμε λαθεμένα μηνύματα ηθελημένα ή αθέλητα. Στην περιοχή του Ευξείνου Πόντου βρίσκεται σε εξέλιξη η γεωπολιτική σύγκρουση Ρωσίας και Ηνωμένων Πολιτειών για τον έλεγχο των υδρογονανθράκων της Κεντρικής Ασίας και των διαδρομών μεταφοράς προς τις αγορές της Ευρώπης και της Δύσης. Σε αυτό το πλαίσιο η ενθάρρυνση των πολιτικών που ακούω δυστυχώς συχνά αυτήν την περίοδο από ορισμένους που αρθρώνουν δημόσιο λόγο, πολιτικών που οδηγούν σε σύγκρουση με τη Ρωσία και σε βάρος των ζωτικών συμφερόντων των κρατών- μελών της Ευρωπαϊκής Ένωσης φαίνεται να είναι πολύ προσφιλής σε ορισμένους κύκλους εντός και εκτός της πολιτικής. Αλλά, μια τέτοια εξέλιξη ευνοεί τις πολιτικές στρατιωτικής και εμπορικής περιχαράκωσης έναντι της Ρωσίας. Και αυτές οι πολιτικές είναι που αποδεικνύονται εκ των πραγμάτων αδιέξοδες αλλά ταυτόχρονα είναι και  πολιτικές υψηλού κόστους για τις οικονομίες των χωρών που η ενεργειακή τους ασφάλεια εξαρτάται από του ρωσικούς υδρογονάνθρακες. 
      Ως εκ τούτου οφείλουν οι ενδιαφερόμενες χώρες και φυσικά και η Ελλάδα να υπερασπιστούμε τα ζωτικά μας συμφέροντα απέναντι σε αυτές τις τυχοδιωκτικές πρακτικές, οι οποίες εμφανίζονται αυτή την περίοδο. Και θα ήταν σοβαρό λάθος να οδηγηθούμε μαζί με άλλες χώρες –δεν θα συμβεί μόνο σε μας- σε οικονομικά και περιβαλλοντικά επαχθείς ενεργειακές λύσεις και μάλιστα σε μια περίοδο οικονομικής ύφεσης επειδή κάποιοι δεν έχουν αντιληφθεί ότι δεν έχει  τερματιστεί ο ψυχρός πόλεμος. 
      Δεύτερον, με την ευκαιρία που βλέπω στην Αίθουσα τον αξιότιμο εκλεκτό συνάδελφο κατά τα άλλα Κοινοβουλευτικό Εκπρόσωπο της Νέας Δημοκρατίας, τον κ. Παναγιωτόπουλο, ο οποίος έχει το θάρρος τις τελευταίες βέβαια ημέρες να εκφράζεται και να αναφέρεται διαρκώς στις ολιγωρίες της Κυβέρνησης του κ. Καραμανλή. Θέλω να πω ότι άκουγα συχνά να αναφέρεται στην επιδίωξη της Κυβέρνησης για την πάταξη της κερδοσκοπίας στον τομέα της ενέργειας. Θέλω να θέσω ένα συγκεκριμένο ερώτημα, κύριε Υπουργέ.  Μεταξύ των προτάσεων που είχε προτείνει το ΠΑΣΟΚ εδώ και πολύ καιρό είναι η εξομοίωση του ειδικού φόρου κατανάλωσης πετρελαίου για τη βιομηχανία και τη βιοτεχνία με τον ειδικό φόρο πετρελαίου θέρμανσης. Αυτό είναι ένα μέτρο που οδηγεί με αποφασιστικά βήματα στην πάταξη της λαθρεμπορίας και ταυτόχρονα δίνει μια μεγάλη ανάσα στις μικρομεσαίες επιχειρήσεις, οι οποίες θα επωφεληθούν από αυτή τη ρύθμιση, ιδιαίτερα μάλιστα αυτήν την περίοδο. 
      Ταυτόχρονα το κράτος πρόκειται να κερδίσει, γιατί υπάρχει αυτόματη διεύρυνση της φορολογητέας βάσης και είναι προφανές ότι θα υπάρξει μεγάλο έσοδο για το κράτος, ενώ την ίδια στιγμή δεν θα υπάρχει κανένα περιθώριο για τη λαθρεμπορία. Είναι το αποφασιστικό μέτρο για το χτύπημα της λαθρεμπορίας. Μη μου πείτε ότι χρειάζεται νομοθετική ρύθμιση, γιατί είναι νομοθετημένο. Είναι ο τελευταίος νόμος της κυβέρνησης του ΠΑΣΟΚ πριν από τις εκλογές του 2004 τον οποίο παρέλαβε η Νέα Δημοκρατία. Επομένως υπάρχει η νομική βάση. Λείπει η πολιτική βούληση από την πλευρά της Κυβέρνησης για να προχωρήσει. Το ερώτημα είναι γιατί αρνείστε να προχωρήσετε σε αυτό το μέτρο το οποίο θα χτυπήσει εκ των πραγμάτων τη λαθρεμπορία στο χώρο των καυσίμων και ιδιαίτερα όταν βλέπουμε διαρκώς, και μάλιστα αυτή την περίοδο τις διεθνείς τιμές να πέφτουν και στην Ελλάδα να αναβαίνουν οι τιμές του πετρελαίου. Για ποιο λόγο το ανέχεστε; Ποια συμφέροντα εξυπηρετείτε; Τι κρύβεται πίσω από αυτή την εξέλιξη;
      Έρχομαι στα φωτοβολταϊκά. Η κ. Μερεντίτη, η εισηγήτριά μας αναφέρθηκε διεξοδικώς στο θέμα. Και οι άλλοι συνάδελφοι που πήραν το λόγο από την πλευρά του ΠΑΣΟΚ αναφέρθηκαν συγκεκριμένα στο θέμα. Υπάρχει ένα ζήτημα που είναι καθαρά αποτέλεσμα της πολιτικής της Νέας Δημοκρατίας. Δημιουργήσατε υπερπληθώρα επενδυτικών  προσδοκιών που οδήγησαν σε επενδυτικές προσφορές, οι οποίες ταυτόχρονα κόλλησαν στα γρανάζια της γραφειοκρατίας, την οποία εσείς δημιουργήσατε με το  νομοθέτημά σας και με την αδράνεια όσον αφορά τις διοικητικές πράξεις που έπρεπε να προχωρήσουν. Αυτή η αδράνεια κατεγράφη και στην ανυπαρξία και του χωροταξικού σχεδιασμού, όπως επίσης και στην έλλειψη υποδομών στα συστήματα μεταφοράς ηλεκτρικής ενέργειας, και στην άρνησή σας να αφήσετε ακόμη και τους ιδιώτες αν θέλουν εκείνοι να επενδύσουν σε συστήματα μεταφοράς ενέργειας προκειμένου να διασυνδεθούν με το σύστημα τα νέα επενδυτικά σχέδια, όσον αφορά τις ανανεώσιμες πηγές και τα φωτοβολταϊκά ειδικότερα. 
      Αυτή η κατάσταση, η μεγάλη προσφορά των επενδύσεων και τα ωραία λόγια των Υπουργών είχε σαν αποτέλεσμα να δημιουργηθεί η εντύπωση ότι είναι η ευκαιρία για εύκολο πλουτισμό σε πολλούς ειδικούς και μη ειδικούς και οι οποίοι έσπευσαν να καταθέσουν τις προσφορές τους ή να εκδηλώσουν το ενδιαφέρον τους. 
      Βεβαίως, επειδή πάντοτε υπάρχουν και οι επιτήδειοι, ήταν πολλοί οι επιτήδειοι που εκμεταλλεύτηκαν αυτή την επενδυτική ευφορία, εισπράττοντας τίμημα σύνταξης του επενδυτικού φακέλου, το οποίο μάλιστα έχει φτάσει σε ορισμένες περιπτώσεις και σε 20.000 ευρώ. Το αποτέλεσμα βέβαια το γνωρίζετε όλοι, πενιχρότατο, 9 MW, προερχόμενα από τα φωτοβολταϊκά συστήματα. Αυτή είναι η αλήθεια. 
      Επιπλέον, ποια είναι η αλήθεια; Ότι για να εγκαταστήσει ένας πολίτης φωτοβολταϊκό σύστημα στο σπίτι του πρέπει να ανοίξει βιβλία στην εφορία, να πληρώνει εισφορές κάθε μήνα στον ΟΑΕ, να εγγραφεί στο Εμπορικό Επιμελητήριο και να υποβάλει δηλώσεις ΦΠΑ για μια εικοσαετία, ενώ την ίδια στιγμή ένας Γερμανός πολίτης με μια απλή αίτηση, απλώς ενημέρωση και με μια στατική μελέτη μπορεί να εγκαταστήσει στο σπίτι του φωτοβολταϊκά και να πουλάει στο σύστημα ηλεκτρικής ενέργειας την περίσσια ενέργεια που παράγει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα ελάχιστο χρόνο παραπάνω. 
      Γι’ αυτό σήμερα στη Γερμανία το 90% των φωτοβολταϊκών εφαρμογών αναπτύσσεται στα κτήρια. Η Γερμανία ήταν –οφείλω να το πω αυτό- η χώρα η οποία ακολούθησε, υποστήριξε τα προγράμματα επίδειξης της Ευρωπαϊκής Επιτροπής το 1996 και έπειτα ηγήθηκε της προσπάθειας, υποστήριξε και μάλιστα συμμετείχε ενεργά στη χρηματοδότηση που κάναμε τότε στα προγράμματα για τις ηλιακές στέγες, ένα μεγάλο πρόγραμμα για τη δημιουργία ηλιακών στεγών και σήμερα έχει φτάσει σ’ αυτό το σημείο, έχει αναπτύξει την τεχνολογία και προωθεί σ’ όλη την Ευρώπη. 
      Εμείς, η Ελλάδα, με τη μεγαλύτερη ηλιοφάνεια, είμαστε απόντες. Συμπέρασμα, δεν αρκούν τα ωραία λόγια των Υπουργών, χρειάζονται έργα, χρειάζεται σχέδιο, χρειάζεται όραμα και βέβαια και πάνω από όλα, κυρίως χρειάζεται ισχυρή και ειλικρινής πολιτική βούληση. 
      Όμως με τούτα και με κείνα, σήμερα η ελληνική αγορά	 των φωτοβολταϊκών βρίσκεται σε πάρα πολύ χαμηλά επίπεδα ανάπτυξης. Επειδή όμως δεν μπορούμε να βλέπουμε μόνο την απαισιόδοξη πλευρά των πραγμάτων, ας δούμε και την αισιόδοξη. Ακριβώς αυτή η διαπίστωση, ότι είμαστε σε πάρα πολύ χαμηλό επίπεδο, μας οδηγεί στην εκτίμηση ότι έχουμε τεράστιες δυνατότητες για την ανάπτυξη των φωτοβολταϊκών συστημάτων με δεδομένα τα συγκριτικά πλεονεκτήματα που παρουσιάζει η χώρα μας. 
      Η Ελλάδα είναι η χώρα με τη μεγαλύτερη ηλιοφάνεια στην Ευρώπη. Είναι μια από τις χώρες, τις τρεις χώρες στον κόσμο -σύμφωνα με μια επίσημη έρευνα της «GREENPEACE» πριν από πολλά χρόνια- με τη μεγαλύτερη ηλιοφάνεια στον κόσμο. Είναι επίσης η χώρα με τη μεγαλύτερη εξάρτηση σε πετρέλαιο στην Ευρώπη. 
      Είναι η χώρα που τρέχει με αύξηση των εκπομπών διοξειδίου του άνθρακα κατά 38%, σύμφωνα με τα πιο συντηρητικά σενάρια μέχρι το 2010, όταν η δεσμευτική μας υποχρέωση είναι αύξηση κατά 25% στα πλαίσια του Πρωτοκόλλου του Κιότο και της Ευρωπαϊκής Ένωσης. Είναι ταυτόχρονα η χώρα που θα θιγεί όσο λίγες στον κόσμο από τις επιπτώσεις του φαινομένου του θερμοκηπίου.  
      Για περισσότερη καθαρή ενέργεια, για περισσότερη ηλιακή ενέργεια, το ενεργειακό ισοζύγιο της χώρας θα πρέπει να το εγγυηθείτε εσείς, εμείς, όλοι μας, όλοι οι συνάδελφοι με την πολιτική μας. Σ’ αυτήν ακριβώς την κατεύθυνση η επόμενη κυβέρνηση του ΠΑΣΟΚ, η κυβέρνηση του Γιώργου Παπανδρέου, δεσμεύεται με απόλυτο και καθαρό τρόπο. 
      Θέλω να κάνω και ένα πολιτικό σχόλιο. Μπορεί όλα αυτά να ακούγονται πολύ φιλόδοξα. Είναι πολλοί εκείνοι οι οποίοι –επαναλαμβάνω, το είπα και χθες, στη χθεσινή μου παρέμβαση- υποστηρίζουν από τη μια μεριά τον πόλο των συμφερόντων του πετρελαίου και άλλοι τον πόλο των συμφερόντων του φυσικού αερίου. Και οι δύο αυτοί πόλοι συγκρούονται και συνθλίβουν την προοπτική των φωτοβολταϊκών και των ανανεώσιμων πηγών ενέργειας και έτσι καθιστούν ή επιχειρούν να καταστήσουν εκείνους που μιλούν για τις ανανεώσιμες πηγές και τα φωτοβολταϊκά ως οραματιστές, ως εξωπραγματικούς πολιτικούς. 
      Όμως η αλήθεια είναι ότι στην πολιτική, όπως ξέρετε, κύριε Υπουργέ, όπως ξέρετε, κυρίες και κύριοι συνάδελφοι, χρειάζεται τόλμη και φαντασία, χρειάζεται όραμα για το μέλλον. Και βέβαια δεν πρέπει να ξεχνάμε ότι η ενεργειακή πολιτική βρίσκεται στην καρδιά μιας στρατηγικής ανάπτυξης που σέβεται το περιβάλλον, της πράσινης ανάπτυξης που σήμερα όλος ο κόσμος προσανατολίζεται. 
Γι’ αυτό εμείς επιμένουμε ότι η χώρα μας χρειάζεται αλλαγή πορείας, αλλαγή πολιτικής, έτσι ώστε να μπορέσουμε να εγγυηθούμε τη βιώσιμη ανάπτυξη, την «πράσινη» ανάπτυξη, πιο φιλική προς το περιβάλλον, πιο φιλική προς τον πολίτη. 
      Σας ευχαριστώ, κύριε Πρόεδρε. 
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε, κύριε Παπουτσή. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, καλό είναι κάθε φορά που έχουμε την τιμή να απευθυνόμαστε στο Σώμα να ξεκαθαρίζουμε ορισμένα πράγματα, γιατί τον τελευταίο καιρό καλλιεργείται, ιδιαίτερα από την πλευρά της Αξιωματικής Αντιπολίτευσης, με συστηματικό τρόπο μία ιδιαίτερη σύγχυση. 
      Κύριε Παπουτσή, ως Κοινοβουλευτικός Εκπρόσωπος της Νέας Δημοκρατίας δεν αναφέρθηκα ποτέ στις ολιγωρίες της Κυβέρνησης Καραμανλή. Εδώ εκπροσωπώ τον Πρωθυπουργό, έχω αυτή την τιμή. Και ο Πρωθυπουργός θέλει και από τα χείλη τα δικά μου αλλά και από τα χείλη του συνόλου των Βουλευτών της Συμπολίτευσης, των συναδέλφων της Νέας Δημοκρατίας, να ακούγεται εδώ η φωνή της κοινωνίας, να αφουγκραζόμαστε την κοινωνία και να φέρνουμε τη φωνή της εδώ. Και όπως είπα και χθες και επαναλαμβάνω και σήμερα, ο Πρωθυπουργός έχει και μάτια ανοιχτά και αυτιά ανοιχτά για να παίρνει τα μηνύματα της κοινωνίας και να προσαρμόζει την πολιτική της Κυβέρνησης της Νέας Δημοκρατίας όχι με γνώμονα τις μικροκομματικές και μικροπολιτικές σκοπιμότητες, που αποτελούσαν πάντα την πυξίδα των κυβερνήσεων του ΠΑΣΟΚ, αλλά με γνώμονα το συμφέρον του τόπου. Ο Κώστας Καραμανλής ούτε υπήρξε ούτε θα λειτουργήσει ποτέ σαν καιροσκόπος της πολιτικής. Τον συγκεκριμένο τίτλο τον κατέκτησαν επαξίως τα μέλη της ηγετικής ομάδας του ΠΑΣΟΚ στον μακρό χρόνο που άσκησαν τα καθήκοντα της διακυβέρνησης του τόπου. 
      Άκουσα τον αξιότιμο Κοινοβουλευτικό Εκπρόσωπο του ΠΑΣΟΚ να λέει: «Λόγια, λόγια, λόγια. Ακούμε λόγια, δεν βλέπουμε έργα από την Κυβέρνηση». Ιδού τα έργα! Το συγκεκριμένο νομοσχέδιο αποτελεί μία νομοθετική πρωτοβουλία πάρα πολύ σημαντική, που έρχεται να αντιμετωπίσει συγκεκριμένα ζητήματα και να δώσει λύσεις στο πεδίο της ενεργειακής πολιτικής, σε μια περίοδο μάλιστα που όλοι γνωρίζετε, κυρίες και κύριοι συνάδελφοι, ότι τα θέματα της ενέργειας έρχονται και πάλι στο προσκήνιο και ιδιαιτέρως ανεβάζουν το θερμόμετρο και τους τόνους στο διεθνές επίπεδο, μιας και αφορούν ζητήματα ευρύτερης γεωστρατηγικής πολιτικής. Και η χώρα μας εκεί είναι παρούσα. Και δεν θα διστάσω να επαναλάβω ότι είναι παρούσα με τις γενναίες πρωτοβουλίες του Πρωθυπουργού Κώστα Καραμανλή, για τις οποίες, όπως είπα, παίρνει και το ανάλογο κόστος. Και καλά κάνει και το παίρνει, γιατί έτσι υπηρετεί καλύτερα το συμφέρον του ελληνικού λαού στον παρόντα και στον μέλλοντα χρόνο. 
      Τι βλέπουμε από την πλευρά του ΠΑΣΟΚ κι έχει ενταθεί τις τελευταίες μέρες; Θα μου επιτρέψετε, κυρίες και κύριοι συνάδελφοι, να χρησιμοποιήσω αυτό το Βήμα για να προβώ σ’ αυτήν την καταγγελία. Θέλω λοιπόν ευθέως να καταγγείλω τα μέλη της ηγετικής ομάδας του ΠΑΣΟΚ ότι τις τελευταίες μέρες όπου βρεθούν κι όπου σταθούν, όπου λάβουν το δημόσιο λόγο, σε οποιοδήποτε δημόσιο βήμα, κοινοβουλευτικό, τηλεοπτικό, οπουδήποτε, διατυπώνουν μία άνευ τέλους καταστροφολογία εστιάζοντας την προσοχή τους στο πώς θα αποδομήσουν την κυβερνητική πολιτική σε θέματα οικονομίας. Τι ακούμε τον τελευταίο καιρό και ιδιαίτερα τις τελευταίες μέρες; Ακούμε ότι η ελληνική οικονομία καταρρέει, ότι η Ελλάδα σε λίγο καιρό δεν θα μπορεί να δανείζεται. Και γνωρίζετε αυτή η καταστροφολογία τι σημαίνει, γι’ αυτό τη χρησιμοποιείτε, και γνωρίζετε επίσης ότι αποτελεί ψεύδος, αποτελεί ανακρίβεια. Και τη δρομολογείτε αυτήν την ανακρίβεια συνειδητά, για να προκαλέσετε σύγχυση και να προκαλέσετε και φόβο στην ελληνική κοινωνία. 
      Τι πιστεύετε, κυρίες και κύριοι συνάδελφοι -και δεν μιλάω για το σύνολο των Βουλευτών του Κινήματος, μιλάω γι’ αυτούς που ανήκουν στην ηγετική ομάδα του ΠΑΣΟΚ- δημιουργώντας τέτοιο κλίμα πανικού στον ελληνικό λαό για την πορεία της ελληνικής οικονομίας στο άμεσο μέλλον, για το αν θα υπάρξει ρευστότητα;
      Όταν λέτε ότι δεν θα μπορεί να δανειστεί η Ελλάδα σε λίγο καιρό, κυρίες και κύριοι του ΠΑΣΟΚ, τι εννοείτε; Τι κλίμα θέλετε να δημιουργήσετε στην ελληνική κοινή γνώμη, στο συνταξιούχο, στο μισθωτό; Ότι δεν θα έχει το κράτος χρήματα να πληρώσει;
      Είναι κρίμα αυτό που συμβαίνει και αντί να δημιουργεί πρόβλημα στην Κυβέρνηση, εκθέτει την ηγετική ομάδα του ΠΑΣΟΚ, η οποία θα πρέπει να αντιληφθεί πού οδηγεί το δημόσιο λόγο και αντίλογο και τι συνέπειες μπορεί να έχει αυτή η ανεύθυνη κινδυνολογία για την οικονομική πορεία της χώρας πόσο μάλλον που τα γεγονότα αποκαλύπτουν το ψευδέστατο και ανακριβέστατο περιεχόμενό της.
      Μιλάτε για την Standards’ & Poors. Ναι, υπήρξε αυτό το γεγονός. Σας θυμίζω ότι μία μέρα πριν και ενώ είχε διαρρεύσει το περιεχόμενο της Standards’ & Poors για την ελληνική οικονομία, υπερκαλύφθηκε ο δανεισμός κατά έξι φορές. Δύο δισεκατομμύρια ευρώ ζήτησε το ελληνικό κράτος με τη γνωστή μέθοδο του δανεισμού. Του προσεφέρθησαν πάνω από 13.000.000.000 ευρώ και τελικά, δανείστηκε λίγο πιο πάνω από τα 2.000.000.000, γύρω στα 2,5 δισεκατομμύρια ευρώ. Αυτή είναι η αλήθεια.
      Σε ό,τι αφορά δε την αξιολόγηση της Standards’ & Poors, έδωσε την απάντηση πολύ σωστά ο νέος Υπουργός Οικονομίας και Οικονομικών, ο κ. Γιάννης Παπαθανασίου, τονίζοντας ότι αυτή η αρνητική αξιολόγηση προήλθε από το γεγονός ότι η Ελλάδα συνειδητά υπερέβη το δημόσιο έλλειμμα και το έκανε, γιατί πρέπει να ληφθούν συγκεκριμένα μέτρα αντιμετώπισης της κρίσης και ειδικότερα, μέτρα ανακούφισης και ενίσχυσης της κοινωνικής συνοχής, δηλαδή, μέτρα ενίσχυσης του μικρομεσαίου νοικοκυριού και όλων εκείνων των συμπολιτών μας που θα πλήξει περισσότερο η οικονομική κρίση.
      Το πράγμα ξεκαθαρίστηκε και όπως είπα και επαναλαμβάνω, η κινδυνολογία και η καταστροφολογία των ηγετικών κλιμακίων του ΠΑΣΟΚ που βασίζεται σε ανακριβή και ψευδή στοιχεία πρέπει να σταματήσει, γιατί κάνει ζημιά στην Ελλάδα.
      Κλείνοντας, θέλω να επισημάνω ακόμη τον ανεύθυνο τρόπο με τον οποίο λειτουργεί η ηγεσία του ΠΑΣΟΚ επιχειρώντας στην αρχή αυτής της χρονιάς να ξαναφέρει τη χώρα στον αστερισμό της ποινικοποίησης της πολιτικής ζωής, στον αστερισμό της κατασκευής ενόχων.
      Είδαμε χθες μία νέα πρόταση για προανακριτική επιτροπή. Το ΠΑΣΟΚ ούτε κατάλαβε ούτε διαπίστωσε τίποτα από τις εργασίες της εξεταστικής επιτροπής. Επιμένει, λοιπόν, στην παραδοσιακή συνταγή του, δηλαδή την κατασκευή ενόχων, με προκατασκευασμένες επιλογές και κατηγορητήρια, δημιουργία εντυπώσεων, ποινικοποίηση της δημόσιας ζωής, κατασυκοφάντηση των πολιτικών του αντιπάλων. Γι’ αυτό και επανήλθε στην πρόταση για σύσταση προανακριτικής επιτροπής.
      Η Νέα Δημοκρατία ξεκαθάρισε και επαναλαμβάνουμε και σήμερα: Δεν θα συμπράξουμε σε αυτήν τη διαδικασία ευτελισμού των θεσμών της ελληνικής δημοκρατίας. Η εξεταστική επιτροπή με εξαντλητικούς ρυθμούς και υπό το φως της πλήρους διαφάνειας κατέληξε σε ένα πόρισμα. Το πόρισμα αυτό συζητήθηκε στη Βουλή. Η Νέα Δημοκρατία με θάρρος, με τόλμη, με παρρησία ανέλαβε τις πολιτικές ευθύνες στο μερίδιο που της αναλογούν.
      Από εδώ και πέρα το λόγο, κυρίες και κύριοι συνάδελφοι, έχει η ελληνική δικαιοσύνη. Για όλα τα υπόλοιπα δε συμπράττουμε, λοιπόν, με αυτήν τη νέα προσπάθεια αποπροσανατολισμού, με αυτήν τη νέα προσπάθεια πολιτικής εκτροπής του δημοσίου βίου σε ακρότητες, σε εντάσεις, σε οξύτητες. Σε μία στιγμή που η χώρα χρειάζεται περισσότερο παρά ποτέ άλλοτε την εθνική ομοψυχία, τη συναίνεση, τη σύγκλιση των πολιτικών δυνάμεων για να αντιμετωπίσουμε την οικονομική κρίση, το ΠΑΣΟΚ λειτουργεί προς την αντίθεση κατεύθυνση.
      Και κάτι ακόμα. Είναι χαρακτηριστικό ότι ακόμη και κορυφαία στελέχη του ΠΑΣΟΚ, έσπευσαν να διαφωνήσουν και να διαφοροποιηθούν με τη γραμμή της ηγεσίας, που αφορά το θέμα του χρόνου των εκλογών. Ακούσαμε δηλώσεις απαράδεκτες, με τις οποίες επιχειρείται κατ’ εντολήν προφανώς του κ. Γιώργου Παπανδρέου, να εμπλακεί το όνομα και το πρόσωπο του δημοφιλούς Προέδρου της Δημοκρατίας, Κάρολου Παπούλια, σε εσωκομματικά παίγνια του Πανελληνίου Σοσιαλιστικού Κινήματος. 
      Ακούσατε τη δήλωση του κ. Ρέππα. Τι είπε ο κ. Ρέππας; Είπε ότι το ΠΑΣΟΚ το 2010 θα επανεκλέξει τον κ. Παπούλια μόνο εφόσον προηγηθούν γενικές βουλευτικές εκλογές. Και βεβαίως, είναι προς τιμήν των στελεχών του ΠΑΣΟΚ που έσπευσαν να διαφοροποιηθούν, γιατί αντιλαμβάνεται νομίζω και ο Έλληνας που διαβιοί στο πιο απομεμακρυσμένο κομμάτι της ελληνικής επικράτειας ότι ο τόπος δεν θέλει εκλογές. Ο ελληνικός λαός θέλει σωστή διακυβέρνηση, σωστή αντιμετώπιση της κρίσης, λύσεις στα προβλήματά του. Θέλει ενίσχυση και ενδυνάμωση της κοινωνικής συνοχής, θωράκιση της οικονομίας της χώρας, θωράκιση της ελληνικής κοινωνίας, διότι μπορεί και πρέπει να περάσουμε την κρίση με τις ολιγότερες δυνατές αμυχές, με τους ολιγότερους δυνατούς τραυματισμούς. 
      Γιατί, κυρίες και κύριοι συνάδελφοι, η Ελλάδα μπόρεσε και επέζησε δύο αιματηρών παγκοσμίων πολέμων, μπόρεσε και επέζησε ενός αιματηρού και καταστρεπτικού εμφυλίου πολέμου. Η Ελλάδα κρατήθηκε όρθια σε πιο δύσκολες ιστορικές συγκυρίες. Θα είμαστε όλοι, λοιπόν, ανάξιοι της ιστορικής αποστολής που μας έχει αναθέσει ο ελληνικός λαός, αν επιτρέψουμε σ’ αυτήν τη δύσκολη, την παρούσα, την επικίνδυνη οικονομική κρίση να δημιουργήσει ερείπια στη χώρα. 
      Και αυτό, δεν ξέρουμε για σας, αλλά η Κυβέρνηση της Νέας Δημοκρατίας και ο Πρωθυπουργός Κώστας Καραμανλής είμαστε αποφασισμένοι να μην το επιτρέψουμε. Παρά, λοιπόν, τη μηδενιστική αντιπολίτευση, παρά τις κραυγές και τους θορύβους, η Κυβέρνηση συνεχίζει την πορεία της και παράγει έργο επ’ ωφελεία ολόκληρου του ελληνικού λαού.
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Παναγιωτόπουλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα μαθητές και μαθήτριες και έξι συνοδοί δάσκαλοι από το 9ο Δημοτικό Σχολείο Τρικάλων.
      Τους καλωσορίζουμε στο Κοινοβούλιο. Καλώς ήρθε η Θεσσαλία.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, έχω επίσης την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 16ης Ιανουαρίου 2009.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφος 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 411/13-1-2009 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Βρεττού προς την Υπουργό Εξωτερικών, σχετικά με την κλιμάκωση των τουρκικών προκλήσεων στο Αιγαίο κ.λπ..
      2. Η με αριθμό 404/13-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τους Υπουργούς Εξωτερικών, Εμπορικής Ναυτιλίας, Αιγαίου και Νησιωτικής Πολιτικής, σχετικά με τη μεταφορά αμερικανικού οπλισμού προς το Ισραήλ μέσω του λιμανιού στο Πλατυγιάλι Αστακού Αιτωλοακαρνανίας κ.λπ..
      3. Η με αριθμό 406/15/13-1-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις πρωτοβουλίες της ελληνικής Κυβέρνησης για το Παλαιστινιακό κ.λπ..
      4. Η με αριθμό 379/14/9-1-2009 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τις θέσεις της Ελλάδος στη Συμφωνία που προωθεί η Ευρωπαϊκή Ένωση με τη FYROM.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3, του Κανονισμού της Βουλής)
      1. Η με αριθμό 398/13-1-2009 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Παρασκευής Χριστοφιλοπούλου προς την Υπουργό Απασχόλησης και Κοινωνικής Προστασίας, σχετικά με τις εργασιακές συνθήκες στα συνεργεία καθαρισμού κ.λπ..
      2. Η με αριθμό 403/13-1-2009 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Δικαιοσύνης, σχετικά με τη λειτουργία της Ιατροδικαστικής Υπηρεσίας στην Κέρκυρα κ.λπ..
       3. Η με αριθμό 410/13-1-2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη συνέχιση λειτουργίας των εργοστασίων του ομίλου Λαναρά, τη διασφάλιση των θέσεων εργασίας κ.λπ..
      4. Η με αριθμό 399/13-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τους Υπουργούς Οικονομίας και Οικονομικών και Ανάπτυξης, σχετικά με την κατάσχεση ακινήτου για μικροποσό κ.λπ..
      Κύριε  Παπουτσή, πριν σας δώσω το λόγο, θα μιλήσει ο κ. Ροντούλης για να κλείσει ο κύκλος των Κοινοβουλευτικών Εκπροσώπων και αμέσως μετά, θα μιλήσετε εσείς.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε  Πρόεδρε.
       Τόσο εγώ, όσο και η κ. Μερεντίτη, είμαστε ιδιαιτέρως χαρούμενοι που παρακολουθεί τη συνεδρίαση σχολείο από την περιοχή των Τρικάλων, δηλαδή από μία περιοχή της Θεσσαλίας.
      Τώρα, δεν ξέρω βέβαια αν ήρθαν για να παρακολουθήσουν, κύριε  Υφυπουργέ, όλα αυτά που πάμε να νομοθετήσουμε, να νομοθετήσετε μάλλον,  για τη Μεσοχώρα, αλλά σε κάθε περίπτωση η παρουσία των παιδιών και των δασκάλων εδώ δείχνει ότι η Ελλάδα έχει ένα ελπιδοφόρο μέλλον.
      Κύριε  Παναγιωτόπουλε, ξέρετε πόσο σας εκτιμώ, σας αγαπώ πραγματικά και σας ακούω με μεγάλη προσοχή. Αυτό που περίμενα όμως να ακούσω από εσάς, δεν το άκουσα. Τι άκουσα; Άκουσα έναν καταγγελτικό λόγο κατά του ΠΑΣΟΚ. και μάλιστα μετ’ εκπλήξεως. Και απορώ, γιατί σας εκπλήσσει ο αντιπολιτευτικός λόγος ή αν θέλετε η αντιπολιτευτική οξύτητα του ΠΑΣΟΚ, τη στιγμή που και εσείς ως Αντιπολίτευση τα ίδια κάνατε; Τα δικά σας δεν τα θυμάστε;
      Πρέπει να ξέρετε ότι όταν ακολουθείται μία στρατηγική εκλογών και οι δύο πολιτικοί σχηματισμοί που έφθασαν τη χώρα εδώ που την έφθασαν, προσπαθούν να πολώσουν τον κόσμο. Είναι η πολωτική διαδικασία που ακολουθεί χρόνια τώρα ο δικομματισμός. Άρα, δεν μπορώ να κατανοήσω την έκπληξή σας. Αυτά που κάνατε, σας κάνει τώρα το ΠΑΣΟΚ. 
      Και βεβαίως, η χώρα η κακομοίρα δεν φταίει σε τίποτα. Εσείς φταίτε. Κάνετε «κοκορομαχίες» συνεχείς μέσα στην Αίθουσα για να πολώσετε το κομματικό σας ακροατήριο. Ουσία μηδεμία!
      Επίσης, αναφερθήκατε στην προανακριτική επιτροπή που προτείνει το ΠΑΣΟΚ σαν να ήταν ένα μεγάλο γεγονός ότι το ΠΑΣΟΚ προχωρά σε προανακριτική επιτροπή και όλα αυτά. Δεν το αναμένατε; Αναμενόμενο ήταν. Εγώ να πω ότι το ΠΑΣΟΚ το κάνει αυτό και ως κίνηση τακτικής, προκειμένου να αμαυρώσει την εικόνα της Κυβέρνησης δεδομένου και του ανασχηματισμού. Είναι ένας τακτικισμός του ΠΑΣΟΚ, θεμιτός σε μία δημοκρατία. Εσείς δεν το αναμένατε; 
      Ξέρετε, όμως, τι μου θυμίζει η σημερινή «κοκορομαχία», κύριε Πρόεδρε και αγαπητοί συνάδελφοι; Μου θυμίζει την περίοδο που η Κωνσταντινούπολη επρόκειτο να πέσει στα χέρια των Τούρκων, τις τελευταίες ημέρες του Βυζαντίου. Εκεί πέρα, οι ενωτικοί και οι ανθενωτικοί σκοτώνονταν για τα θρησκευτικά ζητήματα –η δε προανακριτική, για παράδειγμα- και οι Τούρκοι ήταν απ’ έξω. 
      Και γιατί το λέω αυτό; Αυτό το λέω, κύριε Παναγιωτόπουλε, γιατί η τουρκική φρεγάτα νοτίως του Σουνίου πέρασε; Δεν πήρατε χαμπάρι; Δηλαδή, ήρθατε εδώ στην Αίθουσα για να επιτεθείτε στο ΠΑΣΟΚ, να μας πείτε για την προανακριτική, να μας πείτε ότι σας στηλιτεύει για την οικονομία και δυναμιτίζει το οικονομικό κλίμα και οι Τούρκοι κάνουν σεργιάνι στο Αιγαίο, αγαπητέ κύριε Πρόεδρε και κύριοι συνάδελφοι! Κουβέντα γι’ αυτό το πράγμα! 
      Βεβαίως, η Κυβέρνηση, ψοφοδεής, ακολουθώντας μία ακατάληπτη πολιτική και χωρίς κανένα πραγματικό όφελος, ακολουθεί τη στρατηγική –βρήκαν και όρο- «εξημερώσεως του θηρίου»! Δηλαδή, εμείς δείχνουμε συνεχώς καλές προθέσεις προς την Τουρκία, της ανοίγουμε πόρτες στην Ευρωπαϊκή Ένωση άνευ ουδενός ανταλλάγματος, για να εξημερώσουμε το θηρίο! Χωρίς να πούμε στον ελληνικό λαό ότι ουσιαστικά η Τουρκία είναι ένας γίγαντας με πήλινα πόδια! Αυτό δεν το λέμε! Τις αδυναμίες της Τουρκίας δεν τις αναφέρουμε καθόλου, για να φοβίσουμε τον ελληνικό λαό! 
      Όμως, κάντε κυρίως στα στελέχη σας του Υπουργείου Εξωτερικών απ’ όπου έφυγε ένας «δούκας» και μπήκε ένας «βαρώνος» -αυτό ειρήσθω εν παρόδω- το εξής ερώτημα, κύριε Παναγιωτόπουλε: Το θηρίο θέλει να εξημερωθεί; Διότι ωραία λόγια και φιοριτούρες ωραίες είναι η «στρατηγική εξημερώσεως του θηρίου», αλλά θέλει το θηρίο να εξημερωθεί; Διότι η Τουρκία ακολουθεί μία στρατηγική –και καλά κάνει- «αλά καρτ» ένταξης στην Ευρωπαϊκή Ένωση, δηλαδή «θέλω να μπω στην Ευρωπαϊκή Ένωση, αλλά θα μπω με τους όρους που εγώ επιθυμώ και χωρίς να δώσω ανταλλάγματα για την ενταξιακή μου προοπτική στο έτερο μέρος, την Ελλάδα».
      Και βεβαίως, αυτό είναι αυταπόδεικτο. Είναι δυνατόν, αγαπητέ Κοινοβουλευτικέ Εκπρόσωπε της Νέας Δημοκρατίας, μία χώρα που δεν αναγνωρίζει ως μέλος της Ευρωπαϊκής Ένωσης την Κύπρο –άκουσον, άκουσον- να θέλει να ενταχθεί, εμείς να της ανοίγουμε την πόρτα και να λέμε ότι ακολουθούμε τακτική «εξημερώσεως του θηρίου» και όλα τα συναφή και αυτοί να κάνουν και βόλτες στο Αιγαίο; Είναι τραγικά πράγματα αυτά! 
      Και έρχεστε εδώ, στην Αίθουσα και αφού κάνετε μία περιδιάβαση της πολιτικής επικαιρότητας, για το μείζον θέμα εθνικής ασφαλείας που άπτεται των συμφερόντων του ελληνισμού στον αιγιακό χώρο, των μειζόνων γεωπολιτικών συμφερόντων του ελληνισμού, δεν κάνετε κουβέντα!
      Και βεβαίως, σας αφήνω και εσάς και τον Κοινοβουλευτικό Εκπρόσωπο του ΠΑΣΟΚ στην κρίση του ελληνικού λαού, διότι περί άλλων τυρβάζετε των οικιών ημών εμπιπραμένων! Αυτή είναι η πραγματικότητα!
      Και έρχομαι τώρα στο θέμα του νομοσχεδίου. Βέβαια, ο Υφυπουργός δεν είναι εδώ, αλλά θα το πω σ’ εσάς να το ακούσετε, το ίδιο κάνει. Έγινε μία νομοτεχνική βελτίωση στο άρθρο 34, παράγραφος 6.
      Αυτό το άρθρο αναφέρεται στο προσωπικό του ΙΓΜΕ, στην ιδιωτική ασφάλεια, σ’ αυτό τον κωδικό που έχουν στην Εθνική Ασφαλιστική. Και εκεί λέτε, «συμπεριλαμβανομένων και των ασφαλιστικών που προέρχονται από ασφαλιστικές συμβάσεις». 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Ωραία. Κοιτάξτε να δείτε. Το πρόβλημα είναι το εξής: Το ΙΓΜΕ παίρνει κάποια έσοδα από τρίτους. Λέτε, λοιπόν, ότι αυτά τα έσοδα από τρίτους –για να γίνει αντιληπτό και στο Σώμα- θα δίδονται για ερευνητικά προγράμματα, για μετεκπαιδεύσεις του προσωπικού κ.λπ. και κάλυψη αυτού του λογαριασμού. Δυνητικά, όμως, είναι δυνατόν με απόφαση του Υπουργού, δηλαδή, εάν θέλει ο Υπουργός. Είναι δυνατόν, εάν θέλει ο Υπουργός. Αυτή είναι η διατύπωση. Δεν κάνετε δηλαδή καμμία παραχώρηση στους ανθρώπους. Είναι δυνατόν, εάν θέλει ο Υπουργός. 
      Εμείς, λοιπόν, σ’ αυτήν τη νομοτεχνική βελτίωση που μόλις καταθέσατε, αντιπροτείνουμε τα εξής: Να υπάρχει συγκεκριμένο ποσοστό επί των εσόδων που θα πηγαίνει στον κωδικό που ήδη υπάρχει στο ΙΓΜΕ για την κάλυψη αυτή, προκειμένου οι άνθρωποι να πάρουν το εφάπαξ. Περί αυτού πρόκειται. Να πάρουν το εφάπαξ που τόσα χρόνια κατέβαλαν σε αναλογία 25-75, εάν είμαι ακριβής. Άρα, λοιπόν, κάντε το συγκεκριμένο, γιατί περιμένουν συγκεκριμένο ποσοστό. Δηλαδή, ένα 50% ή ένα 35% από τα έσοδα –βρείτε, τέλος πάντων, τι- δίδεται για την κάλυψη αυτών των δαπανών, προκειμένου οι άνθρωποι να πάρουν εφάπαξ. Περί αυτού πρόκειται. Αλλιώς, κοροϊδεύετε και το προσωπικού του ΙΓΜΕ. Αυτή είναι η αλήθεια.
      Και βεβαίως, επιτρέψτε μου να πω δύο πράγματα, γιατί ακούστηκαν κάποιοι ψίθυροι κ.λπ. για τη θέση που διατύπωσε ο συνάδελφος κ. Γεωργιάδης σχετικά με τη χρήση πυρηνικής ενέργειας. Κι άλλη φορά συζητήσαμε με τον κ. Παπουτσή γι’ αυτό το ενδεχόμενο. 
      Κοιτάξτε να δείτε. Το σχέδιο νόμου που συζητάμε έχει ως βασικό του πυρήνα…
      (Στο σημείο αυτό χτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, όπως συνέβη με όλους τους προλαλήσαντες, θα παρακαλούσα και εγώ τέσσερα λεπτά επιπροσθέτως, γιατί αυτή η πρακτική ακολουθήθηκε. Με την άδειά σας, βέβαια. Εάν μου πείτε «όχι», δεν θα συνεχίσω. 
      ΠΡΟΕΔΡΕΥΩΝ (Αναστάσιος Νεράντζης): Αν ακολουθήθηκε αυτή η διαδικασία, ο τελευταίος που θα σας στερήσει αυτή την ευχέρεια είμαι εγώ. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.  
      Το 2013, αγαπητοί συνάδελφοι, που είναι πολύ κοντά μας, θα συμβεί το εξής. Με βάση τους μηχανισμούς της Ευρωπαϊκής Ένωσης, εξαιτίας των δεσμεύσεων του Πρωτοκόλλου του Κιότο, θα έχουμε μία πολιτική προστίμων για τους εκπεμπόμενους ρύπους και για τα άλλα αέρια του θερμοκηπίου. Με άλλα λόγια, η ΔΕΗ, η χώρα μας, όλοι εμείς, θα πληρώνουμε πρόστιμο για τους εκπεμπόμενους ρύπους. Από το 2013 και μετά.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου πείτε γιατί το λέω αυτό. Το λέω διότι το 2013 –που τονίζω δεν είναι πολύ μακριά- θα υπάρξει, κύριε Υφυπουργέ, μία αύξηση –να το ακούσει ο κόσμος αυτό- στα τιμολόγια ηλεκτρικού ρεύματος της τάξεως του 45%-50%! Δηλαδή για να το πω απλά, θα πληρώνουμε ΔΕΗ με ένα «καπέλο» 45%-50% επάνω, αύξηση, χωρίς στην αύξηση αυτή να συμπεριλαμβάνεται το κόστος καυσίμου. Φανταστείτε να κλιμακωθεί και το κόστος καυσίμου. Τώρα, βέβαια, το πετρέλαιο είναι χαμηλά. Όμως, δεν ξέρουμε πού θα είναι η τιμή του πετρελαίου και του φυσικού αερίου το 2013. 
      Άρα, λοιπόν, καταλαβαίνετε ότι θα αντιμετωπίσουμε μία αδήριτη πραγματικότητα. Ο πολίτης σήμερα όταν ακούει παραγωγή ηλεκτρικής ενέργειας από πυρηνικούς σταθμούς υπό το κράτος ιδεοληψιών της Αριστεράς –πιθανόν- μπορεί να αντιδρά εσωτερικά. Ως καταναλωτής, όμως, το 2013, όταν θα έρθει η ώρα να βγάλει από το πορτοφόλι του 45%-50% πάνω «καπέλο» για να πληρώνει, τι θα γίνει τότε; Και πώς το ελληνικό νοικοκυριό θα μπορέσει να ανταπεξέλθει σ’ αυτή τη δαπάνη; Αυτός είναι ένας προβληματισμός. Να το συζητήσουμε. 
      Εγώ να κατανοήσω τον αντίλογο που λέει, «υπάρχουν εγγυήσεις για την ασφάλεια αυτών των εγκαταστάσεων»; Να το δούμε. Είναι θέμα τεχνολόγων, μηχανικών, ειδικών. Εγώ δεν μπορώ να τοποθετηθώ. 
	Τι θα γίνει με τη διάθεση των πυρηνικών αποβλήτων; Θα μου πει ο κ. Παπουτσής. Ναι, είναι ένα θέμα σοβαρό, το οποίο θα το δούμε. Θα το συζητήσουμε. 
	Αυτό που προσπαθώ να πω είναι ότι πρέπει να αποβάλουμε από την ελληνική κοινωνία το ταμπού περί πυρηνικής ενέργειας για σκοπούς ειρηνικούς παραγωγής ηλεκτρικής ενέργειας. Να το συζητήσουμε σε αυτήν την Αίθουσα, είτε γίνει με πρωτοβουλία της Νέας Δημοκρατίας είτε με πρωτοβουλία του Υπουργείου Ανάπτυξης. Να το συζητήσουμε και να δούμε τις πτυχές του θέματος. Διότι, κύριε Υφυπουργέ, δεν αρκεί να  βγαίνει ο κ. Φώλιας και να λέει «δεν υπάρχει τέτοιο ζήτημα». Ή να βγαίνει άλλο στέλεχος, διοικητής -δεν χρειάζεται να αναφέρω το όνομά του- και να λέει «μέχρι το 2020 δεν το συζητάμε!». Δηλαδή μετά το 2020 τι θα γίνει; Θα το συζητήσουμε; Να βγαίνει ο κ. Σουφλιάς και να λέει «να δούμε», διότι η πυρηνική ενέργεια βάσει αποφάσεων της Ευρωπαϊκής Ένωσης εντάσσεται στη λεγόμενη «πράσινη» ενέργεια, γιατί δεν έχει μεγάλες εκπομπές ρύπων και αερίων του θερμοκηπίου. 
	Άρα, εμείς λέμε να δούμε και τον αντίλογο. Να δούμε τα θετικά και τα αρνητικά, αλλά χωρίς ταμπού, προκαταλήψεις και ιδεοληψίες. Αυτό λέμε. Να τα δούμε. Να αρχίσει ένας γόνιμος διάλογος. 
	Καταθέτω και ένα άλλο στοιχείο, αγαπητοί συνάδελφοι, και τελειώνω, για να μην παρεξηγηθώ και από τον εκλεκτό Πρόεδρο. Μιλάμε για τα φωτοβολταϊκά και λέμε όλοι επιδοτήσεις. Μπράβο! Ποιος θα πληρώσει τις επιδοτήσεις αυτές; Αυτό είναι το πρώτο ερώτημα. 
	Δεύτερο ερώτημα: Έχετε σκεφθεί στο Υπουργείο πόση ενέργεια καταναλώνεται, για να γίνει ένα φωτοβολταϊκό πάνελ ή μία ανεμογεννήτρια; Υπάρχουν μελέτες, κύριε Υφυπουργέ, που δείχνουν ότι το ποσοστό της ενέργειας που χρειαζόμαστε, για να κάνουμε ένα φωτοβολταϊκό πάνελ είναι πολλαπλάσιο της ενέργειας που αυτό το φωτοβολταϊκό πάνελ θα παραγάγει καθ’ όλη τη διάρκεια της ζωής του. Αυτά τα λέμε; Δηλαδή αμέσως ακούμε για ανανεώσιμες πηγές ενέργειας. Όλος ο κόσμος πάνω! Όπως γινόταν κάποτε με τα βιοκαύσιμα. Όλοι πάνω στα βιοκαύσιμα! Τελικά, «μπαρούφα» τα βιοκαύσιμα! Και σε επίπεδο Ευρωπαϊκής Ένωσης κατεφάνη αυτό το πράγμα, με μελέτες που απέδειξαν ότι τα βιοκαύσιμα συμπληρωματικά μπορούν να συνεισφέρουν. 
	Άρα, χρειαζόμαστε μια εθνική στρατηγική επί όλων των ζητημάτων. Και για τα εθνικά ζητήματα και για την οικονομία μας και για την ενέργεια. Εξ αυτού του λόγου, ο Πρόεδρος του Λαϊκού Ορθοδόξου Συναγερμού πρότεινε, για να αντιμετωπιστεί η πολύπλευρη κρίση -ενεργειακή, κρίση στην παιδεία κ.λπ.- συνάντηση πολιτικών Αρχηγών υπό τον Πρόεδρο της Δημοκρατίας κ. Παπούλια. 
	Ευχαριστώ πολύ, κύριε Πρόεδρε. 
    	ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
    	Εισερχόμαστε τώρα στις δευτερολογίες. 
	ΧΡΗΣΤΟΣ ΠΑΠΟΥΤΣΗΣ: Έχω ζητήσει το λόγο, κύριε Πρόεδρε. 
    	ΠΡΟΕΔΡΕΥΩΝ (Αναστάσιος Νεράντζης): Θα δευτερολογήσετε;
    	ΧΡΗΣΤΟΣ ΠΑΠΟΥΤΣΗΣ: Όχι. Θα κάνω απλώς μία παρέμβαση. 
    	ΠΡΟΕΔΡΕΥΩΝ (Αναστάσιος Νεράντζης): Ορίστε. 
    	ΧΡΗΣΤΟΣ ΠΑΠΟΥΤΣΗΣ: Άκουσα με πολύ μεγάλη προσοχή τις υποδείξεις του κ. Ροντούλη όσον αφορά την πυρηνική ενέργεια. Αισθάνομαι περίεργα να απευθύνομαι προς την Κυβέρνηση. Τη στιγμή που η Κυβέρνηση δεν μπορεί να εγκαταστήσει ένα φωτοβολταϊκό σύστημα, θα εγκαταστήσει πυρηνικούς αντιδραστήρες; Τη στιγμή που δεν μπορεί να συλλάβει τους κουκουλοφόρους που σπάνε τις βιτρίνες, θα μπορεί να συλλάβει, να παρακολουθήσει και να ελέγξει την οργανωμένη παράνομη διακίνηση των πυρηνικών αποβλήτων; 
    Σε καμμία περίπτωση. Αυτά χρειάζονται άλλου είδους συζητήσεις και σε κάθε περίπτωση η Ελλάδα δεν προσφέρεται για πυρηνική ενέργεια, παρά το γεγονός ότι ο κ. Ροντούλης υπενθύμισε ότι ενδεχομένως η πυρηνική ενέργεια δεν δημιουργεί τους ίδιους ρύπους, όπως άλλες μορφές ενέργειας. Όμως, εγκυμονεί σοβαρότατους κινδύνους για την ασφάλεια της χώρας και σε κάθε περίπτωση η δική μας θέση είναι απολύτως ξεκάθαρη: Όχι στην πυρηνική ενέργεια!
    	Όσον αφορά τον κ. Παναγιωτόπουλο και για τον οποίο ζήτησα το λόγο, κύριε Πρόεδρε, ο οποίος στην παρέμβασή του αναφέρθηκε στην υποτιθέμενη στάση του κ. Παπανδρέου και της ηγετικής ομάδας του ΠΑΣΟΚ για τη δυσφήμιση της Νέας Δημοκρατίας, την κατασυκοφάντηση των στελεχών της και, κυρίως, τον αποπροσανατολισμό της δημόσιας συζήτησης. 
    	Θα είμαι συγκεκριμένος. Κατασυκοφάντηση. Ουδέποτε το ΠΑΣΟΚ έκανε την επιλογή της κατασυκοφάντησης των πολιτικών του αντιπάλων. Αυτή είναι μια επιλογή, που χαρακτήρισε τη Νέα Δημοκρατία σε όλες τις φάσεις, σε όλη τη διαδρομή της από το 1974 μέχρι σήμερα. Τελευταία δε –για να μην ξεχνιόμαστε- δύο υποθέσεις: Χρηματιστήριο και «SIEMENS». 
    Ο κόσμος άκουγε τη Νέα Δημοκρατία, τον Πρωθυπουργό και όλους να αναφέρονται στις μεγάλες ευθύνες του Χρηματιστηρίου και του ΠΑΣΟΚ. Ποιο ήταν το αποτέλεσμα; Εμπλοκή, μέχρι και των Υπουργών της Νέας Δημοκρατίας, στην καταλήστευση του ελληνικού λαού από την υπόθεση του Χρηματιστηρίου. 
      Δεύτερον, η «SIEMENS». Η Νέα Δημοκρατία αρνείται μέχρι και σήμερα τη σύσταση εξεταστικής επιτροπής για τη «SIEMENS» και αρκείται στην κατασυκοφάντηση του ΠΑ.ΣΟ.Κ.. Ιδού η ρόδος, ιδού και το πήδημα: Η εξεταστική επιτροπή για τη «SIEMENS». 
      Τρίτον, το Βατοπέδι. Λέει ο κύριος Υπουργός ότι συζητήθηκε και ότι οριστικά έληξε το θέμα. Το θέμα συζητήθηκε και θα το λύσει λέει η δικαιοσύνη, μάλιστα, το λόγο, λέει, έχει η δικαιοσύνη. Μα, ο λόγος που ήρθε στη Βουλή ήταν ακριβώς επειδή δημιουργήθηκε η κρίση στη δικαιοσύνη, επειδή οι δικαστές έστειλαν την υπόθεση στη Βουλή. Και τώρα η Νέα Δημοκρατία στην πραγματικότητα τι κάνει; Επιλέγει να κρατήσει τη Βουλή όμηρο, ανίκανη να προχωρήσει στο θεσμικό της ρόλο για τη διερεύνηση των ποινικών ευθυνών, όπου υπάρχουν. Τι θέλει ο κόσμος; Την αλήθεια. Αυτή είναι η αλήθεια.
      Αλλά η πραγματικότητα, κύριε Πρόεδρε, είναι ότι η Νέα Δημοκρατία στην ουσία τι κάνει; Ο κύριος Πρωθυπουργός για την ακρίβεια, όχι η Νέα Δημοκρατία, γιατί είμαι βέβαιος ότι υπάρχουν συνάδελφοι της Νέας Δημοκρατίας που δεν συμφωνούν μ’ αυτήν την επιλογή. Ο κύριος Πρωθυπουργός επιλέγει δια της άρνησης να προσέλθει στη Βουλή και να συμμετάσχει στη διαδικασία συζήτησης και ψήφισης της προανακριτικής επιτροπής…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ. 
      ΧΡΗΣΤΟΣ ΠΑΠΟΥΤΣΗΣ: Ολοκληρώνω, κύριε Πρόεδρε.
      Επιλέγει να τελειώσει τη συζήτηση και κυρίως, να απαλλάξει τους Υπουργούς από τις ποινικές ευθύνες, εκείνων των Υπουργών κυρίως οι οποίοι ενεπλάκησαν σ’ αυτό το σκάνδαλο.
      Στην πραγματικότητα η Νέα Δημοκρατία επιλέγει την παραγραφή. Αυτό είναι το θέμα.
      Τέλος, όσον αφορά τα υπόλοιπα θέματα, τα οποία έθεσε ο κ. Παναγιωτόπουλος, θέλω να πω ότι εκείνο το οποίο είναι πλέον απολύτως καθαρό στον ελληνικό λαό είναι όχι ότι το ΠΑΣΟΚ ενδιαφέρεται για την κατάρρευση της οικονομίας και επιχαίρει από την κατάρρευση της οικονομίας. Είναι  πολύ βαρύτατη η κατηγορία την οποία εκστόμισε προηγουμένως ο Κοινοβουλευτικός Εκπρόσωπος εις βάρος του κ. Παπανδρέου…
      ΠΡΟΕΔΡΕΥΩΝ (Αναστάσιος Νεράντζης): Πρέπει να τελειώνετε αν θέλετε να θεωρηθεί παρέμβαση, αλλιώς είναι δευτερολογία, κύριε Παπουτσή. Σας προειδοποιώ. Έχετε μιλήσει ήδη τέσσερα λεπτά.
      ΧΡΗΣΤΟΣ ΠΑΠΟΥΤΣΗΣ: Θεωρείστε το δευτερολογία, κύριε Πρόεδρε, αλλά χωρίς διακοπές παρακαλώ. Επιτρέψτε μου να ολοκληρώσω σαφώς την τοποθέτησή μου. 
      ΠΡΟΕΔΡΕΥΩΝ (Αναστάσιος Νεράντζης): Ξέρετε ότι ουδέποτε διακόπτω εσάς, όπως και τους άλλους συναδέλφους. 
      ΧΡΗΣΤΟΣ ΠΑΠΟΥΤΣΗΣ: Πολύ ωραία. Ως εκ τούτου λοιπόν επανέρχομαι.
      Είναι βαρύτατη η κατηγορία την οποία εκτόξευσε προηγουμένως ο Κοινοβουλευτικός Εκπρόσωπος της Νέας Δημοκρατίας εις βάρος του ΠΑ.ΣΟ.Κ., ότι δήθεν εμείς «επιχαίρουμε και οδηγούμε με τις δηλώσεις μας και την κινδυνολογία, την οικονομία σε κατάρρευση».
      Εμείς εκείνο το οποίο κάνουμε είναι να μεταφέρουμε στη Βουλή και παντού, να εκφράζουμε την αγωνία του κόσμου, την αγωνία του ελληνικού λαού, σχετικά με την πορεία της οικονομίας μας και το μέλλον της χώρας. Αυτή είναι η πραγματικότητα. 
      Βέβαια πραγματικό και αληθινό γεγονός είναι ότι στη συνείδηση του ελληνικού λαού έχει καταρρεύσει –και μάλιστα έχει καταρρεύσει οριστικώς- η Κυβέρνηση της Νέας Δημοκρατίας. Και αν αυτή τη στιγμή κάποιος προκαλεί ζημιά και μάλιστα ανεπανόρθωτη ζημιά, είναι η Νέα Δημοκρατία με την πολιτική της. Όσο συνεχίζει να ασκεί εξουσία δημιουργεί ανεπανόρθωτη ζημιά στην ελληνική κοινωνία, στην ελληνική οικονομία και στερεί την ελπίδα από κάθε Έλληνα πολίτη για ένα καλύτερο αύριο. Αυτή είναι η πραγματικότητα. 
      Τέλος, όσον αφορά το χρόνο των εκλογών, όπου δήθεν ανακάλυψε ο κ. Παναγιωτόπουλος νέο πεδίο διαφοροποιήσεων των στελεχών του ΠΑΣΟΚ, μία είναι η ουσία ότι το 2009 είναι εκλογική χρονιά. Είναι η χρονιά που αναγκαστικά θα οδηγήσετε τη χώρα σε προσφυγή σε εκλογές. Είναι υποχρέωσή σας, είναι η μόνη προσφορά που μπορείτε να προσφέρετε στον τόπο. Είναι η μόνη επιλογή την οποία μπορείτε να κάνετε, να ζητήσετε από τον ελληνικό λαό να πάρει τις τύχες της χώρας και τις δικές του στα χέρια του. Να προσφύγετε σε εκλογές. Και αν δεν το πράξετε μέχρι τον Ιούνιο, όπου είναι οι Ευρωεκλογές, σας διαβεβαιώ ότι ο ελληνικός λαός με την ψήφο του θα μετατρέψει τις Ευρωεκλογές σε δημοψήφισμα ενάντια στην αντιλαϊκή πολιτική της Νέας Δημοκρατίας. Και να δούμε μετά με ποιο τρόπο θα μπορέσετε να κυβερνήσετε τη χώρα. 
      Γι’ αυτό το λόγο, κύριε Πρόεδρε, επαναλαμβάνω σ’ αυτήν την περίοδο, την προεκλογική περίοδο, σε μία περίοδο εξαιρετικά κρίσιμη για τη χώρα με εθνικά θέματα τα οποία «ανοίγουν» όπως φαίνεται όταν φθάνουν τα τουρκικά πλοία στην Άνδρο και άλλα ζητήματα τα οποία αφορούν την αποσταθεροποίηση της χώρας, σε μία κατάσταση εξαιρετικά κρίσιμη στον τομέα της οικονομίας, καλό θα είναι να μετράμε τις λέξεις μας, τους λόγους μας και την πολιτική μας στάση. Και ο κ. Παναγιωτόπουλος ο Κοινοβουλευτικός Εκπρόσωπος, φυσικά εκπροσωπεί τον Υπουργό στην Αίθουσα αυτή και φυσικά αποδέχομαι το ρόλο αυτό του κ. Παναγιωτόπουλου. Ποτέ δεν τον αμφισβήτησα εξάλλου.
Γι’ αυτόν το λόγο όμως απευθύνομαι στον ίδιο και στην παράταξή του, απευθύνομαι στο Σώμα και αρνούμαι να αποδεχθώ το νέο ρόλο που επιλέγει η Νέα Δημοκρατία, έτσι ώστε ο Πρωθυπουργός, ο Κοινοβουλευτικός του Εκπρόσωπος, οι συνάδελφοι της Νέας Δημοκρατίας να γίνουν και οι τιμητές σήμερα μιας νέας πορείας όταν είναι οι ίδιοι οι υπεύθυνοι για την κατάσταση στη χώρα. Δεν γλιτώνει κανένας, κύριε Πρόεδρε. Όλοι έχουν την ευθύνη. Ο Πρωθυπουργός, οι Βουλευτές που ψηφίζουν τις επιλογές της Κυβέρνησης, οι Υπουργοί που τις υλοποιούν και τα κυβερνητικά στελέχη του ευρύτερου δημόσιου τομέα που υλοποιούν επίσης τις επιλογές της Κυβέρνησης.
	Σας ευχαριστώ πολύ.
	ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, το λόγο.
	ΠΡΟΕΔΡΕΥΩΝ (Αναστάσιος Νεράντζης): Έχετε δικαίωμα δευτερολογίας, κύριε Παναγιωτόπουλε. Ορίστε, έχετε το λόγο.
	ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
	Δεν θα έπαιρνα το λόγο και δεν θα κούραζα το Σώμα εάν δεν θεωρούσα απαραίτητο να ειπωθούν ορισμένα πράγματα εν είδει απαντήσεως ή σχολιασμού μετά τα όσα δήλωσε πριν από λίγο ο αξιότιμος Κοινοβουλευτικός Εκπρόσωπος της Αξιωματικής Αντιπολίτευσης. Στην κατακλείδα της παρέμβασής του κάλεσε την Κυβέρνηση να κάνει μέχρι τον Ιούνιο εκλογές. Θέλω να θυμίσω στον κ. Παπουτσή ότι την ίδια επιλογή τακτικής και στρατηγικής είχε κάνει το ΠΑΣΟΚ το 2007. 
      Ξεκινήσαμε το 2007, κυρίες και κύριοι συνάδελφοι, μ’ έναν Γιώργο Παπανδρέου να ζητάει επιμόνως τη διενέργεια εκλογών. Αν δεν απατώμαι, αυτό ξεκίνησε μεταξύ Ιανουαρίου και Φεβρουαρίου του 2007. Το αποτέλεσμα ήταν να κλιμακώσει την ένταση της πίεσης προς την Κυβέρνηση εντός και εκτός Κοινοβουλίου. Ο Κώστας Καραμανλής το φθινόπωρο του 2007 αποφάσισε να αποδεχτεί την πρόκληση του ΠΑΣΟΚ και έγινε αυτό που έγινε.
	Έχω την αίσθηση, κύριε Παπουτσή, ότι επειδή επαναλαμβάνετε την πρόκληση αυτή, αν και όταν ο Πρωθυπουργός επιλέξει ότι πρέπει να πάμε σε γενικές βουλευτικές εκλογές, η απάντηση του ελληνικού λαού θα είναι η ίδια, δηλαδή για μια ακόμα φορά το ΠΑΣΟΚ θα βρεθεί στα έδρανα της Αξιωματικής Αντιπολίτευσης και η Νέα Δημοκρατία στην Κυβέρνηση γιατί παρά τα λάθη, τις αδυναμίες, τις ανεπάρκειες, εμείς πράττουμε και όποιος πράττει και παίρνει πρωτοβουλίες έχει και προβλήματα. Φυσικό είναι, αυτός είναι ο νόμος της ζωής. Ο ελληνικός λαός ξέρει να ξεχωρίζει την αξιόπιστη πολιτική πρόταση από αυτούς των οποίων η κριτική, οι φωνές, οι οιμωγές, ο θόρυβος, οι κραυγές δεν συγκροτούν αξιόπιστη πρόταση διεξόδου της χώρας από την κρίση.
	Σ’ ό,τι αφορά το θέμα των εκλογών, το ΠΑΣΟΚ στην αμηχανία του και στην αδυναμία του να παράξει ουσιαστική πολιτική και να δώσει απαντήσεις στα ουσιαστικά προβλήματα του ελληνικού λαού και στα προβλήματα της καθημερινότητας, «βυθίζεται» μέσα σε κλίμα αμηχανίας και μιας περίεργης πολυφωνίας που αγγίζει τα όρια του πολιτικού «θρυμματισμού». 
      Με ρωτήσατε πριν, πού είδα τις φωνές. Ορίστε. Είπε ο κ. Ρέππας και ελάλησε και αρμοδίως το είπε ο άνθρωπος, γραμματέας της Κοινοβουλευτικής Ομάδας του κινήματος: «Εμείς δεν θα στέρξουμε στην επανεκλογή του κ. Παπούλια -τον οποίο εκτιμάμε- εάν δεν έχουν προηγηθεί εκλογές. Να προηγηθούν εκλογές και μετά θα το συζητήσουμε και θα το ψηφίσουμε».
	ΧΡΗΣΤΟΣ ΠΑΠΟΥΤΣΗΣ: Τι διαφορετικό λέμε εμείς;
	ΠΑΝΟΣ ΠΑΝΑΓΙΩΤΟΠΟΥΛΟΣ: Εδώ, ο τύπος το λέει. Έσπευσαν και ο κ. Παπουτσής και ο κ. Ευθυμίου και ο κ. Σκουλάκης…
	ΧΡΗΣΤΟΣ ΠΑΠΟΥΤΣΗΣ: Να διευκρινίσω…
	ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, σας παρακαλώ.	
      ΧΡΗΣΤΟΣ ΠΑΠΟΥΤΣΗΣ: Ήθελα να διευκρινίσω, επειδή δεν έχω άλλο χρόνο…
	ΠΡΟΕΔΡΕΥΩΝ (Αναστάσιος Νεράντζης): Εσάς δεν σας διέκοψε κανείς.
	Συνεχίστε, κύριε Παναγιωτόπουλε.
	ΠΑΝΟΣ ΠΑΝΑΓΙΩΤΟΠΟΥΛΟΣ: Διαβάστε τις δηλώσεις των συναδέλφων σας. Έσπευσαν να διορθώσουν τον κ. Ρέππα και να τον διορθώσουν σύμφωνα μ’ εκείνο που οι ίδιοι πιστεύουν ότι υπηρετεί το δημόσιο συμφέρον κατά τη δική τους άποψη. Ο κ. Ανδρουλάκης τι είπε; Είπε ότι είναι επιπόλαιο σε κάθε περίπτωση το να συζητά κάποιος για δύο, τρεις ή τέσσερις εκλογές σ’ ένα έτος και σε μία χρονική περίοδο όπου όλος ο ελληνικός λαός θέλει να αντιμετωπίσουμε την κρίση, να μπορέσουμε να περάσουμε τη μπόρα, να βγούμε από το «μάτι» της καταιγίδας με όσο το δυνατόν λιγότερα τραύματα, με ει δυνατόν λίγες αμυχές, να μην πάθουμε ανήκεστο βλάβη.
	ΑΘΑΝΑΣΙΑ ΜΕΡΕΝΤΙΤΗ: Η Κυβέρνηση τι λέει;
	ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία συνάδελφε, εγώ σας άκουσα, έχετε υπομονή. 
      Ιδού λοιπόν το δείγμα της αμηχανίας, της σύγχυσης, της αβεβαιότητας σε επίπεδο τακτικής και στρατηγικής του Πανελληνίου Σοσιαλιστικού Κινήματος. Αυτό το ξέρει ο ελληνικός λαός και όταν δεν το βλέπει τόσο κραυγαλέα να αποτυπώνεται σ’ αυτήν την πολυσπερμία φωνών και απόψεων των διαφορετικών πτερύγων του ΠΑΣΟΚ, το οσφραίνεται, το διαισθάνεται.
	Άλλο παράδειγμα: Ακούσαμε οξεία κριτική στην Κυβέρνηση, γιατί η Κυβέρνηση παίρνει μέτρα, γιατί είπε αυτά που είπε ο Υπουργός Εθνικής Οικονομίας. Όταν δεν παίρνουμε μέτρα, λέτε γιατί δεν παίρνουμε μέτρα. Όταν παίρνουμε μέτρα, λέτε, γιατί παίρνουμε μέτρα. Ξεκαθαρίστε, κυρίες και κύριοι συνάδελφοι του ΠΑΣΟΚ τι ακριβώς θέλετε πριν από όλα από τον εαυτό σας. Ξεκαθαρίστε ποιοι είστε, ποιά είναι η πολιτική σας ταυτότητα. Στη συνέχεια προσδιορίστε την πολιτική σας πρόταση. Καταρτείστε την, συγκροτείστε την, ολοκληρώστε την, να καταλάβουμε κι εμείς τι εννοείτε με την προσπάθεια μηδενιστικής αντιπολίτευσης, αποδόμησης του κυβερνητικού έργου και του κυβερνητικού λόγου. Εκτίθεστε κατά τρόπο κραυγαλέο. 
      	Δύο-τρία σημεία ακόμα. Επανέρχομαι στο θέμα της καταστροφολογίας. Θα αναγνωρίσω ότι ο κ. Παπουτσής σε αυτά είναι πολύ προσεκτικός. Λυπάμαι, κύριε Παπουτσή, αλλά δεν είναι η μεγάλη πλειοψηφία των στελεχών του κινήματός σας! Και δεν είναι, διότι έχω κουραστεί να βλέπω να βγαίνουν στα κανάλια στελέχη της ηγετικής ομάδας του ΠΑΣΟΚ και να λένε ότι η χώρα δεν μπορεί να δανειστεί, τη στιγμή που πριν από λίγα εικοσιτετράωρα η χώρα δανείστηκε και υπερκαλύφθηκε ο ζητούμενος δανεισμός έξι φορές. Επαναλαμβάνω, ζητήσαμε 2.000.000.000 ευρώ, μας προσφέρθηκαν 13,5 δισεκατομμύρια ευρώ μας και δανειστήκαμε 2,55 δισεκατομμύρια ευρώ. Και αν είμαστε στην ανάγκη να δανειζόμαστε, αξιότιμε Κοινοβουλευτικέ κύριε Παπουτσή, είναι γιατί οι κυβερνήσεις του ΠΑΣΟΚ κατέλειπαν στην Κυβέρνηση Καραμανλή τον Μάρτιο του 2004 το δυσβάστακτο φορτίο ενός δημοσίου χρέους που ξεπερνούσε τα 210.000.000.000 ευρώ. Αυτή είναι η αλήθεια! Και δεν μπορείτε να καμώνεστε σήμερα τους τιμητές και τους εισαγγελείς, όταν βυθίσατε τη χώρα στο χρέος και προσπαθούσατε να κάνετε δήθεν πολιτική και μάλιστα κοινωνική πολιτική με δανεικά. 
      Ένα σημείο ακόμα για να κλείσουμε σε ό,τι αφορά το θέμα της προανακριτικής. Μα, ασφαλώς πρόκειται για προσπάθεια και μάλιστα καθ’ υποτροπή κατασυκοφάντησης των πολιτικών αντιπάλων του ΠΑΣΟΚ, προσπάθεια να βυθιστεί και πάλι η χώρα σε έναν λόγο και αντίλογο δύσοσμο. Σκανδαλολογία, κατασκευή ενόχων, ποινικοποίηση της δημόσιας ζωής. Σε τι θα μας εξυπηρετήσει αυτό το 2009, όταν ο ελληνικός λαός μας θέλει να ομονοούμε, για να δούμε πως θα περάσουμε την  κρίση με τις λιγότερες δυνατές απώλειες; 
      Δεν έλαβε μέρος το ΠΑΣΟΚ, κυρίες και κύριοι συνάδελφοι, στην εξεταστική επιτροπή; Δεν έδωσε τη μάχη για να βρεθεί η αλήθεια μαζί και με τους συναδέλφους Βουλευτές όλων των υπολοίπων κομμάτων; Δεν έγινε μία εξαντλητική διαδικασία, που κατέληξε σε δεκαπέντε χιλιάδες σελίδες δικογραφία; Παρέλασαν πάνω από εκατόν είκοσι μάρτυρες με εξαντλητικούς ρυθμούς, υπό το φως της πλήρους διαφάνειας και βγήκε ένα πόρισμα και ξεκαθάρισε, ξετίναξε την υπόθεση στο μέτρο που αφορούσε την άσκηση αρμοδιοτήτων της Βουλής, δηλαδή στη διερεύνηση των τυχόν υπαρχουσών ευθυνών για πολιτικά πρόσωπα.
      Η Νέα Δημοκρατία σε ό,τι την αφορά το μερίδιο της πολιτικής ευθύνης το ανέλαβε. Δεν προέκυψαν πολιτικές ευθύνες για κανένα πολιτικό πρόσωπο ούτε του ΠΑΣΟΚ ούτε της Νέας Δημοκρατίας. Μην ζητάτε λοιπόν να επιστρέψουμε στη χειρότερη μορφή του σκοτεινού παρελθόντος. Προσφέρετε την χειρίστη υπηρεσία στον τόπο!
      Επαναλαμβάνω, η Νέα Δημοκρατία δεν θα συμπράξει με τέτοιες πολιτικές. Τη Νέα Δημοκρατία την απασχολούν τα προβλήματα της καθημερινότητας. Θωρακίζουμε την ελληνική οικονομία, θωρακίζουμε την κοινωνία μας, για να τραβήξουμε μπροστά.
      Ευχαριστώ.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Θέλω απλώς να υπενθυμίσω, ρίχνοντας και τους τόνους της παρέμβασης του κ. Παναγιωτόπουλου, ότι η μοναδική μαύρη περίοδος ποινικοποίησης της πολιτικής ζωής την οποία γνώρισε ο τόπος μεταπολιτευτικά ήταν η περίοδος του κ. Μητσοτάκη και των συνοδοιπόρων του. Και αυτό δεν το ξεχνά ο ελληνικός λαός!
    Δεύτερον, όσον αφορά την ευθύνη του ΠΑΣΟΚ απέναντι στο πολίτευμα, στη δημοκρατία, στη λειτουργία του Κοινοβουλίου: Η ευθύνη μας είναι αποκλειστική, είναι καθαρή, είναι συγκεκριμένη. Βεβαίως και υπήρξε η εξέταση όλης της υπόθεσης στα πλαίσια της εξεταστικής επιτροπής, η οποία, υπενθυμίζω, λειτούργησε μόνο μετά την κρίση στη Δικαιοσύνη. Αλλιώς δεν θα υπήρχε η εξεταστική επιτροπή. 
    Από αυτή την εξεταστική επιτροπή προέκυψε ένα πόρισμα. Και θεωρούμε υποχρέωσή μας -όπως αντιλαμβάνομαι και άλλα κόμματα του Κοινοβουλίου- να ζητήσουμε –είναι θεσμική μας υποχρέωση- την σύσταση προανακριτική επιτροπή, προκειμένου να διερευνηθούν τυχόν ποινικές ευθύνες. Δεν πρόκειται περί παραπομπής σε Ειδικό Δικαστήριο.
    Ένα, όμως, πράγμα δεν αντέχει η Βουλή, δεν αντέχει η θεσμική λειτουργία του Κοινοβουλίου, δεν αντέχει η Δημοκρατία μας, δεν αντέχει ο πολιτικός κόσμος: Αυτή τη συνεχιζόμενη λασπολογία επί παντός υπευθύνου ή ανευθύνου, ότι έχει εμπλακεί σε δοσοληψίες παράνομες στη χώρα μας. Δεν το δεχόμαστε! Δεν μπορεί να συνεχιστεί! Όχι μόνο στο Βατοπέδιο. Σε καμμία υπόθεση. Γι’ αυτό ζητούμε να ξεκινήσει η προανακριτική επιτροπή, για να μην υπάρχει υπόνοια παραγραφής των όποιων ευθυνών. Και αμέσως μετά να προχωρήσουμε σε εκλογές, έτσι ώστε ο λαός να πάρει τις αποφάσεις του.
    Αυτή είναι η θέση μας, κύριε Πρόεδρε.
    ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, μπορώ να έχω το λόγο για ένα λεπτό;
    ΠΡΟΕΔΡΕΥΩΝ (Αναστάσιος Νεράντζης): Είναι η τελευταία φορά, όμως, που θα διαξιφιστείτε, διότι το θέμα μας δεν είναι η προανακριτική επιτροπή και ο θέσας το θέμα για πρώτη φορά, παραβίασε τον Κανονισμό.
    Ορίστε, κύριε Παναγιωτόπουλε, έχετε το λόγο, αλλά το κλείνω εδώ. Δεν θα έχουμε συνέχεια.
    ΠΑΝΟΣ ΠΑΝΑΓΙΩΤΟΠΟΥΛΟΣ: Πάντως, κύριε Πρόεδρε, επί του Κανονισμού, είθισται, κατά παγία κοινοβουλευτική πρακτική, να διευρύνεται η συζήτηση όταν η επικαιρότητα το επιβάλλει. 
    ΠΡΟΕΔΡΕΥΩΝ (Αναστάσιος Νεράντζης): Κάνετε λάθος, κύριε Παναγιωτόπουλε.
    ΠΑΝΟΣ ΠΑΝΑΓΙΩΤΟΠΟΥΛΟΣ: Και γνωρίζετε ότι η επικαιρότητα είναι και ζέουσα και φλέγουσα.
    ΠΡΟΕΔΡΕΥΩΝ (Αναστάσιος Νεράντζης): Κάνετε λάθος. Τότε να αφήσουμε το αντικείμενο της ημερήσιας διάταξης και να συζητήσουμε για την προανακριτική. Τι είναι αυτό που λέτε τώρα;
    ΠΑΝΟΣ ΠΑΝΑΓΙΩΤΟΠΟΥΛΟΣ: Όχι, κύριε Πρόεδρε, δεν αφήνουμε κανένα αντικείμενο. Γίνεται μία εξαντλητική συζήτηση…
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, ελάτε επί του θέματος.
    ΠΑΝΟΣ ΠΑΝΑΓΙΩΤΟΠΟΥΛΟΣ: Παρακαλώ. Κι εγώ έχω το δικαίωμα να ανταπαντώ, όταν γίνονται σχόλια επί του Κανονισμού. Αυτό είναι δικαίωμά μου.
    ΠΡΟΕΔΡΕΥΩΝ (Αναστάσιος Νεράντζης): Υπό την προϋπόθεση ότι συναινεί το Προεδρείο. Τα δικαιώματα όλα τελούν υπό την κρίση του Προεδρείου, που εσείς όλοι έχετε εκλέξει.
    ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, ασκώ το δικαίωμά μου.
    Κλείνω το σχόλιο αυτό. Αισθάνθηκα, όμως, την ανάγκη να το κάνω. 
    ΠΡΟΕΔΡΕΥΩΝ (Αναστάσιος Νεράντζης): Είμαστε εδώ για να κρίνουμε τα δικαιώματα των άλλων. Δεν είμαστε εδώ για να διακοσμούμε το έδρανο. Σας παρακαλώ!
    ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, ασφαλώς, με σεβασμό στο πρόσωπό σας…
    ΠΡΟΕΔΡΕΥΩΝ (Αναστάσιος Νεράντζης): Ξέρετε πόσο σας σέβομαι…
    ΠΑΝΟΣ ΠΑΝΑΓΙΩΤΟΠΟΥΛΟΣ: Είναι αμοιβαίο.
    ΠΡΟΕΔΡΕΥΩΝ (Αναστάσιος Νεράντζης): …και πόσο σας εκτιμώ.
    ΠΑΝΟΣ ΠΑΝΑΓΙΩΤΟΠΟΥΛΟΣ: Αφήστε μου, όμως, το δικαίωμα ως μέλος του Κοινοβουλίου να ασκώ κι εγώ τα δικαιώματά μου και επί του Κανονισμού και επί της επικαιρότητας…
    ΠΡΟΕΔΡΕΥΩΝ (Αναστάσιος Νεράντζης): Ελάτε, κύριε Παναγιωτόπουλε. Ο χρόνος τρέχει.
    ΠΑΝΟΣ ΠΑΝΑΓΙΩΤΟΠΟΥΛΟΣ: …και επί του συζητουμένου…
    ΠΡΟΕΔΡΕΥΩΝ (Αναστάσιος Νεράντζης): Ελάτε, κύριε Παναγιωτόπουλε.
    ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, γιατί παρεμβαίνετε; Μιλάω. Έχω το λόγο.
    ΠΡΟΕΔΡΕΥΩΝ (Αναστάσιος Νεράντζης): Σας παρακαλώ τώρα. Ελάτε στο θέμα.
    ΠΑΝΟΣ ΠΑΝΑΓΙΩΤΟΠΟΥΛΟΣ: Ένα λεπτό, κύριε Πρόεδρε.  Έχω ή δεν έχω το λόγο;
    ΠΡΟΕΔΡΕΥΩΝ (Αναστάσιος Νεράντζης): Έχετε το λόγο επί του θέματος, αφού το θέλετε. Έχετε το λόγο επί του θέματος, όχι επί παντός του επιστητού. 
    ΠΑΝΟΣ ΠΑΝΑΓΙΩΤΟΠΟΥΛΟΣ: Ωραία, κύριε Πρόεδρε. Θα παρακαλέσω, όμως, να μη με διακόψετε στο ένα λεπτό που έχω.
    ΠΡΟΕΔΡΕΥΩΝ (Αναστάσιος Νεράντζης): Ελάτε, κύριε Παναγιωτόπουλε.
    ΠΑΝΟΣ ΠΑΝΑΓΙΩΤΟΠΟΥΛΟΣ: Λέω, λοιπόν, και κλείνω το θέμα επί του Κανονισμού ότι είναι παγία κοινοβουλευτική πρακτική και αυτή ακολουθήσαμε.
    Σε ό,τι αφορά το σχόλιο του κ. Παπουτσή.
    Κύριε Παπουτσή, είστε κοινοβουλευτικός άνδρας που διαλέγεται και με την ιστορία του τόπου και σε αυτή ανήκει και η προσωπικότητα και το έργο του Κωνσταντίνου Μητσοτάκη. Θα παρακαλέσω, λοιπόν, μην το αδικείτε με αφορισμούς οι οποίοι δεν ανταποκρίνονται στην πραγματικότητα. Ο Μητσοτάκης είναι και θα παραμείνει μία μεγάλη ιστορική και πολιτική φυσιογνωμία. Και ο Μητσοτάκης προσέφερε στον τόπο. Δεν δηλητηρίασε τον τόπο. Ένα. 
    ΧΡΗΣΤΟΣ ΠΑΠΟΥΤΣΗΣ: Δεν στείλατε τον Ανδρέα Παπανδρέου στο Ειδικό Δικαστήριο; Μην ξεχνιόμαστε.
    ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, σας παρακαλώ. Δεν σας διέκοψε κανένας.
    ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, είναι δυνατόν…
    ΠΡΟΕΔΡΕΥΩΝ (Αναστάσιος Νεράντζης): Κυρία Μερεντίτη, σας παρακαλώ. Εσείς είστε ο Ηρακλής τώρα; Υπάρχει Κοινοβουλευτικός Εκπρόσωπος.
    Συνεχίστε, κύριε Παναγιωτόπουλε.
    ΠΑΝΟΣ ΠΑΝΑΓΙΩΤΟΠΟΥΛΟΣ: Δεύτερον και κλείνω. Επειδή η πολιτική ζωή κατά καιρούς ταλανίζεται από εντάσεις και οξύτητες –αυτό σημαίνει κοινοβουλευτισμός και αυτό σημαίνει δημοκρατία- δεν χρειάζεται να κάνουμε ούτε τις εντάσεις ούτε τις οξύτητες καθημερινή ατζέντα στην πολιτική ζωή του τόπου. Σε καμμία περίπτωση. Δεν χρειάζεται να εγκαταστήσουμε γύρω από την περιρρέουσα ατμόσφαιρα του τόπου τέτοιους άξονες. Δεν το επιζητεί η Κυβέρνηση, δεν το θέλει η Νέα Δημοκρατία.
    Εγώ θέλω να σας καλέσω -και να κλείσω, κύριε Πρόεδρε κι ευχαριστώ για την ανοχή σας- να ξανασκεφτείτε το θέμα της προανακριτικής. Και είναι βέβαιο ότι όταν ορίσει το Προεδρείο της Βουλής την ημέρα που θα γίνει η διαδικασία, θα βρεθείτε στην πλήρη πολιτική αμηχανία να διαλέγεστε με τον εαυτό σας, διότι η Νέα Δημοκρατία δεν έχει το δικαίωμα να παραστεί.
    ΧΡΗΣΤΟΣ ΠΑΠΟΥΤΣΗΣ: Έτσι μπράβο!
      ΠΑΝΟΣ ΠΑΝΑΓΙΩΤΟΠΟΥΛΟΣ: Και δεν έχει το δικαίωμα η Νέα Δημοκρατία να παραστεί, διότι αλλιώς θα συμπράξει με διαδικασίες που ευτελίζουν τους θεσμούς της ελληνικής…
      ΧΡΗΣΤΟΣ ΠΑΠΟΥΤΣΗΣ: Γι’ αυτό γίνεται η όλη συζήτηση. Άρα υπάρχει ειλημμένη απόφαση. 
      ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, σας παρακαλώ πάρα πολύ! Μιλάει συνάδελφός μας. 
      ΧΡΗΣΤΟΣ ΠΑΠΟΥΤΣΗΣ: Με σεβασμό ακούω. 
      ΠΑΝΟΣ ΠΑΝΑΓΙΩΤΟΠΟΥΛΟΣ: ΟΙ θεσμοί και οι διαδικασίες που προβλέπονται από το Σύνταγμα και από τον Κανονισμό της Βουλής και δίνουν στο Κοινοβούλιο αρμοδιότητες να διερευνήσει τις τυχόν υπάρχουσες ευθύνες πολιτικών προσώπων για θέματα που όπως είπατε έρχονται από τη δικαιοσύνη στο Κοινοβούλιο, δεν είναι διαδικασίες που μπορούν να γίνονται λάστιχο το οποίο ανοίγει και να κλείνει ανάλογα με την μικροκομματική σκοπιμότητα της κάθε κομματικής παράταξης. 
      Αυτό προσπαθεί να κάνει το ΠΑ.ΣΟ.Κ.. Τις ασκήσαμε, τις εφαρμόσαμε, τις υπηρετήσαμε κατά τον καλύτερο δυνατό τρόπο στην εξεταστική επιτροπή με εντολή της Ολομέλειας και βεβαίως με τη σύμπραξη συναδέλφων από όλες τις πτέρυγες του Κοινοβουλίου, τους οποίους επανειλημμένως είχα την ευκαιρία ως μετέχων στην επιτροπή να συγχαρώ και να ευχαριστήσω, αλλά όλα έχουν ένα τέλος. Οι διαδικασίες αυτές ολοκληρώθηκαν. Δεν είναι λάστιχο για να τις τεντώνετε ανάλογα με τα κομματικά συμφέροντα της ηγετικής ομάδας του ΠΑΣΟΚ. Αυτά για να μην έχουμε παρεξήγηση. 
      Ευχαριστώ, κύριε Πρόεδρε. 
      ΧΡΗΣΤΟΣ ΠΑΠΟΥΤΣΗΣ: Άρα εδώ υπάρχει ομολογία νεοδημοκρατικής μεθόδευσης εναντίον του Κοινοβουλίου. 
      ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, σας παρακαλώ πολύ!
      ΧΡΗΣΤΟΣ ΠΑΠΟΥΤΣΗΣ: Με συγχωρείτε, δεν είναι αυτό; 
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο και δικαιούται να τον έχει και παρακαλώ να του εξασφαλίσουμε το ακώλυτο της αγορεύσεως, ο Κοινοβουλευτικός Εκπρόσωπος του ΚΚΕ, κ. Κανταρτζής. Δεν έχει μιλήσει και καθόλου άλλωστε. 
      Ορίστε, κύριε Κανταρτζή, έχετε το λόγο. 
      ΑΧΙΛΛΕΑΣ ΚΑΝΤΑΡΤΖΗΣ: Θα είμαι πολύ σύντομος, κύριε Πρόεδρε. 
      Επειδή άκουσα να γίνεται συζήτηση περί της διαπλοκής και της διαφάνειας, θα ήθελα να πω το εξής: Από την πρώτη στιγμή ξεκαθαρίσαμε ότι επιθυμούμε και θα κάνουμε ό,τι μπορούμε για τη διερεύνηση της υπόθεσης του Βατοπεδίου με όλους τους τρόπους. Γι’ αυτό είπαμε εξ’ αρχής ναι και στην εξεταστική επιτροπή, ναι και στην προκαταρκτική εξέταση. Χρειάζεται να εξαντληθεί κάθε δυνατότητα που υπάρχει, έτσι ώστε να χυθεί όσο μπορεί περισσότερο φως στην υπόθεση αυτή. 
      Είδα προηγουμένως τους εκπροσώπους των δύο μεγάλων κομμάτων να κονταροχτυπιούνται στο όνομα της διαφάνειας. Επιζητούν τη διαφάνεια; Η Νέα Δημοκρατία καθαρά λέει όχι στην προκαταρκτική εξέταση. Ουσιαστικά φράζει το δρόμο στην παραπέρα διερεύνηση της υπόθεσης. Από την άλλη μεριά το ΠΑΣΟΚ μιλάει μόνο για τις ευθύνες της Νέας Δημοκρατίας, αγνοώντας και συγκαλύπτοντας τις ευθύνες που έχουν δικοί του Υπουργοί, γιατί επί των ημερών του ξεκίνησε και στο μεγαλύτερο βαθμό επί των ημερών του ολοκληρώθηκε το μεγάλο αυτό σκάνδαλο. 
      Είναι φανερό ότι τα δύο κόμματα παίζουν παιχνίδι εντυπώσεων. Δεν τους ενδιαφέρει η αποκάλυψη της αλήθειας, δεν τους ενδιαφέρει η απόδοση των ποινικών και των πολιτικών ευθυνών εκεί που υπάρχουν. Το αντίθετο ακριβώς τους ενδιαφέρει, το πώς ουσιαστικά θα οδηγηθούμε στη συγκάλυψη, προσπαθώντας, φυσικά, να μεταθέσουν τις ευθύνες ο ένας στον άλλον. Οι ευθύνες είναι βαρύτατες και των δύο κομμάτων. 
      Επαναλαμβάνω για μια ακόμη φορά ότι πρέπει να αξιοποιηθεί κάθε δυνατότητα για να χυθεί φως και κυρίως εκείνο που χρειάζεται να γίνει είναι ότι θα πρέπει να βγουν πολιτικά συμπεράσματα για τις πολιτικές που εξέθρεψαν το σκάνδαλο αυτό. Δεν μπορούν επιτέλους οι αιγιαλοί, ο ορεινός όγκος και όλες αυτές οι εκτάσεις να είναι αντικείμενο κερδοσκοπικής δραστηριότητας είτε από τα μοναστήρια είτε από τις εκκλησίες είτε από επιχειρηματικούς ομίλους. Εδώ, στο μεγάλο αυτό σκάνδαλο, τα δύο κόμματα σιωπούν, διότι επί της ουσίας δεν έχουν την παραμικρή διάθεση να έρθουν σε σύγκρουση με την πολιτική που πιστά υπηρέτησαν όλα αυτά τα χρόνια. 
      Επαναλαμβάνω για μια ακόμη φορά ότι εμείς θα κάνουμε ό,τι μπορούμε για τη διερεύνηση της υπόθεσης αυτής και της απόδοσης των πολιτικών και ποινικών ευθυνών εκεί που υπάρχουν. 
      ΠΡΟΕΔΡΕΥΩΝ (Αναστάσιος Νεράντζης): Τιμώ τη συντομία σας, κύριε Κανταρτζή. 
      Εισερχόμαστε τώρα στις δευτερολογίες των εισηγητών. Έχετε υπερεξαντλήσει το χρόνο και οι δύο εισηγητές. Παρά ταύτα, θα σας δώσω τον επιτρεπόμενο από τον Κανονισμό χρόνο των τεσσάρων λεπτών, αλλά με καμμία μα καμμία παρέκβαση και υπέρβαση του χρόνου αυτού. 
      Ο κ. Παναγιωτόπουλος έχει το λόγο για τέσσερα λεπτά. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε, και θα προσπαθήσω να είμαι σύντομος. 
      ΠΡΟΕΔΡΕΥΩΝ (Αναστάσιος Νεράντζης): Να το επιτύχετε. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, επιτρέψτε μου να κάνω δύο-τρία γενικά σχόλια και δύο ειδικά για όσα ακούστηκαν. 
      Πρώτον, πυρηνική ενέργεια. Το άκουσα από τον Κοινοβουλευτικό Εκπρόσωπο του ΛΑΟΣ. Αυτήν την ώρα πρέπει να πούμε –δεν μπορούμε να παρεκκλίνουμε από την επίσημη ενεργειακή πολιτική της χώρας- ότι δεν υπάρχει θέμα εισαγωγής πυρηνικής ενέργειας στο ενεργειακό μίγμα. Βέβαια, το ανησυχητικό είναι –και εδώ θα συμφωνήσω με τον κ. Ροντούλη- ότι σε ένα τόξο που εκτείνεται από τα βορειοδυτικά μας μέχρι τα βορειοανατολικά μας, από τη Σλοβενία μέχρι την Τουρκία, οι γειτονικές χώρες μελετάνε ή ήδη έχουν βάλει μπροστά τη λειτουργία πυρηνικών σταθμών, σταθμών ηλεκτρικής ενέργειας από πυρηνικά. Αυτό μας ανησυχεί. 
      Το ιδίως ανησυχητικό είναι ότι μετά από την πρόσφατη κρίση για το φυσικό αέριο στις σχέσεις Ουκρανίας Ρωσίας και τα προβλήματα που δημιουργήθηκαν στην τροφοδοσία των ευρωπαϊκών χωρών, χώρες όπως η Βουλγαρία, μελετούν την επαναλειτουργία παλαιάς τεχνολογίας πυρηνικών σταθμών, από την εποχή της πάλαι ποτέ Σοβιετικής Ένωσης. Αυτό θα είναι το πλέον ανησυχητικό. 
      Επομένως η λογική είναι πώς εμείς δεν θα υποστούμε τις αρνητικές συνέπειες της διάδοσης των πυρηνικών σταθμών στη γειτονιά μας και ότι κρυβόμαστε ίσως, όπως η στρουθοκάμηλος στο έδαφος όταν εξετάζουμε το θέμα. Κατανοώ αυτήν τη λογική πλην, όμως, αυτή τη στιγμή η επίσημη πολιτική της ελληνικής πολιτείας είναι ότι δεν υπάρχει θέμα πυρηνικών με αυτήν την τεχνολογία, αυτήν την ώρα. 
      Δεύτερον, οι δυο μεγάλες προσπάθειες συνολικής διευθέτησης του νομοθετικού πλαισίου για τις ανανεώσιμες πηγές, μέχρι στιγμής έγιναν από τις κυβερνήσεις του Κωνσταντίνου Καραμανλή, όπως ο ν. 3468/2006 και το παρόν νομοσχέδιο. Επομένως δεν καταλαβαίνω για ποιο λόγο καλείται η Κυβέρνηση για πλημμελείς προσπάθειες διευθέτησης του θέματος στις ανανεώσιμες πηγές ενέργειας, ιδίως από το κόμμα της Αξιωματικής Αντιπολίτευσης που δεν έχει να επιδείξει παρόμοιες νομοθετικές πρωτοβουλίες.
      Τρίτον, αν η Κυβέρνηση Κώστα Καραμανλή  παίρνει άριστα σε έναν τομέα ιδιαιτέρως, αυτός είναι ο τομέας των συμφωνιών του ενεργειακού παιχνιδιού με τους αγωγούς, με τους οποίους εξασφαλίζεται ενεργειακή ασφάλεια και επάρκεια στη χώρα και με τους οποίους, όπως ξέρουμε πολύ καλά, ο ίδιος ο Πρωθυπουργός πήρε αλλά και έχασε πόντους στην εκτίμηση διεθνών παραγόντων, έξω από την Ελλάδα βεβαίως. Επομένως να μην εγκαλείται η χώρα αυτή τη στιγμή και η επίσημη κυβερνητική πολιτική ότι δεν φρόντισε αυτό το σημείο. 
      Τέταρτον και τελευταίο –και εδώ είναι οι ειδικές παρατηρήσεις- οφείλω να εξάρω τα πολιτικά ανακλαστικά της ηγεσίας του Υπουργείου Ανάπτυξης -που εδώ εκπροσωπείται με τον παρόντα Υφυπουργό- σε μια σειρά θεμάτων, θέματα για τα οποία προέβλεψε αυτές τις μέρες όπως η Μεσοχώρα. Κάποια αιτήματα έγιναν δεκτά ώστε να απαλυνθεί, κατά κάποιον τρόπο, ο πόνος των κατοίκων και η κοινωνική ταλαιπωρία που υπέστησαν όλα αυτά τα χρόνια από τις καθυστερήσεις στην ολοκλήρωση του έργου. Η πρόβλεψη της παραγράφου 1 του άρθρου 34, το περίφημο ακαταδίωκτο για τα μέλη της Επιτροπής Ανταγωνισμού, το οποίο αποσύρθηκε. Και εδώ πρέπει επίσης να επισημάνουμε οξύτατα πολιτικά ανακλαστικά. Διαγνώστηκε ένα πρόβλημα, διαγνώστηκε ένα θέμα ηθικής τάξεως και η αντίδραση ήταν ταχύτατη. 
      Έρχομαι στο ΙΓΜΕ. Και αυτό ήθελα να αναφέρω εδώ, διότι εδώ υπήρξε ένα αίτημα των εργαζομένων του ΙΓΜΕ και σε επίπεδο συζήτησης στην επιτροπή και αυτές τις μέρες, ώστε να προβλεφθεί  ειδικά και ρητά στο γράμμα του νόμου η κάλυψη των υποχρεώσεων από ασφαλιστική σύμβαση, όσον αφορά …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: …που δεν χρηματοδοτούνται από τον τακτικό προϋπολογισμό. Προβλέφθηκε και πρέπει να το πιστώσουμε.
      Τέλος, είναι οι τροπολογίες  τις οποίες θα συζητήσουμε την Τρίτη και εκεί προβλέπω ότι θα υπάρξει οξύτατο, καλό, πολιτικό ανακλαστικό του Υπουργείου.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων,
Τριάντα τρεις μαθήτριες και μαθητές και τρεις συνοδοί-καθηγητές από το 4ο Γυμνάσιο Λαμίας.
      Η Βουλή τους καλωσορίζει. Βλέπω εδώ και το Βουλευτή Φθιώτιδας κ. Σταϊκούρα, δεν βλέπω από άλλα κόμματα. Ήταν προηγουμένως και έφυγαν. 
      Η Βουλή τους καλωσορίζει και τους εύχεται καλή πρόοδο. 
      (Χειροκροτήματα από όλες τις πτέρυγες της Βουλής)
       Το λόγο έχει η εισηγήτρια του ΠΑΣΟΚ κ. Αθανασία Μερεντίτη, για τέσσερα λεπτά. 
      ΑΘΑΝΑΣΙΑ ΜΕΡΕΝΤΙΤΗ: Δύο γενικά σχόλια. 
      Άκουσα τον κύριο Υπουργό να μας λέει ότι δεν έχουμε θέσεις. Κύριε Υπουργέ,  δεν παρακολουθήσατε; Για τη συμπαραγωγή σας κάναμε πρόταση, για την τιμολόγηση. Για τα φωτοβολταϊκά σας κάναμε συγκεκριμένες προτάσεις όπως η άρση της γραφειοκρατίας, επιδότηση, διευκόλυνση στα φωτοβολταϊκά, να δώσουμε κίνητρα για να δημιουργηθούν φωτοβολταϊκά πάρκα, η ΡΑΕ να κάνει διαγωνισμούς. Συγκεκριμένα μέτρα. Δεν ανέβηκα ποτέ στο Βήμα, σαν εισηγήτρια του ΠΑ.ΣΟ.Κ., παρά μόνο για να κάνω συγκεκριμένες προτάσεις. Στο φράγμα Μεσοχώρας, συγκεκριμένες προτάσεις και στη ΔΕΗ. Όλα αυτά δεν τα ακούσατε τόση ώρα;
      Μου έκανε εντύπωση η τοποθέτησή σας. Βεβαίως μιλήσατε για το ήθος και τη συνέπεια της Κυβέρνησής σας. Δεν σας αφορά βεβαίως, είστε καινούργιος κι εύχομαι να μην ακολουθήσετε τα βήματα όσων διαδεχθήκατε, όμως πρέπει να ακούσετε, διότι εσείς μας προκαλείτε, εσείς εκπροσωπείτε την Κυβέρνηση. Το ήθος και η συνέπειά σας εκφράζονται με τα λόγια του σημερινού Υπουργού Παιδείας, που πέντε χρόνια μετά αφού γέμισαν οι δρόμοι από τα παιδιά μας, χάθηκαν ώρες, χάθηκαν εξεταστικές περίοδοι, κ.λπ., βγήκε να μας πει ότι ο διάλογος για την παιδεία είναι tabula rasa. Μάλλον, tabula rasa είναι η Κυβέρνησή σας. Είναι ήθος και συνέπεια όταν αλλάζετε πολιτική για τη δημόσια ασφάλεια αναλόγως με τον Υπουργό, που βάζετε επικεφαλής; Είναι ήθος και συνέπεια όταν ο ίδιος ο Πρωθυπουργός σας εδώ υποστήριξε μια οικονομική πολιτική στον προϋπολογισμό πριν από ένα μήνα και αλλάζετε Υπουργό και αφήνετε να διαρρέει και φαίνεται ότι πάτε να αλλάξετε όλες τις επιλογές του προηγούμενου Υπουργού σας; Για ποιο ήθος και συνέπεια μας μιλάτε; 
      Κύριε Παναγιωτόπουλε, με όλον το σεβασμό, επειδή αναφέρεστε και μιλάτε για το κόμμα μας και τι κάνει το κόμμα μας ως προς τις εκλογές, εμείς στο ΠΑΣΟΚ έχουμε συνέπεια όσων λέμε. Αλλά ας το αφήσουμε αυτό. Μπορείτε ευθαρσώς, ευθέως, μια και είπατε ότι εκπροσωπείτε τον Πρωθυπουργό εδώ να μας πείτε ότι θα εξαντλήσετε την τετραετία; Αυτό οφείλετε να κάνετε εσείς σαν Κυβέρνηση. Το τι κάνουμε εμείς σαν Αντιπολίτευση, κρινόμαστε σαν Αντιπολίτευση. Αλλά τα παιχνιδάκια που εξαντλείτε τον ελληνικό λαό και την κοινή γνώμη, πότε ο ένας Υπουργός να λέει έτσι, πότε ο άλλος κι εσείς ακόμα σήμερα αφήσατε ανοιχτό το ενδεχόμενο πρόωρων εκλογών. Αυτά είναι τα παιχνίδια που πληρώνει ο ελληνικός λαός, η κοινωνία, η οικονομία, το όποιο σταθερό κλίμα υπάρχει για επενδυτικό ενδιαφέρον.
      Μας μιλήσατε για καταστροφολογία εκ μέρους του ΠΑΣΟΚ. Τι έχετε να πείτε για τις δηλώσεις του πρώην Πρωθυπουργού σας, που μάλιστα επιχειρήσατε να μας τον αναδείξετε και σαν εθνικό κεφάλαιο; Ήταν να το ακούσουμε και αυτό εδώ μέσα. Φαντάζομαι, κεφάλαιο για την οικογένειά του, αλλά για τις εκφράσεις του, για τις τοποθετήσεις του, για την οικονομία της χώρας, τι έχετε να πείτε; Καταστροφολογεί το ΠΑΣΟΚ; Το ΠΑΣΟΚ ήταν πάντοτε δίπλα σας. Ο Πρόεδρός μας, για να πω κάτι και στον κ. Κανταρτζή που έφυγε γιατί ξεχνάτε, έχετε επιλεκτική μνήμη, εμείς δεν έχουμε, αλλά εμείς είμαστε προσεκτικοί, κανένας από εμάς δεν επιχείρησε ποτέ να χαρακτηρίσει τον Πρωθυπουργό σας αρχιερέα της διαπλοκής. Σας ακολουθεί αυτή η φράση και θα σας ακολουθεί για πολλά χρόνια.
      Λοιπόν, όσον αφορά το Βατοπέδι, έκλεισε το θέμα, κύριε Παναγιωτόπουλε, αλλά ο ανασχηματισμός σας μόνο άρωμα Βατοπεδίου είχε. Απομακρύνθηκαν οι Υπουργοί γιατί δεν έκαναν σωστά το έργο του ή γιατί εμπλέκονταν στο σκάνδαλο του Βατοπεδίου; Τοποθετήθηκαν κάποιοι με όλο το σεβασμό γιατί αναγνωρίστηκε τώρα η αξία του ή γιατί υπηρέτησαν σωστά το κόμμα σας στο Βατοπέδι και πώς το υπηρέτησαν; Και απαντώντας στον κ. Κανταρτζή, ο Πρόεδρός μας εδώ πρότεινε: «ελάτε μαζί μας στην προανακριτική επιτροπή και δεχόμαστε να μπει μέσα για εξέταση και η όποια, που δεν υπάρχει βεβαίως, συμμετοχή των πρώην Υπουργών μας, διότι εμείς δεν φοβόμαστε τη διαφάνεια, την υπηρετήσαμε και με συνέπεια». 
      Και κλείνοντας, κύριε Υπουργέ, συνέπεια για μένα, γιατί είπατε «εμείς προσαρμόζουμε τους νόμους» μα δεν είναι δυνατόν. Κάθε τρεις και πέντε το 2006 μας φέρνατε το νόμο για τα φωτοβολταϊκά και σήμερα συζητάμε ένα νόμο που έχουμε διαπιστώσει ότι ήταν τελείως αναποτελεσματικός και προσπαθούμε να μπαλώσουμε αυτά που δεν μπαλώνονται. Καλό είναι να αλλάζουν οι άνθρωποι, αλλά όχι κι έτσι, όλο αλλαγές λες και παίζουμε θέατρο και κάθε μέρα αλλάζουμε εμφάνιση. Αποφασίστε τι θέλετε να κάνετε, πού την πάτε τη χώρα και τέλος πάντων, αποφασίστε να την κυβερνήσετε με όραμα και συνέπεια.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ.
      Το λόγο έχει ο ειδικός αγορητής του ΚΚΕ κ. Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε.
      Δύο – τρεις παρατηρήσεις. Χθες είχα επισημάνει τους κινδύνους από την επαναφορά στο προσκήνιο της συζήτησης για την πυρηνική ενέργεια, μάλλον για την πυρηνική σχάση για να είμαστε πιο συγκεκριμένοι. Δυστυχώς, ο κ. Ροντούλης επιβεβαίωσε αυτούς τους φόβους που είχα εκφράσει χθες. Βέβαια, ο κ. Ροντούλης δεν εκφράζει τις δικές του απόψεις μόνο, εκφράζει το γενικότερο κλίμα που υπάρχει στην Ευρωπαϊκή Ένωση. Εμείς είμαστε εντελώς αντίθετοι σε μια τέτοια κατεύθυνση και πραγματικά θεωρούμε πάρα πολύ επικίνδυνη αυτή τη συζήτηση που γίνεται. Βέβαια είχα τονίσει χθες ότι υπάρχει και μία άλλη πλευρά πυρηνικής ενέργειας, η πυρηνική σύντηξη, η οποία δεν έχει αναπτυχθεί όσο θα μπορούσε να είχε αναπτυχθεί.
      Η πυρηνική σύντηξη δεν έχει τα απόβλητα που έχει η πυρηνική σχάση. Όμως, τεχνολογικά είμαστε ακόμα αρκετά πίσω. Κατά τη γνώμη μου ως φυσικού θα μπορούσαμε να είχαμε προχωρήσει πολύ περισσότερο εάν δεν υπήρχαν οικονομικά συμφέροντα, δηλαδή εάν το όλο σύστημα παραγωγής ενέργειας δεν λειτουργούσε κάτω από τους κανόνες της αγοράς.
      Να συμφωνήσω με όσα ανέφερε ο Βουλευτής Άρτας κ. Τσιρώνης, γύρω από τα προβλήματα του νομού του με τα υδροηλεκτρικά έργα. Και ο Νομός Ιωαννίνων, στον οποίο εκλέγομαι, έχει παρόμοια προβλήματα τα οποία γίνονται πολύ χειρότερα ακριβώς επειδή και αυτός ο τομέας έχει παραδοθεί στην κερδοφορία του κεφαλαίου. Όπως ανέφερα και στην πρωτολογία μου υπάρχουν σαφείς διατάξεις στα άρθρα που εξετάζουμε, που επιτρέπουν την εγκατάσταση σε προστατευόμενες περιοχές, ή χωρίς προηγούμενο γενικότερο σχεδιασμό.
      Θεωρώ θετικό ότι ο Υφυπουργός αποφάσισε να ικανοποιήσει με τον τρόπο που πρότεινε το αίτημα των εργαζομένων στο ΙΓΜΕ.
      Ορισμένα σχόλια για την εκλογολογία. Για εμάς, αυτή η συζήτηση αποπροσανατολίζει. Ως εκ τούτου, είναι άχρηστη. Για το Κομμουνιστικό Κόμματος Ελλάδας οι εκλογές είναι ευπρόσδεκτες όποτε και αν γίνουν. Θα είναι τόσο χρήσιμες για τον ελληνικό λαό όσο οι εργαζόμενοι βγάλουν τα συμπεράσματά τους από την τρέχουσα διακυβέρνηση της Νέας Δημοκρατίας, από τις προηγούμενες διακυβερνήσεις του ΠΑΣΟΚ. Όσο πιο βαθιά συμπεράσματα βγάλει ο λαός για τα κόμματα που υποστηρίζουν τον ευρωμονόδρομο, τόσο πιο θετικές για το λαό θα είναι οι εκλογές εφόσον ο λαός δεν παγιδευτεί σε εναλλακτικά δήθεν κεντροαριστερά ή κεντροδεξιά σενάρια που κινούνται πάντοτε στο πλαίσιο της πολιτικής που φορτώνει τα βάρη στους εργαζόμενους και δίνει όλα τα οφέλη στις επιχειρήσεις και στο μεγάλο κεφάλαιο.
      ΠΡΟΕΔΡΕΥΩΝ (Αναστάσιος Νεράντζης): Ο ειδικός αγορητής του ΛΑΟΣ κ. Πολατίδης έχει το λόγο.
      ΗΛΙΑΣ ΠΟΛΑΤΙΔΗΣ: Στο θέμα της πυρηνικής ενέργειας επειδή έγινε αναφορά και από τον ειδικό αγορητή του ΚΚΕ και από τον εισηγητή της Πλειοψηφίας πρέπει να πούμε ότι ο μέσος χρόνος κατασκευής από τη στιγμή λήψης της απόφασης μέχρι το πυρηνικό εργοστάσιο να αρχίσει να παράγει ενέργεια είναι έντεκα χρόνια. Άρα αν σήμερα παίρναμε την απόφαση αφού το θέμα ήταν αν θα γίνει εργοστάσιο στην Ελλάδα, το 2020 θα αρχίσει να παράγει ρεύμα. Εμείς είπαμε ότι πρέπει να ξεκινήσει τώρα η συζήτηση. Χθες λέγαμε για τη συζήτηση για τον Αχελώο που κράτησε είκοσι τέσσερα χρόνια. Καταλαβαίνετε λοιπόν για ποιο χρονικό ορίζοντα μιλάμε. Οπότε, μην χύνουν κροκοδείλια δάκρυα για το περιβάλλον. Μιλάμε για το μέλλον, μιλάμε για συζήτηση.
      Τώρα, αυτό που επανέλαβε ο κ. Παπουτσής ότι η Ελλάδα δεν είναι ικανή να κάνουν αυτό που κάνουν τα Σκόπια ή η Αλβανία, σ’ αυτό διαφωνούμε.
      Ως προς το θέμα του φυσικού αερίου που έγινε αναφορά αυτή η πολλαπλότητα των πηγών ενέργειας και ασφάλειας εφοδιασμού νομίζω ότι έχει ένα βασικό σφάλμα. Είναι δυνατόν να θεωρούμε ότι όταν για τον α΄ ή β΄ λόγο πολιτικό ή μη δεν έρχεται το αέριο από τη Ρωσία ξαφνικά θα μας έλθει μέσω Τουρκίας; Είναι αυτό ασφάλεια, από μία χώρα η οποία στέλνει τα πολεμικά της σκάφη έξω από την Αθήνα και κάνει όλα αυτά που ξέρουμε;
      Υπάρχουν πολιτικές δυνάμεις που θεωρούν ότι έτσι στήνεται σκηνικό έντασης. Εμείς θεωρούμε ότι είναι μια καθαρή επιθετικότητα. Είναι δυνατόν να χρησιμοποιούμε τη λέξη «ασφάλεια» όταν αυτή η ασφάλεια θα προέρχεται από τον ανεφοδιασμό μέσω Τουρκίας; Επιτέλους, πρέπει να υπάρξει λίγη σοβαρότητα.
      Επειδή ο κύριος Υπουργός  αναφέρθηκε στο νόμο, είναι προφανές ότι ο ν.3468 δεν απέδωσε.
Σ’ αυτό νομίζω συμφωνούμε, αλλιώς τι χρειάζονται όλες αυτές οι αλλαγές των ρυθμίσεων, εφόσον είστε ικανοποιημένοι από το νόμο αυτό; Πρέπει να γίνουν. Τι μπορεί να γίνει τώρα; Μια πρακτική πρόταση. Μ’ αυτά που προβλέπετε για τον οικιακό τομέα, θα γίνουν όλα με υπουργική απόφαση. Η υπουργική απόφαση, επειδή όλα αυτά που προβλέπονται για τους επιτηδευματίες είναι σε νόμους, δεν μπορεί η υπουργική απόφαση –έτσι νομίζω, δεν είμαι νομικός- νομίζω ότι δεν μπορεί να αναιρέσει τη συμμετοχή στα επιμελητήρια, την τήρηση σε ότι προβλέπει ο Κώδικας Βιβλίων και Στοιχείων. Αν μπορεί να τα αναιρέσει, κάντε το και δεσμευτείτε ότι θα το κάνετε. 
      Αν δεν μπορείτε, υπάρχει χρόνος να γίνει μια τροπολογία η οποία να λέει ότι αυτοί που παράγουν ενέργεια είτε για ιδιοκατανάλωση είτε μέχρι ενός ορισμένου επιπέδου ισχύος απαλλάσσονται από όλες αυτές τις γραφειοκρατικές υποχρεώσεις, οι οποίες δεν έχουν και κανένα νόημα. Δηλαδή αν ένας έχει εισόδημα 50 ή 100 ευρώ το μήνα από την πώληση ρεύματος που προέρχεται από τη φωτοβολταϊκή ενέργεια, πρέπει να εγγραφεί στο Επιμελητήριο και θα πρέπει να δίνει το αντίστοιχο ποσό σε συνδρομή; Νομίζω ότι είναι προφανές. 
      Για το ακαταδίωκτο συμφωνώ και επιμένω να λέω ότι είναι λάθος. Δεν είναι δυνατόν να έχουν κάποιοι, γιατί και η ασυλία των Βουλευτών ισχύει υπό όρους. Εδώ το ακαταδίωκτο της Επιτροπής Ανταγωνισμού το είχατε βάλει τελείως αμετακίνητα και απόλυτα. 
      Ένα τελευταίο θέμα που θέλω να πω είναι το εξής. Ο Σύνδεσμος Επενδυτών Φωτοβολταϊκών προτείνει –και νομίζω ότι είναι πολύ βασικό- από το 2015 και μετά στον υπολογισμό, αντί για τη μέση οριακή τιμή συστήματος να υπολογίζεται με βάση τη μέγιστη τιμή του συστήματος, κάτι το οποίο είναι λογικό, διότι τη μέγιστη απόδοση την έχουν τα φωτοβολταϊκά λόγω της τεχνολογίας και λόγω της φύσεώς τους, όταν υπάρχει η μέγιστη ζήτηση τις ώρες αιχμής. 
      Άρα είναι ένας περιττός περιορισμός και μ’ αυτόν τον τρόπο θα μειωθεί και η επιβάρυνση του τέλους των ΑΠΕ για τους καταναλωτές, όπως λένε στο αίτημά τους. Αυτό λένε και νομίζω ότι μπορεί και αυτό να υλοποιηθεί. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Πολατίδη. 
      Απομένει η δευτερολογία του κ. Μαγκριώτη για να κλείσει η συζήτηση με τον κύριο Υπουργό. 
      Κύριε Μαγκριώτη, έχετε το λόγο για τέσσερα λεπτά. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Νομίζω ότι ο αγαπητός κ. Υφυπουργός πήρε την απάντησή του στην παρέμβαση που έκανε στη δική μου πρωτομιλία από τον Κοινοβουλευτικό Εκπρόσωπο του κόμματός του πριν από λίγο. Δεν θα αναλωθώ, λοιπόν, περισσότερο σ’ αυτήν. 
      Είπε όμως κάτι σημαντικό, ότι η Νέα Δημοκρατία –λέει- δεν είναι δογματικό κόμμα, προσαρμόζει την πολιτική της. Τη ρητορεία προσαρμόζει, κύριε Υπουργέ, και όχι την πολιτική της, γιατί η πολιτική της είναι σταθερά η ίδια. Γι’ αυτήν άλλωστε ήσασταν υπερήφανοι. 
      Μάλιστα και αναδρομικά σήμερα αναδείξατε την περηφάνια σας με τον Κοινοβουλευτικό σας Εκπρόσωπο για τα χρόνια του κ. Μητσοτάκη και πολύ περισσότερο για τα πεπραγμένα της παραπομπής του Ανδρέα Παπανδρέου στο Ειδικό Δικαστήριο, για το οποίο είχε κατηγορηθεί και από τον ιδρυτή σας, τον Κωνσταντίνο Καραμανλή. Τη ρητορεία, λοιπόν, προσαρμόζετε. 
      Άκουσα προηγουμένως από τον κ. Παναγιωτόπουλο να λέει «το έλλειμμα συνειδητά εμείς το πήγαμε πάνω από το 3% λόγω κοινωνικής ευαισθησίας». Θέλω να τον ρωτήσω, πότε έγινε αυτό; Μεταξύ Χριστουγέννων και Πρωτοχρονιάς, που πραγματικά είναι μέρες αγάπης και ανεβαίνει πάρα πολύ το αίσθημα αλληλεγγύης; 
      Μήπως αυτή την κοινωνική ευαισθησία αυτό το φιλοδώρημα το έκρυψαν μέσα σε καμμιά βασιλόπιτα, γιατί κανείς δεν το είδε πουθενά στην πολιτική σας. Μήπως είναι αυτά που τάζετε, τα μελλοντικά, είτε στα «STAGE» είτε μέσα από τα τρίμηνα και τα πεντάμηνα με χρηματοδότηση του ΟΑΕΔ στο δημόσιο; Αυτή είναι η κοινωνική σας ευαισθησία και η πολιτική, δηλαδή η πολιτική των απόρων κορασίδων του κ. Ράλλη; Αυτή είναι η πραγματικότητα. Η πολιτική σας παραμένει η ίδια. 
      Το έλλειμμα, αγαπητοί συνάδελφοι της Νέας Δημοκρατίας, ήταν και είναι πολύ πάνω από το 3%. Το ξέρουν οι διεθνείς πιστωτές της χώρας μας γι’ αυτό και δεν δέχονται τα δικά σας λογιστικά και στατιστικά δημοσιονομικά στοιχεία που δίνετε κατά καιρούς. Γι’ αυτό και υπάρχει αυτή η μεγάλη απόκλιση στο spread των ελληνικών κρατικών ομολόγων από τα γερμανικά. Αυτοί ξέρουν ποιοι είστε και έτσι εκθέτετε τη χώρα. Αυτή είναι η αλήθεια και η πραγματικότητα, όσο και αν θέλετε να το αμφισβητείτε. 
      Καλή η όψιμη αμφισβήτηση γύρω από αυτούς τους διεθνείς οικονομικούς οργανισμούς. Μόνο που εδώ καθημερινώς μας τους εκθειάζετε όταν είναι να πουλήσετε τη δημόσια περιουσία και κάθε δημόσιο οργανισμό, από τον ΟΤΕ μέχρι τη ΔΕΗ, από την Ολυμπιακή μέχρι τα Ταχυδρομεία. 
Όλο επικαλείστε αυτούς τους Οργανισμούς και τις εκθέσεις τους για τις παγκόσμιες τάσεις. Και το πρωί ο κ. Καμμένος απαντώντας στην ερώτησή μου για την ιδιωτικοποίηση του λιμανιού της Θεσσαλονίκης αυτό μας είπε. 
	Αυτή η επιλεκτικότητα, όπως καταλαβαίνετε, μόνο σοβαρή πολιτική δεν αποκαλύπτει. Το έλλειμμα, λοιπόν, είναι πολύ πάνω από το 3%, είναι 8%, και το χρέος είναι πολύ πάνω από το 100%, γιατί κρύβετε τα χρέη των νοσοκομείων, που είναι 5,5 δισεκατομμύρια, τα χρέη στα διαγνωστικά κέντρα, τα χρέη προς τους κατασκευαστές που είναι 2,5 δισεκατομμύρια Προχθές που πήγα στην Εγνατία ανακάλυψα ότι έχετε δανειστεί 800.000.000 για να πληρώσετε τους κατασκευαστές της Εγνατίας, για να μην φαίνονται στο χρέος. Και τελειωμό δεν έχει το κρυφό χρέος, το κρυφό έλλειμμα! Αυτή είναι η αλήθεια και η πραγματικότητα. Να ήταν μόνο αυτό! Θα το άντεχε η ελληνική οικονομία. Μα υπάρχει ένα πιο μεγάλο χρέος. Γιατί, όπως ξέρετε, όλα αυτά τα δημοσιονομικά έχουν και μια τεχνική διάσταση. Δεν αντανακλούν πολλές φορές και την οικονομική πραγματικότητα και τη ζωτικότητα, το δυναμισμό μιας οικονομίας. Υπάρχει το πιο μεγάλο χρέος των επιχειρήσεων και των νοικοκυριών, τα οποία είναι 270.000.000.000 ευρώ. Στα 110.000.000.000 ευρώ τα παραλάβατε το 2004. Είναι 270.000.000.000 και αυξάνεται κάθε χρόνο με 20%. Τι θα πληρώνει ο πολίτης καθημερινά, τι θα προλαβαίνει να πληρώνει; Και κοντά σ’ αυτό κτίζετε τώρα και το χρέος των ΣΔΙΤ, κτίσατε ήδη και δημιουργήσατε το μακροχρόνιο χρέος των διοδίων για τις συμπράξεις παραχώρησης. Ε, λοιπόν, είναι μια καταχρεωμένη χώρα, καταχρεωμένες οι επιχειρήσεις, καταχρεωμένοι οι πολίτες! Και πραγματικά δεν έχει καμμία σχέση με το χρέος της δεκαετίας του ’80, με το χρέος ακόμη και των αρχών του ’90. Δηλαδή πραγματικά ήταν πολύ αυστηρός στη δημοσιονομική πολιτική του ο κ. Μητσοτάκης που το έφθασε στο 117%  μπροστά σ’ αυτό που καταφέρατε στα τελευταία πέντε χρόνια! 
      Και θα κλείσω λέγοντας κύριε Πρόεδρε – κι ευχαριστώ για την κατανόησή σας- ότι το βασικό ερώτημα είναι το εξής: Και με το τέταρτο νομοσχέδιο, που υποτίθεται ότι προσπαθεί να λύσει τα θεσμικά θέματα για τις ΑΠΕ, από πού θα χρηματοδοτηθούν αυτά τα 7.000.000.000 των εγκεκριμένων επενδυτικών φακέλων και σχεδίων, αυτοί οι «όμηροι», μαζί με τους συμβασιούχους, των προηγούμενων αλλά και των επόμενων απ’ ό,τι φαίνεται  εκλογών που ετοιμάζετε; Από ένα Πρόγραμμα Δημοσίων Επενδύσεων που έχει συρρικνωθεί απόλυτα, ειδικά το 2009; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ. 
      ΙΩΑΝΝΗΣ ΜΑΓΚΡΙΩΤΗΣ: Εκατόν πενήντα με διακόσια εκατομμύρια το χρόνο διαθέτει το Πρόγραμμα Δημοσίων Επενδύσεων τόσο για τις  ΑΠΕ όσο και για τον αναπτυξιακό νόμο. Ένας αιώνας θα χρειαστεί –και σας το ξαναλέω-για να εκταμιευθεί χρήμα γι’ αυτά τα περίφημα σχέδια ομηρείας στην κυριολεξία! 
      Ευχαριστώ, κύριε Πρόεδρε. 
	ΠΡΟΕΔΡΕΥΩΝ (Αναστάσιος Νεράντζης): Η συζήτηση θα κλείσει με τον Υφυπουργό Ανάπτυξης κ. Μπούγα.
      Ορίστε, κύριε Υφυπουργέ, έχετε το λόγο. 
	ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Ευχαριστώ, κύριε Πρόεδρε. Θα είμαι σύντομος. 
      Κατ’ αρχάς, σε ό,τι αφορά το ζήτημα το οποίο ετέθη για την πυρηνική ενέργεια. Πρέπει να ξεκαθαρίσουμε, κυρίες και κύριοι συνάδελφοι, ότι η πυρηνική ενέργεια δεν συνιστά μορφή «πράσινης» αλλά εναλλακτικής ενέργειας. Και για να κλείσουμε με μια φράση το θέμα, δεν περιλαμβάνεται στον ενεργειακό σχεδιασμό της χώρας ως το 2020. Δεν έχουμε ταμπού, αλλά δεν περιλαμβάνεται. 
      Σε ό,τι αφορά την παρατήρηση την οποία έκανε ο συνάδελφος κ. Αλυσανδράκης. Η χώρα μας συμμετέχει, κύριε συνάδελφε, στο Πρόγραμμα «ITER» που αφορά σε ανάπτυξη σταθμού σύντηξης με χρήση υδρογόνου. Κατά συνέπεια, νομίζω ότι καλύπτει την παρατήρηση την οποία ευστόχως κάνατε. 
	Ο κ. Παπουτσής αναφέρθηκε στο παράδειγμα της Γερμανίας. Όμως, για να μην λησμονούμε το σημείο αφετηρίας κάθε χώρας, η Γερμανία είναι μια χώρα που έχει θεσμικό πλαίσιο επεξεργασμένο εδώ και δύο δεκαετίες περίπου, αν δεν κάνω λάθος. Έχει επίσης  τεχνογνωσία επαρκέστατη κι έχει και κουλτούρα στο θέμα για το οποίο συζητούμε σήμερα. Κατά συνέπεια, δεν είναι όμοια τα μεγέθη προκειμένου να τα συγκρίνουμε. Στη χώρα μας μην λησμονείτε, κύριε συνάδελφε, ότι μόλις το 2006 άρχισαν να γίνονται γνωστές οι έννοιες, όπως «ανανεώσιμες πηγές ενέργειας», «φωτοβολταϊκά» και ούτω καθ’ εξής. Επομένως δεν είναι δυνατή η σύγκριση σ’ αυτόν τον τομέα μεταξύ μιας προηγμένης ευρωπαϊκής χώρας και μιας χώρας που το 2006 έκανε τα πρώτα βήματα προς αυτήν την κατεύθυνση και οφείλουμε όλοι να ομολογήσουμε γενναιόψυχα ότι τα πρώτα βήματα είναι ενθαρρυντικά και έγιναν γοργά. Ο νόμος του 2006 ήταν ένας πολύ καλός νόμος. Βεβαίως βελτιώνεται. Μας κάνατε κριτική για τις ρυθμίσεις, οι οποίες ενδεχομένως δεν απέδωσαν πλήρως και τις βελτιώνουμε τροποποιώντας τες, μας κάνατε επίσης κριτική για τις ρυθμίσεις του νέου νόμου χωρίς να τις δείτε στην εφαρμογή τους. 
Και μάλιστα, σπεύσατε να μιλήσετε για καθυστέρηση -και μιλώ για τα φωτοβολταϊκά σε κτήρια- όταν τα ζητήματα τα οποία εμείς θέλουμε να απλοποιήσουμε πρόκειται να ρυθμιστούν με ΚΥΑ. Χωρίς, λοιπόν, να γνωρίζετε ποιο θα είναι το περιεχόμενο της κοινής υπουργικής αποφάσεως, εσείς μιλάτε για καθυστέρηση και στο θέμα αυτό.
      Και επειδή ζήτησα προτάσεις, η κυρία συνάδελφος από το ΠΑΣΟΚ, η εισηγήτρια, προκειμένου να δείξει ότι υπάρχουν προτάσεις από το ΠΑΣΟΚ, είπε ότι εμείς σας κάνουμε προτάσεις για τιμολόγηση με διαγωνισμό. Ακόμη και αυτή η μη πρόταση εμπεριέχει την αντίφαση, διότι, εάν μιλάμε για τιμολόγηση, μιλάμε για εγγυημένες τιμές. Εάν, όμως, μιλήσουμε για διαγωνισμό, μιλάμε για μη γνωστές τιμές και μπαίνουμε στη διαδικασία πλειοδοσίας.
      Αποφασίστε, λοιπόν, όταν θέλετε να δείξετε ότι έχετε προτάσεις, τουλάχιστον να μην έχετε αντίφαση στις μη προτάσεις.
      Και τελειώνοντας, κύριε Πρόεδρε, θα ήθελα να πω δυο κουβέντες για τα γενικότερα ζητήματα που ετέθησαν. Έχουμε πολύ σοβαρά θέματα στην οικονομία. Έχουμε πολύ σοβαρά θέματα στην παιδεία, στην εξωτερική μας πολιτική και εν μέσω αυτών των πολύ σοβαρών και κρισίμων ζητημάτων έρχεται το ΠΑΣΟΚ και καταθέτει μία πρόταση για προανακριτική επιτροπή, όταν όλα τα ζητήματα σε πολιτικό επίπεδο -διότι η έρευνα της υποθέσεως συνεχίζεται και σε διοικητικό και σε δικαστικό επίπεδο- έχουν κριθεί με την ενδελεχή έρευνα η οποία έγινε από την εξεταστική επιτροπή.
      Και διερωτάται κανείς. Για ποιο λόγο αυτή η πρόταση του ΠΑΣΟΚ και μάλιστα, σε αυτή τη συγκυρία; Η απάντηση είναι προφανής. Υπάρχει μία αδυναμία πολιτικής ιεράρχησης των ζητημάτων από το ΠΑΣΟΚ, υπάρχει ένα πολιτικό αδιέξοδο και αυτή η αμηχανία ενισχύεται από τα πρόσφατα αποτελέσματα δημοσκοπήσεων που έφεραν πάλι εκνευρισμό στο ΠΑΣΟΚ και του δημιούργησαν ένα έλλειμμα πολιτικού λόγου, ο οποίος πολιτικός λόγος, επαναλαμβάνω, στο πρόσφατο παρελθόν ήταν η σκανδαλολογία. Μόνο από εκεί αντλούσε δημοσκοπικά οφέλη.
      Επειδή, λοιπόν, αυτά απόλλυνται, επαναφέρει το αίτημα περί προανακριτικής επιτροπής, επιδεικνύοντας, μάλιστα, μια πολιτική «γενναιότητα», λέγοντας «να βάλουμε και τα δικά μας στελέχη».
      Μα, λησμονείτε, κυρίες και κύριοι συνάδελφοι; Δεν ξέρετε; Μη μας κοροϊδεύετε, διότι για σας, για τα δικά σας στελέχη δεν υπάρχει ζήτημα, διότι υπάρχει παραγραφή και δεν μπορείτε να παραιτηθείτε από την παραγραφή ούτε εσείς ούτε εκείνοι. Και δεν είναι δυνατόν να συζητηθεί καν πρόταση για παραγεγραμμένα αδικήματα.
      Μην κάνετε, λοιπόν, τέτοιου είδους επιδείξεις.
      Τελειώνοντας, κύριε Πρόεδρε, θέλω...
      ΠΡΟΕΔΡΕΥΩΝ (Αναστάσιος Νεράντζης): Μάλιστα. Άλλωστε, τα έχει αναλύσει με τη γνωστή πληρότητά του ο κ. Παναγιωτόπουλος. Παρακαλώ ολοκληρώστε.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Βεβαίως.
      ΧΡΗΣΤΟΣ ΠΑΠΟΥΤΣΗΣ: Αφήστε, κύριε Πρόεδρε, τον Υπουργό να ολοκληρώσει τη σκέψη του για να είναι πλήρης η αποκάλυψη των σχεδίων της Νέας Δημοκρατίας.
      ΠΡΟΕΔΡΕΥΩΝ (Αναστάσιος Νεράντζης): Μη δείχνετε στο Προεδρείο τι θα κάνει, κύριε Παπουτσή. Γνωρίζει καλά.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Καταλήγοντας, θέλω να πω μια φράση. Το ζήτημα δεν είναι τι θα κάνει η Νέα Δημοκρατία, αλλά το τι θα κάνει το ΠΑΣΟΚ.
      Το ΠΑΣΟΚ, λοιπόν, ελπίζαμε ότι θα ακολουθήσει το δρόμο της σύνεσης. Δεν τον ακολουθεί.
      Η Νέα Δημοκρατία είναι γνωστό τι θα κάνει και το είπε με μεγάλη ευκρίνεια Κοινοβουλευτικός της Εκπρόσωπος. Ζητούμενο, όμως, είναι τι θα κάνουν τα υπόλοιπα κόμματα της Αντιπολίτευσης. Θα ακολουθήσουν το ΠΑΣΟΚ σ' αυτόν τον ολισθηρό δρόμο της σκανδαλολογίας, της ποινικοποίησης της πολιτικής ζωής ή θα αποφασίσουν με σοβαρότητα να σταθούν απέναντι στα μεγάλα προβλήματα που απασχολούν την ελληνική πολιτική ζωή και την ελληνική κοινωνία;
      Γι’ αυτό, νομίζω ότι το βασικό είναι τι θα πράξουν τα υπόλοιπα κόμματα της Αντιπολίτευσης, διότι, αν θελήσουν, όπως το έπραξαν και στην επιτροπή, να μην δώσουν την εντύπωση ότι τάχα υστερούν και δεν συμβάλλουν στη διαφάνεια σε αυτή την υπόθεση του Βατοπεδίου, θα έχουν υποπέσει, φοβάμαι, σε ένα ακόμη μεγαλύτερο σφάλμα από αυτό που διέπραξαν στην εξεταστική επιτροπή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί της ενότητας των άρθρων 27 έως και 34 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 27, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 27 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 27Α, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 27Α έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 28 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 28 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης):  Συνεπώς το άρθρο 29 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης):  Συνεπώς το άρθρο 30 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 31 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ:  Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης):  Συνεπώς το άρθρο 31 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 32 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ:  Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης):  Συνεπώς το άρθρο 32 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 33 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ:  Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης):  Συνεπώς το άρθρο 33 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 34, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης):  Συνεπώς το άρθρο 34 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
     Κύριοι συνάδελφοι, να σας τονίσω ότι η συνεδρίαση αύριο θα διεξαχθεί στην Αίθουσα της Γερουσίας.
     Δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.15΄, λύεται η συνεδρίαση για αύριο ημέρα Παρασκευή 16 Ιανουαρίου 2009 και ώρα 10.00΄, με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως Βουλευτών του ΠΑΣΟΚ προς τον Υπουργό Υγείας και Κοινωνικής Αλληλεγγύης, σχετικά με την ψυχιατρική μεταρρύθμιση, σύμφωνα με την ημερήσια διάταξη που σας έχει διανεμηθεί.
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Συνεδρίαση 15.1.09                                                                σελ.3

Τελευταία Αποθήκευση:	21/1/2009 10:15:00 πμ	Από:	L.venetikidou
Εκτυπώθηκε:	20/1/2009 12:31:00 μμ

