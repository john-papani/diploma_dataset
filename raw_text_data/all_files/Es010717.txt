ΣΥΝΕΔΡΙΑΣΗ ΙΑ΄
Τρίτη 17 Ιουλίου 2001
ΠΙΝΑΚΑΣ ΠΕΡΙΕΧΟΜΕΝΩΝ

ΘΕΜΑΤΑ
ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ορκωμοσία του Βουλευτή Ν. Στρατηλάτη, σελ.
3. Συζήτηση επί διαδικαστικού θέματος, σελ.
ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Εθνικής Οικονομίας: "Τροποποίηση και συμπλήρωση διατάξεων που αφορούν στην επάρκεια ίδιων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ.Α.Ε. και άλλες διατάξεις", σελ.
2. Συζήτηση και ψήφιση επί των άρθρων και των τροπολογιών του σχεδίου νόμου του Υπουργείου Περιβάλλοντος, Χωροταξίας και Δημοσίων ΄Εργων "Αναπτυξιακά, φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις", σελ.
3. Αίτηση ονομαστικής ψηφοφορίας Βουλευτών της Νέας Δημοκρατίας και ψηφοφορία επί του άρθρου 4 του σχεδίου νόμου του Υπουργείου Περιβάλλοντος, Χωροταξίας και Δημοσίων ΄Εργων, σελ..
Κατάθεση σχεδίων νόμων:
1. Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Εθνικής ΄Αμυνας, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων Έργων, Γεωργίας, Εργασίας και Κοινωνικών Ασφαλίσεων, Δικαιοσύνης και Εμπορικής Ναυτιλίας κατέθεσαν σχέδιο νόμου: "Απλοποίηση διαδικασιών ίδρυσης εταιρειών αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις", σελ.
2. Ο Υπουργός Εθνικής Οικονομίας και Οικονομικών κατέθεσε σχέδιο νόμου: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία".
ΟΜΙΛΗΤΕΣ
Επί του διαδικαστικού θέματος 
ΑΛΕΥΡΑΣ Α., σελ.
ΚΑΚΛΑΜΑΝΗΣ Α., σελ.
ΠΑΥΛΟΠΟΥΛΟΣ Π., σελ.
Επί του σχεδίου νόμου του Υπουργείου Εθνικής Οικονομίας
ΔΡΥΣ Γ., σελ.
Επί τους σχεδίου νόμου του Υπουργείου Περιβάλλοντος, Χωροταξίας και Δημοσίεων Έργων
ΑΛΕΥΡΑΣ Α., σελ.
ΓΕΙΤΟΝΑΣ Κ. ,σελ.
ΓΚΑΤΖΗΣ Ν., σελ.
ΔΙΑΜΑΝΤΙΔΗΣ Ι., σελ.
ΚΑΛΟΓΙΑΝΝΗΣ Σ., σελ.
ΚΑΤΣΑΡΟΣ Ν., σελ.
ΚΕΔΙΚΟΓΛΟΥ Β., σελ.
ΚΟΥΒΕΛΑΣ Σ., σελ.
ΛΕΒΟΓΙΑΝΝΗΣ Ν., σελ.
ΛΕΓΚΑΣ Ν. σελ.
ΛΟΒΕΡΔΟΣ Α., σελ.
ΛΟΥΚΑΚΗΣ Ε. σελ.
ΜΑΓΚΡΙΩΤΗΣ Ι., σελ.
ΞΗΡΟΤΥΡΗ Α., σελ.
ΠΑΠΑΖΩΗ Ε., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π., σεΛ.
ΣΓΟΥΡΙΔΗΣ Π. , σελ.
ΣΗΦΟΥΝΑΚΗΣ Ν., σελ.
ΣΠΥΡΙΟΥΝΗΣ Κ. ,σελ.
ΣΦΥΡΙΟΥ Κ. ,σελ.
ΤΣΑΚΛΙΔΗΣ Ι., σελ.
ΤΣΙΤΟΥΡΙΔΗΣ Σ., σελ.
ΦΩΤΙΑΔΗΣ Α., σελ.
ΧΑΙΤΙΔΗΣ Ε., σελ.
ΧΩΜΑΤΑΣ Ι., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΙΑ΄
Τρίτη 17 Ιουλίου 2001
Αθήνα, σήμερα στις 17 Ιουλίου 2001, ημέρα Τρίτη και ώρα 18.53΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Πριν εισέλθουμε στην ημερήσια διάταξη Νομοθετικής Εργασίας θα γίνει η ορκωμοσία του συναδέλφου κ. Νικολάου Στρατηλάτη σε αντικατάσταση του κ. Κωνσταντίνου Τσίμα, ο οποίος απώλεσε τη βουλευτική του ιδιότητα, σύμφωνα με την υπ΄ αριθμ. 24/12.7.2001 απόφαση του Ανώτατου Ειδικού Δικαστηρίου.
Καλείται ο Βουλευτής κ. Νικόλαος Στρατηλάτης να προσέλθει και να δώσει τον νενομισμένο όρκο ενώπιον του εκπροσώπου της Εκκλησίας.
(Στο σημείο αυτό προσέρχεται ο Βουλευτής κ. Νικόλαος Στρατηλάτης και δίνει τον παρακάτω όρκο): 
"Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστός στην Πατρίδα και στο δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου")
ΠΡΟΕΔΡΟΣ (Απόστολος Κακλαμάνης): Άξιος, άξιος!
ΟΛΟΙ ΟΙ ΒΟΥΛΕΥΤΕΣ : Άξιος, άξιος!
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Εθνικής Οικονομίας
Ψήφιση στο σύνολο του σχεδίου νόμου: "Τροποποίηση και συμπλήρωση διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις". 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μια διόρθωση να κάνω. 
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Θα ήθελα να παρακαλέσω στο άρθρο 35 παρ. 3 να γίνει η εξής διόρθωση: "Τυχόν καταβληθέντα ποσά από τον Ο.Τ.Ε. μέχρι 31.7.2001, για την κάλυψη ελλειμμάτων του ΤΑΠ-ΟΤΕ, συμψηφίζονται με υποχρεώσεις του προς το ΤΑΠ-ΟΤΕ, που προκύπτουν από τις παραπάνω 1 και 2 παραγράφους", όχι από τις 2 και 3 παραγράφους.
ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό στο σύνολο το νομοσχέδιο του Υπουργείου Εθνικής Οικονομίας: "Τροποποίηση και συμπλήρωση διατάξεων που αφορούν στην επάρκεια των ίδιων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις", ως διενεμήθη και με τη νομοτεχνική διόρθωση του κυρίου Υπουργού; 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Εθνικής Οικονομίας "Τροποποίηση και συμπλήρωση διατάξεων που αφορούν στην επάρκεια των ίδιων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
(Να καταχωρισθεί το κείμενο του νομοσχεδίου)
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Υπουργείου Περιβάλλοντος, Χωροταξίας και Δημοσίων Έργων.
Συνέχιση της συζήτησης επί των άρθρων και του συνόλου του σχεδίου νόμου: "Αναπτυξιακά, φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις".
Η συζήτηση του νομοσχεδίου θα συνεχιστεί στη σημερινή συνεδρίαση. 
Επίσης επί του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε.". 
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 
Επανερχόμαστε στο νομοσχέδιο του Υπουργείου Περιβάλλοντος, Χωροταξίας και Δημοσίων Έργων. 
Έχουν ψηφιστεί τα άρθρα 1 έως 9 του νομοσχεδίου εκτός από τα άρθρα 4 και 7, που θα συζητηθούν σήμερα. Υπάρχουν και οι τέσσερις τροπολογίες των Υπουργών και οι εμπρόθεσμες των Βουλευτών.
Παρακαλώ επί των άρθρων 4 και 7 να πάρει το λόγο ο εισηγητής της Πλειοψηφίας κ. Λουκάκης.
ΕΜΜΑΝΟΥΗΛ ΛΟΥΚΑΚΗΣ: Οι νέες συνθήκες που θα επικρατήσουν στην αγορά από τη δομή και τη φιλοσοφία του Γ΄ Κ.Π.Σ. δημιουργούν την ανάγκη για μια επιχειρησιακή αναδιάρθρωση του κλάδου των κατασκευών με στόχο την έγκαιρη και ποιοτική ολοκλήρωση των έργων και την αύξηση του μέσου μεγέθους των επιχειρήσεων σε όλες τις τάξεις του ΜΕΕΠ. Για να είναι σε θέση οι επιχειρήσεις να ανταποκριθούν στα νέα δεδομένα θα πρέπει να εκσυγχρονιστούν και να αναπροσαρμόσουν την οργανωτική δομή και τη χρηματοδοτική τους διάπλαση. 
Φυσικά το δικαίωμα της επιλογής του χώρου δράσης και των στρατηγικών ανάπτυξης ανήκει στις εργοληπτικές επιχειρήσεις. Αντίστοιχα όμως το δικαίωμα θέσπισης προϋποθέσεων κατάταξης και συμμετοχής σε διαγωνισμούς δημοσίων έργων ανήκει στην πολιτεία, η οποία αποτελεί το μοναδικό πελάτη των εργοληπτικών επιχειρήσεων και έχει την ολική ευθύνη και το βάρος της υλοποίησης των έργων του Γ΄ Κ.Π.Σ. 
Οι εργοληπτικές επιχειρήσεις έχουν να επιλέξουν μεταξύ της αυτοδύναμης πορείας τους, με το σύστημα παραγωγής δημοσίων έργων, με την προϋπόθεση όμως να είναι σε θέση να ανταποκριθούν σε αυξημένες απαιτήσεις που θέτει το Γ΄Κ.Π.Σ. ή τη συγχώνευσή τους με άλλες επιχειρήσεις, ώστε με συνένωση δυνάμεων να αποκτήσουν αυξημένη βιωσιμότητα και προοπτική.
Η δεύτερη επιλογή παρουσιάζει πλεονεκτήματα σε σχέση με την πρώτη, τα οποία συνίστανται στην αύξηση του μέσου μεγέθους των επιχειρήσεων, στη βελτίωση της χρηματοδοτικής τους διάρθρωσης, στο αποτελεσματικότερο μάνατζμεντ διά μέσου της διαφοροποιημένης μετοχικής σύνθεσης, στην αλλαγή της δομής της λήψης των αποφάσεων κλπ.
Με το άρθρο 4.1 επανακαθορίζονται τα κριτήρια για την εγγραφή κατάταξης και αναθεώρησης της εγγραφής των εργοληπτικών επιχειρήσεων στο μητρώο εργοληπτικών επιχειρήσεων και τα αναγκαία στοιχεία, στα οποία στηρίζονται οι ανωτέρω πράξεις.
Δεύτερον, προβλέπεται ότι ελάχιστη στελέχωση της εργοληπτικής επιχείρησης πρέπει να είναι συνεχής και να αποδεικνύεται με βεβαίωση ασφάλισης του προσωπικού από τον οικείο ασφαλιστικό φορέα.
Τρίτον, παρέχεται η εξουσιοδότηση για καθορισμό με αποφάσεις του Υπουργού ΠΕ.ΧΩ.Δ.Ε. του τύπου και των απαραίτητων στοιχείων, που πρέπει να περιέχουν τα πιστοποιητικά του ΜΕΕΠ που εκδίδει ο κύριος του έργου ή ο φορέας κατασκευής, τα χρονικά διαστήματα έκδοσης και κοινοποίησης αυτών, ο τρόπος υποβολής τους στην υπηρεσία τήρησης του ΜΕΕΠ καθώς και κάθε άλλο σχετικό θέμα.
Τέταρτον, καθορίζονται οι υποχρεώσεις των εργοληπτικών επιχειρήσεων για την υποβολή των οριζομένων στοιχείων και παρέχεται εξουσιοδότηση για τον καθορισμό με υπουργική απόφαση της διαδικασίας υποβολής αυτών.
Πέμπτον, επαναρυθμίζονται τα θέματα που σχετίζονται με την αναθεώρηση της εγγραφής εργοληπτικών επιχειρήσεων στο ΜΕΕΠ.
Έκτον, τροποποιείται η συγκρότηση της επιτροπής ΜΕΕΠ που διενεργείται με υπουργική απόφαση αντί του προεδρικού διατάγματος που προβλέπεται σήμερα.
Έβδομον, παρέχεται η δυνατότητα στον Υπουργό ΠΕ.ΧΩ.Δ.Ε. να αναθέτει με απόφασή του καθήκοντα συμβούλου σε φυσικά ή νομικά πρόσωπα ή στο Ινστιτούτο Οικονομίας Κατασκευών προς υποβοήθηση της υπηρεσίας τήρησης του ΜΕΕΠ για τον έλεγχο της ακρίβειας των υποβαλλομένων αιτήσεων επανάκρισης τακτικής και έκτακτης αναθεώρησης των εργοληπτικών επιχειρήσεων και της παροχής κάθε είδους τεχνικής βοήθειας.
Όγδοον, επιβάλλεται η υποχρέωση στις εργοληπτικές επιχειρήσεις, που είναι εγγεγραμμένες στο ΜΕΕΠ, να υποβάλλουν εντός των οριζόμενων προθεσμιών είτε αυτοτελώς είτε μετά από συγχώνευση μεταξύ τους αίτημα έκτακτης επανάκρισης για την κατάταξή τους στην αντίστοιχη κατηγορία και τάξη σύμφωνα με τις προϋποθέσεις που ορίζονται με τις διατάξεις του υπό ψήφιση νόμου.
Εργοληπτικές επιχειρήσεις οι οποίες δεν υποβάλλουν εντός των προθεσμιών αυτών που μπορεί να παρατείνονται με υπουργική απόφαση, διαγράφονται αυτοδικαίως από το ΜΕΕΠ.
Επανακαθορίζονται οι τάξεις του ΜΕΕΠ με την προσθήκη σε αυτές δύο ειδικών τάξεων Α1 και Α2 για τις μικρές επιχειρήσεις. Οι κατηγορίες στις οποίες κατατάσσονται στις ΜΕΕΠ, οι εργοληπτικές επιχειρήσεις με την προσθήκη σε αυτές και των κατηγοριών των λιμενικών, βιομηχανικών και ενεργειακών έργων.
Δέκατον, προβλέπεται ότι κάθε επιχείρηση κατατάσσεται σε μια μόνο τάξη για κάθε κατηγορία έργων.
Επίσης προβλέπεται η έκδοση υπουργικής απόφασης αντί προεδρικού διατάγματος για τον αναπροσδιορισμό των εν λόγω κατηγοριών έργων.
Ενδέκατον, καθορίζονται οι ελάχιστες προϋποθέσεις για την κατάταξη των εργοληπτικών επιχειρήσεων στις επιμέρους τάξεις του ΜΕΕΠ μεταξύ των οποίων περιλαμβάνεται: α. Η στελέχωση από τεχνικούς εγγεγραμμένους στο ΜΕΕΠ β. Η διάθεση ιδίων κεφαλαίων και παγίων στοιχείων και γ. η τήρηση δεικτών βιωσιμότητας.
Δωδέκατον, προβλέπεται ότι για την κατάταξη στις ειδικές τάξεις Α1 και Α2 καθώς και στην πρώτη και δεύτερη τάξη του ΜΕΕΠ δεν απαιτείται νομική μορφή εταιρικού σχήματος, ενώ για τις κατατάξεις στην τρίτη έως και εβδόμη απαιτείται νομική μορφή ανώνυμης εταιρείας.
Δέκατον τρίτον, ορίζεται ο τύπος κατάταξης που εφαρμόζεται για την επανάκριση των εργοληπτικών επιχειρήσεων και την κατάταξή τους μέσα σε μια από τις τάξεις τρίτη έως εβδόμη της νέας διαβάθμισης. Προσδιορίζεται ο τρόπος υπολογισμού του συντελεστή κατάταξης τόσο για τις εργοληπτικές επιχειρήσεις ΜΕΕΠ που κατατάσσονται αυτοτελώς όσο και για τις επιχειρήσεις που προέρχονται από συγχώνευση εργοληπτικών επιχειρήσεων του ΜΕΕΠ.
Δέκατον τέταρτον, καθορίζονται οι τάξεις μέσα στις οποίες κατατάσσονται οι προαναφερόμενες επιχειρήσεις.
Δέκατον πέμπτον, ορίζονται τα όρια προϋπολογισμών των έργων, τα οποία επιτρέπεται να λαμβάνουν οι εργοληπτικές επιχειρήσεις, που είναι εγγεγραμμένες στο ΜΕΕΠ, τα οποία μπορεί να επανακαθορίζονται με απόφαση του Υπουργού ΠΕ.ΧΩ.Δ.Ε. 
Δέκατον έκτον, ορίζεται ότι για τη συμμετοχή εργοληπτικής επιχείρησης ΜΕΕΠ σε δημοπρασία δημοσίου έργου, του οποίου η προϋπολογισμένη αξία δεν υπερβαίνει το εκάστοτε οριζόμενο κατά τις διατάξεις του προεδρικού διατάγματος 334/2000 όριο, απαιτείται η προσκόμιση αποκλειστικά και μόνο του πρωτότυπου της βεβαίωσης εγγραφής στο ΜΕΕΠ. Ακόμη ότι κάθε εργοληπτική επιχείρηση εγγεγραμμένη στο ΜΕΕΠ προκειμένου να αναλάβει την εκτέλεση μέρους ή του συνόλου δημοσίου έργου ως ανάδοχος ή ως μέλος αναδόχου κοινοπραξίας ή ως μέλους κατασκευαστικής κοινοπραξίας δεν θα πρέπει να έχει πριν τη συμμετοχή της στη σχετική δημοπρασία συνολικό ανεκτέλεστο μέρος εργολαβιών δημοσίων έργων όλων των κατηγοριών του δημόσιου τομέα μεγαλύτερο από τα καθοριζόμενα όρια. 
Και δέκατον έβδομον, προβλέπεται η χορήγηση ενημερότητος πτυχίου σε κάθε εργοληπτική επιχείρηση εγγεγραμμένης στο ΜΕΕΠ μετά την επανάκριση στην οποία περιλαμβάνονται τα οριζόμενα στοιχεία. Ακόμη παρέχονται εξουσιοδοτήσεις: πρώτον της διαδικασίας εφαρμογής των εν λόγω ρυθμίσεων δεύτερον. των υποχρεώσεων των υπηρεσιών του φορέα του δημόσιου τομέα για την ενημέρωση της υπηρεσίας τήρησης του ΜΕΕΠ και τρίτον της διαδικασίας έκδοσης και ενημερότητας πτυχίου.
Με το άρθρο 7 τροποποιούνται και συμπληρώνονται διατάξεις του ν. 2601/98 που αναφέρονται στην παροχή κινήτρων για επενδύσεις τεχνικών εταιρειών και προβλέπονται τα εξής: 
1. Αποσαφηνίζεται ότι για τις επενδύσεις των τεχνικών εταιρειών παρέχεται σε κάθε περίπτωση είτε πραγματοποιούνται από νέους είτε από παλαιούς φορείς μόνο η ενίσχυση της επιχορήγησης. 
2. Προβλέπεται η υπαγωγή στο καθεστώς των ενισχύσεων του ν. 2601/98 και των ειδικών κέντρων κοινής επιχειρηματικής δράσης που ιδρύονται αποκλειστικά με τη μορφή ανώνυμης εταιρείας από έξι τουλάχιστον τεχνικές εταιρείες των τάξεων τρίτης τετάρτης και πέμπτης του άρθρου 16 του ν. 1418/84 με σκοπό την παροχή στους συμμετέχοντες φορείς όλων των δυνατών υπηρεσιών επιχειρηματικής υποστήριξης όπως ενδεικτικά αναφέρεται και ακόμη των εργοληπτικών επιχειρήσεων του ΜΕΕΠ που λειτουργούν ως ανώνυμες εταιρείες και προήλθαν από συγχώνευση κατά τις διατάξεις 2166/93 μόνο για τον εκσυγχρονισμό του μέσω των οριζομένων δραστηριοτήτων.
3. Προσδιορίζονται οι κατηγορίες των ενισχυομένων δαπανών στο εσωτερικό ή στο εξωτερικό εκτός βέβαια κρατών μελών της Ευρωπαϊκής Ένωσης.
4. Ορίζεται επίσης ότι για τις επενδύσεις των προαναφερομένων ειδικών κέντρων κοινής επιχειρηματικής δράσης παρέχεται μόνο ενίσχυση της φορολογικής απαλλαγής σε ποσοστό 40% και για τις εργοληπτικές επιχειρήσεις του ΜΕΕΠ που πραγματοποιούνται είτε από νέους είτε από πολλούς φορείς σε όλες τις περιοχές της επικράτειας συμπεριλαμβανομένης και της Α, παρέχεται υπό τις οριζόμενες προϋποθέσεις η ενίσχυση της επιχορήγησης ή εναλλακτικά της φορολογικής απαλλαγής σε ποσοστά 15% και 40% αντίστοιχα, πλην των επενδύσεων που αναφέρονται στην αγορά και εγκατάσταση καινούριων σύγχρονων συστημάτων μηχανοργάνωσης και στη δημιουργία ειδικών εργαστηρίων ελέγχου και ποιότητας για τις οποίες παρέχεται μόνο η ενίσχυση της φορολογικής απαλλαγής σε ποσοστό 40%.
Τέλος ορίζεται ότι τα καθαρά κέρδη των νομικών προσώπων της παραγράφου 1 του άρθρου 101 του ν. 2238/94 που ασχολούνται με την πώληση ανεγειρομένων οικοδομών και την κατασκευή δημοσίων και ιδιωτικών τεχνικών έργων καθώς και των κοινοπραξιών στις οποίες συμμετέχουν, προσδιορίζονται από το οικονομικό έτος 2003, δηλαδή στη χρήση του 2002 με τις γενικές διατάξεις φορολογίας εισοδήματος. Ευχαριστώ. 
ΠΡΟΕΔΡΟΣ (Απόστολος Κακλαμάνης): Ο κ. Τσιτουρίδης έχει το λόγο. 
ΣΑΒΒΑΣ ΤΣΙΤΟΥΡΙΔΗΣ: Μια προεισαγωγική παρατήρηση θα ήθελα να κάνω, κύριε Πρόεδρε. Δεν κατανόησα καλώς, πριν από λίγα λεπτά διενεμήθη μια τροπολογία των Υπουργών ΠΕ.ΧΩ.Δ.Ε. και Εθνικής Οικονομίας. ..
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, σας έχω δώσει το λόγο επί των δύο άρθρων που συζητούμε. Όταν έλθει η ώρα των τροπολογιών εκεί θα αναπτύξετε την άποψή σας.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, όταν έλθει η ώρα των τροπολογιών μπορεί να είναι αργά για να καταλάβουμε. Πρέπει να τις μελετήσουμε. Είναι επί διατάξεων που ψηφίστηκαν προχθές. Αυτή είναι η παρατήρηση.
ΠΡΟΕΔΡΟΣ (Απόστολος Κακλαμάνης): Εάν θέλετε, μιλήστε επί των άρθρων για τα οποία σας έδωσα το λόγο. 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, είναι θέμα ουσίας. 
ΠΡΟΕΔΡΟΣ (Απόστολος Κακλαμάνης): Τα θέματα τα διαδικαστικά τίθενται στην ώρα τους και κατά τον Κανονισμό. 
ΣΑΒΒΑΣ ΤΣΙΤΟΥΡΙΔΗΣ: Είναι θέμα ουσίας εάν πρέπει να αρχίσουμε να συζητάμε για μία τροπολογία την οποία δεν προλαβαίνουμε να διαβάσουμε. Θα είναι πολύ αργά τότε. Διενεμήθη τροπολογία επί διατάξεων που ψηφίστηκαν προχθές. Αυτό θέλω να επισημάνω. 
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, εάν δεν πρόκειται για τροπολογία για τα δύο άρθρα που συζητούμε τώρα, μιλήστε επί των άρθρων αυτών. 
ΣΑΒΒΑΣ ΤΣΙΤΟΥΡΙΔΗΣ: Καλώς εάν νομίζετε ότι δεν τίθεται θέμα. Δεν είναι διαδικαστικό πάντως. 
Θα έλθω στα υπό συζήτηση άρθρα και θα ήθελα να κάνω μία εισαγωγική παρατήρηση, κύριε Πρόεδρε. Με όλο το σεβασμό ο οποίος εδράζεται και επί του θεσμικού ρόλου του κυρίου Υφυπουργού, αλλά και επί των ουσιαστικών πολιτικών του ικανοτήτων, εκτιμούμε ως Νέα Δημοκρατία ότι για ένα τόσο σημαντικό σχέδιο νόμου, το οποίο έρχεται να επιβάλει τομή στο χώρο των δημοσίων έργων, δεν είναι δυνατόν να φυγομαχεί ο Υπουργός ΠΕ.ΧΩ.Δ.Ε., ο λαλίστατος και πολυπράγμων κατά τα λοιπά. 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, με συγχωρείτε. Σας παρακαλώ εάν έχετε απόψεις επί της ουσίας να τις εκθέσετε.
ΣΑΒΒΑΣ ΤΣΙΤΟΥΡΙΔΗΣ: Κάνετε παρέμβαση σε αυτό που λέω; 
ΠΡΟΕΔΡΟΣ (Απόστολος Κακλαμάνης): Ναι, διότι ο Κανονισμός λέγει ότι ο Βουλευτής ομιλεί επί του θέματος. Δεν κρίνουμε εδώ ποιος είναι λαλίστατος ...
ΣΑΒΒΑΣ ΤΣΙΤΟΥΡΙΔΗΣ: Ο Κανονισμός λέει ότι ο Πρόεδρος λογοκρίνει τον Βουλευτή;
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, σας ομιλώ και οφείλετε να με ακούσετε. 
ΣΑΒΒΑΣ ΤΣΙΤΟΥΡΙΔΗΣ: Μάλιστα. 
ΠΡΟΕΔΡΟΣ (Απόστολος Κακλαμάνης): Ο Κανονισμός λέει ότι ο Βουλευτής ομιλεί επί του θέματος και το θέμα σας είναι να πείτε εάν έχετε απόψεις επί των δύο αυτών άρθρων. 
ΣΑΒΒΑΣ ΤΣΙΤΟΥΡΙΔΗΣ: Το θέμα μου, κύριε Πρόεδρε, είναι ότι επιχειρείτε να με λογοκρίνετε όταν καταγγέλλω ότι ο Υπουργός ΠΕΧΩΔΕ σε μία σημαντική συζήτηση όπως αυτή και του άρθρου 4 λείπει. 
ΠΡΟΕΔΡΟΣ (Απόστολος Κακλαμάνης): Όχι, κύριε Τσιτουρίδη. 
Κύριε συνάδελφε, παρακαλώ να μην απευθύνεστε στο Προεδρείο, λέγοντας ότι σας λογοκρίνει ή οτιδήποτε άλλο. 
ΣΑΒΒΑΣ ΤΣΙΤΟΥΡΙΔΗΣ: Τι μου λέτε τώρα; Το άρθρο 4...
ΠΡΟΕΔΡΟΣ (Απόστολος Κακλαμάνης): Εκτός εάν οι απόψεις σας δεν ενδιαφέρουν και νομίζετε ότι θα προκαλέσετε ενδιαφέρον με άλλο τρόπο. Έχετε απόψεις;
ΣΑΒΒΑΣ ΤΣΙΤΟΥΡΙΔΗΣ: Σας παρακαλώ να ανακαλέσετε αυτό που είπατε. 
ΠΡΟΕΔΡΟΣ (Απόστολος Κακλαμάνης): Έχετε απόψεις;
ΣΑΒΒΑΣ ΤΣΙΤΟΥΡΙΔΗΣ: Βεβαίως και έχω απόψεις. 
ΠΡΟΕΔΡΟΣ (Απόστολος Κακλαμάνης): Ωραία, διατυπώστε τες. 
ΣΑΒΒΑΣ ΤΣΙΤΟΥΡΙΔΗΣ: Δεν σας επιτρέπω να μου μιλάτε έτσι. 
ΠΡΟΕΔΡΟΣ (Απόστολος Κακλαμάνης): Διατυπώστε τες, διότι εγώ είμαι επιφορτισμένος...
ΣΑΒΒΑΣ ΤΣΙΤΟΥΡΙΔΗΣ: Να μην προδικάζετε το τι θα πω. 
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, σας παρακαλώ πάρα πολύ!
ΣΑΒΒΑΣ ΤΣΙΤΟΥΡΙΔΗΣ: Και εγώ σας παρακαλώ. 
ΠΡΟΕΔΡΟΣ (Απόστολος Κακλαμάνης): Σας έδωσα το λόγο να μιλήσετε επί των άρθρων αυτών, όπως μίλησε ο συνάδελφός σας πριν. Εσείς αρχίσατε τα διαδικαστικά, τώρα λέτε για τον πολυπράγμονα ή λαλίστατο Υπουργό. Αυτά δεν ενδιαφέρουν το Τμήμα. Ενδιαφέρει εάν έχετε, το τονίζω, απόψεις επί της ουσίας. Αυτές να τις εκθέσετε. 
ΣΑΒΒΑΣ ΤΣΙΤΟΥΡΙΔΗΣ: Για το τι ενδιαφέρει το Τμήμα επιτρέψτε μας να έχουμε άλλη άποψη από τη δική σας. 
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, είμαι ακριβώς σε αυτή τη θέση γι' αυτό το λόγο. Όταν ο Βουλευτής παρεκκλίνει από αυτό που εκ του Κανονισμού οφείλει ή δικαιούται να πράξει, να τον επαναφέρω σε αυτό που οφείλει να κάνει. Και εάν επιμένει μάλιστα ο Κανονισμός λέγει και άλλα πράγματα. 
Σας παρακαλώ πάρα πολύ να σεβαστείτε το Προεδρείο. Μη λογομαχείτε με το Προεδρείο και κάνετε το καθήκον σας. 
ΣΑΒΒΑΣ ΤΣΙΤΟΥΡΙΔΗΣ: Εγώ, κύριε Πρόεδρε, δεν λογομαχώ. 
ΠΡΟΕΔΡΟΣ (Απόστολος Κακλαμάνης): Έχετε ήδη σπαταλήσει τέσσερα λεπτά από το χρόνο σας. 
ΣΑΒΒΑΣ ΤΣΙΤΟΥΡΙΔΗΣ: Με συγχωρείτε, αλλά ήταν με δική σας παρέμβαση και παρακαλώ να μου αφαιρεθεί ο χρόνος. 
ΠΡΟΕΔΡΟΣ (Απόστολος Κακλαμάνης): Με ακούτε; Έχετε σπαταλήσει τέσσερα λεπτά από το χρόνο σας. 
ΣΑΒΒΑΣ ΤΣΙΤΟΥΡΙΔΗΣ: Παρακαλώ να μου αφαιρέσετε το χρόνο της παρέμβασής σας. 
ΠΡΟΕΔΡΟΣ (Απόστολος Κακλαμάνης): Δεν θα σας αφαιρέσω, παρά μόνο εάν ο Κανονισμός μου επιβάλει να πράξω κάτι τέτοιο. 
ΣΑΒΒΑΣ ΤΣΙΤΟΥΡΙΔΗΣ: Το άρθρο 4 και το άρθρο 7 είναι πολύ σημαντικές διατάξεις, διότι αποτελούν τομή στο χώρο των κατασκευαστικών εταιρειών και θα θέλαμε σε όλη αυτήν τη συζήτηση να παρίσταται και ο καθ' ύλην αρμόδιος Υπουργός. Αυτό είπα, κύριε Πρόεδρε.
Θα ξεκινήσω με το άρθρο 4, και είναι πάρα πολύ σημαντική πολιτική παρατήρηση η βούλησή μας να παρίσταται στο άρθρο 4 ο Υπουργός. Εκτιμούμε, λοιπόν, ότι με αυτό το οποίο επιχειρεί η Κυβέρνηση δεν πρόκειται να εξυγιάνει τον κλάδο. Τι συμβαίνει στον κλάδο των κατασκευαστικών. Υπάρχουν λιμνάζοντα ύδατα σήμερα. Υπάρχει μία κρούστα πάνω-πάνω από τα λιμνάζοντα ύδατα που την αποτελούν λίγες κατασκευαστικές εταιρείες, οι οποίες δι' εναρμονισμένων πρακτικών, που είναι γνωστές στην αγορά και όχι μόνο, νοθεύουν τον ανταγωνισμό με δυσμενή αποτελέσματα και για την ποιότητα των δημοσίων έργων και για την τήρηση των χρονοδιαγραμμάτων και για την τήρηση των προϋπολογισμών, άρα όχι επ΄ ωφελεία του δημοσίου συμφέροντος. Αντί, λοιπόν, να οξυγονώσουμε αυτά τα λιμνάζοντα ύδατα στέλνοντας οξυγόνο κάτω, για να αναζωογονήσουμε αυτό που υπάρχει στη λίμνη αυτή, ερχόμεθα ουσιαστικά να ενισχύσουμε την κρούστα, δηλαδή αυτούς τους ολίγους οι οποίοι σήμερα έχουν πρωταγωνιστικό ρόλο, που δεν διαμορφώνεται όμως μέσα από κανόνες ελεύθερου ανταγωνισμού. Αυτή η επιβολή ολιγοπωλίων δεν μπορεί να μας κάνει ευτυχείς, ούτε μπορεί να είναι πολιτική πρόταση και στόχος μιας κυβέρνησης, η οποία συνεχίζει να αυτοαποκαλείται σοσιαλιστική. 
Δεν πιστεύουμε ότι με την επανάκριση των εργοληπτικών επιχειρήσεων με τον επιχειρούμενο τρόπο του μαθηματικού τύπου και των νέων ορίων θα έχουμε αποτελέσματα. Εμείς πιστεύουμε ότι η συγχώνευση των επιχειρήσεων πρέπει να λειτουργεί ως ανάγκη της ελεύθερης αγοράς. Εάν υπάρχει ανάγκη στην ελεύθερη αγορά εμείς έχουμε εμπιστοσύνη στους κανόνες της. Θα μεγαλώσουν οι επιχειρήσεις, αλλά όταν χωρίς να υπάρχει και η κουλτούρα ακόμα των συγχωνεύσεων, πηγαίνουμε να επιβάλουμε συγχωνεύσεις, τότε τα αποτελέσματα θα είναι πάρα πολύ αρνητικά. Δεν πιστεύουμε ότι θα μπορέσει να πετύχει η Κυβέρνηση τους στόχους της δι' αυτού του νομοσχεδίου, διότι η ολιγοπώληση της αγοράς, η έτι περαιτέρω ολιγοπώληση, η θεσμοποίηση της ολιγοπώλησης, η οποία υπάρχει σήμερα de facto είναι προδιαγεγραμμένη για τους εξής λόγους: Το μέγεθος των επιχειρήσεων της έβδομης τάξης, που θα δημιουργηθούν είναι τέτοιο που εκ των πραγμάτων δεν μπορούν να συντηρηθούν αν δεν συγκεντρώσουν όλο και περισσότερα έργα. Αν δεν πάρουν το μεγάλο κομμάτι της πίτας, για να το πω με άλλα λόγια των επτά τρισεκατομμυρίων δραχμών που θα εισρεύσει στα δημόσια έργα στα προσεχή χρόνια. 
Δεύτερον, από τη στιγμή που δεν υπάρχει αντιστάθμισμα με ουσιαστικά κίνητρα για εξαγωγική δραστηριότητα των επιχειρήσεων αυτών, και θα θέλαμε να υπάρχουν ουσιαστικά κίνητρα, αυτές οι μεγάλες κατασκευαστικές, με ορίζοντα το τέλος του Γ' Κοινοτικού Πλαισίου Στήριξης και το τέλος των Ολυμπιακών Αγώνων και με χωρικό ορίζοντα μόνο τη χώρα, θα κοιτάξουν να εντείνουν τις πρακτικές νόθευσης του ανταγωνισμού εις βάρος όλων των υπολοίπων λιγότερο ισχυρών κατασκευαστικών και εις βάρος βεβαίως του δημοσίου συμφέροντος.
Τρίτο και σημαντικό, δεν θα γίνει κατανομή των έργων ισόρροπα σε όλα τα μεγέθη των επιχειρήσεων, όπως πολλές φορές έχετε πει ότι έχετε στόχο, κύριε Υφυπουργέ, διότι αν θα γίνει αυτό βεβαίως οι εταιρείες της έβδομης τάξης θα στερηθούν της επαγγελματικής ύλης και του οικονομικού αντικειμένου που έχουν, με αποτέλεσμα ή να διασπαστούν ή να διαλυθούν ή να πτωχεύσουν. Αυτή είναι η πραγματικότητα. Όλα αυτά μας ανησυχούν πάρα πολύ. 
Εάν θέλατε το νομοσχέδιο αυτό να εξυγιάνει την αγορά πραγματικά, ενδεχομένως θα έπρεπε να το είχατε σκεφθεί πριν από πάρα πολύ καιρό. Εκυοφορείτο επί δύο χρόνια περίπου, άλλαξαν οι αρχικοί σχεδιασμοί, κατάλαβε ενδεχομένως η Κυβέρνηση ότι αυτό που ήθελε να κάνει με την επιβολή δύο, τριών ή πέντε κατασκευαστικών δεν μπορούσε να περάσει και είμαστε σε μία ρευστή κατάσταση.
Εμείς βεβαίως ως Νέα Δημοκρατία, εκτιμώντας ότι και τα κίνητρα δεν είναι ουσιαστικά -και θα θέλαμε, επαναλαμβάνω, κύριε Υφυπουργέ, κίνητρα υπέρ της εξαγωγικής δράσης- δεσμευόμαστε ότι πέρα από την καταψήφιση του νομοσχεδίου, ως Κυβέρνηση που φιλοδοξούμε να είμεθα μετά τις προσεχείς εκλογές, θα προχωρήσουμε άμεσα στην υιοθέτηση ενός ολοκληρωμένου θεσμικού πλαισίου που αφ' ενός θα διασφαλίζει τη διαφάνεια και τον ανταγωνισμό, πολύ σημαντικά στο χώρο αυτό, αφού θα επιτρέπει η διαφάνεια και ο ανταγωνισμός την εκτέλεση δημοσίων έργων υψηλών προδιαγραφών εντός των χρονικών ορίων, εντός των προϋπολογισμών και αφ' ετέρου δεσμευόμαστε για τη θέσπιση όλων των αναγκαίων κινήτρων για την εξαγωγική δράση των ελληνικών κατασκευαστικών εταιρειών. Ο ορίζοντας του νόμου σας αυτού -εκτιμώ ότι διά της συγκυριακής κυβερνητικής κοινοβουλευτικής Πλειοψηφίας θα το ψηφίσετε το υπό συζήτηση σχέδιο- είναι ορίζοντας που σταματά στα σύνορα της χώρας, είναι ορίζοντας που σταματά στα τέσσερα πέντε χρόνια από τώρα, όταν θα πάψουν να υπάρχουν πιστώσεις του Γ' Κοινοτικού Πλαισίου Στήριξης. Δεν μας ικανοποιεί. Δημιουργείτε νέα προβλήματα στην αγορά, θα αναλάβετε και τις πολιτικές ευθύνες από το χάος που θα επέλθει. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Γκατζής έχει το λόγο.
Βέβαια ο κ. Γκατζής δεν έχει ζητήσει το λόγο. Κύριοι συνάδελφοι, σας ζητώ συγγνώμη, που είμαι επίμονος στα θέματα του σεβασμού του Κανονισμού! 
Το λόγο τον ζητά όποιος θέλει και ο Πρόεδρος είναι υποχρεωμένος να δίνει το λόγο όπως ορίζει ο Κανονισμός. Δεν απευθύνεται ο Πρόεδρος σε κάθε έναν εκ των μελών του Κοινοβουλίου αν θέλει να πάρει το λόγο. Το λέω ιδιαίτερα αυτό για τους εισηγητές και τους ειδικούς αγορητές, διότι τείνει να επικρατήσει μια πρακτική ότι κατά σειρά ομιλούν. Ομιλεί καθένας που θέλει να μιλήσει. Δεν είναι καθήκον ούτε πρέπει ο Πρόεδρος να ρωτάει καθέναν "Θα μιλήσετε;". Δεν κάνω παρατήρηση, αλλά το λέω αυτό γιατί πρέπει να το τηρούμε. Να ζητάμε το λόγο κάθε φορά που θέλουμε να μιλήσουμε.
Ορίστε, κύριε Γκατζή, έχετε το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Επειδή αποτελεί τώρα πια κατεστημένο να παίρνουν το λόγο με τη σειρά πρώτα τα μεγάλα κόμματα και μετά τα μικρά...
ΠΡΟΕΔΡΟΣ (Απόστολος Κακλαμάνης): Μπορεί κάποιος να μη θέλει να μιλήσει. 
ΝΙΚΟΛΑΟΣ ΓΚΑΤΖΗΣ: Ναι, βεβαίως, έχετε δίκιο.
Κύριε Πρόεδρε, όντως το νομοσχέδιο αυτό είναι πάρα πολύ σοβαρό, έχει πολλές παραμέτρους και για την εθνική οικονομία και για την ποιότητα των έργων και για τη λαϊκή κατοικία, και πολύ περισσότερο για το ποιος στην ουσία θα πληρώσει το μάρμαρο σε ορισμένες περιπτώσεις που θεσμοθετεί εδώ η Κυβέρνηση γενικά για τις κατασκευές και ιδιαίτερα εκείνων των έργων, που έχουν μπει πια στη λογική των αυτοχρηματοδοτούμενων. 
Επίσης, ενώ και η Νέα Δημοκρατία αναγνωρίζει ότι είναι πάρα πολύ μεγάλο σοβαρό έργο και ότι αυτά τα δυο άρθρα είναι η καρδιά ουσιαστικά του νομοσχεδίου -τα δυο αυτά άρθρα, γιατί τα άλλα είναι ερμηνείες ουσιαστικά το πώς θα λειτουργήσουν οι δυο αυτές κατευθύνσεις- δεν στάθηκε καθόλου στο άρθρο 7 που είναι ένα ουσιαστικό άρθρο και αυτό όπως και το 4 και που εκεί εστιάζεται όλη η ταξική αν θέλετε πολιτική...
ΣΑΒΒΑΣ ΤΣΙΤΟΥΡΙΔΗΣ: Μας έφαγε όλο το χρόνο, κύριε συνάδελφε, δεν προλάβαμε. 
ΠΡΟΕΔΡΟΣ (Απόστολος Κακλαμάνης): Μη διακόπτετε παρακαλώ! 
ΝΙΚΟΛΑΟΣ ΓΚΑΤΖΗΣ: Δεν κάνω κριτική.
Επαναλαμβάνω, εκεί εστιάζεται η ταξική αντίληψη του νομοσχεδίου και στα δυο αυτά άρθρα και κυρίως στο 7. 
Θα θέλαμε να μιλήσουμε για το άρθρο 4 το οποίο, κύριε Πρόεδρε, θα μπορούσε να αποτελέσει ένα ολόκληρο νομοσχέδιο. Έχει σαράντα έξι παραγράφους και κάθε παράγραφος έχει τη δική της σημασία, δεν ξέρω όμως αν ο χρόνος αυτός είναι αρκετός για να συζητήσουμε μια μια παράγραφο. Η κάθε μια, επαναλαμβάνω, παράγραφος έχει ξεχωριστή σημασία και η αντανάκλαση της κάθε παραγράφου θα είναι κατά την άποψή μας με μεγάλες επιπτώσεις κύρια στο χώρο αυτό τον κατασκευαστικό. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )
Η πρώτη μας παρατήρηση είναι ότι μπαίνουν αυστηρότερες προϋποθέσεις για την ένταξη μιας επιχείρησης στην ανώτερη βαθμίδα, την τάξη, όπως λέγεται, σύμφωνα με τη νέα κατάταξη που παρουσιάζει το νομοσχέδιο και η ένταξη αυτή κατά την άποψή μας, όπως αναφέρεται και στην εισηγητική έκθεση, έχει οικονομική σημασία αφού οι εταιρείες των υπόλοιπων τάξεων δεν θα μπορούν να διεκδικήσουν κύριε Πρόεδρε, έργα που ξεπερνούν ένα συγκεκριμένο όριο προϋπολογισμού. Για να φέρω ένα παράδειγμα. Η έκτη τάξη εδώ έχει ένα ανώτερο όριο διεκδίκησης έργου προϋπολογισμού των δώδεκα δισεκατομμυρίων. Κύριε Υπουργέ, πείτε μου ένα έργο από το Ολυμπιακό χωριό, απ' όλα αυτά τα οποία έχουν προχωρήσει, αν είναι λιγότερο από τα δώδεκα αυτά δισεκατομμύρια δραχμές. Είναι όλη η τάξη αυτή απέξω. 
Πέρα απ' αυτήν την υπόθεση, τώρα τι άλλο μπορεί να παρατηρήσει κανείς: Εδώ με τις συγχωνεύσεις είτε αναγκαστικές είτε όχι, γίνεται μια πλήρης αφομοίωση ουσιαστικά των μικρών αυτών κατασκευαστικών επιχειρήσεων, οι οποίες είτε θα υποταχθούν στη μεγάλη επιχείρηση και θα συγχωνευθούν είτε θα αποτελέσουν τον υπεργολάβο, ο οποίος θα είναι εξαρτημένος ουσιαστικά από τη μεγάλη εταιρεία για να εξασφαλίζει την εργασία μια και θα είναι αδύνατον να συμμετέχει σε δημοπρασίες είτε θα συνθλιβούν -και ιδιαίτερα εκείνες οι επιχειρήσεις, οι οποίες έχουν επιστημονική και τεχνική στήριξη γύρω από ένα οικογενειακό περιβάλλον- και θα περάσει στην ανεργία όλο το προσωπικό το οποίο έχουν. 
Θα θέλαμε εδώ να αναδείξουμε μια άλλη πλευρά αυτού του άρθρου 4. Βασικά κριτήρια για την κατάταξη μιας επιχείρησης εδώ βασικά αναδεικνύονται το διαθέσιμο κεφάλαιό της και οι οικονομικές της επιδόσεις. Εδώ όμως θα πρέπει να δούμε ότι δίνεται παράλληλα ώθηση στην επέκταση της δράσης του ιδιωτικού κεφαλαίου σε έργα κοινής ωφέλειας. Και εδώ δεν έγινε καμία κουβέντα πέρασε σχεδόν έτσι. Ενώ στην αρχή συζητήθηκε μέσα στην επιτροπή, στο Τμήμα μας δεν συζητήθηκε καθόλου και δεν άκουσα να γίνεται τίποτε για το ανεκτέλεστο όριο. Είχατε πει, κύριε Υπουργέ, ότι αυτό θα το δούμε όμως το ανεκτέλεστο όριο ιδιαίτερα για τις μεγάλες επιχειρήσεις πρέπει να δούμε σε ποιο βαθμό θα μπορεί να γίνει στάνταρ πια, σε τι ποσοστό, ώστε να είμαστε σίγουροι ότι οι μεγάλες αυτές επιχειρήσεις δεν θα έχουν και το μονοπώλιο από τη μια μεριά, αλλά και να έχουν σωρεία έργων ανεκτέλεστα τα οποία θα επιβαρύνουν ουσιαστικά και τον προϋπολογισμό των έργων αλλά κύρια το κυκλοφοριακό τη λειτουργία οργανισμών και άλλα έργα, τα οποία θα αναλαμβάνουν. 
Κατά την άποψή μας δεν θα μπορέσουν οι εταιρείες αυτές να υλοποιήσουν συγκεκριμένο μέρος αν δεν είναι συνεπείς και δεν θα προχωρήσουν και σε άλλες δημοπρασίες, δεν θα αναλάβουν άλλα έργα. Επομένως πρέπει να το δούμε.
Ένα άλλο που φαίνεται σαν διακηρυγμένος στόχος του νομοσχεδίου είναι οι υψηλές επιπτώσεις που έχουν στα σημερινά έργα. Εδώ φαίνεται ο καθοριστικός παράγοντας της νόθευσης του ανταγωνισμού. Γιατί κοιτάξτε οι εταιρείες αυτές έχουν αυτές τις δυνατότητες σήμερα. Και σας είχα πει επί της αρχής, κύριε Υπουργέ, ορισμένα παραδείγματα για ελληνικές εταιρείες, οι οποίες συνεργάστηκαν με ξένες, ιταλικές, ισπανικές κλπ. Οι εταιρείες αυτές επομένως έχουν δημιουργήσει σήμερα ένα καθεστώς. Είναι οι κυρίαρχοι του παιχνιδιού. Κατά την άποψή μας ενδιαφέρει πάρα πολύ τους μανδαρίνους των μεγάλων έργων της Ευρωπαϊκής ΄Ενωσης αυτό το νομοσχέδιο να έχει αποκλεισμό των μικρών. Και από την άποψη αυτή μην είμαστε σίγουροι ότι γίνεται για τις ελληνικές επιχειρήσεις. ΄Ετσι ακριβώς όπως θεσμοθετήθηκε και όπως θα αποκλειστούν αρκετές εταιρείες από τα έργα λόγω του ύψους του προϋπολογισμού, αυτοί οι μανδαρίνοι, όπως τους ονόμασε και ο Πρόεδρος του Τεχνικού Επιμελητηρίου θα είναι οι κυρίαρχοι του παιχνιδιού με τα λεφτά, με το ένα με το άλλο και ιδιαίτερα στα έργα τα αυτοχρηματοδοτούμενα. Μπαίνουμε σε άλλες περιπτώσεις και τι συνέπειες έχει. Λέτε στο νομοσχέδιο ότι θα έχουμε αύξηση της απασχόλησης κατά πενήντα χιλιάδες κόσμο περίπου. Που είδατε εσείς μια επιχείρηση σε ολόκληρο τον κόσμο -να μην πω στην Ελλάδα- που έγιναν συγχωνεύσεις και έχουμε αύξηση προσωπικού. Πείτε μου μια. Όλες βρίσκονται με υπεράριθμο προσωπικό έτσι λένε για να κατεβάσουν το κόστος. Εν ονόματι του ανταγωνισμού απολύουν πριν ακόμη συγχωνευθούν. Όλες τελικά έχουν περιορισμό του προσωπικού γιατί το κυρίαρχό τους είναι ο συντελεστής κέρδους και η μείωση του κόστους των έργων. 
Εδώ θα έχουμε αύξηση της ανεργίας, θα έχουμε απολύσεις, κύριε Υπουργέ. Οι περίπου διακόσιες ενενήντα χιλιάδες, που λέτε ότι σήμερα εργάζονται και ότι προσδοκάτε να γίνουν τριακόσιες πενήντα χιλιάδες, θα δείτε ότι θα συρρικνωθούν. Θα δείτε ότι θα έχουμε αύξηση της ανεργίας.
Μην υπολογίζετε με βάση το ότι θα υπάρξει μία έξαρση λόγω των έργων του Γ΄ Κοινοτικού Πλαισίου Στήριξης και των ολυμπιακών έργων. Τα έργα αυτά θα συντελεστούν με συμπιεσμένο προσωπικό, με την αύξηση της εκμετάλλευσης που γίνεται στο προσωπικό, με την αύξηση της παραγωγικότητας, που είναι στη βάση του ανταγωνισμού των τιμών. Το βάρος ουσιαστικά θα πέσει στην απόδοση των εργαζομένων και στην αύξηση της παραγωγής, χωρίς όμως να έχουν οι εργαζόμενοι και αύξηση των εισοδημάτων τους. Πιστεύουμε ότι θα υπάρξουν και τέτοιες επιπτώσεις.
Μία άλλη συνέπεια, κύριε Πρόεδρε, είναι ότι ο ελληνικός λαός ουσιαστικά θα κληθεί να πληρώσει το κόστος όλων αυτών των έργων. Και μιλάμε για τα αυτοχρηματοδοτούμενα έργα. Κοιτάξτε τι έγινε με την Ολυμπιακή Αεροπορία. Κοιτάξτε τώρα τι γίνεται με την Αττική Οδό. Θα δείτε και τι γίνεται με τα διόδια και τα άλλα. Θα έχουμε ένα αυξημένο κόστος για τον ελληνικό λαό στην ξεπλήρωση αυτών των έργων.
Είναι γνωστό ότι οι εταιρείες αυτές, για παράδειγμα στο αεροδρόμιο, έχουν βάλει ένα 10% του κόστους, έχουν εισπράξει μόνο από το εργολαβικό κέρδος ένα 20% και η Ολυμπιακή Αεροπορία θα πληρώσει με δυόμισι χρόνων ενοίκιο όλη τη συμμετοχή που έβαλαν. Αυτά τα λέω για να δείτε ότι όχι μόνο δεν έβαλαν δεκάρα, αλλά έβαλαν και στην τσέπη εκατοντάδες δισεκατομμύρια και τώρα καλείται ο ελληνικός λαός να τα πληρώσει.
Πέρα από αυτά, εμείς θέλουμε να δείξουμε ότι αυτό το νομοσχέδιο έχει ταξικές πλευρές τις οποίες πρέπει να δει ο ελληνικός λαός και έτσι να τις αντιμετωπίσει, ιδιαίτερα στη φάση όλων αυτών των έργων.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Ερχόμαστε, με την ανοχή σας, κύριε Πρόεδρε, στο άρθρο 7. Θεωρούμε ότι είναι πάρα πολύ σοβαρό και το άρθρο αυτό, αν λάβει κανείς υπόψη ότι εδώ δίνονται ουσιαστικά όλες οι επιχορηγήσεις όλων των αναπτυξιακών νόμων, που έχουν περάσει μέχρι σήμερα. Έχουμε επιδοτήσεις μέχρι 40%, έχουμε φοροαπαλλαγές μέχρι 40%, έχουμε επιδότηση τόκων μέχρι 40%. Έχουμε τζάμπα χρήμα δηλαδή. "Μπάτε σκύλοι αλέστε"!
Ο νόμος ο οποίος αναφέρεται στην πρώτη παράγραφο του άρθρου 7, ο ν. 2166 λέει ότι θα υπάρχουν επιχορηγήσεις, φοροαπαλλαγές κλπ. για την κατάσταση των μηχανημάτων εκτός μεταφορικών μέσων και για τη μηχανοργάνωση. Αναφέρεται και το σχετικό άρθρο του ν. 2601 που εκεί υπάρχουν πια όλες οι φοροαπαλλαγές που δίνει ο νόμος αυτός στις επιχειρήσεις. Φαίνεται δηλαδή ποιος θα πληρώσει τελικά το μάρμαρο και εν ονόματι τίνος. Ποια θα είναι η ωφέλεια για τον ελληνικό λαό;
ΚΥΡΙΑΚΟΣ ΣΠΥΡΙΟΥΝΗΣ: Η απασχόληση.
ΝΙΚΟΛΑΟΣ ΓΚΑΤΖΗΣ: Ποια απασχόληση, κύριε συνάδελφε; Εδώ θα έχουμε αύξηση της ανεργίας με τις συγχωνεύσεις αυτές. Ας μας πείτε εσείς που υπερασπίζεστε το νομοσχέδιο μία επιχείρηση που έκανε συγχώνευση με μία άλλη και προσέλαβε έναν εργάτη. Πείτε μας μία. Έχουμε παντού απολύσεις.
Όλες αυτές οι διατάξεις που έχει το άρθρο 7 και με τις οποίες ουσιαστικά χρηματοδοτεί τις επιχειρήσεις θα έχουν τις επιπτώσεις που ανέφερα και θα επιβαρύνουν τον κρατικό προϋπολογισμό, δηλαδή τον ελληνικό λαό. Δεν ξέρω ποιο θα είναι το όφελος σε αυτήν την υπόθεση.
Πέρα από αυτά, εμείς, κύριε Πρόεδρε, κύριε Υπουργέ και κύριοι συνάδελφοι, έχουμε πει ότι σε αυτήν τη φάση που περνάμε -και δεν είναι ανάγκη να έρθει ένα σοσιαλιστικό καθεστώς, όπως το εννοούμε εμείς, για να εφαρμόσει μία τέτοια πολιτική- χρειάζεται μία παρέμβαση. Με πρωτοβουλία ουσιαστικά της Κυβέρνησης πρέπει να γίνει ένας δημόσιος φορέας δημοσίων έργων. Αυτό σημαίνει όμως όχι απαξίωση, αλλά ενίσχυση του δημόσιου τομέα και όλης του της πορείας, με προσωπικό ιδιαίτερα των τεχνικών υπηρεσιών, το οποίο σήμερα είναι τελείως -να μην πω "άχρηστο", γιατί θα είναι βαρύς ο χαρακτηρισμός για τους ίδιους εργαζόμενους- αχρηστεμένο από την Κυβέρνηση εν ονόματι της ιδιωτικής πρωτοβουλίας, αφού αναθέτει τα πάντα σε ανώνυμες εταιρείες.
Αν έχουμε ένα προσωπικό εκσυγχρονισμένο, παραγωγικό, σύγχρονο με στελέχη που έχουν την τεχνογνωσία και την εμπειρία να αντιμετωπίσουν πάσης φύσεως έργα που γίνονται στην Ελλάδα, να έχουν ακόμα το σχεδιασμό, την επίβλεψη, την παρακολούθηση και ιδιαίτερα την ποιότητα των έργων κατά την παράδοσή τους, τότε να είστε βέβαιοι ότι ένας δημόσιος φορέας που θα σχεδιάζει, θα εκτελεί και θα παρακολουθεί όλη τη διαδικασία των έργων θα είναι πιο ωφέλιμος και για τη λαϊκή κατοικία και για τα δημόσια έργα και την ανάπτυξη ιδιαίτερα της χώρας. 
Κύριε Πρόεδρε, θα επανέλθω και σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): H κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, έχουμε αναφερθεί τουλάχιστον επί της αρχής πολλές φορές και στην ολομέλεια και για να διατυπώσουμε τις απόψεις μας κυρίως χρησιμοποιήσαμε το άρθρο 4, που συζητάμε σήμερα γιατί είναι το άρθρο που χαρακτηρίζει το όλο νομοσχέδιο. ΄Αλλωστε και από το μέγεθός του φαίνεται η σοβαρότητά του. Βέβαια θα μπορούσε να πει κανείς ουκ εν τω πολλώ το ευ, αλλά εδώ θα λέγαμε ότι το Υπουργείο απεφάσισε να εκσυγχρονίσει και να τακτοποιήσει το σύστημα του μητρώου των εργοληπτικών επιχειρήσεων και την ίδια την καταγραφή και αξιολόγηση των εργοληπτικών επιχειρήσεων. Όμως, αποφασίζοντας και κάνοντας τις διορθώσεις του όπως νομίζει και τις προτείνει εδώ σήμερα, παράλληλα επιχειρεί με αυτό το νέο σύστημα, με αυτήν τη νέα ανατροπή στο μέχρι σήμερα υπάρχον, μέσα σε τρεις μήνες, μέχρι το τέλος του 2001 επιχειρεί να τακτοποιήσει τελικά και την κρίση και την καταγραφή όλων των εταιρειών. Τι γίνεται όμως μέσα από αυτήν τη διαδικασία; Εμείς είχαμε πει από τότε που ψηφίστηκε ο ν. 1418/84 που ήταν ένας ουσιαστικός νόμος για τα δημόσια έργα, χαρακτηρίστηκε από τον προοδευτικό κόσμο ότι ήταν ένα σημαντικό βήμα για τον εκσυγχρονισμό και την καλύτερη διαχείριση των δημοσίων έργων, είχαμε πει από τότε ότι αυτά τα εργαλεία, όπως το μητρώο, αλλά και τα άλλα όπως το Ινστιτούτο Οικονομίας των Κατασκευών καθώς και το μεγάλο θέμα που είχε αντιμετωπίσει εκείνος ο νόμος, δηλαδή την ενιαία εφαρμογή των διατάξεων του νόμου για τα δημόσια έργα από όλες τις υπηρεσίες του δημοσίου, νομικά πρόσωπα δημοσίου και ιδιωτικού δικαίου και όλους τους φορείς του δημοσίου που κατασκευάζουν έργα.
Με εκείνο το νόμο είχαν ξεκινήσει προϋποθέσεις για την ενιαιοποίηση αυτών των διαδικασιών και παράλληλα για μία αξιοκρατική καταγραφή, αλλά και ουσιαστικό έλεγχο των επιχειρήσεων που εμπλέκονται στην κατασκευή των δημοσίων έργων. Θα πρέπει να μην αγνοούμε το γεγονός ότι εδώ είναι δύο οι ανταγωνιστές, το δημόσιο από τη μία και οι κατασκευαστικές επιχειρήσεις από την άλλη. Επομένως το πλαίσιο μεταξύ τους πρέπει να είναι συμβατό, να προάγει το δημόσιο συμφέρον και παράλληλα να μην επιβαρύνει ιδιαίτερα, αλλά να αφήνει να αναπτυχθούν μέσα σ' ένα υγιές, αλλά ελεγχόμενο κλίμα οι ελληνικές κατασκευαστικές επιχειρήσεις.
Βέβαια τις περισσότερες φορές οι αλλαγές και οι ρυθμίσεις που έγιναν σ' αυτόν το νόμο τον 1418 ήταν αποσπασματικές και δεν πέτυχαν αυτό, που θέλαμε όλοι να διορθώσουν το σύστημα και να συμπληρώσουν τις παραλείψεις και τις ατέλειες.
Θα αναφερθώ στη διαδικασία του διαγωνισμού με αξιολόγηση των προσφορών, η οποία ήταν μια καταστρατήγηση της βασικής αρχής του νόμου, η οποία νομίζω ότι πρέπει να ξανάρθει, ότι το έργο ανατίθεται στο μειοδότη με μια ανοιχτή δημοπρασία. Αυτό είναι το σύστημα, το οποίο είναι εναρμονισμένο με την ελληνική νομοθεσία, αλλά και το οποίο ταιριάζει στις ελληνικές συνθήκες, έτσι όπως έχουν διαμορφωθεί όλα αυτά τα χρόνια. 
Δημιουργήθηκε στη συνέχεια το αντίδοτο αυτού του συστήματος, ο μαθηματικός τύπος, προκειμένου -λέει- να μην παρεμβαίνει, όπως στην αξιολόγηση των προσφορών, ο ανθρώπινος παράγοντας, αυτοί οι δημόσιοι τεχνικοί υπάλληλοι, τους οποίους πολλές φορές χωρίς και πολύ σκέψη, το Υπουργείο και πολλοί από μας εδώ τους καταδικάζουμε να είναι αυτοί οι φταίχτες, γιατί τα πράγματα δεν πάνε καλά και να φθάνουμε στο σημείο να θέλουμε να τους πάρουμε και το κεφάλι.
Λοιπόν, τα πράγματα δεν είναι έτσι. Ο μαθηματικός τύπος τελικά, ο οποίος έγινε ούτως ώστε να είναι ένας απρόσωπος τύπος και να μην παρεμβαίνει ο ανθρώπινος παράγων, έχει την παρέμβαση του οργανωμένου ανθρώπινου παράγοντα, έχει την παρέμβαση και τη χρήση της νέας τεχνολογίας και έτσι προδικάζει το αποτέλεσμα της δημοπρασίας και μπορεί να κάνει ένα σωρό εναλλακτικές λύσεις και συστήματα και να φέρει το διαγωνισμό του δημοσίου σε μια πάρα πολύ δύσκολη κατάσταση. 
Αυτά αποτυπώθηκαν από το μαθηματικό τύπο. Φθάσαμε σε εκπτώσεις της τάξεως του 6% και φθάσαμε στην παραχώρηση έργων σε εταιρείες, οι οποίες στο τέλος δεν εκτέλεσαν αυτές τα έργα, αλλά τα έχουν εκτελέσει κάποιες άλλες, οι οποίες τώρα δεν μπορούν να αποδείξουν την εμπειρία τους.
Γιατί τα λέω όλα αυτά; Για να αποδείξω ότι αυτή η τριετία, ενδεχομένως και η πενταετία, διακρίθηκαν από πάρα πολλές μεγάλες παρενέργειες και ατέλειες στη διαχείριση και στην ανάθεση των δημοσίων έργων. Και δεν είναι δυνατό σήμερα από αυτήν την τριετία να αντλούνται όλα τα κριτήρια, που θα καθορίσουν μια και καλή την αρετή και την κρίση των εργοληπτικών επιχειρήσεων. Μεγαλώστε τουλάχιστον αυτήν την περίοδο και δώστε τη δυνατότητα στις εταιρείες να επιλέξουν την καλύτερη δίοδο, που αυτοί νομίζουν. 
Διότι δεν ευθύνεται κανείς και τουλάχιστον εμείς σας το λέγαμε επανειλημμένα και για την ενίσχυση και την αποκέντρωση των τεχνικών σας υπηρεσιών ότι πρέπει να κάνετε αυτό, γιατί τις έχετε εγκαταλείψει, ούτως ώστε να είναι πιο φερέγγυες και πιο ικανές για να κάνουν όλη αυτήν τη δουλειά της διαχείρισης των δημοσίων έργων. 
Και από την άλλη πλευρά, σας λέγαμε τηρήστε αξιόπιστα το ΜΕΠ και ΜΕΚ και μη φθάνετε στο να δίνετε όλα αυτά τα πτυχία, τα οποία δώσατε μέχρι τώρα. Ευθύνεσθε εσείς ακριβώς σαν Κυβέρνηση, γιατί φθάσατε στον αριθμό των πενήντα τέσσερα και πλέον επιχειρήσεων Η΄ τάξεως, που πραγματικά όλες αυτές δεν είναι ικανές να κατασκευάσουν τα έργα και γιατί φθάσατε σε μία διάρθρωση των υπόλοιπων επιχειρήσεων έτσι, ώστε πολλές φορές να ακούγονται εδώ και από τον ίδιο τον Υφυπουργό απαράδεκτα πράγματα ότι αυτές οι μεσαίες επιχειρήσεις είναι άσχετες, είναι ολίγον τι "μαϊμούδες" κ.ο.κ. 
Λοιπόν, δεν είναι έτσι. Όταν αφήνεις έτσι χαλαρό το σύστημα, κοντά στο ξερό καίγεται και το χλωρό. Υπάρχουν, λοιπόν, υγιείς ελληνικές κατασκευαστικές επιχειρήσεις μικρής, μεσαίας και μεγάλης κλίμακας και δεν πρέπει να τις αδικούμε, γιατί αν φθάσουμε στο αντίθετο άκρο, μας δίνετε την εντύπωση ότι στο τέλος με αυτό το νομοσχέδιο μπορεί και να νομοθετήσουμε υπέρ των ξένων κατασκευαστικών επιχειρήσεων. Και αυτά νομίζω μακριά από εμάς, από αυτήν την Αίθουσα. 
Υπάρχουν, λοιπόν, μικρές και μεσαίες επιχειρήσεις, υπάρχουν επιχειρήσεις εξειδικευμένες σε κάποιο αντικείμενο. Και αυτές στον ελληνικό χώρο δεν μπορούσαν να είναι μεγάλες, αλλά είναι απαραίτητες να υπάρχουν. Και εδώ με το νομοσχέδιο δεν τις διαφυλάσσετε αυτές, τις αφήνετε να ελπίζουν στην υπεργολαβία από κάποιο μεγάλο όμιλο, ανοχύρωτοι όμως σε οτιδήποτε, στο πώς θα τους δώσουν την υπεργολαβία.
Υπάρχουν επιχειρήσεις πάρα πολύ ικανές, οι οποίες στάθηκαν με πάρα πολλά προβλήματα δικά τους στο χώρο της περιφέρειας και τις οποίες, αν σήμερα τις απαξιώνετε, θα βρείτε τα προβλήματα μπροστά σας. Δεν θα έχετε πολλά κοινοτικά πλαίσια στήριξης να διαχειριστείτε ούτε μεγάλα έργα ολυμπιακών αγώνων, ενώ η περιφέρεια θα χρειάζεται και τα μικρά και τα μεγάλα έργα για την ανάπτυξή της και θα χρειάζεται και τις επιχειρήσεις εκείνες που γεωγραφικά έχουν στελεχωθεί, έχουν δημιουργηθεί και δεν μπορείτε να τις πάτε πίσω αυτές τις επιχειρήσεις. Είναι απόλυτη ανάγκη να τις προστατεύσετε. Εδώ δεν παίρνετε κανένα μέτρο. Δώστε και σε αυτές κάποιο μπόνους. Δεν μπορεί να μην αντιμετωπίζετε κανένα πρόβλημα. 
Η ψαλίδα την οποία δημιουργείτε ξέρετε πολύ καλά, κύριε Υπουργέ, ότι δεν πρόκειται να κλείσει ποτέ. Με το να υπάρχουν στο τέλος πιστοποιητικά εμπειρίας και από τους υπεργολάβους και τους μεγάλους ομίλους, αυτός ο διαχωρισμός που θα υπάρξει σήμερα με αυτές τις βεβιασμένες διαδικασίες, με κριτήρια αυτής της τριετίας, που χαρακτηρίστηκε από πολλές παρενέργειες, αυτή η ψαλίδα θα παραμένει. Θα ανεβαίνουν ενδεχομένως και οι μεσαίες, θα ανεβαίνουν και οι μεγαλύτερες και ποτέ δεν θα αλλάξει αυτή η καταγραφή που θα κάνετε τώρα. Έχετε πάρα πολύ μεγάλη ευθύνη.
Εμείς σας καλούμε και την τελευταία στιγμή ακόμη να βάλετε τις ασφαλιστικές διατάξεις και τους ελέγχους και τις πρόσθετες ρυθμίσεις που λέτε εδώ -και υπάρχουν θετικές ρυθμίσεις στο άρθρο 4- και να αφήσετε μία περίοδο να γίνουν και οι όποιες συγχωνεύσεις με μία νηφαλιότητα και τουλάχιστον να τις ενστερνιστούν αν θέλουν να τις κάνουν οι επιχειρήσεις. Οι αναγκαστικές συγχωνεύσεις δεν δημιουργούν υγιές κλίμα και δεύτερον, σε καμία περίπτωση δεν επιβιώνουν με αναγκαστικές συγχωνεύσεις οι επιχειρήσεις. Αυτό αποδείχθηκε παγκόσμια. Αν πούμε δε τι τύχη θα έχουν οι εργαζόμενοι σ' αυτές τις επιχειρήσεις και κυρίως οι εργαζόμενοι στην περιφέρεια, είτε ως στελέχη των επιχειρήσεων αυτών είτε ως εργάτες, οι επιπτώσεις σε αυτούς θα είναι πάρα πολύ μεγάλες. 
Όσον αφορά τους μεγάλους ομίλους, εμείς σε καμία περίπτωση δεν είμαστε αντίθετοι στο να αποκτήσει η χώρα μας μεγάλους και υγιείς κατασκευαστικούς ομίλους μέσα από τις διαδικασίες αυτές, που σας περιέγραψα προηγουμένως και μέσα από τις διορθωτικές κινήσεις τις οποίες πρέπει να κάνετε και με την ενίσχυση των υπηρεσιών και με τον εξοπλισμό του θεσμικού σας πλαισίου. Προσέξτε πάρα πολύ καλά ότι στο τέλος, όπως φθάσατε να νομοθετείτε, δεν διαφυλάσσετε ούτε και τους μεγάλους κατασκευαστικούς ομίλους και μπορεί στο τέλος να παραδώσετε τα μεγάλα έργα της Ελλάδος στους μεγαλύτερους μονοπωλιακούς ομίλους του εξωτερικού. Άλλωστε κάτι τέτοιο επιχειρήθηκε σαν παράδειγμα από τον κύριο Υπουργό στην περασμένη Ολομέλεια, για να μας δείξει γιατί δεν μπορεί η χώρα μας να φτάσει σε αυτές τις επιχειρήσεις. Αν απλώσουμε πάρα πολύ τα πόδια μας, στο τέλος μπορεί να χάσουμε κι αυτό το υγιές, το οποίο έχουμε.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Λοβέρδος.
ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε. 
Θέλω να κάνω τρεις επισημάνσεις. Η πρώτη έχει να κάνει με το κείμενο που μας διένειμε το Επιστημονικό Συμβούλιο της Βουλής. Πολλές είναι οι καλές στιγμές του Συμβουλίου αυτού. Θεωρώ ωστόσο την έκθεσή του επί του παρόντος σχεδίου νόμου μία από τις πολύ καλύτερες. Κάνει δύο ειδών, δύο κατηγοριών σκέψεις. Η μία έχει να κάνει με το δικαίωμα εγκατάστασης και ελεύθερης παροχής υπηρεσιών στο πλαίσιο της Ε.Ε. και η δεύτερη έχει να κάνει με τα κίνητρα του άρθρου 7 και λίγο ή πολύ με το μεγάλο ευρωπαϊκό κοινοτικό ζήτημα, που έχει να κάνει με τις κρατικές ενισχύσεις. Αφορμή παίρνω από αυτό το τελευταίο θέμα και παρακαλώ τον Υπουργό για ένα σχόλιο κατά τη διάρκεια της ομιλίας του. 
Μελέτησα, με αφορμή τη γνωμοδότηση αυτή του Επιστημονικού Συμβουλίου, το ζήτημα του τι είναι κρατική ενίσχυση και αν το άρθρο 7 μπορεί να θεωρηθεί ότι εμπεριέχει κρατικές ενισχύσεις αντίθετες με το άρθρο 87 της Συνθήκης της Ε.Ε. Το Επιστημονικό Συμβούλιο θεωρεί πως το άρθρο 7 εμπεριέχει τέτοιου είδους έμμεσες ενισχύσεις και παρακαλεί την Κυβέρνηση να τις υποβάλει, προκειμένου να τις αξιολογήσει και η Ευρωπαϊκή Επιτροπή. 
Εγώ θεωρώ ότι κάτι τέτοιο δεν χρειάζεται να γίνει, διότι κοιτάζοντας τις επιμέρους διατάξεις του άρθρου 7 δεν είδα παρά μέτρα που κατατείνουν να ενισχύσουν μια συγκεκριμένη οικονομική δραστηριότητα. Και η ενίσχυση μιας συγκεκριμένης οικονομικής δραστηριότητας συνιστά αποδεκτή από το ευρωπαϊκό κοινοτικό δίκαιο εξαίρεση στον κανόνα της απαγόρευσης των κρατικών ενισχύσεων.
Και αν ακόμη, λοιπόν, ήθελε κάποιος να θεωρήσει ότι αυτά τα μέτρα τα οποία δεν είναι ευθείες ενισχύσεις -θα μπορούσαν να θεωρηθούν έμμεσες, εν πάση περιπτώσει κρίνονται υπό το πρίσμα του άρθρου 87 της Συνθήκης- θα του θύμιζα -και στο Επιστημονικό Συμβούλιο θέλω να κάνω αυτήν την επισήμανση- ότι θα πρέπει να τα κρίνει και υπό το πρίσμα των εξαιρέσεων του άρθρου 87.
Πόσο μάλλον, κύριε Πρόεδρε, που στο πρώτο κομμάτι της γνωμοδότησης του Επιστημονικού Συμβουλίου γίνεται μνεία του πόσο η εναρμονισμένη ελληνική νομοθεσία με την κοινοτική προάγει το ζήτημα της ελεύθερης διακίνησης και της παροχής των υπηρεσιών, εν προκειμένω από τις επιχειρήσεις του κατασκευαστικού τομέα. Αντίθετα με όλα αυτά -και αυτή είναι μια πρώτη μου επισήμανση- στο άρθρο 4, το πρώτο εκ των δύο...
ΒΑΣΙΛΗΣ ΚΕΔΙΚΟΓΛΟΥ : Με την άδειά σας, κύριε Πρόεδρε, ο κύριος συνάδελφος μας λέει πολύ σημαντικά ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Δεν χρειάζεται να το υπερτονίσετε. Πάντα ο κάθε συνάδελφος έχει να πει σημαντικά πράγματα.
ΒΑΣΙΛΗΣ ΚΕΔΙΚΟΓΛΟΥ: Εάν το Ευρωπαϊκό Δικαστήριο πει ότι γίνεται...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Θα πάρετε το λόγο και θα πείτε την άποψή σας.
Συνεχίστε, κύριε Λοβέρδο.
ΒΑΣΙΛΗΣ ΚΕΔΙΚΟΓΛΟΥ : Κύριε Πρόεδρε: Να διευκολύνω τον ομιλητή θέλω. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Όταν πάρετε το λόγο θα πείτε ότι εκτιμάτε πάρα πολύ αυτά που λέει ο κ. Λοβέρδος. 
ΑΝΔΡΕΑΣ ΛΟΒΕΡΔΟΣ: Το δικό μου σχόλιο κινείται σε ακριβώς αντίθετη κατεύθυνση. Αξιολογώ τα μέτρα του άρθρου 7 ως μη έχοντα σχέση με τις ενισχύσεις και εκτιμώ ότι, όπως και αν κανείς τα αξιολογήσει, τούτα στην καλύτερη των περιπτώσεων βρίσκονται στο πλαίσιο των εξαιρέσεων του άρθρου 87 της Συνθήκης της Ευρωπαϊκής Ένωσης.
Και έλεγα ότι, κατά τη δική μου γνώμη, σε αντίθετη κατεύθυνση, και με μια επίγνωση της νομοθεσίας περί δημοσίων έργων που ως νομικός όχι ως επαγγελματίας του κλάδου αυτού έχω, κινείται η περίπτωση της παραγράφου 45 του άρθρου 4 κατά την οποία γίνονται οι συγκεκριμένες προβλέψεις περί των ανεκτελέστων έργων με γνώμονα βέβαια την προστασία του δημοσίου συμφέροντος υπό το πρίσμα της προστασίας του εκάστοτε επιτελούμενου έργου. Η ρύθμιση αυτή λειτουργεί κατά ένα τρόπο περιοριστικό ως προς τις δυνατότητες των επιχειρήσεων να λειτουργήσουν στο πλαίσιο του ευρωπαϊκού ανταγωνισμού, εφ΄ όσον καθιστά δυσμενέστερη τη θέση τους έναντι άλλων ευρωπαϊκών, και αυτό θα το εξηγήσω.
Στο μέτρο που η ελληνική νομοθεσία είναι η μοναδική -από τις δεκαπέντε των κρατών-μελών- που προβλέπει τέτοια περιοριστική ρύθμιση εν όψει των ανεκτέλεστων έργων που μια επιχείρηση Η΄ τάξεως έχει, αυτό σ΄ ένα ενδεχόμενο συμμετοχής στο διαγωνισμό για έργο μείζονος σημασίας -αναφέρθηκε εδώ προηγουμένως- εταιρείας προερχόμενης από την Ευρωπαϊκή Ένωση, η δική μας εταιρεία η ημεδαπή βρίσκεται σε θέση μειονεκτική. Και από την άλλη αν η δική μας συμμετέχει σε διαγωνισμό για παρόμοιο έργο κράτους-μέλους της Ευρωπαϊκής Ένωσης, μπορεί να υποστεί τις δυσμενείς συνέπειες ένστασης, εφόσον τα κριτήρια της κάθε μιας από τις συμμετέχουσες εταιρείες καθορίζονται από τις εναρμονισμένες εθνικές όμως νομοθεσίες. 
Υπό την έννοια αυτή εγώ θα έλεγα στον κύριο Υφυπουργό μήπως το άρθρο 4 παγράφος 45 περί ανεκτελέστου έργου, που καταλαβαίνω τις προθέσεις περί προστασίας του δημοσίου συμφέροντος, θα μπορούσε να έχει άλλου είδους συντελεστή. Αντί δηλαδή να πολλαπλασιάζεται το τρία επί τα εξήντα δισεκατομμύρια (60.000.000.000) ,που είναι εν τη ουσία όπως η παράγραφος 33 του άρθρου 4 του σχεδίου νόμου, ορίζει το όριο ένα των κριτηρίων δηλαδή, για να συμμετάσχει μια εταιρεία σε αυτές της Η΄ τάξεως- εάν εγκαταλείψουμε, λοιπόν, αυτό το ελάχιστο όριο της παραγράφου 33 και υπολογίσουμε το ανεκτέλεστο με κριτήριο το συντελεστή του ετησίου κύκλου εργασιών εκάστης εταιρείας Η΄ τάξεως. -αυτό νομίζω ότι είναι απολύτως λογικό- και αυτό ας το πολλαπλασιάσουμε επί τρία ή επί τέσσερα. Δηλαδή, τα τελευταία χρόνια που μια εταιρεία δραστηριοποιείται και ανήκει βέβαια στην Η΄ τάξη.
Τώρα, ένα τελευταίο και με αυτό κλείνω. Όσον αφορά το ίδιο το άρθρο 4 και πάλι θεωρώ ότι δεν γίνεται μνεία επί ενός θέματος που οπουδήποτε αντιμετωπίζονται ζητήματα συγχωνεύσεων εμείς, ας πούμε ως νομικοί, κοιτάμε να το αντιμετωπίσουμε. Τι γίνεται στην περίπτωση, κύριε Υπουργέ, όπου έχουμε απόσχιση και εισφορά όχι εταιρείας κατασκευαστικής, αλλά μόνο του κατασκευαστικού κλάδου μιας εταιρείας ευρύτερων δραστηριοτήτων.
Σ' αυτήν την περίπτωση τι γίνεται; Προικοδοτείται το προϊόν της συγχωνεύσεως με τον τίτλο, με το πτυχίο της εργοληπτικής ικανότητος; Εδώ πρέπει να δώσουμε μία απάντηση. Και ναι μεν έχω υπόψη μου τη γνωμοδότηση 413/1996 του Νομικού Συμβουλίου του Κράτους, αλλά αφού δι αυτής έτσι κρίθηκαν τα πράγματα, γιατί σε κάθε περίπτωση που έχουμε τέτοια εισφορά με προηγούμενη απόσχιση, να πρέπει να ερωτάται το Νομικό Συμβούλιο του Κράτους, να επιβεβαιώνει ότι είναι τα ίδια πραγματικά περιστατικά κ.ο.κ. Γιατί να μην έχουμε εν προκειμένω μία συγκεκριμένη ρύθμιση αφού κατά το Νομικό Συμβούλιο του Κράτους αυτή είναι και η μέχρι τώρα πρακτική; Θα ήθελα και επ' αυτού μία απάντηση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Κύριε Πρόεδρε, δεν ξέρω, αλλά η ατμόσφαιρα αρχίζει και βαραίνει με το ανεκτέλεστο. Θα δούμε στην πορεία τελικά αν υπάρχει πρόταση και αν διατυπωθεί τέτοιου είδους πρόταση. Ωστόσο ας εμμείνουμε στο συγκεκριμένο άρθρο. Είναι αλήθεια ότι τόσο το συγκεκριμένο άρθρο, όσο και το συζητούμενο νομοσχέδιο διατρέχεται από αποσπασματικό χαρακτήρα, όπως όλες οι παρεμβάσεις των τελευταίων χρόνων και είναι αλήθεια ότι εάν εξαιρέσουμε το ν. 1418, που ομολογουμένως ήταν ένα ολοκληρωμένο θεσμικό πλαίσιο, παρά το γεγονός ότι στην πορεία καταστρατηγήθηκε από πλήθος υπουργικών διατάξεων και προεδρικών διαταγμάτων, καμία ολοκληρωμένη παρέμβαση στο χώρο των δημοσίων έργων δεν έχει γίνει. Χαρακτηριστικό του αποσπασματικού χαρακτήρα των παρεμβάσεών σας ήταν πως από όλες τις επιχειρούμενες ρυθμίσεις απουσίαζε ο κυριότερος παράγοντας, η Δημόσια Διοίκηση. Να σας υπενθυμίσουμε ότι επιχειρήσατε ύστερα από παρεμβάσεις της Ευρωπαϊκής Ένωσης να χαλιναγωγήσετε τις εκπτώσεις και φτιάξατε ένα μαθηματικό τύπο που αν μη τι άλλο -αυτό που έκανε- ήταν να κατανέμει σ' ένα τυχαίο εργολάβο, σ' ένα τυχαίο κατασκευαστή, τυχαία μια εργολαβία.
Θελήσατε επίσης και επιχειρήσατε να βελτιώσετε την αξιοπιστία των εργοληπτικών επιχειρήσεων και αντί να βάλετε ISO στη Δημόσια Διοίκηση, προτιμήσατε να το βάλετε μόνο στον κατασκευαστή. Προσπαθήσατε επίσης να ελέγξετε την ποιότητα των δημοσίων έργων και ακόμη δεν έχετε να μας πείτε ποιοι και πόσοι τιμωρήθηκαν για τις κακοτεχνίες, ποιες εγγυητικές κατέπεσαν, τι μέτρα ελήφθησαν. Επαίρεστε μόνο για το έργο του ΕΣΠΕΛ και βεβαίως παραλείπετε να μας πείτε ότι αυτό το γεγονός επιβλήθηκε από την Ευρωπαϊκή Ένωση.
Σήμερα επίσης, έρχεστε πάλι αποσπασματικά ωσάν να ανακαλύψατε τώρα την πυρίτιδα και λέτε "οι επιχειρήσεις μας είναι μικρές και ότι θα πρέπει αυτές οι επιχειρήσεις να γιγαντωθούν". Βεβαίως πρέπει να απαντηθεί ένα ερώτημα. Τι ήταν αυτό που εμπόδισε τόσα χρόνια τη συνένωση και τη συγχώνευση των επιχειρήσεων; Ο εκπρόσωπος του ΣΤΕΗΤ, ο οποίος σημειωτέον υπεραμύνεται του νομοσχεδίου, ανέφερε επί λέξει στην επιτροπή, "δεν ήταν μόνο το θεσμικό πλαίσιο για το οποίο δεν αναπτύχθηκαν οι ελληνικές τεχνικές επιχειρήσεις, ήταν η φύση των επιχειρήσεων που μέχρι σήμερα ήταν οικογενειακές ή φιλικές. Οι Έλληνες επιχειρηματίες δεν συνέλαβαν το νέο επιχειρηματικό ορίζοντα. Επέλεγαν ένα μοναχικό δρόμο στο παρελθόν και έγιναν πολλές προσπάθειες από πολλές επιχειρήσεις στο εξωτερικό ασχέτως αν δεν πέτυχαν λόγω εξωγενών παραγόντων".
Υποστηρίξατε επίσης στην επιτροπή και κατά τη συζήτηση επί της αρχής του νομοσχεδίου ότι οι ρυθμίσεις αυτές είναι υποχρεωτικού χαρακτήρα, για να μπορέσουμε να ανταποκριθούμε στα έργα του Γ' Κοινοτικού Πλαισίου Στήριξης και της Ολυμπιάδας. Σας το είπαμε πάλι, κύριε Υπουργέ και σας το λέμε και σήμερα. Όταν θα έχουν ολοκληρωθεί αυτές οι συγχωνεύσεις, όλα τα έργα της Ολυμπιάδας και αλίμονο αν δεν έχουν δημοπρατηθεί- θα έχουν δημοπρατηθεί, όπως επίσης -και τα έργα του Γ΄ Κοινοτικού Πλαισίου Στήριξης. Αλλά αν πιστεύετε αυτό, τότε θα πρέπει να ομολογήσετε ότι όντως έχετε αργήσει και μαζί να αναλάβετε και τις πολιτικές ευθύνες. Και βεβαίως να αναλάβετε και τις πολιτικές ευθύνες γι' αυτό που δεν καταλάβατε τόσα χρόνια ότι τελικά το μεγαλύτερο από τα μεγάλα έργα του Β΄ Κοινοτικού Πλαισίου Στήριξης δεν ήταν ούτε ο ΠΑΘΕ oύτε η Εγνατία ούτε το Κτηματολόγιο. Τελικά το μεγαλύτερο από τα μεγάλα έργα ήταν η προετοιμασία μας για το Γ΄ Κοινοτικό Πλαίσιο Στήριξης.
Είπατε ακόμη επίσης στην επιτροπή ότι η νέα παγκοσμιοποιημένη αγορά επιβάλλει τις συγχωνεύσεις. Θα συμφωνήσουμε απολύτως. Και σας είπαμε για ακόμη μία φορά, όχι με αυτόν τον καταναγκαστικό τρόπο που δεν αρμόζει ούτε στην ελεύθερη οικονομία ούτε στον ελεύθερο ανταγωνισμό ούτε στην αρχή της ισότητας. 
Και επιπλέον να πούμε ότι αντίκειται και σ' αυτό το άρθρο 5 παράγραφος 1 του Συντάγματος, αλλά και της κοινοτικής νομοθεσίας. Και φαίνεται ότι δεν διδαχθήκατε τίποτε από το εγχείρημα του Καποδίστρια προσπαθώντας να μεταφέρετε αυτήν την "καποδιστριακή λογική" μέσα από ένα συνεχιζόμενο θεσμικό πληθωρισμό, ο οποίος αποδεικνύεται μάλιστα αναλώσιμος. 
Θα μου επιτρέψετε να σας υπενθυμίσω για ακόμη μία φορά τι υποστήριξε ο πρόεδρος του ΣΤΕΗΠ -άλλωστε τις θέσεις αυτού του φορέα πολλάκις τις επικαλεστήκατε αν όχι τις υιοθετήσατε- για να καταδείξω την υποκρυπτόμενη αντίφασή σας σχετικά με την αναγκαιότητα των συγχωνεύσεων. 
Είπε, λοιπόν, ο κ. Κουβαράς: "Οι συγχωνεύσεις δεν ήταν ο στόχος. Έπρεπε να υποστούν όλοι μια επανάκριση. Υπήρξαν επιχειρήσεις ανύπαρκτες και επιχειρήσεις σφραγίδες. Η συγχώνευση είναι μια πρόσθετη πράξη της πολιτείας για να απαλυνθεί αυτή η βαρύτητα της ανάγκης της επανάκρισης". Αυτά, λοιπόν, είπε στην επιτροπή ο πρόεδρος του ΣΤΕΗΠ και τουλάχιστον είχε τη δύναμη να το ομολογήσει ευθέως, σε αντίθεση με σας που επιχειρείτε να μας το σερβίρετε και μάλιστα με γαρνίρισμα.
Επίσης, είπατε ότι επιθυμία σας είναι να αντιστοιχηθεί το τεχνικό δυναμικό μ' αυτό της Ευρώπης. Μα και εδώ δεν πείθετε. Είναι γνωστό ότι ήδη προωθείτε το ευρωπαϊκό πρότυπο μέσα από την επιτροπή CENT330, ότι το Σεπτέμβριο θα έχουμε μια οριστική επεξεργασία ότι σε δεκαοκτώ μήνες αυτό το ευρωπαϊκό πρότυπο θα αποτελεί και ευρωπαϊκό δίκαιο με άμεσο κίνδυνο πολύ σύντομα να χρειαστεί να πάρουμε νέα μέτρα δημιουργώντας πολυνομοθεσία, αλλά και νέα αναταραχή στην αγορά. Και επιπλέον να φαίνεται η χώρα μας να τρέχει να προλάβει εξελίξεις παραβλέποντας την υποχρέωση αναμονής, που έχει και προκαταλαμβάνοντας τις τελικές ρυθμίσεις του προτύπου. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα παρακαλέσω, κύριε Πρόεδρε, να μου δώσετε αν είναι δυνατόν λίγο χρόνο από τη δευτερολογία μου, έστω δύο λεπτά. Είναι σοβαρό το νομοσχέδιο. 
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι δεν βοηθάτε έτσι, κύριε Λέγκα. Είναι και άλλοι να μιλήσουν. Εν πάση περιπτώσει, συνεχίστε. 
ΝΙΚΟΛΑΟΣ ΛΕΓΚΑΣ: Είπατε, επίσης, κύριε Υπουργέ, ότι οι επανακρίσεις μέσα απ' αυτό το άρθρο πραγματοποιούνται με αδιαμφισβήτητα και αντικειμενικά κριτήρια. Πιστεύω ότι δεν σας διαφεύγει το βασικότερο από τα μεγέθη αυτά. Ο κύκλος εργασιών της τελευταίας τριετίας δεν σχηματίστηκε με τρόπο δίκαιο μεταξύ των εταιρειών ούτε απεικονίζεται στα αντικειμενικά στοιχεία, αφού δεν ήταν αποτέλεσμα ικανότητας παρά μιας τυχαίας κατανομής που προκάλεσε η θέσπιση και η εφαρμογή του μαθηματικού τύπου.
Κάνετε επίσης λόγο ακόμη και στον ψευδεπίγραφο τίτλο αυτού του νομοσχεδίου για θέσπιση αναπτυξιακών και φορολογικών κινήτρων του κατασκευαστικού τομέα. Επιτρέψτε μου για ακόμη μια φορά -συγχωρέστε με για την επανάληψη- να αναφερθώ στο τι είπε ο εκπρόσωπος του ΣΤΕΗT, του οποίου σας επαναλαμβάνω την άποψη επανειλημμένως περιφέρατε για να καταδείξετε την πλήρη αντιστοίχισή σας με τους φορείς του κατασκευαστικού τομέα. Είπε ο κύριος Πρόεδρος: "Οι φοροαπαλλαγές που γίνονται είναι αστείες αφού μιλάνε για το φόρο που προκύπτει από τη συγχώνευση. Ούτε δόθηκε άλλο κίνητρο για έξοδο των ελληνικών επιχειρήσεων στα Βαλκάνια. Στις ξένες χώρες υπάρχει μεγάλη στήριξη". 
Βεβαίως θα περίσσευε να αναφερθώ στις απόψεις και των άλλων φορέων του κατασκευαστικού τομέα για να καταδείξω τόσο την αρχική θέση του ΥΠΕΘΟ, αλλά και του Υπουργείου Ανάπτυξης, που συνεχίζουν να θεωρούν τις εργοληπτικές επιχειρήσεις ως εταιρείες παροχής υπηρεσιών και όχι παραγωγικής δραστηριότητας. Αρκεί ακόμη να δούμε ποια τελικά ήταν η συμμετοχή των εργοληπτικών επιχειρήσεων τόσο στα κέντρα κοινής δράσης όσο και στα δίκτυα επιχειρήσεων των κοινοτικών πρωτοβουλιών. 
Κυρίες και κύριοι συνάδελφοι, το συγκεκριμένο άρθρο, το οποίο αποτελεί τον κορμό του νομοσχεδίου, είναι σίγουρο ότι θα δημιουργήσει σοβαρά προβλήματα στην αγορά των τεχνικών έργων. Διέπεται από ολιγοπωλιακή διάθεση και θεσπίζει την είσοδο τεχνικών εταιρειών στις νέες τάξεις των μητρώων με καθαρά οικονομικά και όχι ποιοτικά κριτήρια. Εισάγει διατάξεις υποκρυπτόμενης αντισυνταγματικότητας, ενώ θέτει ασφυκτικά χρονικά όρια για τις συγχωνεύσεις, με αποτέλεσμα μεγάλος αριθμός εργοληπτικών επιχειρήσεων να κινείται σε βίαιο και εκβιαστικό καθεστώς. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Λέγκα, φέρνετε το Προεδρείο σε δύσκολη θέση. Σας παρακαλώ τελειώνετε. 
ΝΙΚΟΛΑΟΣ ΛΕΓΚΑΣ: Κλείνοντας -και ευχαριστώ για την ανοχή σας- θα ήθελα να επισημάνω πως μου προξενεί μεγάλη εντύπωση ότι ένα πληθωρικό άρθρο, ένα άρθρο "σεντόνι", το οποίο καταλαμβάνει τις τριάντα τέσσερις από τις πενήντα επτά σελίδες αυτού του νομοσχεδίου, περιέχει λεπτομερειακές διαφορές, όσον αφορά στην κατάταξη των τεχνικών εταιρειών, ενώ δεν ακολουθεί την ίδια λογική, όσον αφορά στην αξιολόγηση. Αντιθέτως παραπέμπει στις γνωστές εξουσιοδοτήσεις μέσω προεδρικών διαταγμάτων. Είναι και αυτή μία πρωτοτυπία αυτού του νομοσχεδίου...
ΠΡΟΕΔΡΕΥΩΝ (Παναγιώτης Σγουρίδης): Κύριε Λέγκα, σας παρακαλώ.
ΝΙΚΟΛΑΟΣ ΛΕΓΚΑΣ: Τελειώνω, κύριε Πρόεδρε.
...η οποία προστιθέμενη και στα υπόλοιπα σημεία στα οποία έχουμε αναφερθεί δεν μας επιτρέπει την ψήφιση αυτού του νομοσχεδίου.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
Θα ήθελα να κάνω ορισμένες παρατηρήσεις επί των συγκεκριμένων άρθρων του σχεδίου νόμου, που συζητάμε για να τεκμηριώσω γιατί θα καταψηφίσω τα άρθρα αυτά.
Πρώτον, ορίζεται στο άρθρο 4 του σχεδίου νόμου ότι κριτήριο για την εγγραφή, κατάταξη και αναθεώρηση των εργοληπτικών επιχειρήσεων στο ΜΕΕΠ αποτελεί μεταξύ άλλων και ο κύκλος εργασιών της επιχείρησης από την εκτέλεση δημοσίων και ιδιωτικών έργων στην Ελλάδα και το εξωτερικό κατά την τελευταία τριετία πριν την υποβολή της αίτησης. Το ερώτημα είναι γιατί τίθεται η τριετία και όχι η πενταετία ή ενδεχομένως και ακόμη μεγαλύτερος χρόνος ο οποίος θα λαμβάνεται υπόψη για τον κύκλο εργασιών των τεχνικών επιχειρήσεων. Θα είναι σε πολύ μειονεκτική θέση οι υπεργολάβοι με την εφαρμογή της τριετίας αυτής.
Επίσης θα πρέπει να λάβουμε υπόψη ότι λόγω του μαθηματικού τύπου, ο οποίος ισχύει στις δημοπρατήσεις των έργων, πολλές εταιρείες δεν εμφανίζουν αντίστοιχο των δυνατοτήτων τους κύκλο εργασιών, αλλά μικρότερο. Και αυτό ασφαλώς θα έχει επιπτώσεις στις εταιρείες και κατ' επέκταση στην αγορά. Θα ωφεληθούν, δηλαδή, με αυτόν τον τρόπο πολλές ευκαιριακές εταιρείες εις βάρος των σοβαρών και υγιών.
Δεύτερον, επιχειρείται η επανάκριση των υφιστάμενων εργοληπτικών επιχειρήσεων, οι οποίες ακόμα και αν έχουν τα αναλογούντα στοιχεία για την τάξη τους, από μόνες τους υποβιβάζονται κατά δύο τάξεις παρ' όλο που μόλις πρόσφατα κρίθηκαν με το νόμο, ο οποίος είναι σε ισχύ, στην τάξη που έχουν καταταγεί. Οι επιχειρήσεις αυτές, λοιπόν, είτε θα υποβιβαστούν είτε θα εξαναγκαστούν σε μία βίαιη συγχώνευση. Πέραν του γεγονότος ότι αυτό είναι εξαιρετικά άδικο για τις επιχειρήσεις αυτές, πολλές εκ των οποίων είναι υγιείς, τίθεται ένα σοβαρό πρόβλημα, το οποίο θα δημιουργηθεί στο άμεσο μέλλον και το οποίο έχει να κάνει με τα σχήματα ακριβώς, που θα δημιουργηθούν. Αυτό θα έχει σημαντικότατες επιπτώσεις στα έργα, τα οποία τα νέα αυτά σχήματα θα έχουν ήδη αναλάβει.
Τρίτον, για την κατάταξη των εργοληπτικών επιχειρήσεων στις επτά τάξεις του ΜΕΕΠ απαιτείται -σύμφωνα πάντα με το άρθρο 4- βασική και συμπληρωματική στελέχωσή τους με πληθώρα τεχνικών, οι οποίοι είναι εγγεγραμμένοι στο ΜΕΚ, στο Μητρώο Εμπειρίας Κατασκευαστών. Ο ελάχιστος απαιτούμενος αριθμός αυτών των τεχνικών, κρίνω ότι είναι εξαιρετικά μεγάλος και φοβάμαι ότι τελικά θα οδηγηθούμε σ' ένα εμπόριο πτυχίων.
Τέλος, κύριε Πρόεδρε, επειδή μιλάμε για τεχνικές εταιρείες, για συγχωνεύσεις, δημόσια έργα, Γ΄ Κοινοτικό Πλαίσιο και Ολυμπιάδα, ας μου επιτραπεί μία πολύ μικρή αναφορά και στις κατασκευές αυτές καθ' εαυτές και συγκεκριμένα στην αισθητική των κατασκευών του Δημοσίου. Υπενθυμίζω ότι αμέσως μετά τον πόλεμο το φτωχό τότε και ρημαγμένο ελληνικό κράτος, είχε την τόλμη να καλέσει τον Saarinen τον μεγάλο αυτόν Αμερικανοφιλανδό αρχιτέκτονα, για να σχεδιάσει το αεροδρόμιο του Ελληνικού. Ήταν μία πράξη ευαισθησίας ασφαλώς, αλλά και ενδεικτική του οράματος των πολιτικών της εποχής.
ΒΑΣΙΛΗΣ ΚΕΔΙΚΟΓΛΟΥ: Το ανατολικό αεροδρόμιο.
ΣΤΑΥΡΟΣ ΚΑΛΟΓΙΑΝΝΗΣ: Σήμερα ο καθένας από μας μπορεί να έχει την άποψή του για το Αεροδρόμιο "Ελευθέριος Βενιζέλος", για την αναγκαιότητα και το ρόλο που παίζει. Όμως είμαι απολύτως βέβαιος ότι όλοι είμαστε σύμφωνοι ότι το νέο αεροδρόμιο όσον αφορά την αισθητική του δεν μας κάνει υπερήφανους. Το αντίθετο θα έλεγα.
To YΠΕΧΩΔΕ ασφαλώς φέρει πολύ μεγάλη ευθύνη σ' αυτόν τον τομέα, διότι έχει καταργήσει εντελώς τους αρχιτεκτονικούς διαγωνισμούς. Όσοι είδαμε, κύριε Πρόεδρε, την έκθεση του Calatrava, η οποία μέχρι πριν λίγες μέρες εκτίθετο στην Εθνική Πινακοθήκη και θαυμάσαμε τα έργα του ιδιοφυούς αυτού αρχιτέκτονα μηχανικού και ζωγράφου, νομίζω ότι νιώσαμε την αισθητική φτώχεια των κτιρίων του Δημοσίου. 
Το ότι τώρα τελευταία, μόλις προ μηνός ή διμήνου και εξαιρετικά βεβιασμένα, θα έλεγα, ο "Αθήνα 2004" ανέθεσε το στάδιο της Καλογρέζας στον Calatrava, θα έλεγα ότι μόνο ενοχές δείχνει. Εύχομαι και ελπίζω, κύριε Πρόεδρε, να μην μείνουμε μόνο στα έργα, αλλά να σταθούμε και στο Μέτρο και την Αισθητική των κατασκευών του Δημοσίου. 
Σας ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Ζήτησε το λόγο ο κύριος Υπουργός. 
Ορίστε, κύριε Υπουργέ, έχετε το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, έχουμε ορισμένες αναδιατυπώσεις στο άρθρο 4 και θα παρακαλέσω να μην τις διαβάσω, θα τις καταθέσω για να τις δουν και οι συνάδελφοι. 
Στο άρθρο 4, στην παράγραφο 15, η οποία είναι μία εξουσιοδοτική διάταξη, έχουμε μία καλύτερη διατύπωση, που ρυθμίζει την κατάταξη σε εξειδικευμένες εργασίες επιχειρήσεων στο ΜΕΕΠ. 
Προσθέτουμε νέο εδάφιο στην παράγραφο 18 του άρθρου 4...
ΣΑΒΒΑΣ ΤΣΙΤΟΥΡΙΔΗΣ: Μοιράστηκαν; 
ΠΡΟΕΔΡΕΥΩΝ (Παναγιώτης Σγουρίδης): Όχι. Ανακοινώνονται, θα κατατεθούν στα Πρακτικά και θα μοιραστούν.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα σας δώσω τους τίτλους.
Στην παράγραφο 18 του άρθρου 4 προσθέτουμε εδάφιο με το οποίο ρυθμίζουμε την περίπτωση της απόσχισης-εισφοράς του κατασκευαστικού κλάδου μεταξύ εργοληπτικών επιχειρήσεων ΜΕΕΠ. Εφόσον από τις γενικότερες διατάξεις της νομοθεσίας μας αυτή η εισφορά επιτρέπεται, τότε λογίζεται ότι στα στοιχεία τα οποία μεταβιβάζονται, είναι και το πτυχίο. Το κάνουμε για να έχουμε τη νομοτεχνική αρτιότητα του άρθρου 4 και να μην έχουμε προβλήματα παρανοήσεων. Άλλωστε εναρμονιζόμαστε και με μια άλλη γνωμοδότηση του Νομικού Συμβουλίου του Κράτους. 
Στην παράγραφο 29 του άρθρου 4 για τις κοινοπραξίες, το μόνο το οποίο ουσιαστικά ρυθμίζουμε με την αναδιατύπωση, έχει να κάνει με την αναγνώριση των κοινοπραξιών, που έχουν συσταθεί πριν από την έναρξη ισχύος του παρόντος νόμου, σύμφωνα με την παράγραφο 6 του άρθρου 14, 18 και ανταποκρινόμαστε σε ένα αίτημα το οποίο έθεσε και η ΠΕΔΜΕΔΕ σε μία συνάντηση που είχα χθες στο γραφείο μου, για να μην υπάρχουν προβλήματα σε σχέση με τις οικονομικές απαιτήσεις, τις οποίες έχουν τα μέλη των κοινοπραξιών μεταξύ τους. 
Στο άρθρο 39, στην παράγραφο 4 ρυθμίζουμε την περίπτωση των δεικτών βιωσιμότητας για επιχειρήσεις, οι οποίες κατατάσσονται αυτοτελώς σε χαμηλότερες τάξεις. Είχαμε κάνει μία τροποποίηση που λέγαμε ότι θα πρέπει να προσαρμόσουν τα οικονομικά τους στοιχεία, ώστε να εναρμονίζονται με τους δείκτες βιωσιμότητας μέχρι 31.12.2003. Η 31.12.2003 γίνεται "μέχρι την επόμενη τακτική αναθεώρηση".
Στο άρθρο 4, παράγραφος 45 για το ανεκτέλεστο, στην υπάρχουσα διάταξη προσθέτουμε μία προσθήκη. Είχαμε ορίσει στις τροποποιήσεις το τετραπλάσιο του μεγέθους του κύκλου εργασιών για την έβδομη τάξη και για την έκτη τάξη είναι το τριπλάσιο του ανωτάτου ορίου της τάξης.
Τώρα για τις εργοληπτικές επιχειρήσεις της έβδομης τάξης, τροποποιούμε ορίζοντας ότι το ανεκτέλεστο δεν μπορεί να είναι μεγαλύτερο από το τετραπλάσιο του μεγέθους "κύκλος εργασιών" όπως αυτό ορίζεται στην παράγραφο 33 περίπτωση ε΄του άρθρου και χρησιμοποιείται σαν παρανομαστής του κλάσματος α1 του Τμήματος Α του Τύπου Κατάταξης ή από το τετραπλάσιο του μέσου όρου του μεγέθους "κύκλος εργασιών", όπως αυτό ορίζεται στην παράγραφο 29 περίπτωση α΄ του άρθρου αυτού, εφόσον αυτό είναι μεγαλύτερο. Για την εξεύρεση του μέσου όρου ο κύκλος εργασιών όπως ορίζεται στην παράγραφο 29 του άρθρου αυτού, διαιρείται δια του τρία. Κάθε χρόνο οι εταιρείες υποβάλλουν στην υπηρεσία ΜΕΕΠ τα στοιχεία του κύκλου εργασιών του τελευταίου χρόνου προκειμένου να επικαιροποιείται ο κύκλος εργασιών της τελευταίας κάθε φορά τριετίας και να προκύπτει ο μέσος όρος αυτής σύμφωνα με τα ανωτέρω, ώστε να διαμορφώνεται κάθε χρόνο και το όριο του ανεκτελέστου. Δηλαδή απλά για ορισμένες εταιρείες εφόσον τα οικονομικά τους στοιχεία και η δυναμική τους αυτά τα χρόνια δείχνουν ότι έχουν τη δυνατότητα να ανταποκριθούν σε έργα, τους δίνουμε τη δυνατότητα να αντιστοιχίσουν το ανεκτέλεστό τους με τον πραγματικό κύκλο εργασιών, που είχαν την προηγούμενη τριετία. Δηλαδή μπορεί να πάει και σε μεγαλύτερο μέγεθος. Και για εταιρείες, οι οποίες έχουν μικρότερο κύκλο εργασιών τους δίνουμε τη δυνατότητα να μείνουν στο όριο το οποίο είχαμε βάλει με την τροποποίηση, δηλαδή το τετραπλάσιο του αναλογούντος μεγέθους. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Έναν αριθμό πείτε μας.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα σας τους πω. 
ΠΡΟΕΔΡΕΥΩΝ (Παναγιώτης Σγουρίδης): Δεν είναι θέμα νούμερου, είναι θέμα υπολογισμού.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Η διάταξη δεν έχει μεγάλη αλλαγή. Η αλλαγή είναι από το "ή" που θα δείτε στην προσθήκη και κάτω. Και βεβαίως εξακολουθεί να είναι όλος ο δημόσιος τομέας.
Στο άρθρο 4 στο τέλος της παραγράφου 45 για το μεταβατικό διάστημα για το ανεκτέλεστο ρυθμίζουμε τον προσδιορισμό του ανεκτελέστου για τις επιχειρήσεις και μόνο γι' αυτές -αυτή είναι καινούρια διάταξη- για τις οποίες θα υποβάλουν έναρξη δήλωσης συγχώνευσης και είναι μια τεχνητή παράγραφος για τα ασφαλτικά, προκειμένου να αντιμετωπίσουμε το θέμα, το οποίο δημιουργήθηκε με τις αναπροσαρμογές των καυσίμων.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να κατατεθούν στα Πρακτικά και να μοιραστούν στους συναδέλφους.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα κατατεθούν, κύριε Πρόεδρε, και θα τοποθετηθώ αναλυτικά μετά τους συναδέλφους. 
(Στο σημείο αυτό ο Υφυπουργός κ. Αθανάσιος Αλευράς καταθέτει για τα Πρακτικά τις προαναφερθείσες τροποποιήσεις οι οποίες έχουν ως εξής:
"Στο Άρθρο 4, στην παράγραφο 15, το δεύτερο εδάφιο αναδιατυπώνεται ως εξής:
Με την ίδια απόφαση μπορεί να ορίζονται τα θέματα εγγραφής στο ΜΕΕΠ επιχειρήσεων για εξειδικευμένες εργασίες και υποκατηγορίες ορισμένων έργων, η κατάταξη αυτών στις νέες τάξεις του ΜΕΕΠ, καθώς και τα όρια του προϋπολογισμού έργων που αυτές μπορούν να αναλαμβάνουν. Με όμοια απόφαση μπορεί να ορίζονται τα θέματα τήρησης από τις νομαρχιακές αυτοδιοικήσεις μητρώων εργοληπτικών επιχειρήσεων, των πτυχιούχων εργοδηγών, των κατόχων σχετικών αδειών και των εμπειροτεχνών, τα όρια προϋπολογισμών δημοσίων έργων που επιτρέπεται να αναλαμβάνουν οι επιχειρήσεις αυτές, ο τρόπος αξιολόγησης των επιχειρήσεων αυτών και της κατάταξης τους στα ανωτέρω νομαρχιακά μητρώα, καθώς και οι περιπτώσεις μικρών έργων, την κατασκευή των οποίων μπορούν να αναλάβουν επιχειρήσεις που δεν είναι εγγεγραμμένες στο ΜΕΕΠ.
Στο αρχικό σχέδιο νόμου τα αναδιατυπούμενα εδάφια είχαν ως εξής:
Με όμοια απόφαση μπορεί να ορίζονται τα θέματα εγγραφής στο ΜΕΕΠ και εξειδικευμένων επιχειρήσεων υποκατηγοριών ορισμένων έργων ή εργασιών, τα θέματα τήρησης από τις νομαρχιακές αυτοδιοικήσεις μητρώων εργοληπτικών επιχειρήσεων των πτυχιούχων εργοδηγών, των κατόχων σχετικών αδειών και των εμπειροτεχνών, τα όρια προϋπολογισμών δημοσίων έργων που επιτρέπεται να αναλαμβάνουν οι επιχειρήσεις αυτές, ο τρόπος αξιολόγησης των επιχειρήσεων αυτών και της κατάταξης τους στο ανωτέρω νομαρχιακά μητρώα, καθώς και οι περιπτώσεις μικρών έργων, την κατασκευή των οποίων μπορούν να αναλάβουν επιχειρήσεις που δεν είναι εγγεγραμμένες στο ΜΕΕΠ.
Στο Άρθρο 4, στην παράγραφο 29, στην υποπερίπτωση εε, το πρώτο εδάφιο αυτής αναδιατυπώνεται ως εξής:
εε. Ο κύκλος εργασιών της εργοληπτικής επιχείρησης για δημόσιο και ιδιωτικό έργο από συμμετοχή σε κοινοπραξία, στην οποία ανατέθηκε η κατασκευή του, ή που συστήθηκε μεταξύ του αναδόχου και άλλων εργοληπτικών επιχειρήσεων εγγεγραμμένων στο ΜΕΕΠ, λαμβάνεται υπόψη μόνο εφόσον έχουν καταθέσει στη Διευθύνουσα Υπηρεσία επικυρωμένο αντίγραφο από την αρμόδια ΔΟΥ του εγγράφου σύστασης τους ή το καταθέσουν μέσα σε προθεσμία δύο μηνών από τη δημοσίευση του παρόντος νόμου, έχουν εκδοθεί αντίστοιχα τιμολόγια για τις εργασίες των ανωτέρω έργων και έχουν συμπεριληφθεί στις δηλώσεις φορολογίας εισοδήματος της κοινοπραξίας. Ειδικά οι κοινοπραξίες μεταξύ του αναδόχου και άλλων εργοληπτικών επιχειρήσεων του ΜΕΕΠ, που έχουν συσταθεί πριν από την έναρξη της ισχύος του παρόντος νόμου, δεν εμπίπτουν στην απαγόρευση του πρώτου εδαφίου, της παραγράφου 6, του άρθρου του ν. 1418/84, υπό τις ανωτέρω προϋποθέσεις.
Στο αρχικό σχέδιο νόμου τα αναδιατυπούμενο εδάφιο είχε ως εξής:
εε. Ο κύκλος εργασιών της εργοληπτικής επιχείρησης για δημόσιο και ιδιωτικό έργο από συμμετοχή σε κοινοπραξία, στην οποία ανατέθηκε η κατασκευή του, ή που συστήθηκε μεταξύ του αναδόχου και άλλων, λαμβάνεται υπόψη μόνο εάν προκύπτει από τα προσκομιζόμενα πιστοποιητικά του κυρίου το έργο ή του φορέα κατασκευής, έχουν εκδοθεί αντίστοιχα τιμολόγια για τις εργασίες αυτές και έχουν συμπεριληφθεί στις δηλώσεις φορολογίας εισοδήματος της κοινοπραξίας. 
2. Το άρθρο 4 παράγραφος 45 αναδιατυπώνεται ως εξής:
Κάθε εργοληπτική επιχείρηση ΜΕΕΠ προκειμένου να αναλάβει την εκτέλεση μέρους ή του συνόλου δημοσίου έργου, ως ανάδοχος ή ως μέλος αναδόχου κοινοπραξίας, ή ως μέλος κατασκευαστικής κοινοπραξίας ή ως αναγνωρισμένος υπεργολάβος σύμφωνα με την παράγραφο 8 του άρθρου 1 του νόμου αυτού, πρέπει να μην έχει μέσα σε ολόκληρη τη χώρα, πριν η συμμετοχή της σε διαγωνισμό, ανεκτέλεστο μέρος εργολαβιών δημόσιων έργων του δημοσίου τομέα, ανώτερο από τα πιο κάτω όρια:
. για τις εργοληπτικές επιχειρήσεις μέχρι και την 6η τάξη, από το τριπλάσιο του ανωτάτου ορίου της τάξης τους,
. για τις εργοληπτικές επιχειρήσεις της 7ης τάξης, από το τετραπλάσιο του μεγέθους "κύκλος εργασιών" όπως αυτό ορίζεται στην παράγραφο 33 του άρθρου αυτού και χρησιμοποιείται σαν παρανομαστής του κλάσματος α1 του Τμήματος Α του Τύπου Κατάταξης ή από το τετραπλάσιο του μέσου όρου του μεγέθους "κύκλος εργασιών", όπως αυτό ορίζεται στην παράγραφο 29 περίπτωση α΄ του άρθρου αυτού, εφόσον αυτό είναι μεγαλύτερο. Για την εξεύρεση του μέσου όρου ο κύκλος εργασιών όπως ορίζεται στην παράγραφο 29 του άρθρου αυτού, διαιρείται δια του τρία (3). Κάθε χρόνο οι εταιρείες υποβάλουν στην υπηρεσία ΜΕΕΠ τα στοιχεία του κύκλου εργασιών του τελευταίου χρόνου προκειμένου να επικαιροποιείται ο κύκλος εργασιών της τελευταίας κάθε φορά τριετίας και να προκύπτει ο μέσος όρος αυτής σύμφωνα με τα ανωτέρω, ώστε να διαμορφώνεται κάθε χρόνο και το όριο ανεκτελέστου.
Ως έργα του ευρύτερου δημόσιου τομέα για την εφαρμογή του ανωτέρω εδαφίου νοούνται τα έργα που ανατίθενται από τους φορείς που αναφέρονται στην παράγραφο 1 του άρθρου 14 του ν. 2190/1994 (ΦΕΚ 28Α), ανεξαρτήτως αν οι φορείς αυτοί εξαιρέθηκαν του πεδίου εφαρμογής της διάταξης αυτής.
Στο όριο του ανεκτέλεστου υπόλοιπου εργασιών δεν υπολογίζονται τα έργα που κατασκευάζονται με μερική ή και ολική αυτοχρηματοδότηση.
Στο Άρθρο 4, στο τέλος της παραγράφου 45 προστίθεται εδάφιο ως εξής:
Από την έναρξη ισχύος του νόμου αυτού μέχρι την κατάταξη των εργοληπτικών επιχειρήσεων των τάξεων Ε΄, ΣΤ΄ Ζ, και Η΄ της παλαιάς διαβάθμισης του ΜΕΕΠ στις τάξεις της νέας διαβάθμισης, το ανεκτέλεστο όριο για τη συμμετοχή των επιχειρήσεων αυτών σε δημοπρασίες δημοσίων έργων, δεν πρέπει να υπερβαίνει (το συνολικό κύκλο εργασιών των χρήσεων 1998 1999, 2000 κάθε εργοληπτικής επιχείρησης ή) το τριπλάσιο του ανωτάτου ορίου συμμετοχής κάθε εργοληπτικής επιχείρησης των άνω τάξεων σε δημοπρασίες δημοσίων έργων, με βάση την καθαρή τους θέση ή εφόσον υποβάλουν δήλωση έναρξης διαδικασίας συγχώνευσης το ύψος του συνολικού κύκλου εργασιών που είχαν για τις χρήσεις 1998, 1999, 2000.
Στο Άρθρο 4, προστίθεται παράγραφος 47 ως εξής:
Στις περιπτώσεις κατά τις οποίες για ορισμένες συμβατικές τιμές ασφαλτικών εργασιών δεν αντιστοιχούν εγκεκριμένες αναλύσεις (ΑΤΕΟ) για την εφαρμογή του τρόπου υπολογισμού των τιμών Εοx και Εοa, θα συντάσσονται αναλύσεις τιμών δια συγκρίσεως με τις υπάρχουσες εγκεκριμένες αναλύσεις (διά προσθαφαιρέσεως των επί πλέον και των επί έλλατον στοιχείων). Οι ανωτέρω συντασσόμενες αναλύσεις θα αποτελούν, στις περιπτώσεις αυτής τη βάση του υπολογισμού των Eox και Eoa. Στις ανωτέρω περιπτώσεις, ως συντελεστές αναθεώρησης θα λαμβάνονται οι αντίστοιχοι των άρθρων που προβλέπει η σύμβαση, αλλά χωρίς την άσφαλτο.
ΑΝΑΔΙΑΤΥΠΩΣΗ
1. Στην παράγραφο 18 του άρθρου 4 προστίθεται εδάφιο, ως ακολούθως:
Οι διατάξεις του άρθρου αυτού εφαρμόζονται και επί αποσχίσεως- εισφοράς κατασκευαστικού κλάδου μεταξύ εργοληπτικών επιχειρήσεων ΜΕΕΠ. Στην περίπτωση αυτή ο αποσχιζόμενος -εισφερόμενος κλάδος λογίζεται για τους σκοπούς του άρθρου αυτού, ως αυτοτελής εργοληπτική επιχείρηση ΜΕΕΠ και στα μεταβιβαζόμενα περιουσιακά στοιχεία περιλαμβάνεται και το εργοληπτικό πτυχίο της επιχείρησης από την οποία προέρχεται ο κλάδος που αποσχίσθηκε και εισφέρθηκε στη νέα εταιρεία.
XV. Στο Άρθρο 4, στην παράγραφο 39 στο τέλος του πέμπτου εδαφίου προστίθεται το εξής:
......εκτός των δεικτών βιωσιμότητας. Οι κατατασσόμενες επιχειρήσεις αυτής της παραγράφου υποχρεούνται μέχρι την επόμενη τακτική αναθεώρηση να υποβάλουν στην υπηρεσία τήρησης του ΜΕΕΠ όλα τα στοιχεία που θα ζητηθούν και θα αποδεικνύουν την πλήρωση των δεικτών βιωσιμότητας, όπως προσδιορίζονται στο νόμο αυτό, άλλως υποβιβάζονται κατά μια τάξη.").
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ το λόγο επί της διαδικασίας.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ελπίζω ότι ο κύριος Υπουργός αυτά που ανέγνωσε θα μας τα μοιράσει το συντομότερο δυνατό. Δεν είναι δυνατόν να μιλάμε ...
ΠΡΟΕΔΡΕΥΩΝ (Παναγιώτης Σγουρίδης): Το Προεδρείο αυτό είπε, κύριε Παυλόπουλε. Είπε να κατατεθούν στα Πρακτικά και να μοιραστούν.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το ερώτημά μου είναι το εξής. Πώς είναι δυνατόν όταν έχουν μιλήσει οι εισηγητές, όταν έχουν μιλήσει τρεις Βουλευτές και μένουν οι υπόλοιποι που δεν ξέρουν επί ποίου πράγματος θα μιλήσουν, ο κύριος Υπουργός να μας φέρνει τροπολογίες. Δηλαδή πότε θα τις μελετήσουμε για να δούμε σε τι θα απαντάμε; Πότε; Στις δευτερολογίες μας; Είναι τρόπος νομοθεσίας αυτός; 
Πότε συνέβησαν αυτά τα πράγματα στη Βουλή; Παρακαλώ πάρα πολύ, λοιπόν, τον κύριο Υπουργό να τις μοιράσει τώρα. Δεύτερον, στις δευτερολογίες μας να μας δοθεί ο χρόνος σαν να ήταν πρωτολογίες. Γιατί εδώ μιλάμε για εννέα σημεία αλλαγών στο σημαντικότερο άρθρο του νομοσχεδίου.
Να μοιραστούν τώρα. Και εγώ επιφυλάσσομαι οι εισηγητές από την πλευρά μας, αλλά και οι Βουλευτές της Νέας Δημοκρατίας να έχουν τον κατάλληλο χρόνο να μιλήσουν και όχι δυόμισι λεπτά, δεδομένου ότι ξαναμιλάμε από την αρχή για το άρθρο 4 και για το άρθρο 7 φυσικά. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ δεν θα αδικήσω τον συνάδελφο κ. Παυλόπουλο υπό την έννοια της κοινοβουλευτικής διαδικασίας και της ενημέρωσης των συναδέλφων. Όμως θέλω να τονίσω ότι όλες οι αναδιατυπώσεις τις οποίες λέει ότι είναι εννέα, στην ουσία δεν έχουν μεγάλες αλλαγές. Πλην της διατάξεως για το ανεκτέλεστο, που είναι μια προσθήκη νομίζω ότι είναι πολύ ευχερής η διαπίστωση των μικρών αλλαγών, οι οποίες έχουν συμβεί. Αυτές μπορείτε να τις δείτε και βεβαίως εάν οι συνάδελφοι έχουν παρατηρήσεις, εγώ ευχαρίστως και στη διαδικασία της συζήτησης...
ΠΡΟΚΟΠΗΣ ΠΑΥΛΟΠΟΥΛΟΣ: Να μας μοιραστούν τώρα.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Τις έχω δώσει. Και στη διαδικασία της συζήτησης είμαι στη διάθεσή σας...
ΠΡΟΚΟΠΗΣ ΠΑΥΛΟΠΟΥΛΟΣ: ...(Δεν ακούστηκε).
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων):Κύριε συνάδελφε, μισό λεπτό. Όπως θα δείτε, έχω ορισμένες τροποποιήσεις και χειρόγραφα, γιατί έπρεπε ορισμένα πράγματα να είναι σωστά.
Είχαμε τη δυνατότητα, λοιπόν, επειδή αυτό μπορεί να φαίνεται σαν έκταση μεγάλο, αλλά στην πραγματικότητα δεν είναι μεγάλο, γιατί είναι απλώς αναδιατύπωση και έχουμε προσθέσει ή κάποια πρόταση ή έχουμε εξειδικεύσει κάποια καλύτερη πρόταση.
Δεν υπάρχει ουσιαστικά μεγάλη αλλαγή. Σας παρακαλώ δείτε τώρα το κείμενο και φαντάζομαι ότι θα έχετε την ευχέρεια να πείτε και να κάνετε τις προτάσεις ή τις τροποποιήσεις, τις οποίες θέλετε.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Παναγιώτης Σγουρίδης): Κύριε Τσιτουρίδη, γιατί θέλετε το λόγο; Επί ποίου θέματος; 
ΣΑΒΒΑΣ ΤΣΙΤΟΥΡΙΔΗΣ: Θέλω το λόγο επί της διαδικασίας.
ΠΡΟΕΔΡΕΥΩΝ (Παναγιώτης Σγουρίδης): Για τη διαδικασία μίλησε ο κ. Προκόπης Παυλόπουλος, ο Kοινοβουλευτικός Eκπρόσωπος. Δεν έχετε το δικαίωμα να πάρετε το λόγο.
ΣΑΒΒΑΣ ΤΣΙΤΟΥΡΙΔΗΣ: Μια στιγμή, υπάρχει νέο ζήτημα.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει ζήτημα, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Αφήστε με πρώτα να το πω. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, δεν υπάρχει ζήτημα.
ΣΑΒΒΑΣ ΤΣΙΤΟΥΡΙΔΗΣ: Μα, πώς το ξέρετε εάν δεν το πω;
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει ζήτημα. Το ζήτημα το έθεσε ο κ. Προκόπης Παυλόπουλος. Δεν έχετε δικαίωμα να πάρετε επί της διαδικασίας το λόγο εκ του Κανονισμού.
ΣΑΒΒΑΣ ΤΣΙΤΟΥΡΙΔΗΣ: Ωραία! Σας ζητώ το λόγο, λοιπόν, επί της διαδικασίας και κρίνετε εάν υπάρχει ζήτημα ή δεν υπάρχει, αφού σας το αναφέρω.
ΠΡΟΕΔΡΕΥΩΝ (Παναγιώτης Σγουρίδης): Μα, για να πάρετε επί της διαδικασίας το λόγο, χρειάζεται να το υποβάλετε νομοτύπως, σύμφωνα με τον Κανονισμό.
ΣΑΒΒΑΣ ΤΣΙΤΟΥΡΙΔΗΣ : Επί του Κανονισμού μπορώ να θέσω ένα θέμα; 
ΠΡΟΕΔΡΕΥΩΝ (Παναγιώτης Σγουρίδης): Υποβάλλετε την αίτησή σας.
ΣΑΒΒΑΣ ΤΣΙΤΟΥΡΙΔΗΣ : Μάλιστα. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ : Κύριε Πρόεδρε, στη συνέχεια της σημερινής συζήτησης και εν όψει της ολοκλήρωσης του νομοσχεδίου, επαναλαμβάνω ότι το βασικό πνεύμα του νομοσχεδίου για τον εκσυγχρονισμό του κατασκευαστικού τομέα, του τόσο συμβάλλοντος στη ροή και ανάπτυξη της οικονομίας, του με υψηλούς δείκτες συμμετοχής του στην απασχόληση, με την ανάγκη της προώθησής του, ώστε μέσα στο ανταγωνιστικό πλαίσιο να μπορεί να επιτελέσει οικονομικότερα, με ταχύτερους ρυθμούς και με υψηλότερη ποιότητα την αποστολή του και το έργο του, έρχονται τα άρθρα 4 και 7 να υφάνουν πλέον τις προϋποθέσεις, που πραγματώνεται ο επιδιωκόμενος εκσυγχρονισμός.
Θα ήθελα, πριν να αναπτύξω τα δύο άρθρα, να παρακαλέσω, κύριε Υπουργέ, οι υποβληθείσες προτάσεις και επισημάνσεις να τύχουν ανάλογης εκτίμησης και αξιολόγησης, ώστε μέσα από μια συναινετική διαδικασία να πραγματοποιηθεί αυτός ο συλλογικά επιδιωκόμενος σκοπός και να καταστήσουμε τον κατασκευαστικό τομέα περισσότερο ικανό στο σύγχρονο επιχειρησιακό περιβάλλον.
Το άρθρο 4 αναφέρεται στο Μητρώο των Εργοληπτικών Επιχειρήσεων και στην επανάκρισή τους για την εγγραφή τους. Όλα αυτά πρέπει να γίνουν με σχετικές αιτήσεις των επιχειρήσεων, που προσδοκούν να καταταγούν σε μια συγκεκριμένη τάξη. Η εγγραφή πραγματοποιείται με βάση τη συνολική εικόνα της αιτούσης επιχειρήσεως, όπως προσδιορίζεται από τα στοιχεία, που αναφέρονται αναλυτικά στην παράγραφο 2 του άρθρου 7 . 
Η συνολική εικόνα εξειδικεύεται με τις απαριθμούμενες προϋποθέσεις και προσδιορίζει το ύψος της εικόνας αυτής για την αντίστοιχη κατάταξη στο ΜΕΕΠ. Μεταξύ των αναφερομένων στοιχείων είναι και η στελέχωση, ως θετική προϋπόθεση, της επιχείρησης. Καθορίζεται στην παράγραφο 3 ότι αυτή η στελέχωση πρέπει να αποδεικνύεται και να είναι ενεργός.
Στη συνέχεια καθορίζεται και η ελάχιστη στελέχωση ως προϋπόθεση που πρέπει να αποδεικνύεται με βάση μια βεβαίωση της ασφάλισης του αντίστοιχου φορέα.
Στις υπόλοιπες παραγράφους καθορίζονται όλες οι προϋποθέσεις που χρειάζεται μια επιχείρηση για να καταταγεί, να εγγραφεί και να διατηρήσει στον αντίστοιχο προβλεπόμενο χρόνο όλες τις συμπληρωματικές προϋποθέσεις, που πρέπει να υπάρχουν στην τριετία ή στην εξαετία που καθορίζεται για ειδικές κατηγορίες. Για εκείνες δηλαδή που προέρχονται από συγχώνευση ισχύει η αναθεώρηση για μια εξαετία.
Για τις λοιπές που είναι υποχρεωμένες να υποβάλουν τις σχετικές αιτήσεις μέχρι 31 Δεκεμβρίου του 2001, η καταχώριση θα ισχύσει για μία τριετία. Πιστεύω ότι με όλες τις καθοριζόμενες διαδικασίες και προϋποθέσεις, εξασφαλίζεται αυτό που αποτελεί μία από τις βασικές αρχές του νομοσχεδίου, που συζητήσαμε επί της αρχής και γι' αυτό πρέπει να είναι δίκαιη και αντικειμενική η κατάταξη στις επτά κατηγορίες και στις προβλεπόμενες Α1 και Α2 για τις μικρές επιχειρήσεις.
Στο άρθρο 7 καθορίζονται φορολογικά και αναπτυξιακά κίνητρα για να προωθήσουμε αυτόν τον εκσυγχρονισμό του κατασκευαστικού τομέα. 
Κύριε Πρόεδρε, τελειώνω λέγοντας ότι αυτά χωρίζονται χονδρικά σε δύο κατηγορίες, είναι επιχορηγήσεις ενισχυτικές με όλες τις επιφυλάξεις που εξεφράσθηκαν με τρόπο αρμονικότατο και διεισδυτικότατο από τον συνάδελφο κ. Λοβέρδο, που επεσήμανε τα σημεία της Επιστημονικής Επιτροπής και η δεύτερη κατηγορία είναι φορολογικές ενισχύσεις, απαλλαγές, οι οποίες δίνουν κίνητρα δύο κατηγοριών στον προωθούμενο εκσυγχρονισμό των εργοληπτικών επιχειρήσεων, που θα δώσει τη δυνατότητα μιας ανταγωνιστικής εικόνας και διεκδίκησης του κατασκευαστικού τομέα. 
Ψηφίζω και τα δύο άρθρα.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Εθνικής ΄Αμυνας, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων ΄Εργων, Γεωργίας, Εργασίας και Κοινωνικών Ασφαλίσεων, Δικαιοσύνης και Εμπορικής Ναυτιλίας κατέθεσαν σχέδιο νόμου: "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις".
Παραπέμπεται στην αρμόδια Διαρκή Επιτροπή.
Ο¨κ. Τσιτουρίδης έχει ζητήσει το λόγο επί του Κανονισμό με αίτησή του.
ΣΑΒΒΑΣ ΤΣΙΤΟΥΡΙΔΗΣ: Για να βοηθήσω την διεξαγωγή της συζήτησης, και για να μην καθυστερήσω και πάρω το λόγο από τους συναδέλφους, αφού απέμειναν δύο-τρεις, αποσύρω την αίτησή μου και παρακαλώ κατά τη διάρκεια της δευτερολογίας μου να δείξετε μια ανοχή ενός λεπτού, γιατί το θέμα είναι πάρα πολύ σοβαρό. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γείτονας έχει το λόγο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κύριε Προέδρε, τα άρθρα 4 και 7 που συζητούμε, αποτελούν τους δύο βασικούς πυλώνες του νομοσχεδίου. Πιστεύω ότι οι διαρθρωτικές παρεμβάσεις στον κλάδο των κατασκευαστικών επιχειρήσεων είναι εκ των ουκ άνευ και συνδέονται ευθέως με την νέα αναπτυξιακή πορεία της χώρας, που δεν είναι πλέον στην πεπατημένη. Το λέω γιατί υπάρχουν δύο νέα στοιχεία, όπως ο διεθνής ανταγωνισμός, αφού η ανάπτυξη της χώρας μας γίνεται σ' ένα περιβάλλον ανοιχτού ανταγωνισμού και υπάρχει και η "εθνική υπόθεση", επιτρέψτε μου τον όρο, που αφορά την αξιοποίηση του Γ' Κοινοτικού Πλαίσιου Στήριξης. 
Πάντως για το Γ΄ΚΠΣ τα χρονικά περιθώρια είναι ασφυκτικά, οι δεσμεύσεις είναι αυστηρές και οι υποχρεώσεις έχουν ξεκινήσει και δεν πρέπει να χάσουμε καθόλου χρόνο. Εκτιμώ ότι αυτή η μεγάλη προσπάθεια δεν έχει πάρει την πλήρη δυναμική της. Απευθύνομαι μάλιστα και προς την πλευρά της Νέας Δημοκρατίας, που κόπτεται για αυτό. Να πω ότι δεν είναι μόνο θέμα Κυβέρνησης, αλλά Κυβέρνησης και επιχειρήσεων, Δημόσιου τομέα και δυνάμεων αγοράς να προχωρήσουν, σε συνέργεια και συνεργασία παραγωγική, να υπερβούν εαυτούς.
Και εδώ τα πολιτικά κόμματα δεν αρκεί να κάνουν στείρα κριτική, αλλά χρειάζεται να συμβάλλουν. Είναι μια μεγάλη κούρσα η υλοποίηση της Γ. Κ. Π. Σ. και το καμπανάκι σ' αυτήν την κούρσα δεν αρκεί να κτυπήσει στον τελευταίο γύρο, αλλά σε κάθε γύρο πρέπει να κτυπά αν θέλουμε να έχουμε το αποτέλεσμα που επιδιώκουμε. Εγώ κτυπώ το καμπανάκι.
Με το άρθρο 7 δίνονται κίνητρα οικονομικά για συγχωνεύσεις εταιρειών. Συμπληρώνονται υπάρχοντα. Ποιος μπορεί να αρνηθεί ότι με κατάλληλες συγχωνεύσεις και συνεργασίες θα ισχυροποιηθεί ο κλάδος ; 'Ετσι είναι. Θέλουμε ένα μοντέλο επιχειρήσεων κατάλληλου μεγέθους με χρηματοοικονομικές δυνατότητες, υποδομή και σύγχρονο μάνατζμεντ.
Επίσης με το άρθρο 4 προβλέπεται επαναξιολόγηση και κατάταξη των κατασκευαστικών επιχειρήσεων στις τάξεις και κατηγορίες που ορίζονται τώρα και καθορίζονται γι' αυτό οι σχετικές προϋποθέσεις.
Θα κάνω, κύριε Υπουργέ, και θέλω να προσέξετε, τέσσερα σχόλια που εμπεριέχουν και συγκεκριμένες προτάσεις: 
Πρώτο σχόλιο. Ζούμε στην εποχή της γνώσης, της καινοτομίας και δεν θα έπρεπε να έχουμε μόνο κίνητρα ή να μετράμε τον τζίρο, τα ίδια κεφάλαια, τα πάγια, τις υλικές αξίες, αλλά και το κεφάλαιο της γνώσης, της τεχνολογίας, θα έλεγα το άϋλο κεφάλαιο μιας εταιρείας. Εγώ θα θεωρούσα μεγάλη πρωτοβουλία σας αν το κάνατε. Προτείνω να περιληφθεί με συγκεκριμένο συντελεστή τέτοιο κίνητρο για την κατάταξη των εταιρειών. Και επειδή δεν θα μπορείτε να το διατυπώσετε τώρα σας προτείνω να πάρετε μια εξουσιοδότηση γι' αυτό. Έτσι θα δώσουμε ώθηση στην πρωτοβουλία και στην καινοτομία. Έτσι θα δώσουμε ώθηση στη δημιουργία κατασκευαστικών επιχειρήσεων, που μπορεί να έχουν το καινοτόμο software και θα έχουν επομένως και το συγκριτικό πλεονέκτημα στον ανταγωνισμό. Προσέξτε αυτήν την πρότασή μου και την παρατήρησή μου.
Δεύτερο σχόλιο, για την κατάταξη. Η προηγούμενη κρίση και κατάταξη στα ΜΕΕΠ είχε γίνει με το ν. 2229/94, που είχα την τιμή να εισηγηθώ στη Βουλή. 
(Στο σημείο αυτό, κτυπάει το κουδούνι λήξεως του χρόνου ομιλίας του Α' Αντιπροέδρου της Βουλής κ. Κωνσταντίνου Γείτονα)
Κύριε Πρόεδρε, θα χρειαστώ λίγο χρόνο.
ΠΡΟΕΔΡΕΥΩΝ (Παναγιώτης Σγουρίδης): Θα προσπαθήσετε όμως να συντομεύσετε.
ΚΩΝΣΤΑΝΤΙΝΟΣ ΓΕΙΤΟΝΑΣ ( Α΄ Αντιπρόεδρος της Βουλής): Θέλω το χρόνο, που δόθηκε και σε συναδέλφους της Αντιπολίτευσης. Δεν θέλω παραπάνω. Θέλω να κάνω ορισμένες προτάσεις.
ΠΡΟΕΔΡΕΥΩΝ (Παναγιώτης Σγουρίδης): Μη δυσκολεύετε το Προεδρείο σας παρακαλώ. Υπάρχουν εντολές γι' αυτό. 
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Δεν το δυσκολεύω καθόλου, ζητώ την ανοχή.
Η κατάταξη, λοιπόν, έγινε με το ν.2229, έχει την αξία της, αλλά θέλω να πω σε κάποιους ότι δεν είναι κεκτημένο. ΄Εχουν αλλάξει τα δεδομένα γι'αυτό και σωστά προχωρούμε σε νέες ρυθμίσεις. Και πρέπει να πούμε ότι πολλές επιχειρήσεις μετά την πρώτη κατάταξη δεν μπόρεσαν να παρακολουθήσουν τις εξελίξεις, δεν μπόρεσαν να ανταποκριθούν στις υποχρεώσεις τους. ΄Αρα σωστά προχωράμε στην επανάκριση. Μέχρι εδώ, λοιπόν, σωστά.
Η προσπάθειά μας, κύριε Υπουργέ, για τη δημιουργία ισχυρών και υγιών επιχειρήσεων μέσω των συγχωνεύσεων είναι επομένως κλειδί και θεμιτή. 'Όμως, τα εξ ανάγκης "παντρέματα" δεν οδηγούν πάντα σε ευτυχισμένους γάμους. Στόχος μας είναι να ευνοήσουμε επιτυχημένες συνεργασίες υγιών και δυναμικών επιχειρήσεων. Με τους προτεινόμενους όμως συντελεστές, είναι ενδεχόμενο -προσέξτε την παρενέργεια- εταιρείες που δεν έχουν "υπόσταση" να γίνουν καθοριστικοί παράγοντες του κλάδου, να εκμεταλλευτούν δηλαδή την ανάγκη, που έχουν οι εταιρείες που θέλουν συγχώνευση για αύξηση της βαθμολογίας. Και τότε ουσιαστικά υποσκάπτουμε τη βιωσιμότητα των καλών επιχειρήσεων. 
Ένα παράδειγμα για να γίνω κατανοητός. Μια εταιρεία Η΄ τάξης, η οποία μπορεί να έχει όλους τους δείκτες υψηλά, υγιέστατη, με σημαντικά μεγέθη και στον κύκλο εργασιών και στα ίδια κεφάλαια και στα πάγια και οπωσδήποτε μεγαλύτερα μεγέθη από το άθροισμα τριών Η αδύνατων, δεν συγκεντρώνει τη βαθμολογία μόνη της με βάση και το συντελεστή και τύπο κατάταξης για να μπορεί να επανακαταταγεί στη Ζ΄ τάξη ενώ, οι τρεις αδύνατες συμπληρώνουν βαθμολογία. Εδώ κάτι δεν πάει καλά και γι' αυτό ανέφερα το παράδειγμα. ΄Αρα, είμαστε υποχρεωμένοι να δούμε ζητήματα σε σχέση με τους συντελεστές του Τύπου τον κύκλο εργασιών, ιδιαίτερα όσον αφορά τις συμμετοχές, υπεργολαβίες, κοινοπραξίες που έχουν δηλωθεί στην εφορία. Και εγώ δεν κατανοώ γιατί δεν τις λογαριάζετε, αν έχουν δηλωθεί στην εφορία, αφού με τον ίδιο νόμο σήμερα τις αναγνωρίζετε εννοώ εγκεκριμένες υπεργολαβίες και κατασκευαστικές κοινοπραξίες.
Εφόσον λέτε ότι αναγνωρίζετε σήμερα με τη ρύθμιση μία πραγματικότητα, θα έπρεπε να αναγνωρίζετε την πραγματικότητα και ως προς τον κύκλο εργασιών από κοινοπραξίες ή υπεργολαβίες, εφόσον φυσικά έχουν δηλωθεί στην εφορία. Προτείνω, λοιπόν στο άρθρο 4 παράγραφος 29, εδάφιο α΄ στοιχεία δδ και εε να γίνουν σχετικές τροποποιήσεις.
ΠΡΟΕΔΡΕΥΩΝ (Παναγιώτης Σγουρίδης): Κύριε Γείτονα, θα σας παρακαλούσα να έχετε υπόψη και το χρόνο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Μα, κύριε Πρόεδρε, είδα ότι οι συνάδελφοι που μίλησαν προηγούμενα έφθασαν τα οκτώ λεπτά.
ΠΡΟΕΔΡΕΥΩΝ (Παναγιώτης Σγουρίδης): Όλοι μίλησαν πέντε με πεντέμισι λεπτά.
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Όχι, κύριε Πρόεδρε, σας παρακαλώ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γείτονα, ολοκληρώστε.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Υπάρχουν ακόμα θέματα σχετικά με τον τύπο κατάταξης, τα πάγια και τον συντελεστή γ'.
Ένα τρίτο σχόλιο: Μας φέρατε προχθές μία τροπολογία στο άρθρο 4, παράγραφος 1, εδάφιο γ΄. Εκεί παίρνετε μία γενική και ευρεία εξουσιοδότηση. Αναφέρεσθε στους συντελεστές των συγκεκριμένων παραγράφων 30, 33, 34. Επομένως ουσιαστικά δημιουργείτε έτσι μία "ανασφάλεια κατάταξης, εφόσον παίρνετε μία τέτοια ευρεία εξουσιοδότηση, να αλλάξετε τα πάντα. Έτσι φαίνεται να μην υπάρχει σημείο αναφοράς.
Ένα τέταρτο σχόλιο -και με αυτό τελειώνω, κύριε Πρόεδρε. Αφορά την έβδομη τάξη. Εγώ δεν έχω αντίρρηση να δώσουμε στην 2η τάξη παραπάνω δυνατότητες, για να ωθήσουμε προς την δημιουργία επιχειρήσεων μεγάλου μεγέθους. Μήπως όμως οδηγούμαστε σε προνομιακή μεταχείριση στην τάξη αυτή; Φαίνεται να δίνουμε μεγάλη άνεση στην κορυφή της πυραμίδας των εταιρειών και να δημιουργούμε ένα ασφυκτικό συνωστισμό στη βάση. Και η αλλαγή στο ανεκτέλεστο που κάνατε προχθές με την σχετική τροποποίηση ανοίγει περισσότερο την ψαλίδα. Γιατί το "τριπλάσιο" στις μικρότερες τάξεις και το τετραπλάσιο στα μεγαλύτερα μεγέθη ανοίγει την ψαλίδα.
Θέλουμε πιστεύω σώμα επιχειρήσεων που να αντιστοιχούν στις σχεδόν "οριοθετημένες ζώνες" της αγοράς των δημοσίων έργων. Θέλουμε ως βραχίονες ασφαλώς μεγάλες επιχειρήσεις, αλλά ο κορμός στο σώμα των επιχειρήσεων στη χώρα μας, θα πρέπει να αποτελείται από ισχυρές και ευέλικτες μικρομεσαίες επιχειρήσεις.
Ευχαριστώ, κύριε Πρόεδρε, για την ανοχή σας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
Κύριε Υπουργέ, πριν μπω στις τοποθετήσεις επί των άρθρων 4 και 7, θα ήθελα να τοποθετηθώ πάνω στο διαδικαστικό ζήτημα, που αφορά, χωρίς να μπαίνω στην ουσία, τις τροπολογίες που θα ακολουθήσουν.
ΠΡΟΕΔΡΕΥΩΝ (Παναγιώτης Σγουρίδης): Μην μπείτε, σας παρακαλώ, σε αυτό το θέμα.
ΚΟΣΜΑΣ ΣΦΥΡΙΟΥ: Μισό λεπτό, κύριε Πρόεδρε, να ολοκληρώσω τη φράση μου. Θα μπω και στην ουσία.
Εκ μέρους των Βουλευτών της Πλειοψηφίας σας λέω στην 589/42 τροπολογία να αφαιρέσετε τις παραγράφους 8Α και 7Β και να τις φέρετε να τις συζητήσουμε. Αυτό ουσιαστικά ήθελα να προτείνω και σας το ζητώ εξ ονόματος όλων των Βουλευτών της Πλειοψηφίας.
Σε ό,τι αφορά τα συζητούμενα άρθρα, είναι αλήθεια ότι οι διαρθρωτικές παρεμβάσεις, που γίνονται στον κλάδο των κατασκευαστικών εταιρειών είναι επιβεβλημένες. Τονίζουμε την ανάγκη να επιταχυνθεί η εφαρμογή αυτού του νομοσχεδίου, όταν θα καταστεί νόμος του κράτους, να ενισχύσουμε με τα αυξημένα κίνητρα που προβλέπονται στο άρθρο 7 την αποτελεσματικότητα των κατασκευαστικών εταιρειών επ' ωφελεία της αναπτυξιακής προσπάθειας, που καταβάλλεται στη χώρα μας.
Σε ό,τι αφορά το άρθρο 4 με το οποίο γίνεται η επαναξιολόγηση και η κατάταξη των κατασκευαστικών εταιρειών, θα ήθελα, κύριε Υπουργέ, να σταθώ σε ένα ιδιαίτερο ζήτημα, μία ιδιαιτερότητα, η οποία υπαγόρευσε σε μένα, στον κ. Κρεμαστινό και στον κ. Παπαδέλη να ζητήσουμε μία τροποποίηση σε ορισμένα σημεία των διατάξεων του άρθρου 4 και ειδικότερα των παραγράφων 40 και 41.
Η ιδιαιτερότητα αυτή είναι εκείνη που έχει η διάρθρωση του κλάδου των κατασκευαστικών εταιρειών στα νησιωτικά συμπλέγματα, στις μικρές και μεσαίες Κυκλάδες, στη Λήμνο, στη Λέσβο, στην Ικαρία, στη Σάμο κλπ. Μία απλή μελέτη της δομής που υπάρχει εκεί θα σας οδηγήσει εύκολα στο συμπέρασμα ότι πρέπει να γίνει δεκτή αυτή η διάταξη.
Θα την αναπτύξω πολύ συνοπτικά, λέγοντας όμως προκαταβολικά ότι με την ομόφωνη σχεδόν πρόβλεψη, η οποία έγινε κατά την αναθεώρηση του Συντάγματος από την Εθνική Αντιπροσωπεία επιβάλλεται στα μέλη της Κυβέρνησης όταν νομοθετούν ή όταν προωθούν διοικητικές πράξεις να λαμβάνουν υπόψη τις ιδιαιτερότητες που υπάρχουν στο νησιωτικό χώρο και να κάνουν τις ανάλογες προβλέψεις. 
Επικαλούμαι, λοιπόν, αυτήν τη διάταξη λέγοντας το εξής: Για εκείνες τις επιχειρήσεις που είναι εγκατεστημένες σε αυτά τα νησιά και έχουν το μηχανισμό τους, το ανθρώπινο δυναμικό, τον εξοπλισμό τους, αποδεικνύεται από την ίδια τη ζωή -εμείς το βιώνουμε- ότι θα είναι αδύνατον να οργανωθούν αναλαμβάνοντας στην ηπειρωτική Ελλάδα έργα -το αποδεικνύει η ίδια η ζωή- το αντίθετο συμβαίνει στις μεγάλες επιχειρήσεις που είναι στην ηπειρωτική Ελλάδα και επιβάλλεται το εξής: Να γίνουν και εκεί εφαρμογές των διατάξεων του νόμου για να δημιουργήσουν πιο ισχυρά σχήματα και να είναι πιο αποτελεσματικές. Επιβάλλεται!
Όμως στηρίζουμε αυτές τις διατάξεις που προτείναμε για ένα λόγο: γιατί ο κύκλος των εργασιών που υπάρχει στα νησιωτικά συμπλέγματα είναι τέτοιος που δεν τους επιτρέπει να αναλάβουν όλο το κόστος της οργάνωσης μιας εταιρείας, που βάσει του νομοσχεδίου θα έπρεπε να δημιουργηθεί, που θα είχε ουσιαστικά πανελλήνια εμβέλεια, για να μπορεί να ανταποκριθεί στο αυξημένο κόστος και στις ανάγκες που επιβάλλουν οι διατάξεις του νόμου. Ακριβώς επειδή υπάρχει αυτή η ετερότητα γι' αυτό προτείναμε αυτές τις διατάξεις προτείνοντας κάποιες συγκεκριμένες διαφοροποιήσεις είτε στα ύψη των προϋπολογισμών που δικαιούνται αυτές οι επιχειρήσεις, γι' αυτές που έχουν έδρα τα νησιωτικά συμπλέγματα και αντίστροφα, μία διαφοροποίηση του ποσοστού για εκείνες που δεν έχουν έδρα τα νησιωτικά συμπλέγματα. Με τον τρόπο αυτό μπορούμε να τις κάνουμε πιο βιώσιμες και να κάνουν χρήση τελικά των διατάξεων και των κινήτρων για να οργανωθούν και να έχουμε το επιθυμητό αποτέλεσμα.
Αν αφήσουμε τα πράγματα ως έχουν φοβούμαι ότι ο νόμος εκεί θα είναι ανεφάρμοστος και δεν θα έχουμε τα επιδιωκόμενα αποτελέσματα, ιδιαίτερα στο αρχιπέλαγος -νομίζω ότι και στα Ιόνια το ίδιο ισχύει- αν λάβουμε υπόψη μας ποια είναι η δομή που υπάρχει και η κοινωνική και η οικονομική, αλλά παράλληλα και η δομή των επιχειρήσεων που δραστηριοποιούνται στις περιοχές αυτές.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Γι' αυτό, κύριε Υπουργέ, οι τρεις Βουλευτές που καταθέσαμε αυτές τις τροποποιήσεις του άρθρου 4 επιμένουμε να τις κάνει δεκτές η Κυβέρνηση και να μπορέσουμε να έχουμε πιο εναρμονισμένη, τελικά, την πολιτική που ασκείται στον χώρο με το νομοσχέδιο το οποίο μας εισηγείστε να ψηφίσουμε και το οποίο το ψηφίζουμε κατά τα άλλα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Ευχαριστώ, κύριε Πρόεδρε.
Θα κάνω ορισμένες παρατηρήσεις στο "προηγούμενο" νομοσχέδιο, το οποίο γνωρίζαμε και μελετήσαμε μέχρι πριν από λίγο, γιατί στο "νέο" νομοσχέδιο το οποίο ουσιαστικά κατέθεσε ο κύριος Υπουργός θα πρέπει να μας δοθεί κάποιος χρόνος και ελπίζω να μας δοθεί η δυνατότητα στη δευτερολογία να αναφερθούμε, γιατί πρόκειται ουσιαστικά περί μιας σημαντικής τροπολογίας- τροποποιήσεως του αρχικού νομοσχεδίου που είχαμε υπόψη μας. 
Κύριοι συνάδελφοι, μιλάμε για ένα νομοσχέδιο, το οποίο εις τι σκοπεί; Έχει ως στόχο, κατά την αιτιολογική έκθεση, τη δημιουργία εταιρειών ικανών να φέρουν εις πέρας τα τεράστια έργα τα οποία προβλέπονται στο Γ' Κοινοτικό Πλαίσιο Στήριξης και στην Ολυμπιάδα. Συζητούμε δηλαδή για την ανάληψη από ορισμένες νέες εταιρείες, νέα σχήματα, έργων της τάξεως των εφτά έως δέκα τρισεκατομμυρίων δραχμών. Και βλέπουμε ότι με το νομοσχέδιο υπάρχει ένας στόχος αυτές οι εταιρείες οι οποίες θα αναλάβουν το τεράστιο αυτό ύψος έργων να είναι στον αριθμό οκτώ έως δέκα, το πολύ δώδεκα.
Θα μπορούσε κανείς κατ' αρχήν να συμφωνήσει με το σκεπτικό ότι τα μεγάλα έργα χρειάζονται και μεγάλα κατασκευασταστικά σχήματα. Όμως, υπάρχουν σοβαρές ενστάσεις. Δεν συμφωνούμε και δεν δεχόμαστε το παρόν νομοσχέδιο, όπως είναι διατυπωμένο. 
Να γίνω πιο συγκεκριμένος. Κατ' αρχήν, επί δύο χρόνια κυοφορείται ένα νομοσχέδιο για το οποίο αφήνονται να διαρρέουν διάφορες πληροφορίες και δεν ξέρω, εάν κάποιοι είχαν τη δυνατότητα και την ευκαιρία, να προετοιμαστούν, ώστε να είναι έτοιμοι μετά την επικείμενη ψήφισή του από την κυβερνητική πλειοψηφία να προχωρήσουν ταχύτατα σε διαδικασίες, οι οποίες κανονικά χρειάζονται πάνω από δώδεκα μήνες. Οπότε, αμέσως αμέσως υπάρχει η δικαιολογημένη διαμαρτυρία ότι αυτό το νομοσχέδιο για έναν ο οποίος δεν είναι εγκαίρως και εκ των προτέρων πληροφορημένος, αυτό το νομοσχέδιο δεν τον αφορά, τον αποκλείει. Δεν μπορεί να προετοιμαστεί. Είναι γνωστό ότι συζητάμε για συγχωνεύσεις, δηλαδή εκ βάθρων αναδιάρθρωση των υφισταμένων εταιρειών. Επομένως είναι γνωστό ότι χρειάζονται οι γενικές συνελεύσεις με ειδική πλειοψηφία, ίσως γίνουν ενστάσεις και δεν είναι δυνατόν στο χρόνο τον οποίο προβλέπει το νομοσχέδιο μέχρι το Δεκέμβριο, δηλαδή ουσιαστικά αν αφαιρέσουμε το καλοκαίρι σε τρεις μήνες, να γίνουν συγχωνεύσεις γίγαντες. Επομένως, αμέσως αμέσως εκείνοι που δεν έχουν τη δυνατότητα έγκαιρης και έγκυρης πληροφόρησης να έρχονται σε δυσμενή θέση έναντι εκείνων οι οποίοι έχουν αυτήν τη δυνατότητα.
Δεύτερον, θα αναφερθώ σε κάτι το οποίο είπε προηγουμένως ο κύριος Πρόεδρος και το οποίο θεωρώ πάρα πολύ σωστό. Στην πράξη και γι' αυτούς οι οποίοι μπορούν να δουν λιγάκι πίσω από τα άρθρα είναι δυνατόν μια υγιής εταιρεία Η' τάξεως από τις υφιστάμενες, η οποία δεν μπορεί να γίνει εβδόμης τάξεως με το συζητούμενο νομοσχέδιο, να στηριχθεί σε κάποιες ουσιαστικά ανύπαρκτες, ανενεργές εταιρείες οι οποίες δεν έχουν να επιδείξουν έργο και αυτές οι αδύναμες εταιρείες να καταστήσουν "ικανή" την υγιή εταιρεία την οποία δεν θεωρεί η Κυβέρνηση ικανή; 
Εγώ θα προσθέσω και κάτι άλλο, όμως, δεν υπάρχει πρόνοια ελέγχου των υποχρεώσεων αυτών των αδυνάμων και ανενεργών ουσιαστικά εταιρειών. Σας ερωτώ, κύριε Υπουργέ, το εξής: Εάν αυτές οι εταιρείες έχουν τεράστια ελλείμματα και οφείλουν τεράστια ποσά, δεν θα συμπαρασύρουν προς τα κάτω, αντί να βοηθήσουν να ανέβει προς τα πάνω η εταιρεία με την οποία συγχωνεύονται; Αυτό είναι το ένα. Δεύτερον, πώς είναι δυνατόν να φέρνετε αναδιατύπωση -και κατ' αρχήν βέβαια εγώ το δέχομαι- ώστε να μπορούν να συμμετέχουν σε αυτές τις συμπράξεις τις συγχωνεύσεις, όπως τις λέτε ή τις θέλετε και να περιλαμβάνονται κλάδοι υφισταμένων εταιρειών οι οποίες παίρνουν μαζί τους όλα τα περιουσιακά τους στοιχεία καθώς και το εργοληπτικό που θεωρείται περιουσιακό στοιχείο και να μην λαμβάνονται υπόψη τα περιουσιακά και τα πάγια στοιχεία των θυγατρικών εταιρειών των υφισταμένων υγιών εργοληπτικών επιχειρήσεων; Είναι δυνατόν μια εταιρεία η οποία αναλαμβάνει την κατασκευή μιας σιδηράς γέφυρας π.χ. να μην εκτιμάται ότι έχει ενδεχομένως και ένα εργοστάσιο, το οποίο ασχολείται με τέτοιες κατασκευές και δεν θα αναγκαστεί να δώσει υπεργολαβία -την κατασκευή- σ' ένα άλλο εργοστάσιο το οποίο θα είναι τελείως αποκεκομμένο και δεν θα έχει καμία σχέση με τον κόσμο των εργοληπτών κατασκευαστών; Νομίζω ότι είναι μεγάλη παράλειψη και σας καλώ να το λάβετε υπόψη και να το δεχθείτε, όπως δεχθήκατε κάποιες άλλες προτάσεις, ώστε τα πάγια στοιχεία των θυγατρικών εταιρειών να περιλαμβάνονται στη νέα επανεκτίμηση της όποιας μορφής μιας ή περισσοτέρων συγχωνευομένων επιχειρήσεων. 
Ήθελα επίσης να προτείνω -το είπα και προηγουμένως- να ελέγχονται οι υποχρεώσεις των εταιρειών. Θέλω να σας πω, κύριε Υπουργέ, ότι είναι αδιανόητο σε μια ελεύθερη οικονομία μέσα στην Ευρωπαϊκή Ένωση να καταναγκάζετε υγιείς επιχειρήσεις με τον τρόπο που εσείς θέλετε να συγχωνεύονται. Αυτό δημιουργεί μια παρανομία και μια ανισότητα. Η ανισότητα είναι έναντι των λοιπών ξένων ευρωπαϊκών επιχειρήσεων, κατασκευαστικών εταιρειών που δεν έχουν αυτή την υποχρέωση. Αυτή είναι η αδικία. 
Ήθελα να παρατηρήσω ότι υπονομεύεται το κατασκευαστικό δυναμικό της χώρας για το μέλλον, διότι τα όποια αυτά σχήματα, αν προλάβουν να δημιουργηθούν, θα έχουν αντικείμενο του μεγέθους τους μόνο μέχρι το 2006, 2007, 2008. Μετά αυτές οι εταιρείες ή θα φύγουν από την Ελλάδα, η οποία θα στερηθεί αυτό το κατασκευαστικό δυναμικό ή θα διαλυθούν. 
Στον ίδιο όμως χρόνο θα έχουν συρρικνωθεί έως θα έχουν υποβαθμιστεί, έως θα έχουν διαλυθεί οι υπόλοιπες εταιρείες οι οποίες...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Κύριε Πρόεδρε, δείξτε την ανοχή που δείξατε και στους προηγούμενους συναδέλφους. Δεν είμαστε και πολλοί ομιλητές. 
Λοιπόν, υπονομεύεται το κατασκευαστικό δυναμικό της Ελλάδας, διότι οι εταιρείες οι οποίες θα είναι εκτός αυτών των γιγάντων, θα συρρικνωθούν και δεν θα υφίστανται. Μετά το 2006, 2007, 2008 δεν θα υπάρχει εκείνο το κατασκευαστικό δυναμικό στη χώρα, το ελληνικό κατασκευαστικό δυναμικό, το οποίο θα μπορεί να εκτελέσει τα έργα τα οποία ασφαλώς πρέπει να γίνονται στον τόπο συνεχώς, διότι δεν μπορεί ένας τόπος να ζήσει, εάν δεν έχει μία συνεχή επενδυτική πολιτική.
Επομένως νομίζω ότι θα πρέπει, μέσα στο πνεύμα της ελεύθερης οικονομίας την οποία λέτε ότι υποστηρίζετε, να βάλετε τις προϋποθέσεις για την ανάληψη και την κατασκευή μεγάλων έργων και να αφήσετε την ιδιωτική πρωτοβουλία να λειτουργήσει ελεύθερα, όπως λειτούργησε...
ΠΡΟΕΔΡΕΥΩΝ (Κωνσταντίνος Γείτονας): Κύριε Χαϊτίδη, τελειώστε σας παρακαλώ. 
ΕΥΓΕΝΙΟΣ ΧΑΪΤΙΔΗΣ:Τελειώνω, κύριε Πρόεδρε, σε μισό λεπτό. Να αφήσετε εκείνα τα κατασκευαστικά σχήματα, τα οποία απαιτούνται με τις αυστηρές προδιαγραφές που δέχομαι να βάλετε, να συγχωνευθούν ή να συνεταιριστούν υπό τη μορφή ομόρρυθμων εταιρειών ή υπό τη μορφή κοινοπραξιών, όπως ήταν μέχρι τώρα, γιατί διαφορετικά θα έχουμε απώλεια πολύτιμου κατασκευαστικού δυναμικού για το μέλλον. 
Πιστεύω ότι στη δευτερολογία θα μας δοθεί η ευκαιρία να πούμε και άλλα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπέζας έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Είναι στην Επιτροπή Οικονομικών, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, δεν ξέρω αν συνεχίζει ο κύριος Υπουργός να πιστεύει και πόσο στην ορθότητα και στην πληρότητα του νομοσχεδίου το οποίο έφερε στη Βουλή προς ψήφιση, ύστερα απ' όσα ακούστηκαν μέχρι τώρα από τους κυρίους συναδέλφους και κυρίως ύστερα από εκείνα τα οποία ακούστηκαν από Βουλευτές της Συμπολίτευσης, από τον κ. Λοβέρδο, από τον κ. Γείτονα, τον κ. Σφυρίου.
Είμαι σχεδόν βέβαιος ότι ελάχιστα θα πρέπει να άγγιξαν τον κύριο Υπουργό. Βέβαια αν έχει πρόθεση να βγει από τη Βουλή ένα περισσότερο ολοκληρωμένο και τέλειο νομοσχέδιο, οπωσδήποτε θα μας πει αν δέχεται ορισμένες από αυτές τις προτάσεις. Πιστεύω όμως ότι ελάχιστα τον άγγιξαν, γιατί και ο κύριος Υπουργός είναι φορεύς του πνεύματος της Κυβέρνησης. Το ζούμε μέσα σ' αυτήν την Αίθουσα ιδιαίτερα. Σε μένα δίνει την εντύπωση ότι δεν έχουν καμία απολύτως αξία οι προτάσεις των Βουλευτών, όταν μάλιστα δεν δίνει καμία σημασία στις προτάσεις ακόμη και των κοινοβουλευτικών επιτροπών. 
Διάβασα με πολλή προσοχή τα άρθρα 4 και 7. Τα συνέκρινα, κύριε Υπουργέ, με τις προτάσεις της Επιτροπής Θεσμών και Διαφάνειας, οι οποίες αποτυπώνονται στη σχετική έκθεση του έτους 1999. Έκανε η Επιτροπή Θεσμών και Διαφάνειας περίπου δέκα, ίσως και παραπάνω συνεδριάσεις.
Στις οκτώ από αυτές, άκουσε στη μία συνεδρίαση τον κ. Λαλιώτη, σε δύο συνεδριάσεις τον κ. Βερελή, σε τρεις συνεδριάσεις τον Γενικό Γραμματέα του ΥΠΕΧΩΔΕ κ. Χρυσικόπουλο, σε δύο συνεδριάσεις τον τότε Υπουργό Εσωτερικών κ. Παπαδόπουλο και τον Υφυπουργό κ. Φλωρίδη και κατέληξε με πολύ φιλότιμη εργασία και των δεκατριών μελών της Επιτροπής Θεσμών και Διαφάνειας σε προτάσεις που αποτελούν έντεκα ενότητες. Έχουν τεθεί υπόψη σας όλες αυτές οι προτάσεις. Ανεζήτησα κάποια σπέρματα αυτών των προτάσεων μέσα στο νομοσχέδιό σας.
Δεν υπάρχει τίποτα, κύριε Υπουργέ. Έμμεσα, λοιπόν, καταργείτε ουσιαστικά και το έργο της Επιτροπής Θεσμών και Διαφάνειας των δεκατριών συναδέλφων από τους οποίους οι περισσότεροι ανήκουν στο χώρο το δικό σας και εκείνα τα οποία παραδέχθησαν οι Υπουργοί. 
Ο κύριος Παπαδόπουλος χρησιμοποίησε εκείνη την περίφημη φράση "ο νόμος της ΟΜΕΡΤΑ" στις παρανομίες που καλύπτει ο ένας τον άλλον. 
Ο κύριος Φλωρίδης είπε ότι η παραλαβή των έργων "είναι ο μόνιμος μηχανισμός που καλύπτει τη διαφθορά". 
Μα αυτά δεν σας αγγίζουν; Τα είπαν Υπουργοί της Κυβερνήσεώς σας!!
Τι κάνετε στο περίφημο αυτό άρθρο 4 με τις σαράντα έξι παρακαλώ, παραγράφους; Και αυτό αντιγράφει και τροποποιεί κάποιο άλλο άρθρο παλαιοτέρου νόμου πάλι δικού σας που και εκείνο είχε πάρα πολλές παραγράφους. Δεν κάνετε, λοιπόν, απολύτως τίποτα. Δεν διορθώνετε τίποτα. Τα γράφετε όλα στα παλιά σας τα παπούτσια. 
Επομένως τι προτάσεις περιμένετε, κύριε Προεδρεύοντα της Βουλής, όταν προηγουμένως κατηγορήσατε τα πολιτικά κόμματα ότι δεν κάνουν προτάσεις και κόπτονται έτσι για να επιδεικνύουν τάχα ενδιαφέρον; Κανένας δεν ακούει τίποτα. Απευθυνθείτε προς την Κυβέρνησή σας. Αυτή είναι η πραγματικότητα. 
Καταθέτω για τα Πρακτικά της Βουλής -και παρακαλώ, κύριε Πρόεδρε, να καταχωρισθούν στα Πρακτικά και όχι να τεθούν στο αρχείο τα έγγραφα αυτής της συζήτησης - τις προτάσεις της Επιτροπής Θεσμών και Διαφάνειας. Δεν έχω βεβαίως το χρόνο να αναφερθώ σε όλες. Μερικές όμως είναι πάρα πολύ σημαντικές. Και για να επιβεβαιωθεί κατά κάποιο τρόπο ...
Κύριε Πρόεδρε, παρακαλώ σταματείστε το κουδούνι...
ΠΡΟΕΔΡΕΥΩΝ (Κωνσταντίνος Γείτονας): Κύριε Κατσαρέ, συνεχίστε και αφήστε τα σχόλια. 
ΝΙΚΟΛΑΟΣ ΚΑΤΣΑΡΟΣ: Δεν θέλετε να ακούσετε για τα οκτώ λεπτά τα οποία πρέπει να μου δώσετε. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ συνεχίστε κύριε Κατσαρέ.
ΝΙΚΟΛΑΟΣ ΚΑΤΣΑΡΟΣ: Θα αναφερθώ σε μερικές, κύριε Υπουργέ, για να δείτε ότι δεν περιέχεται τίποτε στο νομοσχέδιο. 
Προτείνει τη δημιουργία Διαρκούς Επιτροπής για την αποσαφήνιση, κωδικοποίηση όλων των νόμων, προεδρικών διαταγμάτων, εγκυκλίων κλπ. 
Τον αποτελεσματικό και έγκαιρο έλεγχο της επάρκειας και επιστημονικής πληρότητας των μελετών και την έγκρισή τους, σαν απαραίτητης προϋπόθεσης για τη δημοπράτηση ενός έργου. Αυτό θα εξασφαλιστεί με τη θέσπιση νέου θεσμικού πλαισίου ανάθεσης των μελετών δημοσίων έργων. 
Την καθιέρωση συνευθύνης τόσο του εργολάβου όσο και του μελετητή ενός έργου μέχρι της αποπεράτωσής του και ενδεχομένως ανάληψη από τον εργολάβο της ευθύνης συντήρησής του για μεγάλο χρονικό διάστημα. 
Απεξάρτηση του προϋπολογισμού ενός έργου από την αμοιβή του μελετητή γιατί οδηγεί στην τάση "ακριβών λύσεων".
Την κατάργηση του θεσμού της αναθεώρησης των τιμών (κληρονομιά μιας παλαιότερης εποχής εντόνων πληθωριστικών διαταράξεων) με ελάχιστες και συγκεκριμένες εξαιρέσεις, όπως π.χ. ευθύνη του ιδιοκτήτου του έργου, απρόβλεπτη αλλαγή των συνθηκών κλπ., οπότε θα συνομολογείται πρόσθετη σύμβαση ιδιοκτήτου και αναδόχου.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Αυτές είναι θέσεις της Νέας Δημοκρατίας;
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, μη διακόπτεται. 
ΝΙΚΟΛΑΟΣ ΚΑΤΣΑΡΟΣ: Το κακό, κύριε Υπουργέ, είναι ότι όχι μόνο δεν τα μεταφέρετε στο νομοσχέδιό σας, αλλά δεν μας προσέχετε και όταν μιλούμε. Αυτά τα προτείνει η Επιτροπή Θεσμών και Διαφάνειας. Επισημαίνω τι προτείνει η Επιτροπή Θεσμών και Διαφάνειας.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Να πείτε τις θέσεις της Νέας Δημοκρατίας. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κατσαρέ, μην απαντάτε στις διακοπές του κυρίου Υπουργού. Γίνεται φαύλος κύκλος.
ΝΙΚΟΛΑΟΣ ΚΑΤΣΑΡΟΣ: Συνεχίζω, κύριε Πρόεδρε. 
Προτείνει την κατάργηση του θεσμού "αξιολόγησης προσφορών" όπως τροποποιήθηκε και συμπληρώθηκε με το σύστημα του "μαθηματικού τύπου αξιολόγησης προσφορών". Και μάλιστα στην ανάλυση γιατί η Επιτροπή Θεσμών και Διαφάνειας φθάνει μέχρι αυτού του σημείου να προτείνει και την κατάργηση του μαθηματικού τύπου, αναφέρεται η αιτιολογία. Είναι πλήρης. Αν την προσέχατε θα σας προβλημάτιζε πάρα πολύ σοβαρά. 
Ακόμη προτείνει: Τη νομοθετική πρόβλεψη των μηχανισμών διαφάνειας της διαδικασίας διεξαγωγής των διαγωνισμών, με ρητή απαγόρευση της διακοπής της δημόσιας εκφώνησης των στοιχείων των κατατεθεισών προσφορών και τη μετάθεσή της συνέχισής της σε άλλη ημερομηνία. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κατσαρέ, τελειώνετε.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, υπάρχουν και τρεις τέσσερις άλλες προτάσεις, αλλά δεν έχω το χρόνο να τις αναφέρω. 
ΠΡΟΕΔΡΕΥΩΝ (Κωνσταντίνος Γείτονας): Είπατε ότι θα τις καταθέσετε. 
ΝΙΚΟΛΑΟΣ ΚΑΤΣΑΡΟΣ: Σύμφωνοι, κύριε Πρόεδρε. Με την υπόσχεσή σας ότι αυτές οι τρεις τέσσερις προτάσεις θα κατατεθούν στα Πρακτικά και όχι στο αρχείο, σταματώ εδώ, κύριε Πρόεδρε. 
(Στο σημείο αυτό ο Βουλευτής κ. Νικ. Κατσαρός καταθέτει για τα Πρακτικά τις υπόλοιπες προτάσεις της Επιτροπής Θεσμών και Διαφάνειας οι οποίες έχουν ως εξής: 
"7. Την αυστηρή, και με αυστηρά κριτήρια, ένταξη των εργοληπτικών εταιρειών σε κατηγορίες -ώστε να εκλείψουν και τα φαινόμενα προστατευτισμού ορισμένων εξ αυτών- αλλά και την εξάλειψη του φαινομένου των "εταιρειών - φαντασμάτων", που συμμετέχουν σε διαγωνισμούς μόνον και μόνον για να διαπραγματευθούν, έναντι αμοιβής, την απόσυρση της συμμετοχής τους και να μετάσχουν στη διαμορφούμενα "καρτέλ" για την συγκράτηση των τιμών σε υψηλά επίπεδα.
8. Την άρδην αναμόρφωση του φορολογικού και λογιστικού συστήματος που διέπει τις εργοληπτικές εταιρείες αλλά και τις κοινοπραξίες που συνιστούν, έτσι ώστε:
α) Να είναι ανά πάσα στιγμή δυνατή η απεικόνιση της οικονομικής δραστηριότητάς του και κατά συνέπεια της φερεγγυότητας τόσο των επί μέρους εταιρειών όσο και των κοινοπραξιών στις οποίες μετέχουν.
Β) Να είναι πραγματικά τα οικονομικά στοιχεία που παρουσιάζουν με αναφορά και των μακροπρόθεσμων υποχρεώσεών του και να αποτρέπεται η καταδολίευση του δημοσίου ή ανταγωνιστών.
9. Την περαιτέρω διερεύνηση της διαπίστωσης (ΕΣΠΕΛ) ότι "οι ελληνικές αναθέτουσες αρχές (κυρίως περιφερειακές και αυτοδιοικητικές), υστερούν σε θέματα τήρησης της κοινοτικής και εθνικής νομιμότητας στον τομέα των δημοσίων συμβάσεων" και πέραν των διοικητικών κυρώσεων, που άρχισε να επιβάλλει το Υ.ΠΕ.ΧΩ.Δ.Ε., και την ποινική, ενδεχομένως, δίωξη των υπευθύνων.
10. Την ανάγκη, πέραν των προληπτικών ελέγχων, να ενισχυθεί και η κατασταλτική διαδικασία και συγκεκριμένα:
α) Την θέσπιση των απαραιτήτων ρυθμίσεων έτσι ώστε τα κεντρικά Υπουργεία να ασκούν ουσιαστική εποπτεία -και κατά συνέπεια να υπάρχει και η δυνατότητα ουσιαστικού κοινοβουλευτικού ελέγχου- στους φορείς δημοσίων έργων.
β) Την θέσπιση των απαραιτήτων ρυθμίσεων ώστε ο κοινοβουλευτικός έλεγχος -ουσιαστικά ανύπαρκτος σήμερα- να ασκείται είτε δια των κεντρικών υπουργείων- υπό την προϋπόθεση ότι θα αποκτήσουν ως προαναφέρθη ουσιαστική εποπτεία - ή αντιστοίχων Επιτροπών της Βουλής, στο μέτρο που οι δραστηριότητές τους αποτελούν άσκηση αποκεντρωμένης κρατικής εξουσίας, η οποία - σύμφωνα με τις διατάξεις του Συντάγματος - δεν μπορεί να εξαιρεθεί του κοινοβουλευτικού ελέγχου (Σημ.: Το θέμα αυτό θα αντιμετωπισθεί ευρύτερα στην εισήγηση για τους Ο.Τ.Α.).
11. Την συμπλήρωση των υφιστάμενων διατάξεων, ούτως ώστε να θεσπισθεί ένα δίπτυχο κυρώσεων και ευθυνών τόσο για τους κατασκευαστές όσο και για τους ιδιοκτήτες δημοσίων έργων. Το δίπτυχο αυτό θα πρέπει να περιλαμβάνει:
α) την αναζήτηση διοικητικών ευθυνών και την επιβολή διοικητικών κυρώσεων σε περίπτωση που είτε οι αναθέτουσες αρχές είτε οι εργολήπτες, παραβιάζουν τις υφιστάμενες διατάξεις.
β) Την αναζήτηση ποινικών ευθυνών και την ποινική δίωξη των υπευθύνων σε περιπτώσεις παραβάσεων της κείμενης νομοθεσίας.").
(Επίσης στο σημείο αυτό ο Βουλευτής κ. Νικόλαος Κατσαρός, καταθέτει για τα Πρακτικά την εισήγηση της ειδικής μόνιμης Επιτροπής Θεσμών και Διαφάνειας για τα δημόσια έργα η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κατσαρέ.
Ο κ. Κούβελας έχει το λόγο. 
ΣΩΤΗΡΙΟΣ ΚΟΥΒΕΛΑΣ: Μου κάνει εντύπωση γιατί ο κύριος Υπουργός δυσανασχετεί με αυτά που θέτει ο κ. Κατσαρός. Το μείζον θέμα είναι ποια προβλήματα υπάρχουν στα δημόσια έργα και πως θα τα θεραπεύσουμε. Τα προβλήματα τα οποία κατ' επανάληψη έχουν επισημανθεί συγκλίνουν στην υποβάθμιση της ποιότητας και στο ηυξημένο κόστος και ξεκινάνε από τις μελέτες, από τους διαγωνισμούς, από την επίβλεψη, από τις απευθείας αναθέσεις και τα γνωστά τα οποία κωδικοποίησε η Επιτροπή Θεσμών και Διαφάνειας και έκανε προτάσεις. 
Ποιες είναι οι θέσεις του δικού μας προγράμματος είναι άλλο ζήτημα και δεν αφορά τη σημερινή συζήτηση. Σας αφορά όμως πάρα πολύ τι πρόταση έκανε η Επιτροπή Θεσμών και Διαφάνειας. Φυσικά μας αφορά όλους ο τρόπος με τον οποίο νομοθετείτε. Και πως μεταχειρίζεται η Κυβέρνηση τους Βουλευτές. Μου έκανε εντύπωση ότι στην επιτροπή που επεξεργάστηκε το νομοσχέδιο αυτό και σε αυτό το Θερινό Τμήμα της Βουλής είτε μιλάνε οι Βουλευτές είτε δεν μιλάνε χαμένα πάνε τα λόγια τους. Φωνή βοώντος εν τη ερήμω, εις ώτα μη ακουόντων. Είναι εντυπωσιακό τι μεταβολές επέφερε ο Υπουργός, η Κυβέρνηση μετά τη συζήτηση του συγκεκριμένου νομοσχεδίου στην αρμόδια επιτροπή της Βουλής. 
Όλες και όλες οι μεταβολές που επέφερε είναι οι εξής τέσσερις. Στο άρθρο 1 μετά τις λέξεις "εκτός των επιβατικών αυτοκινήτων" προστίθεται η λέξη "δεν". Στο άρθρο 2 παράγραφος 1 η λέξη "κατάθεση" αντικαθίσταται με τη λέξη "εξέταση". Στην άλλη παράγραφο προστίθενται οι λέξεις "εφαρμογής της διάταξης αυτής καθώς και ο τρόπος". Στο περίφημο άρθρο 7 η λέξη "πραγματοποιήθηκε" αντικαθίσταται από τη λέξη "πραγματοποιείται". Αυτή είναι η συμβολή ούτε καν της Βουλής, ούτε της Κυβέρνησης, αλλά φαντάζομαι των υπηρεσιών της Βουλής, να διορθώσουν ορισμένες λέξεις. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν είναι έτσι. Τις υπεργολαβίες, το μηχανολογικό εξοπλισμό...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ, εάν θέλετε να γίνει διαλογική συζήτηση τουλάχιστον ζητήστε το λόγο από το Προεδρείο. 
ΣΩΤΗΡΙΟΣ ΚΟΥΒΕΛΑΣ: Εγώ διαβάζω το πρακτικό. 
Όσον αφορά το συγκεκριμένο θέμα τις υποχρεωτικές συνενώσεις που είναι το μείζον θέμα είναι ξεκάθαρο πια στους παροικούντες την Ιερουσαλήμ, ότι δεν πρόκειται να γίνουν ουσιαστικές συνενώσεις, γιατί δεν υπάρχει περίπτωση σοβαρές επιχειρήσεις οι οποίες για χρόνια με κόπους, με δαπάνες, με ρίσκο δημιούργησαν ό,τι δημιούργησαν να υποβληθούν στο εξευτελιστικό καθεστώς της υποχρεωτικής συνένωσης, προκειμένου να πάρουν μέρος σε ορισμένες δημοπρασίες των Ολυμπιακών έργων ή του Γ' πακέτου. Το μόνο που θα γίνει είναι ότι ορισμένοι κάτω από την πίεση του νομοσχεδίου θα αναγκαστούν να συμπράξουν με ανύπαρκτες εταιρείες φούσκες για να παρουσιάσουν τα αποτελέσματα τα οποία ο νόμος επιβάλει. 
Κύριε Πρόεδρε, μόνο η προθεσμία που προβλέπει ο νόμος για τις υποχρεωτικές ενώσεις αποτελεί σκάνδαλο. Πέρασαν τέσσερα χρόνια από τότε που μας ανατέθηκαν οι Ολυμπιακοί Αγώνες. Είναι αδιανόητο. Είναι πολλά τα χρόνια που περιμένουμε το Γ΄ Πακέτο και πολλά τα χρόνια που γνωρίζουμε τα προβλήματα. Όλα αυτά τα χρόνια τι γινόταν; Επωάζονταν το νομοσχέδιο και μέσα σε τρεις ή τέσσερις μήνες θα γίνουν οι συγχωνεύσεις; Θα πρέπει να εκτιμηθούν καταστάσεις από τις ενδιαφερόμενους, να σταθμίσουν εάν είναι συμφέρον να συνενωθούν με τον άλφα με το βήτα ή το γάμα, να κάνουν τις συνεννοήσεις, να κάνουν τις συμφωνίες να περάσουν από τα όργανα των εταιρειών τους και να κάνουν τις συγχωνεύσεις με την ελπίδα ότι θα πάρουν κάποια έργα. 
Τι σημαίνει όλη αυτή η ιστορία και τι βασίμως μπορεί να πιθανολογήσει κανένας; Ότι όλο αυτόν τον καιρό κάποιοι που γνώριζαν και το νομοσχέδιο και την απόφαση της Κυβέρνησης και τους όρους υπό τους οποίους θα επιβληθούν οι καταστάσεις αυτές έχουν κάνει την προετοιμασία και είναι οι μόνοι οι οποίοι θα επωφεληθούν. Αυτό είναι το δεύτερο σκάνδαλο, κύριε Πρόεδρε. Εάν τυχόν παρασυρθούν και κάποιοι άλλοι και νομίσουν ότι έχουν ελπίδα ή μπροστά στον πανικό προχωρήσουν σε συνενώσεις τότε τους αναμένει η αβεβαιότητα και ενδεχομένως η καταστροφή γιατί θα αναγκαστούν να υποταχθούν στις μεθόδους που θα τους επιβάλει το σύστημα ενός ανταγωνισμού ανελέητου με εκείνους που είναι προετοιμασμένοι και στο τέλος ενδεχομένως θα σημαίνει την κατάρρευση και των ιδίων και της δομής των κατασκευαστικών επιχειρήσεων που είναι αναγκαίες για τη χώρα μας. 
Θα περάσει το Γ' Πακέτο, κύριε Πρόεδρε, θα περάσουν οι Ολυμπιακοί και θα μείνει η Ελλάδα με τα προβλήματά της, με τις ανάγκες της και με εκείνους που χρειάζεται οι οποίοι όμως εν τω μεταξύ θα έχουν απαξιωθεί. 
Κύριε Πρόεδρε, νομίζω ότι θα μπορούσαν να αντιμετωπισθεί τα προβλήματα εάν αναγνωρίζονταν ουσία αυτό που αναγνωρίζει το άρθρο 1, δηλαδή οι κοινοπραξίες. Κοινοπραξίες δεσμευτικές που θα λειτουργούν όπως η ομόρρυθμη εταιρεία με πλήρη ευθύνη όσων συμμετέχουν. Αυτές δεν είναι παραπάνω από τις εταιρείες φούσκες οι οποίες θα καλύψουν τον τύπο του νόμου; Δεύτερον είπε και ένας συνάδελφος προηγουμένως είναι δυνατόν τις φούσκες να τις αναγνωρίζουμε και θυγατρικές εταιρείες υγιών επιχειρήσεων να μην τις αναγνωρίζουνε; Η θυγατρική ανήκει στο δυναμικό της μητρικής. Αυτά είναι περίεργα πράγματα τα οποία δυστυχώς δημιουργούν όχι υποψίες, αλλά βεβαιότητα αν μη τι άλλο ότι κάποιοι ενδιαφερόμενοι έχουν βάλει το χέρι τους εδώ κι' αυτοί ουσιαστικά νομοθέτησαν, ούτε καν η Κυβέρνηση. Η Βουλή δε εν πάση περιπτώσει δεν παίζει κανένα ρόλο. 
Η δε πρόταση του κυρίου Υπουργού για το ανεκτέλεστο είναι ολίγο αδιαφανής. Θα δούμε όταν την μελετήσουμε που οδηγεί. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε. 
Προχθές ερχόμενος από τη Ραφήνα συνάντησα κάποιον τουρίστα ο οποίος με ρώτησε "τι σημαίνει Ελ. Βενιζέλος; Βλέπω ένα αεροπλάνο. Είναι αεροδρόμιο;". Τα έχασα. Δηλαδή τι σας πειράζει. Ο Βενιζέλος είναι το θέμα ή ο Ελευθέριος; Μάθετε ελληνικά επιτέλους και σεβαστείτε την ιστορία και τη μνήμη. Βάλτε δύο γραμμές "Ελευθέριος Βενιζέλος". Τι είναι "Ελ. Βενιζέλος"; Μας κορόιδευαν. Το άκουσε ο κόσμος σε εστιατόριο στην πλατεία και μας κορόϊδευε. Οι ξένοι δεν μπορούν να ξέρουν ότι το "Ελ." σημαίνει "Ελευθέριος". Είναι στοιχειώδες αυτό. Αλλάξτε, λοιπόν, όλες τις ταμπέλες και γράψτε ολόκληρο το όνομα σε δύο γραμμές. 
ΠΡΟΕΔΡΕΥΩΝ (Κωνσταντίνος Γείτονας): Καταναλώνετε χρόνο από το λίγο που έχετε στη διάθεσή σας. 
ΒΑΣΙΛΗΣ ΚΕΔΙΚΟΓΛΟΥ: Ναι, αλλά και εσείς έχετε κατανόηση και γνωρίζετε. 
Διερωτήθηκε ο κ. Κατσαρός για ορισμένα θέματα. Κύριε Κατσαρέ, και αγαπητοί συνάδελφοι, όταν λέμε "μη Πρωθυπουργός" δεν είναι απλά δύο λέξεις, είναι μία έννοια, μια κατάσταση, μία αντίληψη, μία συμπεριφορά. Αυτό σημαίνει μη Πρωθυπουργός. Κύριε Κατσαρέ, ρωτάτε τέτοια πράγματα εσείς που έχετε διατελέσει και Αντιπρόεδρος της Βουλής. 
Πριν μπούμε στο νομοσχέδιο θέλω να πω ότι έχουν γίνει ορισμένα πράγματα εξαιτίας του "μη Πρωθυπουργού". Και πρέπει να το αντιληφθούμε αυτό. Έχουμε μία Κυβέρνηση χωρίς Πρωθυπουργό, χωρίς κεντρικό νου, να κατευθύνει. Ορισμένοι Βουλευτές κάναμε μία πρόταση η οποία λέει ότι οι μεγάλες ομάδες και όλες οι ομάδες σε κάθε πόλη να αποκτήσουν ένα γήπεδο. Εμείς κάναμε μία πρόταση να πάει στον άξονα Κατεχάκη-Αλίμου. Εξεμάνη ο Υπουργός ΠΕΧΩΔΕ ότι δεν μπορεί να πάει εκεί το γήπεδο αυτά επιτρέπονται; Έχετε master plan;
Έχετε κάνει καμία ημερίδα; Αλλά αυτά δεν είναι επιλογές δικές σας. Αυτές είναι κορυφαίες επιλογές, είναι επιλογές του Πρωθυπουργού. Πρωθυπουργός δεν υπάρχει, ο Πρωθυπουργός παίζει μετοχές SΑΤΟ, Αλουμίνιο της Ελλάδος κλπ. Με αυτά ασχολείται. Έχετε δει ποτέ κανέναν Πρωθυπουργό σε καμία χώρα...
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, θα έρθετε επιτέλους στο θέμα του νομοσχεδίου;
ΒΑΣΙΛΗΣ ΚΕΔΙΚΟΓΛΟΥ: Θα το δείτε γιατί...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Είσθε έμπειρος κοινοβουλευτικός, δεν μπορεί συνέχεια να είσθε εκτός θέματος. Μιλάμε επί των άρθρων.
ΒΑΣΙΛΗΣ ΚΕΔΙΚΟΓΛΟΥ: Γιατί βιάζεσθε;
ΠΡΟΕΔΡΕΥΩΝ (Κωνσταντίνος Γείτονας): Δεν βιάζομαι...
ΒΑΣΙΛΗΣ ΚΕΔΙΚΟΓΛΟΥ: Θα δείτε ποια είναι η συνέχεια...
ΠΡΟΕΔΡΕΥΩΝ (Κωνσταντίνος Γείτονας): Επί δύο λεπτά μιλάτε εκτός του αντικειμένου του νομοσχεδίου.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, εγώ μπορώ να λέω ό,τι θέλω. Δικαιούσθε αν νομίζετε να διατάξετε τη διαγραφή από τα Πρακτικά.
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Κεδίκογλου. Με τον Κανονισμό δεν μπορεί να λέτε ό,τι θέλετε. Είσθε εκτός Κανονισμού. 
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ μην οξύνετε. Εγώ μπορώ να λέω από εδώ ό,τι θέλω. Αν κρίνετε πως δεν είναι μέσα στο θέμα, μην τα περιλαμβάνετε στα Πρακτικά γράφετε. Αλλά εάν το αποφασίσετε αυτό, είναι πράξη διοικητική και θα προσφύγω στο Συμβούλιο της Επικρατείας και προσέξτε καλά! Κρατήστε τα στο αρχείο σας. Εγώ δεν σας λέω τίποτα. Εγώ μπορώ να λέγω από εδώ "άσπρο αρνάκι και παχύ της μάνας του καμάρι" και αν εσείς νομίζετε, μην τα γράφετε. Να μου αφαιρέσετε το λόγο δεν μπορείτε. Αν έχετε, λοιπόν, κότσια, αφαιρέστε τα και θα πάω αύριο το πρωί στο Συμβούλιο της Επικρατείας. Αν θέλετε να το εισαγάγω εδώ...
ΠΡΟΕΔΡΕΥΩΝ (Κωνσταντίνος Γείτονας): Συνεχίστε επί του νομοσχεδίου επιτέλους! 
ΒΑΣΙΛΗΣ ΚΕΔΙΚΟΓΛΟΥ: Παραέχει γίνει η αβελτηρία του Προεδρείου σε μερικά θέματα. Μία φορά μιλάμε.
Προχωρούμε, λοιπόν. Κύριε Υπουργέ, είπαμε να κάνουμε εταιρείες μεγάλες. Δεν μπορείτε όμως να λαμβάνετε θέσεις οι οποίες κλείνουν το δρόμο στην ανάπτυξη νέων επιχειρήσεων. Δεν μπορεί να λέτε ότι δεν λαμβάνω υπόψη μου το θυγατρικό, δεν λαμβάνω υπόψη μου το Α' ή το Β' Συμφωνώ μαζί σας, να μη ληφθούν υπόψη, προκειμένου να αθροίσετε το δυναμικό για να μη συμβεί αυτό που είπε ο κ. Γείτονας: Τρεις ασθενείς να κάνουν περισσότερα από έναν ισχυρό. Να λάβετε υπόψη σας μόνον τα πραγματικά δεδομένα. Τα πραγματικά στοιχεία δεν είναι ό,τι λένε τα κιτάπια σας, αλλά ό,τι λέγει το Υπουργείο Οικονομικών. Από εκεί φαίνεται. 
'Όταν εσείς δέχεσθε να γίνονται κοινοπραξίες κάτω από τα πόδια σας και να μην ανακοινώνονται σε εσάς, αλλά μόνο στο Υπουργείο Οικονομικών, δεν έχει δικαίωμα εξ αυτού του λόγου το ΥΠΕΧΩΔΕ, κύριε Πρόεδρε, να εισηγείται και να λέει ότι εκείνο δεν λαμβάνεται υπόψη και το βήτα δεν λαμβάνεται υπόψη. Να προσαρμοσθείτε στην αναγκαία πραγματικότητα. Αυτό είναι το πρώτο. 
Τρίτον, στην επιτροπή αποδεχθήκατε μία πρότασή μου, μία τροπολογία σχετικά με τους μηχανικούς. Εγώ δεν σας επιτρέπω να με κάνετε συνταξιούχο. Αν σε κάποιο συνάδελφο εδώ θα άρεσε να είναι κρατικοδίαιτος ή νομίζει ότι μπορεί να είναι συνταξιούχος και Βουλευτής, εγώ συνταξιούχος και Βουλευτής δεν γίνομαι ποτέ. Ούτε θέλω να γίνω ποτέ συνταξιούχος. Και δεν έχετε δικαίωμα να πείτε στο ταμείο μου να πληρώνει εμένα. Και δεν έχετε δικαίωμα να πείτε ότι δεν είμαι άξιος όταν με δέχεται ο ιδιωτικός τομέας να κάνω οτιδήποτε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Λοιπόν, πρώτα-πρώτα για να είσθε συνεπής με όσα είπατε στην επιτροπή μην τολμήσετε να πάρετε πίσω την τροπολογία. Θα είμαστε σε πολύ εχθρικές θέσεις από εδώ και μπρος για λόγους στοιχειώδους κοινοβουλευτικής τάξεως. Θα μου πείτε εμένα ότι δεν είμαι κατάλληλος; Θα μου το πει η αγορά αυτό, αν νομίζει. Σας πληροφορώ, λοιπόν, ότι παραείμαι όχι μόνο εγώ, αλλά και πολλοί άλλοι κατάλληλοι. Θα το κρίνουν αυτοί, όχι όμως εσείς. Επειδή εδώ μπορώ να νομοθετώ, να ερμηνεύω, να κρίνω μου λέτε ότι ξέρεις, δεν έχεις ικανότητα να αποκτήσεις αυτό το βαθμό ειδικότητας. Αυτό δεν σας το επιτρέπω με τίποτα. 
Και ένα τελευταίο, κύριε Πρόεδρε. Έρχεται μία τροπολογία τώρα όπως την κατέθεσε ο Υπουργός, που στην ουσία καταργεί με ένα προεδρικό διάταγμα ή με μία απόφαση, αν θέλετε, ό,τι ψηφίζει η Βουλή. Αυτά νομίζω ότι δεν είναι σοβαρά πράγματα. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Πού το λέει αυτό; 
ΒΑΣΙΛΗΣ ΚΕΔΙΚΟΓΛΟΥ: Αυτό που λέτε ότι με την πρώτη παράγραφο αντικαθίσταται το τάδε. Λέτε ότι δια προεδρικού διατάγματος μπορεί να αλλάξει το παρακάτω. Τι είναι αυτά; Το άρθρο 4. Τι είναι αυτά; 
Δεν μπορείτε να αλλάξετε τίποτα με διάταγμα από ό,τι λέει ο νόμος. Πάρτε το χαμπάρι αυτό. Αλλιώς πάρτε το δικαίωμα να κάνετε διάταγμα εφάπαξ όμως. Αν θέλετε να αλλάξετε νόμο ή διάταγμα, να το κάνετε εφάπαξ και θα μας πείτε που συγκεκριμένα.
Λοιπόν, κύριε Πρόεδρε, γίνεται μία πολύ μεγάλη προσπάθεια πράγματι να φτιάξουμε τις επιχειρήσεις μας να μπορέσουν να ανταποκριθούν στον ανταγωνισμό να μην έρθουν ξένοι και πάρουν τα έργα και οι δικοί μας τα κάνουν υπεργολαβικώς.
Σύμφωνοι για όλα αυτά. Αλλά αυτά όλα, κύριε Πρόεδρε, απαιτούν μία κεντρική κατεύθυνση, απαιτούν κάποιους στόχους. Όταν δεν υπάρχει κεντρικός νους όμως; Το βλέπετε από τον Υπουργό, ο οποίος δεν είναι παρών. Τι να έρθει να κάνει ο άνθρωπος; Λέει τι να πάω να κάνω; Σε μία κυβέρνηση που είναι αλαλούμ, τι να πάω να κάνω; Να έρθω να εισηγηθώ τα νομοσχέδια για να περνάει ο καιρός. Περιμένετε να λυθούν και αυτά στο συνέδριο;
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, επειδή είσθε εκεί, λάβετε τα μέτρα σας και διώξτε αυτόν που λέγεται Πρωθυπουργός, που δεν είναι να λέγεται για να σώσετε και το ΠΑΣΟΚ και ημάς προσωπικώς. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, τους Πρωθυπουργούς τους ορίζουν και εκλέγουν οι λαοί, στις Δημοκρατίες. 
ΒΑΣΙΛΗΣ ΚΕΔΙΚΟΓΛΟΥ: Ακριβώς γι' αυτό το λόγο.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! 
Ο κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Πρόεδρε, κύριοι συνάδελφοι, σαφώς το νομοσχέδιο του οποίου τα περισσότερα άρθρα έχουμε συζητήσει, είναι νομοσχέδιο που κάνει βελτιωτικές παρεμβάσεις στο χώρο των δημοσίων έργων. 
Ο κύριος κορμός όμως του νομοσχεδίου είναι το άρθρο 4, που μιλάει για το μητρώο των εργοληπτικών επιχειρήσεων και την επανάκριση των εργοληπτικών επιχειρήσεων. Εκεί είναι η ουσία της παρέμβασης που γίνεται. 
Είναι αλήθεια, κύριοι συνάδελφοι, ότι υπήρξε μία στρέβλωση στην παραγωγή και στην εκτέλεση των δημοσίων έργων. Και οι παράγοντες που υπήρξε αυτή η στρέβλωση είναι δύο. Ο πρώτος παράγοντας σαφώς ήταν η ελαστικότητα με την οποία εκδίδονταν τα εργοληπτικά πτυχία. Υπάρχει μία πληθώρα εργοληπτικών πτυχίων στις διάφορες βαθμίδες. Ο δεύτερος παράγοντας ήταν η άντληση χρημάτων από το χρηματιστήριο κάποιων συγκεκριμένων εργοληπτικών επιχειρήσεων. Αυτή η κατάσταση σαφώς δεν πήγαινε άλλο. Έπρεπε να υπάρξει μία διόρθωση, μία παρέμβαση. Και γίνεται αυτή η παρέμβαση κατά κάποιο τρόπο, κατά την άποψή μου όχι προς τη σωστή κατεύθυνση. Αλλά τέλος πάντων γίνεται.
Είναι επίσης αλήθεια ότι υπάρχει μία ανάγκη για την εκτέλεση των έργων του Γ' Κοινοτικού Πλαισίου Στήριξης, αλλά και παράλληλα των έργων της Ολυμπιάδας, να υπάρχουν μεγάλοι όμιλοι κατασκευαστικοί, που να έχουν, αν θέλετε, τον όγκο εκείνο τον επιχειρηματικό για την κατασκευή αυτών των μεγάλων έργων. Όμως, κύριοι συνάδελφοι, για να μπορέσουμε να επιλύσουμε αυτά τα δύο θέματα που προανέφερα, τους δύο παράγοντες που δημιουργούσαν τη στρέβλωση στην αγορά, έπρεπε να ακολουθήσουμε δύο δρόμους. Εσείς ακολουθείτε τον ένα δρόμο, τη δημιουργία μεγάλων και υποχρεωτικών βαρέων σχημάτων, που όμως δημιουργούν μία γραφειοκρατία, εσωτερική γραφειοκρατία αφ' ενός, αφ' ετέρου υπάρχει έλλειψη της ευελιξίας που χρειάζονται οι εργοληπτικές επιχειρήσεις. Και θα έλεγα, προπάντων χάνεται η άμεση εποπτεία του κατασκευαστή από το έργο που κατασκευάζει. Η ιστορία απέδειξε, όχι μόνο η ελληνική αλλά η παγκόσμια, αν θέλετε και η ευρωπαϊκή ιστορία, ότι οι μεγάλοι όμιλοι οι κατασκευαστικοί κάποια στιγμή, όταν χάνουν το ζωτικό χώρο μέσα στον οποίο μπορούν να παράγουν δημόσια έργα, να εκτελούν δημόσια έργα, αυτομάτως καταρρέουν. Και τότε ψάχνουν να βρουν τι γίνεται. "Και χάνει η μάνα το παιδί και το παιδί τη μάνα."
Λοιπόν, έχουμε το παράδειγμα της ΕΔΟΚ-ΕΤΕΡ, έχουμε το παράδειγμα της ΟΔΩΝ και ΟΔΟΣΤΡΩΜΑΤΩΝ, τεράστιες σε όγκο επιχειρήσεις. Η ΑΡΧΙΡΟΔΟΝ έχει κάποια παρακλάδια, που ακόμα υπάρχουν. Ακόμα και η εταιρεία που κατασκεύασε το αεροδρόμιο του "Ελευθερίου Βενιζέλου", η "HOECHTIF", κι αυτή, αν δεν είχε πάρει το έργο αυτό, θα είχε τεράστια χρηματοοικονομικά προβλήματα. Διότι οι μεγάλοι όμιλοι κάποια στιγμή δημιουργούν τέτοιες δεσμεύσεις που αν δεν έχουν χώρο και έργα να λειτουργήσουν, καταρρέουν.
Ο δεύτερος δρόμος ήταν ένας δρόμος με πιο ελαφρά επιχειρηματικά σχήματα. Και θα στηριζόταν κυρίως στις μικρομεσαίες επιχειρήσεις. Ο κορμός της κατασκευής των δημοσίων έργων στην Ελλάδα στηρίζεται πάνω στις μικρομεσαίες επιχειρήσεις. Και αυτές οι μικρομεσαίες επιχειρήσεις έπρεπε να ενισχυθούν και να στηριχθούν. Θα μπορούσαμε παραδείγματος χάρη να κάνουμε κοινοπραξίες -δεν το επιλέξατε το σχήμα αυτό- για την εκτέλεση έργων από μικρομεσαίες επιχειρήσεις με άμεση εποπτεία και με λιγότερη γραφειοκρατία οι οποίες, όσο θα εκτελείται το έργο, να μην είχαν δικαίωμα από μόνες τους να πάρουν κανένα άλλο έργο. 
Άσχετα μ' αυτό, η παρέμβαση έπρεπε να γίνει κι επειδή ακριβώς την κάνατε εσείς με σχήματα και επιχειρήσεις βαρέως τύπου, εμείς είμαστε υποχρεωμένοι, μια και δεν γίνεται άλλη παρέμβαση, αυτήν την παρέμβαση να την ψηφίσουμε. 
Θα πρέπει όμως να δοθεί μία μεγάλη προσοχή, κύριε Υπουργέ -και θα σας παρακαλούσα αυτό να το δείτε- στις μικρομεσαίες επιχειρήσεις, όπως αυτές "αναβαθμίζονται ή υποβαθμίζονται". Και σ' αυτήν την κατεύθυνση θα σας παρακαλούσα πολύ να δείτε το θέμα του ανεκτέλεστου. Με την τροπολογία την οποίαν φέρνετε, τετραπλασιάζετε κατά βάση το ανεκτέλεστο προς ζημία των μικρομεσαίων εργοληπτικών επιχειρήσεων. Προσέξτε καλά: Αυτή η διάταξη του ανεκτέλεστου ουσιαστικά βάζει μια ταφόπετρα στις μικρομεσαίες εργοληπτικές ελληνικές επιχειρήσεις. 
Και θέλω να κάνω μια ξεκάθαρη δήλωση σ' ένα θέμα, το οποίον ετέθη μόλις προηγουμένως στην Αίθουσα. Εγώ ως Βουλευτής του ΠΑΣΟΚ και μηχανικός δεν δέχομαι σε καμία περίπτωση πριμοδότηση του πτυχίου μου, όταν τελειώσω τη βουλευτική μου θητεία. Το θεωρώ απαράδεκτο και γι΄ αυτό θα παρακαλούσα πολύ να αποσύρετε αυτήν την τροπολογία.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, είναι ασφαλώς το άρθρο 4 και το άρθρο 7 από τους βασικούς πυλώνες του νομοσχεδίου, το οποίο φιλοδοξεί να πραγματοποιήσει μια ουσιαστική τομή σ' έναν κρίσιμο παράγοντα για τα δημόσια έργα στην πατρίδα μας, που είναι ο τομέας των κατασκευαστικών επιχειρήσεων.
Κύριοι συνάδελφοι, είχα την ευκαιρία και στη συζήτηση επί της αρχής να ξεκαθαρίσω τους στόχους και τη φιλοσοφία αυτού του νομοσχεδίου. Είναι λογικό ο καθένας να έχει την άλφα ή τη βήτα άποψη για την κατάσταση του κατασκευαστικού κλάδου. Όμως η κατάσταση του κατασκευαστικού κλάδου θα μπορούσε ή μπορεί για ορισμένους να είναι αδιάφορη, υπό την έννοια ότι γι΄ αυτούς άλλες είναι οι προτεραιότητες. Για μας όμως το γεγονός ότι αυτός ο κλάδος συμμετέχει σήμερα στο 16% της παραγωγής του Ακαθάριστου Εθνικού Προϊόντος στη χώρα με προοπτική το 2004 να φτάσει στο 20% καταδεικνύει τη σοβαρότητα και τη σημαντικότητά του στο χώρο της εθνικής οικονομίας. 
Γι΄ αυτόν το λόγο οι ρυθμίσεις που αφορούν στο παρόν και το μέλλον του κατασκευαστικού κλάδου μελετήθηκαν με πολύ μεγάλη προσοχή, με πολύ μεγάλη επιμέλεια προκειμένου να οδηγήσουν σ' ένα αποτέλεσμα, το οποίο θα είναι ουσιαστικά μια τομή και θα ενισχύει τον κλάδο αυτόν.
Θέλω να ξεκαθαρίσω: Είναι σαφές, κύριοι συνάδελφοι, ότι δεν μπορεί να υπάρξει αντιμετώπιση των αρνητικών δεδομένων του κλάδου χωρίς να υπάρξουν προβλήματα, χωρίς να υπάρξουν τριβές, χωρίς να σπάσουμε αυγά. Δεν μπορεί να ομολογούμε από τη μία μεριά ότι υπάρχουν εταιρείες-φούσκες, ότι υπάρχουν προβλήματα στην ποιότητα των έργων και από την άλλη αυτά τα προβλήματα στην ποιότητα των έργων και αυτές οι εταιρείες-φούσκες να μην έχουν ονοματεπώνυμο. Εγώ περιμένω να ακούσω το ονοματεπώνυμο. Ποιες είναι οι εταιρείες-φούσκες, οι εταιρείες που παράγουν προβληματικά έργα; Είναι ωραίο να χρησιμοποιούμε θεωρητικά σχήματα, όμως στη πράξη πρέπει να δούμε την πραγματικότητα ενός κλάδου. 
Είχα την ευκαιρία να πω στην αρχή, ότι αυτός ο κλάδος έχει τη μεγάλη ευκαιρία του Γ΄ Κοινοτικού Πλαισίου Στήριξης, με βάση την οποία θα πρέπει να μεγαλώσει και ο ίδιος για να συνεισφέρει ουσιαστικά και αποτελεσματικά στην υλοποίηση του Γ΄ Κοινοτικού Πλαισίου Στήριξης. Δεν θα υπάρξει Δ' Κοινοτικό Πλαίσιο Στήριξης ή δεν θα υπάρξει σ' αυτά τα μεγέθη. Οι δώδεκα χιλιάδες επιχειρήσεις που υπάρχουν σήμερα ποιο μέλλον έχουν το 2007, εάν μείνουμε αδρανείς και απαθείς; Θα απαντήσει κανείς; Και αν για τους δώδεκα χιλιάδες εργολάβους με τις οικογένειές τους δεν ενδιαφέρεται κάποιος για ιδεολογικούς ή πολιτικούς λόγους, θα πρέπει να απαντήσει ποιο θα είναι το μέλλον για τους διακόσιους πενήντα χιλιάδες εργαζόμενους που απασχολούνται στον κατασκευαστικό κλάδο.
Εμείς, λοιπόν, ήρθαμε και είπαμε ότι τα προβλήματα που υπάρχουν στον κλάδο πρέπει να αντιμετωπιστούν. Τα εφεύραμε εμείς αυτά τα προβλήματα; Δεν τα επεσήμανε ο ίδιος ο κλάδος; Υπάρχει η μελέτη του ΙΟΒΕ την οποία σας ανέγνωσα δύο φορές και κανένας συνάδελφος δεν την αξιολογεί. Δεν είναι μια μελέτη η οποία πρέπει να βάλει την πολιτεία και το κράτος και κάθε κόμμα σε έναν υπεύθυνο και σοβαρό προβληματισμό; 'Όταν το ΙΟΒΕ λέει και όλοι παραδέχονται ότι υπάρχει ένα πρόβλημα πολυκερματισμού του κλάδου, ότι σειρά πολλών εταιρειών του κλάδου έχουν πρόβλημα με τη χρηματοδοτική τους διάρθρωση, η πολιτεία τι θα πρέπει να κάνει; Να παραλαμβάνει τα μη ποιοτικά έργα και να κάθεται αδρανής και απαθής για να μη θιγούν τα συμφέροντα και οι κατεστημένες ισορροπίες σε ένα χώρο επειδή έτσι πηγαίνει το ποτάμι; Να μην κάνουμε τίποτα; Εάν πρέπει όμως να κάνουμε κάτι, να ειπωθεί ποιο είναι αυτό το οποίο πρέπει να κάνουμε.
Θα σας απαντήσω, λοιπόν, στις επιμέρους προτάσεις, κύριοι συνάδελφοι. 
Ειπώθηκε ότι η Ελλάδα μόνη στον ευρωπαϊκό χώρο με υποπολλαπλάσιο ποσοστό στα δημόσια έργα από οιαδήποτε άλλη ευρωπαϊκή χώρα, πρέπει να στηριχθεί στις μικρομεσαίες επιχειρήσεις και πρέπει να αφήσει τις μικρομεσαίες επιχειρήσεις στο διάβα και στο πέρασμα του χρόνου. Δεν είναι σωστό αυτό γιατί οι μικρομεσαίες επιχειρήσεις είναι οι πρώτες που στο τέλος του Γ΄ Κοινοτικό Πλαίσιο Στήριξης θα αντιμετωπίσουν πρόβλημα βιωσιμότητας. Και αυτό το λένε οι ανεξάρτητοι μελετητές, δεν το λέμε εμείς. Θα τους αφήσουμε να καταστραφούν στο όνομα της απραξίας, να μην τους δυσαρεστήσουμε;
Η άλλη επιλογή είναι αυτή την οποία είπαν ορισμένοι συνάδελφοι. Την είπε και ο ΣΑΤΕ. 
ΓΕΩΡΓΙΟΣ ΚΑΡΑΤΖΑΦΕΡΗΣ: Να τους κάνουμε ευθανασία! 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Την είπε την επιλογή αυτή και ο ΣΑΤΕ. Είναι η πρόταση να κάνουμε τις μόνιμες κοινοπραξίες που θα λειτουργούν υπό καθεστώς ομόρρυθμης εταιρείας. Και σας ερωτώ: Θα ήταν αυτό προς όφελος ενός κλάδου ο οποίος θα είχε από τη μια μεριά τη λειτουργική και ουσιαστική συγχώνευση ορισμένων επιχειρήσεων και δει των μεγάλων και από την άλλη μεριά τις μόνιμες κοινοπραξίες; Για ποιο σκοπό δεν θέλουμε τις μόνιμες κοινοπραξίες; Τις θέλουμε τις μόνιμες κοινοπραξίες γιατί οι εταιρείες οι οποίες θα μετέχουν στις μόνιμες κοινοπραξίες στα πάγιά τους στοιχεία έχουν τα διαμερίσματα των εργολάβων. Αυτή είναι η πραγματικότητα.
Υπάρχουν συνάδελφοι μηχανικοί που πρέπει να το πουν αυτό. Εγώ δεν είμαι του κλάδου. Αλλά το γνωρίζουν πολύ καλά ότι οι εταιρείες αυτές στα πάγιά τους στοιχεία είχαν τα διαμερίσματα και τις κατοικίες τους. Με αυτά τα πάγια στοιχεία κρίνονταν και έπαιρναν την αναβάθμιση και με αυτά τα πάγια στοιχεία θέλουν να εξακολουθήσουν να ασκούν κατασκευαστική δράση.
(Θόρυβος από την πτέρυγα της Νέας Δημοκρατίας)
ΣΑΒΒΑΣ ΤΣΙΤΟΥΡΙΔΗΣ: Είναι μόνιμες. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Σας παρακαλώ, κύριε συνάδελφε. Θα φτάσω και σ' αυτό. 
ΣΑΒΒΑΣ ΤΣΙΤΟΥΡΙΔΗΣ: Μα είναι μόνιμες εταιρείες.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, δεν απευθύνομαι σε εσάς. 
(Θόρυβος από την πτέρυγα της Νέας Δημοκρατίας)
Σας ζητώ το δικαίωμα...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι! Τι κατάσταση είναι αυτή; Δεν έχει το δικαίωμα από το Σύνταγμα και από τον Κανονισμό ο κύριος Υπουργός να μιλήσει; Θα τον διακόπτετε κάθε δευτερόλεπτο;
ΣΑΒΒΑΣ ΤΣΙΤΟΥΡΙΔΗΣ: Ερωτώ, ποιος τις έκανε τις μόνιμες;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, το θεσμικό πλαίσιο για την κρίση των εταιρειών είναι όλων των προηγούμενων κυβερνήσεων. Να αναγνωρίσουμε όλοι τις ευθύνες μας.
ΣΑΒΒΑΣ ΤΣΙΤΟΥΡΙΔΗΣ: Πότε έγιναν, κύριε Υπουργέ;
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη γράφεται καμία διακοπή.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα σας ερωτήσω όμως ευθέως, αν έχουμε τη δυνατότητα να μιλάμε ευθέως: Υπάρχει λογική στο όνομα των λαθών του παρελθόντος ή των αδυναμιών του παρελθόντος, εάν δεχθούμε και συνομολογήσουμε ότι ήταν αδυναμίες, σήμερα να μείνουμε αδρανείς.
Είπαμε εδώ πέρα ότι πρέπει να υπάρχουν οι πολλές μικρομεσαίες επιχειρήσεις και ότι δεν θέλει κανένας τις μεγάλες επιχειρήσεις. Να δεχθώ να ενοχοποιήσουμε τις μεγάλες επιχειρήσεις για να είμαστε με το κλίμα των ημερών. Όμως σας ερωτώ: Πρέπει η Ελλάδα να εφεύρει μια δικιά της ιδιαιτερότητα μόνη σε όλον τον ευρωπαϊκό χώρο; Δηλαδή οι άλλες χώρες πού έχουν κατασκευαστικό κλάδο μεγάλο, ισχυρό, παντοδύναμο με εξωστρέφεια και πού στηρίζεται στην εσωτερική αγορά χωρίς πολυκατακερματισμό του κλάδου, χωρίς αυτό το συντριπτικό αριθμό των επιχειρήσεων, έχουν λάθος; Δηλαδή η Ελλάδα με τις δώδεκα χιλιάδες επιχειρήσεις έχει βρει το δρόμο της οικονομικής ανάπτυξης και της ευημερίας του κλάδου και θέλουμε αυτόν τον αριθμό των δώδεκα χιλιάδων επιχειρήσεων να τον αφήσουμε εσαεί στο μέλλον; Δηλαδή ποια είναι η προοπτική όταν στη Γερμανία, στη Γαλλία, στην Ισπανία, στην Πορτογαλία υπάρχουν τρεις και τέσσερις μεγάλες κατασκευαστικές επιχειρήσεις και ουδέποτε κανένας από κανένα κόμμα δεν διανοήθηκε να πει ...
ΑΡΙΣΤΟΤΕΛΗΣ ΠΑΥΛΙΔΗΣ:....
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Παυλίδη, χαίρομαι που έχετε προσχωρήσει συνολικά ως κόμμα στο σοσιαλισμό.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Συγνώμη, κύριε Υπουργέ, για τη διακοπή.
Θα ησυχάσετε, κύριοι συνάδελφοι; Είναι εικόνα Αίθουσας αυτή; Έμπειροι κοινοβουλευτικά συνάδελφοι, να μην αφήνετε τον Υπουργό να αρθρώσει λέξη;
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Καρατζαφέρη. Επιτέλους! Υπάρχει Κανονισμός και πρέπει να τον σεβαστούμε.
Συνεχίστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο συνάδελφος κ. Παυλίδης και το κόμμα του μπορεί να θεωρούν ότι το τι συμβαίνει στη Γερμανία, το τι συμβαίνει στη Γαλλία, το τι συμβαίνει στην Ισπανία ή σε άλλες ευρωπαϊκές χώρες δεν έχει εφαρμογή, δεν έχει αναλογία και δεν πρέπει να το ακολουθήσουμε. Να το πουν, να το δηλώσουν, να ξεκαθαρίσουμε τις θέσεις μας. 
Εγώ όμως και η Κυβέρνηση δεν πιστεύουμε ότι η Ελλάδα πρέπει να εφεύρει το μοναδικό δρόμο, το δικό της και να παραμείνει αυτή η κατάσταση στον κατασκευαστικό κλάδο. Το λέμε σαφώς: Δώδεκα χιλιάδες επιχειρήσεις δεν τις αντέχει αυτός ο κλάδος. Θα οδηγηθεί συνολικά σ' ένα ανταγωνιστικό μειονέκτημα. Δεν θα αναπτύξει εξωστρέφεια. 
Σήμερα βλέπουμε ότι έχουμε σε εξέλιξη τα έργα με συμβάσεις παραχώρησης, στα οποία έρχονται ξένες επιχειρήσεις. Θα μας απαντήσει κάποιος συνάδελφος από αυτούς που κόπτονται για τις μικρομεσαίες επιχειρήσεις, πώς οι μεγάλες ελληνικές επιχειρήσεις θα μπορέσουν να συμμετέχουν σε αυτά τα έργα με συμβάσεις παραχώρησης; Τους ενδιαφέρει; Μπορούν να πουν ότι για λόγους ιδεολογικούς και πολιτικούς δεν τους ενδιαφέρει και δεν θέλουν να το θίξουν. 
Εγώ όμως δικαιούμαι, κύριοι συνάδελφοι, να υπερασπισθώ την αρχή και τη θέση του νομοσχεδίου. Αυτό που υπήρξε μέχρι σήμερα για διάφορους λόγους, δεν μπορεί να συνεχίσει να υπάρχει. Οι επιχειρήσεις -αυτό το βλέπουμε σε όλο τον κόσμο- ακολουθούν την οδό των συγχωνεύσεων. Είναι η οδός η οποία συμβάλλει και προσθέτει αναπτυξιακό πλεονέκτημα. Αυτό το αναπτυξιακό πλεονέκτημα δεν πρέπει να το στερήσουμε στο δικό μας τον κλάδο. 
Νομίζω ότι κακώς δημιουργούνται οι εντυπώσεις χωρίς να τοποθετείσθε και να τεκμηριώνετε μια αντιπρόταση. Ο κ. Κατσαρός μου έφερε την αντιπρόταση της Επιτροπής Θεσμών και Διαφάνειας. Όταν σε δύο θέματα τον ρώτησα εάν είναι η θέση του κόμματός του, αρνήθηκε να μου απαντήσει. Εγώ, όμως, δικαιούμαι να ζητάω θέσεις, να ζητάω προτάσεις. 
Μιλάτε για αναγκαστικές συγχωνεύσεις. Να αφήσουμε τις επιχειρήσεις ως έχουν, να αφήσουμε τον κλάδο ως έχει για να μη θιγούν κάποιες οι οποίες είναι προβληματικές ή κατά τη δήλωσή σας "φούσκες". 
Αυτό, όμως, είναι λόγος να νομοθετούμε; Είναι τρόπος να πολιτευόμαστε; Θα αφήσουμε τον κλάδο να προχωρήσει με ένα συνολικό πρόβλημα και με τα σοβαρά προβλήματα που αντιμετωπίζει και τα αντιμετωπίζουν πρωτίστως οι μικρές επιχειρήσεις με αθέμιτο ανταγωνισμό και με τη νόθευση του ανταγωνισμού; Δεν θα πρέπει να υπάρξει κάποια παρέμβαση; Με επιχειρήσεις, με οικογενειακό μάνατζμεντ από τον πατέρα στο γιο και από το γιο στον εγγονό μπορεί να προχωρήσει ο κλάδος; Μπορούν να γίνουν μεγάλες επιχειρήσεις, όταν βλέπουμε τον τρόπο και το δρόμο τον οποίο έχουν ακολουθήσει ξένες επιχειρήσεις για να γιγαντωθούν και να πάρουν έργα στο εξωτερικό; Αυτό δεν πρέπει να μας προβληματίσει;
Είπε ο συνάδελφος ο κ. Σγουρίδης για την εταιρεία "HOCHTFIE" ότι θα ήταν προβληματική εάν δεν έπαιρνε το αεροδρόμιο και έμεινα κατάπληκτος. Δεν ξέρω αν είναι εδώ ο Πρόεδρος, όμως αυτό δεν είναι ακριβές. Έχει κύκλο εργασιών.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: ...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Σας παρακαλώ, κυρία συνάδελφε. 
Έχει κύκλο εργασιών τέσσερα τρισεκατομμύρια τετρακόσια δισεκατομμύρια (4.400.000.000.000) δραχμές για το 2000 και οι ελληνικές επιχειρήσεις της όγδοης τάξης της σημερινής, αν μετρήσουμε τον κύκλο εργασιών τους για το 2000, κατατάσσονται στην 38η θέση των ευρωπαϊκών εταιρειών. 
Αυτή είναι η κατάσταση του κλάδου. Θέλουμε να την εξυγιάνουμε. Θέλετε να βοηθήσετε; Να βοηθήσετε με καθαρές θέσεις. 
Είπε ο κ. Κούβελας...
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: ...
ΠΡΟΕΔΡΕΥΩΝ (Κωνσταντίνος Γείτονας): Δεν σας αναγνωρίζω σήμερα, κυρία Ξηροτύρη, και λυπάμαι που σας κάνω συστάσεις. Δεν είναι δυνατόν, όμως, να συνεχίσουμε έτσι. 
Συνεχίστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν θέλω να κάνω κριτική στους συναδέλφους, αλλά ειλικρινά αισθάνθηκα πολύ άσχημα όταν κατηγορήθηκα και κατηγορήθηκε και η Κυβέρνηση, ότι δεν ακούσαμε τις προτάσεις των Βουλευτών. Μα, έχουμε κάνει μία σειρά τροποποιήσεων αποδεχόμενοι προτάσεις των Βουλευτών που ήταν προς τη σωστή κατεύθυνση. Νομίζω ότι απέδειξα ότι όπου υπάρχει θετική και δημιουργική πρόταση, μπορούμε να τη συζητήσουμε. 
Όμως δεν μπορούμε να λύσουμε όλα τα ζητήματα με τον τρόπο τον οποίο θέλει η Αντιπολίτευση. Αυτό είναι σαφές. Για παράδειγμα, επειδή ειπώθηκε από κάποιο συνάδελφο, θα αναφερθώ στα πάγια των θυγατρικών εταιρειών. Αν μια επιχείρηση του κλάδου του ΜΕΕΠ θέλει να χρησιμοποιήσει τα πάγια μιας θυγατρικής, έχει την οδό να τα μεταβιβάσει στην εταιρεία στην οποία θέλει να καταταγεί για να αξιολογηθεί πραγματικά.
Δεν μπορώ όμως να αξιολογώ μία κατασκευαστική εταιρεία λαμβάνοντας υπόψη τα πάγια που έχει μία βιομηχανική ή εμπορική εταιρεία της, επειδή την ελέγχει κατά 80% ή 100%. Δεν είναι σωστό. Δεν είναι δίκαιη η αξιολόγηση. Βέβαια αν είναι του ίδιου κλάδου μπορεί να κάνει συγχώνευση γι' αυτό ζητάμε αν υπάρχει κάποια πρόταση να διατυπωθεί συγκεκριμένα. 
Ο κ. Χαϊτίδης ρώτησε αν μετά το 2007 θα διαλυθούν. Εμείς δεν θέλουμε να γίνει αυτό και γι' αυτό φέραμε το νομοσχέδιο και προσπαθούμε να μεγαλώσουν γιατί η ύπαρξη και η βιωσιμότητα των κατασκευαστικών επιχειρήσεων σημαίνει μία ουσιαστική μεταβολή της σημερινής θέσης και δομής τους όχι μόνο στον κατασκευαστικό τομέα αλλά και στον τομέα της διοίκησής των και της παροχής των υπηρεσιών. Αυτό έχουν κάνει όλες οι ξένες εταιρείες που παλιά ξεκίνησαν από τον κατασκευαστικό κλάδο. Αν οι ελληνικές εταιρείες δεν έχουν τη δυνατότητα να μπουν στις συμβάσεις παραχώρησης γιατί η πιστοληπτική τους ικανότητα είναι στο κόκκινο από τα δέκα ή είκοσι δισεκατομμύρια δραχμές, αυτές οι επιχειρήσεις και οι εταιρείες με τι προοπτική θα μπορέσουν να σταθούν μετά από δύο ή τρία χρόνια στον κλάδο; Γιατί δεν πρέπει να αναμένουμε ότι σε δυο, τρία χρόνια οι μεγάλες ξένες εταιρείες που ήδη ήρθαν στους διαγωνισμούς παραχώρησης πιθανόν να έχουν πάρει όλα τα έργα σε βάρος των ελληνικών εταιρειών. 
Κύριοι συνάδελφοι, θέλω να ξεκαθαρίσω σαφώς ότι το ανεκτέλεστο είναι ένας παρεμβατισμός, μία παραμόρφωση η οποία θα πρέπει στο μέλλον να εξαλειφθεί. Δεν είναι νοητό οι ελληνικές εταιρείες και ιδιαίτερα οι μεγάλες εταιρείες να αντιμετωπίζουν στην ουσία ένα αθέμιτο ανταγωνισμό από τις ξένες επιχειρήσεις. Αυτό συμβαίνει σήμερα και το αντιμετωπίζουμε είτε υπό την έννοια της εισόδου ξένων επιχειρήσεων στην ελληνική αγορά που έρχονται και δεν έχουν κανένα ανεκτέλεστο είτε υπό την έννοια της παρουσίας τους σε έργα του εξωτερικού όπου μπορεί να τους αντιταχθεί ότι έχετε ένα πτυχίο για ένα ορισμένο προϋπολογισμό έργων. Σ' αυτή την κατεύθυνση δεν μπορούμε να πάμε σήμερα. Αναγνωρίζουμε ότι είναι ένα ζήτημα ισορροπίας του κλάδου που πρέπει να το δούμε με κάποια χρυσή τομή. Ελέχθη από κάποιον ότι με το ανεκτέλεστο θίγονται οι μικρέ και μεσαίες εταιρείες. Αυτό είναι παράδοξο και παράξενο γιατί το ανεκτέλεστο αφορά μονάχα τις εταιρείες της ανώτερης τάξης. Αν αυτές είχαν πρόβλημα, ο σύνδεσμός τους θα μας το είχε ζητήσει. Αντίθετα ο σύνδεσμός τους ήταν υπέρ της κατάργησης του ανεκτελέστου. Δεύτερον, οι μικρότερες εταιρείες δεν θίγονται καθόλου από το ανεκτέλεστο. Δεν τις αφορά. Αφορά μόνο τις ελληνικές εταιρείες σε σχέση με τις ξένες. Εμείς αυτό που λέμε είναι ότι τώρα πρέπει να υπάρχει αυτή η χρυσή τομή ανάμεσα στο ανεκτέλεστο που υπήρχε και στην κατάργηση του ανεκτέλεστου. Είναι μία χρυσή τομή την οποία πρέπει να μετρήσουμε με τα πραγματικά δεδομένα των επιχειρήσεων. Πρέπει να πω ότι μέχρι σήμερα οι επιχειρήσεις είχαν ανεκτέλεστο που έφτανε τα εβδομήντα δύο δισεκατομμύρια (72.000.000.000) δραχμές. Αν δεχθούμε ότι με τη συγχώνευση τριών εταιρειών θα βγει ένα πτυχίο της νέας έβδομης τάξης, τριών ή τεσσάρων αυτόματα αυτό το ανεκτέλεστο θα έπρεπε να μεταφερθεί σε διακόσια δέκα δισεκατομμύρια (210.000.000.000) δραχμές. Όμως, εμείς με τη ρύθμιση που κάνουμε βάζουμε μέσα στο ανεκτέλεστο για να μην υπάρχουν τα προβλήματα του παρελθόντος ολόκληρο το δημόσιο τομέα και όχι μόνο το στενό δημόσιο τομέα, όπως ίσχυε μέχρι σήμερα. 
Πιστεύουμε ότι δίνουμε μία ισορροπία, ώστε να υπάρξει και η διασπορά των έργων αλλά και μία υγιής δυναμική ανάπτυξη των επιχειρήσεων χωρίς προβλήματα ανταγωνισμού. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, σήμερα έχουμε να κάνουμε με τις διατάξεις που αφορούν την καρδιά αυτού του σχεδίου νόμου. Και είναι ακριβώς το περιεχόμενο των διατάξεων αυτών αλλά και ο τρόπος με τον οποίο μεταβάλλονται σήμερα στην Αίθουσα που δείχνει τον τρόπο με τον οποίο νομοθετεί η Κυβέρνηση σε μείζονος σημασίας θέματα, αλλά και τη "σοβαρότητα" με την οποία αντιμετωπίζει το παρόν σχέδιο νόμου. 
Και εξηγούμαι επί πέντε συγκεκριμένων θεμάτων, επιφυλασσόμενος στη δευτερολογία μου να επισημάνω και τα υπόλοιπα. Ζήτημα πρώτον. Το έθεσα και στην Επιτροπή και μη θεωρήσουν οι συνάδελφοι ότι αποτελεί μία τυπολατρεία. Έχετε δει ποτέ, κύριοι συνάδελφοι της Πλειοψηφίας, νομοσχέδιο του οποίου ένα άρθρο να είναι πάνω από το μισό του νομοσχεδίου και το οποίο θα καταλαμβάνει κάπου δεκαπέντε σελίδες της Εφημερίδας της Κυβερνήσεως;
Ποιος νους συνέλαβε τέτοιου είδους ρύθμιση; Ο εφαρμοστής του δικαίου, σας ερωτώ, είναι δυνατόν ποτέ μέσα σ' αυτόν τον κυκεώνα των διατάξεων ενός άρθρου, να εφαρμόσει ορθολογικά αυτό το νόμο όταν θα γίνει νόμος του κράτους; Δεν καταλαβαίνει κανείς ότι και η νομοτεχνική κατάστρωση ενός νομοσχεδίου πρέπει να έχει τη λογική της; 
Εγώ θα παρακαλέσω τους συναδέλφους της Πλειοψηφίας να αναλογισθούν ένα προηγούμενο άρθρο αυτής της έκτασης. Να μου το φέρουν εδώ και να αναλογισθούν τι σημαίνει, το σπουδαιότερο άρθρο αυτού του νομοσχεδίου να είναι στην ουσία το μισό νομοσχέδιο. Αυτό λέει πολλά για την εφαρμογή. Λέει πολλά για το τι θέλει να κρύψει η Κυβέρνηση πίσω από αυτήν πραγματικά την πολύπλοκη διατύπωση την οποία έχει βάλει.
Έρχομαι στο δεύτερο θέμα. Με το νομοθέτημα αυτό και ιδίως με το άρθρο 4, εισάγεται ο καταναγκασμός ως μέσο για τη διαμόρφωση -υποτίθεται- εύρωστων επιχειρήσεων στον κλάδο των εργοληπτικών εταιρειών. Υπάρχει πράγματι ένα ζήτημα στην Ελλάδα. Οι εργοληπτικές επιχειρήσεις βρίσκονται αντιμέτωπες -και αυτό είναι γνωστό- με πολλές και μεγάλες προκλήσεις. Οι προκλήσεις αυτές είναι από τη μια πλευρά οι προκλήσεις του Γ' Κοινοτικού Πλαισίου Στήριξης, οι προκλήσεις των ολυμπιακών έργων, οι προκλήσεις της παγκοσμιοποίησης γενικότερα. Και πρέπει να δημιουργηθούν εύρωστες επιχειρήσεις, για να μπορέσουν να ανταγωνισθούν. Και όχι μόνο να ανταγωνισθούν τις ξένες επιχειρήσεις στην Ελλάδα, αλλά αν μπορούν να κάνουν εξαγωγή των εργασιών τους στο εξωτερικό. Γιατί μόνο έτσι μπορούν να επιβιώσουν. 
Πώς αντιλαμβάνεται η Κυβέρνηση τη δημιουργία των επιχειρήσεων αυτών; Μέσω του καταναγκασμού, μέσω της δημιουργίας αναγκαστικών συγχωνεύσεων που οδηγούν, υποτίθεται, σε μεγάλες εταιρείες. Το είχαμε πει και το επαναλαμβάνουμε; Η ίδια λογική με τον "ΚΑΠΟΔΙΣΤΡΙΑ" στην Τοπική Αυτοδιοίκηση. Εκεί συγχωνεύσεις οργανισμών Τοπικής Αυτοδιοίκησης για να διαμορφωθούν, υποτίθεται, ισχυροί οργανισμοί Τοπικής Αυτοδιοίκησης. Το κατάντημα το είδαμε. Καταρρέουν οι Καποδιστριακοί Δήμοι. Το ίδιο πάει να γίνει και εδώ. Αναγκαστικές συγχωνεύσεις επιχειρήσεων. Γιατί; Διότι δεν λειτούργησε η αγορά μέχρι τώρα υγιώς, ώστε να μπορέσουν μέσω του ανταγωνισμού οι εταιρείες να αναπτυχθούν. Η οικονομία δεν πηγαίνει καλά. Και, βεβαίως, όταν η οικονομία δεν πηγαίνει καλά, όταν ο ανταγωνισμός δεν υπάρχει, πώς να δημιουργηθούν εύρωστες επιχειρήσεις; Εισάγεται ο καταναγκασμός. Δηλαδή με το στανιό εύρωστες επιχειρήσεις. Από εκεί καταλαβαίνει κανείς τη στρέβλωση που επικρατεί στο μυαλό της Κυβέρνησης να αναγκάσει τις επιχειρήσεις να γίνουν εύρωστες. 
Σε ποια οικονομία, κυρίες και κύριοι συνάδελφοι, διαμορφώθηκαν εύρωστες επιχειρήσεις μέσω καταναγκασμού; Ποια άλλη χώρα εφήρμοσε αντίστοιχο πρότυπο; Μπορεί να μου φέρει το Υπουργείο ένα προηγούμενο στην παγκόσμια νομοθεσία -δεν μιλάω μόνο για την ευρωπαϊκή- διαμόρφωσης υγιών εργοληπτικών επιχειρήσεων μέσα από αναγκαστικές συγχωνεύσεις; 
Άρα, λοιπόν, το νομοσχέδιο αυτό ομολογεί τρία πράγματα: Την αποτυχία της οικονομίας, την έλλειψη ανταγωνισμού, τον καταναγκασμό ως μέσο για την διαμόρφωση προϋποθέσεων λειτουργίας της οικονομίας μας. Αυτά μόνο κυβέρνηση με τριτοκοσμικές αγκυλώσεις, με πλήρη άγνοια των προκλήσεων της παγκοσμιοποίησης, με πλήρη άγνοια της οικονομίας της αγοράς, μπορούσε να σκεφτεί. 
Γι' αυτό ακριβώς, θεωρούμε ότι αυτό το νομοσχέδιο είναι θνησιγενές. Και αυτή είναι η τρίτη μου παρατήρηση. Οδηγεί εκ των πραγμάτων σε ένα στάδιο το οποίο είναι θνησιγενές. Το νομοσχέδιο αυτό, θα δημιουργήσει ένα ολιγοπώλιο το οποίο θα γίνει κάποια στιγμή μονοπώλιο και θα καταρρεύσει. Είναι ένα νομοσχέδιο που δεν οδηγεί πουθενά, είναι μια πρόχειρη λύση, λύση καταστροφής μπροστά στα μεγάλα γεγονότα τα οποία υπάρχουν, μπροστά στις μεγάλες προκλήσεις ιδίως του Γ' Κοινοτικού Πλαισίου Στήριξης. Η Κυβέρνηση δεν γνωρίζει τι κάνει και έρχεται με τέτοιες μεθόδους της τελευταίας στιγμής, μεθόδους καταστροφής στην κυριολεξία, υποτίθεται να δημιουργήσει εύρωστες επιχειρήσεις. Τονίζω, λοιπόν, καταναγκασμός που οδηγεί σε ολιγοπώλιο, μετά σε μονοπώλιο και μετά στην πλήρη αναρχία στο χώρο των κατασκευαστικών επιχειρήσεων, άρα στην πλήρη επικράτηση των αλλοδαπών επιχειρήσεων οι οποίες θα κυριαρχήσουν.
Είναι ακριβώς η άγνοια της Κυβέρνησης να χειριστεί μεγέθη της ελεύθερης αγοράς. Όπως δεν καταλαβαίνει τι θα πει αποκρατικοποίηση και ιδιωτικοποίηση, όπως κάνει ιδιωτικοποιήσεις μέσα από απλές μετοχοποιήσεις και κομματικούς καρεκλοκενταύρους, έτσι και εδώ επιχειρεί να δημιουργήσει μέσω καταναγκασμού και ολιγοπωλίων εύρωστες επιχειρήσεις στον κατασκευαστικό κλάδο. Ανοίγει το δρόμο, ώστε να καταδικαστούν σε θάνατο όλες οι εργοληπτικές επιχειρήσεις στην Ελλάδα, να επιβιώσουν για κάποιο χρονικό διάστημα κάποιες από αυτές, να καταστραφούν όλες στο τέλος και να δημιουργηθεί πραγματικά η πλήρης αναρχία στο χώρο του κατασκευαστικού κλάδου.
Θέμα τέταρτο: Ξέρετε πολύ καλά, κύριοι συνάδελφοι της Πλειοψηφίας, ότι για να υπάρξουν συγχωνεύσεις τηρούνται ορισμένοι κανόνες. Αν πάρετε τους νόμους που ισχύουν περί ανωνύμων εταιρειών και για τις εργοληπτικές επιχειρήσεις, υπάρχουν κανόνες οι οποίοι λένε σε πόσο χρόνο μπορούν αν γίνουν αυτά τα πράγματα.
Το νομοσχέδιο υποχρεώνει να έχουν τελειώσει όλα αυτά μέχρι τις 31 Δεκεμβρίου. Και το ερώτημα είναι: Πώς άραγε θα γίνουν αυτά, όταν αυτό προϋποθέτει παραβίαση καταστατικών διατάξεων που ισχύουν σήμερα σχετικά με τις συγχωνεύσεις των ανωνύμων εταιρειών; Θα γίνει αυτό με προκατασκευασμένες διαδικασίες; Υπάρχουν έτοιμες διαδικασίες; Ξέρουμε, δηλαδή, ποιοι και πώς συγχωνεύονται εκ των προτέρων; Μήπως κάποιοι το ξέρουν και δεν μας το λένε; Διότι διαφορετικά, εάν εφαρμοστούν οι κανόνες περί ανωνύμων κατασκευαστικών εταιρειών, που ισχύουν σήμερα, δεν φτάνουν οι ημερομηνίες αυτές για να ολοκληρωθούν οι διαδικασίες όπως προβλέπει το νομοσχέδιο.
Άρα ή υπάρχει πλήρης άγνοια του τρόπου με τον οποίο γίνονται οι συγχωνεύσεις ή κάτι άλλο γνωρίζουν εκείνοι που κατασκεύασαν το νομοσχέδιο αυτό, το οποίο εμείς δεν γνωρίζουμε.
Θέμα πέμπτο: Είναι το ζήτημα το οποίο αφορά ορισμένες εξουσιοδοτήσεις. Παίρνω σαν παράδειγμα μια από αυτές, που ανέφεραν και ορισμένοι συνάδελφοι προηγουμένως. Είναι η περίφημη εξουσιοδότηση που παρέχεται στο άρθρο 4 παράγραφος 15. Ούτε λίγο, ούτε πολύ, η εξουσιοδότηση αυτή είναι τόσο ευρεία, ώστε με υπουργική απόφαση να είναι δυνατόν να ανατραπεί η λογική του νομοσχεδίου. Και η αρχική ήταν προβληματική, αλλά και η τωρινή τροποποιημένη, που θα σας διαβάσω, είναι ακόμη χειρότερη. Στο πλαίσιο του άρθρου 4 παράγραφος 15 λέει ότι με την ίδια υπουργική απόφαση που μιλάει για άλλα θέματα προηγουμένως "μπορεί να ορίζονται τα θέματα εγγραφής στο ΜΕΕΠ επιχειρήσεων για εξειδικευμένες εργασίες και υποκατηγορίες ορισμένων έργων, η κατάταξη αυτών σε νέα τάξη του ΜΕΕΠ, καθώς και τα όρια του προϋπολογισμού έργων που αυτές μπορούν να αναλαμβάνουν".
Και σας ρωτώ: Εσείς της Πλειοψηφίας, που θα δώσετε αυτήν την εξουσιοδότηση, πείτε μου ποιες είναι αυτές οι εξειδικευμένες εργασίες; Ποιες είναι οι υποκατηγορίες ορισμένων έργων; Αυτές οι εξειδικευμένες εργασίες καθορίζει κανείς ποιες είναι; Η λέξη "εξειδικευμένες" σας λέει τίποτα; Υπάρχει το γενικό κάπου, για να ξέρουμε τι είναι το εξειδικευμένο; Και με υπουργική απόφαση;
Θα ξαναφέρω το ζήτημα που έθεσα σε προηγούμενες συνεδριάσεις: Το άρθρο 43 παράγραφος 2 εδάφιο β' του Συντάγματος λέει ότι πρέπει να είναι ειδικότερο, τεχνικό ή λεπτομερειακό το θέμα που ρυθμίζεται με υπουργική απόφαση. Και ερωτώ: Πού είναι το ειδικότερο ή λεπτομερειακό θέμα; Τι είναι το εξειδικευμένο;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Από τη νομοθεσία καθορίζεται.
ΠΡΟΚΟΠΗΣ ΠΑΥΛΟΠΟΥΛΟΣ: Τι είναι εδώ αυτό που λέει "εξειδικευμένες εργασίες και υποκατηγορίες έργων";
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ο νόμος το λέει.
ΠΡΟΚΟΠΗΣ ΠΑΥΛΟΠΟΥΛΟΣ: Λέει πουθενά η νομοθεσία τι είναι εξειδικευμένες εργασίες, κύριε Αλευρά; Πουθενά δεν το λέει. Ζητάτε εξουσιοδότηση εν λευκώ για να ανατρέψετε το νόμο όπως το κατασκευάζετε. Πουθενά δεν αναφέρεται στη νομοθεσία τι είναι εξειδικευμένο, τι είναι το γενικότερο για να υπάρχει και το εξειδικευμένο. Το πώς εννοείται το εξειδικευμένο το καταλαβαίνετε μόνο εσείς κάθε φορά.
Έρχομαι τώρα στο μείζον θέμα που αφορά το ανεκτέλεστο. Πρώτα-πρώτα, κύριε Υπουργέ, δεν κατάλαβε κανείς εδώ μέσα το εξής και θέλουμε μια εξήγηση. Εμείς ψηφίζουμε υπέρ του ανεκτέλεστου. Το τονίζω για να μην υπάρχει παρεξήγηση. Ρωτώ όμως το εξής: Λέτε -και μένουμε κατάπληκτοι- ότι το θέμα του ανεκτέλεστου πρέπει να φύγει, αλλά δεν είστε έτοιμοι να το κάνετε τώρα. Μπορείτε να μας εξηγήσετε τους λόγους; Τονίζω ότι η Νέα Δημοκρατία υποστηρίζει ότι το ανεκτέλεστο πρέπει να μείνει. Εσείς που λέτε ότι πρέπει να φύγει, δεν μας εξηγείτε γιατί πρέπει να φύγει και γιατί δεν το βγάζετε τώρα. Τι σας εμποδίζει; Τι είναι εκείνο το οποίο σας κάνει να κρατάτε το ανεκτέλεστο; Τι ξέρετε εσείς που δεν το ξέρουμε εμείς;
Και κάτι άλλο, που σας ανέφερε ο κ. Γείτονας όταν μιλούσε. Με τη νέα μορφή της ρύθμισης που μας φέρνετε το ανεκτέλεστο καθορίζεται κατά βάση από το τζίρο των τριών τελευταίων ετών.
Δεν αντιλαμβάνεστε ότι έτσι όπως είναι τώρα, έτσι όπως προκύπτει από τη ρύθμιση την οποία έχετε τώρα, από αυτήν την τροποποίηση την οποία μας φέρατε, στην ουσία το ανεκτέλεστο κόβεται και ράβεται στα μέτρα των επιχειρήσεων εκείνων, που είχαν το μεγαλύτερο τζίρο τα τελευταία χρόνια; Αυτό δε λέει τίποτε; 
Και κάτι άλλο, που το ανέφερε ο κ. Γείτονας. Σας είπε "πώς θα θεραπεύσετε αυτήν την ανωμαλία, την οποία έχει το σχέδιο νόμου;" και η οποία έγκειται στο εξής: Τα παραδείγματα σας τα έφερε, τα επαναλαμβάνω και τελειώνω. Εταιρεία 6ης τάξης χωρίς συγχώνευση έχει κεφάλαιο δικό της ένα δισεκατομμύριο. Η συνολική αξία για ανεκτέλεστο είναι τρία δισ. Πώς μπορεί με 0,7 δισ. ίδια κεφάλαια να έχουν ανεκτέλεστο 6 δισ; Στις εταιρείες 7ης τάξης, εταιρεία με ίδιο κεφάλαιο 3 δισ, όταν δεν έχει προέλθει από συγχώνευση 7ης τάξης, έχει συνολική αξία ανεκτέλεστου 4 δις, ενώ όταν προκύπτει από συγχώνευση με 2,4 δισ. κεφάλαια, έχει 18 δισ. ανεκτέλεστο; Δηλαδή τιμωρείται στην πραγματικότητα η εταιρεία εκείνη, η οποία είναι υγιής και δεν έχει ανάγκη από συγχώνευση έναντι εκείνων που θα προκύψουν από συγχωνεύσεις. 
Παρακαλώ πολύ στο ερώτημα που έθεσε ο κ. Γείτονας και που σας θέτουν πολλοί, να μας δώσετε ορισμένες εξηγήσεις, θέλουμε ορισμένες διευκρινίσεις. Και τις θέλουμε τώρα, γιατί τώρα βεβαίως τίθεται το θέμα της ψήφισης της σχετικής διάταξης. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, έχουμε μπροστά μας μια μεγάλη αναπτυξιακή ευκαιρία. Και σε αυτό συμφωνούμε όλοι. Σε όλη τη συζήτηση που προηγήθηκε, συνομολογήθηκε πως υπάρχει ένα απόθεμα πόρων πρωτόγνωρο. 
Θα ήθελα, λοιπόν, να τονίσω πως το σχέδιο των δέκα μεγάλων έργων, είναι ένα διακομματικά συμφωνημένο σχέδιο εδώ και δυο δεκαετίες περίπου. Τέθηκε σε εφαρμογή στις αρχές της δεκαετίας που έκλεισε και η υλοποίησή του, γιατί απαιτούσε πόρους και μηχανισμούς, άρχισε στα μέσα της δεκαετίας που έκλεισε. 
Πολλά απ' τα δέκα μεγάλα έργα που ήταν παλαιότερα όνειρα και οράματα του ελληνικού λαού, έχουν ήδη ολοκληρωθεί, όπως το αεροδρόμιο "Ελευθέριος Βενιζέλος", ένα μεγάλο τμήμα του μετρό της Αθήνας. Άλλα έργα είναι σε πλήρη εξέλιξη, όπως η Εγνατία Οδός, η ζεύξη του Ρίου με το Αντίρριο, ο ΠΑΘΕ και μια σειρά άλλα έργα. Και υπάρχουν και μερικά τα οποία πρέπει να ξεκινήσουν, όπως είναι το μετρό της Θεσσαλονίκης και όπως τα υπόλοιπα έργα του καταλόγου με τα δέκα μεγάλα έργα. Για όλα όμως αυτά υπάρχει το σχέδιο, υπάρχουν οι μελέτες, υπάρχουν οι πόροι.
Και ενώ το σχέδιο, όπως είπα και προηγουμένως, είναι συμφωνημένο απ΄ όλη την ελληνική κοινωνία, απ' όλες τις περιφέρειες και το κέντρο, είναι συμφωνημένο απ' όλα τα κόμματα, οι πόροι -πρέπει να ομολογήσουμε- είναι κατάκτηση μιας πετυχημένης οικονομικής πολιτικής των τελευταίων χρόνων, ειδικότερα μετά το 1993. 
Με την πετυχημένη οικονομική πολιτική, την εξυγίανση και την ανάπτυξη της οικονομίας πετύχαμε αυτό που η Αξιωματική Αντιπολίτευση χαρακτήριζε ως ακατόρθωτο, να μπούμε στην Οικονομική και Νομισματική Ένωση και στη Σύνοδο Κορυφής του Βερολίνου να εξασφαλίσουμε αυτούς τους πρωτόγνωρους πόρους, όπως όλες πλέον οι πτέρυγες της Βουλής τους χαρακτηρίζουν σήμερα. Όλοι όμως ζητούμε ταχύτερη εκτέλεση των έργων, μεγαλύτερη διαφάνεια. Όλοι ζητούμε υψηλότερη ποιότητα, όλοι ζητούμε μεγαλύτερα έργα, περισσότερα έργα με μικρότερο κόστος. 
Γι΄ αυτό, λοιπόν, πρέπει να βελτιώσουμε τους φορείς διαχείρισης των έργων αυτών, τους φορείς κατασκευής των έργων αυτών, τους φορείς ανάπτυξης των μεγάλων έργων. Και μάλιστα ξανατονίζω και ξανασημειώνω τη μεγάλη συμμετοχή του κατασκευαστικού τομέα τόσο στην απασχόληση, γιατί δημιουργεί πολλές θέσεις απασχόλησης, όσο και στο ακαθάριστο εθνικό προϊόν. Περίπου το 16% του Ακαθάριστου Εθνικού Προϊόντος δημιουργείται σήμερα από τις κατασκευαστικές εταιρείες, το 21% περίπου στα όρια του 2004. Απασχολούνται τριακόσιες χιλιάδες στα έργα, τριακόσιες πενήντα χιλιάδες στα επόμενα χρόνια. 
Καταλαβαίνουμε τη σημασία που έχει η γρήγορη και αξιόπιστη κατασκευή των μεγάλων έργων και για την ανάπτυξη και για την οικονομία αλλά και για την απασχόληση. 
Να, λοιπόν, γιατί σήμερα είναι επιτακτικό να καταλήξουμε το ταχύτερο δυνατό στη νομοθέτηση του νομοσχεδίου που συζητούμε για τον εκσυγχρονισμό και την ανασυγκρότηση των κατασκευαστικών εταιρειών, που είναι ένας βασικός μοχλός για τα μεγάλα δημόσια έργα, είναι ένας βασικός μοχλός ανάπτυξης. Και δυστυχώς όλη αυτήν τη συζήτηση, ενώ υπάρχουν τα αυτονόητα, τα αυταπόδεικτα, και πάλι κυριαρχήθηκε λόγω της στάσης και της τακτικής της Αξιωματικής Αντιπολίτευσης από μία νοοτροπία καταστροφολογίας, από μία νοοτροπία κασσανδρισμού γι' αυτό που μέλλει να έρθει. 
Είπε πιο χαρακτηριστικά ο αξιότιμος Κοινοβουλευτικός Εκπρόσωπος της Νέας Δημοκρατίας: "Είναι μεγάλο το άρθρο 4, γι' αυτό κάτι πονηρό υποκρύπτει". Εγώ θα απαντήσω ότι βεβαίως είναι μεγάλο σε έκταση. Θα μπορούσε να είναι δύο και τρία άρθρα. Γιατί κατ' ανάγκη όμως η μεγάλη έκταση του άρθρου να υποκρύπτει και κάτι το πονηρό; Αν δηλαδή ήταν τρία άρθρα δεν θα μπορούσε μέσα στα τρία άρθρα να υπάρξει η ίδια σκοτεινή και γκρίζα ζώνη που υπαινίσσεται κάνοντας δίκη προθέσεων ο Κοινοβουλευτικός Εκπρόσωπος της Νέας Δημοκρατίας; Δεν το έχω καταλάβει ακόμα αυτό. 
Δεύτερον, είπε πως καταρρέουν -και πάλι βεβαίως στο γνωστό θέμα- οι καποδιστριακοί δήμοι. Σήμερα βεβαίως δεν επανέλαβε τη δέσμευση της προηγούμενης ημέρας, πως όταν γίνουν κυβέρνηση θα τους καταργήσουν τους καποδιστριακούς δήμους. 
ΠΡΟΚΟΠΗΣ ΠΑΥΛΟΠΟΥΛΟΣ: Κάθε μέρα το επαναλαμβάνω, κύριε Μαγκριώτη. Θα καταρρεύσουν οι καποδιστριακοί δήμοι. 
ΙΩΑΝΝΗΣ ΜΑΓΚΡΙΩΤΗΣ: Εγώ εκλαμβάνω την τοποθέτηση αυτή του κ. Παυλόπουλου ότι καταρρέουν οι καποδιστριακοί δήμοι ως ομολογία αποτυχίας των κομματικών δημάρχων της Νέας Δημοκρατίας. Όμως, δεν είναι έτσι, κύριε Παυλόπουλε, διότι οι καποδιστριακοί δήμοι έχουν δώσει ανάσα στην περιφέρεια. Βεβαίως έχουν προβλήματα και πρέπει να τους στηρίξουμε όλοι... 
ΠΡΟΚΟΠΗΣ ΠΑΥΛΟΠΟΥΛΟΣ: Είναι εκτός θέματος. Αφού το θέλει, ναι, θα καταρρεύσουν οι καποδιστριακοί δήμοι. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. 
ΙΩΑΝΝΗΣ ΜΑΓΚΡΙΩΤΗΣ: Δεν είναι όμως στο δρόμο της κατάρρευσης και της καταστροφής. 
ΠΡΟΚΟΠΗΣ ΠΑΥΛΟΠΟΥΛΟΣ: Να τα πείτε του Προέδρου αυτά, κύριε Πρόεδρε... 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Παυλόπουλε. 
ΙΩΑΝΝΗΣ ΜΑΓΚΡΙΩΤΗΣ: Δεν αντέχουν το διάλογο, κύριε Πρόεδρε. Το έχουν αποδείξει οι συνάδελφοι. Θέλουν το μονόλογο και την καταγγελιολογία. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θέτετε κάποιους κανόνες για το αν συζητάμε εντός ή εκτός. 
ΙΩΑΝΝΗΣ ΜΑΓΚΡΙΩΤΗΣ: Είναι φράσεις και διατυπώσεις δικές σας, κύριε Παυλόπουλε. Εσείς μιλήσατε για τους καποδιστριακούς δήμους. Σε σας απαντώ. 
ΣΑΒΒΑΣ ΤΣΙΤΟΥΡΙΔΗΣ: Ο κ. Κακλαμάνης μας έκανε λογοκρισία γιατί ήμασταν εκτός θέματος. 
ΙΩΑΝΝΗΣ ΜΑΓΚΡΙΩΤΗΣ: Η υποχρεωτικότητα, είπε ο Κοινοβουλευτικός Εκπρόσωπος της Νέας Δημοκρατίας στο τέταρτο σημείο που έθιξε, υποδηλώνει αποτυχία της οικονομικής πολιτικής της Κυβέρνησης. Τώρα, πώς αυτά τα δύο συνδέονται, μόνο η Νέα Δημοκρατία μπορεί να το κατανοήσει.
ΠΡΟΚΟΠΗΣ ΠΑΥΛΟΠΟΥΛΟΣ: Να εφαρμόσετε τους ίδιους κανόνες με τον κ. Κακλαμάνη, κύριε Πρόεδρε. 
(Θόρυβος, κωδωνοκρουσίες)
ΠΡΟΕΔΡΕΥΩΝ (Κωνσταντίνος Γείτονας): Να μην παραβιάζετε τον Κανονισμό.
ΠΡΟΚΟΠΗΣ ΠΑΥΛΟΠΟΥΛΟΣ: Ποιος παραβιάζει τον Κανονισμό;
ΣΑΒΒΑΣ ΤΣΙΤΟΥΡΙΔΗΣ: Εσείς τον παραβιάζετε, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Δεν παραβιάζω εγώ τον Κανονισμό. Σας ακούω και δεν σας απαντώ, ακριβώς γιατί γνωρίζετε ότι δεν παραβιάζω τον Κανονισμό, εφαρμόζω τον Κανονισμό. 
ΣΑΒΒΑΣ ΤΣΙΤΟΥΡΙΔΗΣ: Τον παραβίασε ο κ. Κακλαμάνης τότε, όταν με διέκοψε και μου είπε ότι είμαι εκτός θέματος. 
ΠΡΟΕΔΡΕΥΩΝ (Κωνσταντίνος Γείτονας): Καθόλου. Σας παρακαλώ να μην αναφέρεσθε στον κύριο Πρόεδρο της Βουλής και μάλιστα όταν είναι απών και δεν μπορεί να απαντήσει. 
Συνεχίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Στο άρθρο 4 αναθεωρείται ουσιαστικά ο ν. 1418/84 που αναφέρεται στο Μητρώο των Εργοληπτικών Επιχειρήσεων. Όλοι σήμερα μιλούμε για την ανάγκη μεγαλύτερης διαφάνειας στη διαχείριση των μεγάλων δημοσίων έργων, μεγαλύτερη διαφάνεια και αποτελεσματικότητα στις κατασκευαστικές εταιρείες, καλύτερη αξιοποίηση της σύγχρονης τεχνογνωσίας. Όλοι σήμερα συμφωνούμε ότι πρέπει να υπάρχει μεγαλύτερη κατασκευαστική αξιοπιστία από τις εργοληπτικές εταιρείες. Όλοι σήμερα μιλούμε για την ανάγκη μεγαλύτερης χρηματοληπτικής ικανότητας των κατασκευαστικών εταιρειών. Και πράγματι η τροποποίηση του 1418/84, που επιχειρείται με το άρθρο 4 από την πλευρά της Κυβέρνησης εκεί κατατείνει. 
Ειδικότερα, προσδιορίζονται τα βασικά κριτήρια με τα οποία γίνεται η κατάταξη και η έκτακτη ή περιοδική αναθεώρηση των κατασκευαστικών εταιρειών. Καθορίζονται τα στοιχεία που υποχρεούνται να υποβάλουν οι εργοληπτικές επιχειρήσεις για να κριθούν και να αξιολογηθούν. Καθορίζονται οι προϋποθέσεις ελέγχου των επιχειρήσεων όσον αφορά τη στελέχωσή τους κατά την εκτέλεση ενός μεγάλου έργου και μέχρι την ολοκλήρωσή του. Καθορίζεται η διάρκεια της ισχύος των πτυχίων και η αναθεώρησή τους, οι κυρώσεις όταν δεν υποβάλλουν τα στοιχεία που έχουν υποχρέωση να υποβάλουν. Ακόμη τα ελάχιστα κεφάλαια που πρέπει να διαθέτουν και να είναι κατατεθειμένα σε τραπεζικούς λογαριασμούς, που θα επιβεβαιώνονται με την υποβολή της αίτησης για την κρίση και πριν την υποβολή της αίτησης. 
Ακόμη, στο δεύτερο τμήμα του άρθρου 4 διαμορφώνονται οι προϋποθέσεις και το πλαίσιο για την αξιολόγηση της διάρθρωσης και της βιωσιμότητας των επιχειρήσεων κατά τη διάρκεια της χρήσης του 2000 ή όποια άλλη περίοδο θέλουν να διαλέξουν μέσα στο 2001. 
Θεσπίζεται η ενημερότητα πτυχίων επιχειρήσεων για να υπάρχει έλεγχος των επιχειρήσεων. Θα αποτελεί ένα είδος ταυτότητας των επιχειρήσεων που θα τις συνοδεύει, για να μπορεί να εγγυάται την αξιοπιστία των επιχειρήσεων.
Στο άρθρο 7 πολύ γρήγορα, κύριε Πρόεδρε. Αναπτύσσονται τα φορολογικά και αναπτυξιακά κίνητρα με μεγάλη ακρίβεια. Τα πρόσθετα αναπτυξιακά και φορολογικά κίνητρα, δίνονται στο πρώτο στάδιο της συγχώνευσης και μέχρι την ολοκλήρωσή της και σε περιορισμένο χρόνο. Μετά ισχύουν τα γενικά κίνητρα του ν. 2601/98 που ισχύουν για όλες τις τεχνικές κατασκευαστικές εταιρείες. 
Τίθενται χρονικά όρια για την υπαγωγή στα νέα κίνητρα των φορολογικών απαλλαγών -δεν μπορεί εσαεί να ισχύουν αυτές οι φορολογικές απαλλαγές για τις συγχωνεύσεις- κίνητρα για τη συγκρότηση ειδικών κέντρων κοινής επιχειρηματικής δράσης που μπορούν να υποβάλουν έξι τουλάχιστον τεχνικές κατασκευαστικές εταιρείες. Τα κέντρα αυτά θα παρέχουν πληροφόρηση, θα έχουν τη δυνατότητα να προωθούν κοινές προμήθειες και το συντονισμό βεβαίως των επιχειρήσεων.
Θα τελειώσω, κύριε Πρόεδρε, πολύ γρήγορα, λέγοντας πως σήμερα η Κυβέρνηση κάνει μία μεγάλη νομοθετική τομή. Μπορεί να κριθεί και να επικριθεί για το ότι ο διάλογος κράτησε δύο χρόνια και ήταν μεγάλη χρονική περίοδος, ότι έπρεπε πιο γρήγορα να έλθει αυτό το νομοθέτημα, δεν μπορεί όμως να κριθεί και να επικριθεί για την τόλμη αυτού του νομοθετήματος, για το ότι ενισχύει τη διαφάνεια και την αξιοπιστία του κατασκευαστικού κλάδου που έρχεται να παίξει ένα μεγάλο, συγκλονιστικό θα έλεγα, ρόλο σ' αυτό που όλοι θέλουμε, την ανάπτυξη της χώρας και την ανάπτυξη της απασχόλησης, το χτύπημα της ανεργίας. Γι' αυτό δεν χωρούν εδώ μικροκομματικές σκοπιμότητες, δεν χωρούν καταστροφικοί κασσανδρισμοί. Χρειάζεται συναίνεση και πνεύμα συνεννόησης και διαλόγου. Δυστυχώς, όμως, κύριε Πρόεδρε, η Αξιωματική Αντιπολίτευση για μια ακόμη φορά απέδειξε ότι τέτοιο πνεύμα δεν έχει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Και σήμερα εδώ είμαστε μάρτυρες, μιας συζήτησης που γίνεται μεταξύ των δύο μεγάλων κομμάτων για το ποιος θα εξυπηρετήσει καλύτερα τους κανόνες της παγκοσμιοποίησης, στης οποίας τις αποφάσεις μεθαύριο οι λαοί θα δώσουν τη δική τους απάντηση,δηλαδή σ' αυτά που σχεδιάζονται για τους λαούς και στα οποία κι εσείς συμμετέχετε. 
Κύριε Πρόεδρε, εδώ θα δούμε ορισμένα πράγματα, γιατί γίνεται πραγματικά μία δόλια, θα έλεγα, χρησιμοποίηση των προβλημάτων που έχει η ελληνική κοινωνία σε σχέση με την ανεργία, σε σχέση με την επιβίωση των μικρομεσαίων επιχειρήσεων κλπ., που εν ονόματί της δήθεν γίνεται και αυτό το νομοσχέδιο. Ακούσαμε και από τον κύριο Υπουργό, ακούσαμε και από τον Κοινοβουλευτικό Εκπρόσωπο της Κυβέρνησης ότι τελικά θα πρέπει να συμφωνήσουμε σ' αυτό το νομοσχέδιο εν ονόματι και της ανεργίας, αλλά και της διατήρησης των μικρομεσαίων επιχειρήσεων. 
Είναι ξεκάθαρη η πρόθεση του νομοσχεδίου, κύριοι Βουλευτές. Το λέει και η εισηγητική έκθεση, το τόνισε κατ' επανάληψη και ο κύριος Υπουργός, ότι δεν μπορούν να επιβιώσουν δώδεκα χιλιάδες μικρομεσαίες επιχειρήσεις. Και τι θα γίνει; Πώς θα λυθεί το πρόβλημα της ανεργίας, όταν λέμε ότι οι επιχειρήσεις αυτές δεν μπορεί να είναι δώδεκα χιλιάδες; Πού θα πάνε; Εκτός από ορισμένες που θα αφομοιωθούν, εκτός από ορισμένες που θα παίξουν το ρόλο του υπεργολάβου, δηλαδή ουσιαστικά του σκλάβου απέναντι στη μεγάλη εταιρεία, οι άλλες τι θα γίνουν; Θα συνθλιβούν. Και αυτοί οι οποίοι εργάζονται σ' αυτές τις μικρές εταιρείες, τι θα γίνουν; Θα προστεθούν στο μεγάλο κατάλογο των ανέργων, κύριε Υπουργέ. Και μη μας λέτε εδώ την καραμέλα ότι γίνεται εν ονόματι της αντιμετώπισης της ανεργίας. Θα έχουμε πρόσθετη ανεργία. Και σας είπα και προηγουμένως, αναφέρετέ μας σε παγκόσμιο επίπεδο μία επιχείρηση η οποία συγχωνεύθηκε και δεν έκανε απολύσεις.
Πέρα από κει, θα πρέπει να δούμε ορισμένα πράγματα. Ειπώθηκε κατά κόρον ότι υπάρχουν ορισμένες μικρομεσαίες επιχειρήσεις οι οποίες είναι "φούσκες", οι οποίες δεν έχουν υποδομή οικονομική, τεχνική κλπ.
Έγινε και μία ερώτηση από τον Υπουργό: Μα, γιατί δεν τα καταγγέλλετε; 
Κύριε Υπουργέ, ζητάτε από τους Βουλευτές να σας καταγγείλουν ποιες είναι οι εταιρείες "φούσκες" όταν εσείς σαν Υπουργείο δεν επιβάλλεται την τήρηση του μητρώου ποιότητας έργων, όπου εκεί θα φαίνονταν ποιος είναι έκπτωτος, ποιος έχει ανεκτέλεστα έργα κλπ και θα ήταν ο καθρέπτης;
Δεύτερη παρατήρηση. Όπως έγινε το ανεκτέλεστο, κύριε Υπουργέ, ουσιαστικά απεικονίζει δύο, τρεις το πολύ πέντε μεγάλες εταιρείες τις οποίες απαλλάσσεται, γιατί το θέμα δεν είναι, όπως είπατε, ότι γίνεται μεταξύ των μεγάλων εταιρειών. Βεβαίως γίνεται μεταξύ των μεγάλων εταιρειών, αλλά οι μεγάλες εταιρείες είναι εκείνες οι οποίες καπελώνουν τα έργα και δεν αφήνουν να πάρουν τίποτα οι μικρομεσαίοι, γι' αυτό θα δουλέψει εις βάρος των μικρομεσαίων επιχειρήσεων. Και είχε δίκαιο ο κ. Σγουρίδης που σας το έθεσε αυτό το θέμα, που εσείς δεν το δέχεστε με κανένα τρόπο.
Τρίτον και συμπλήρωμα σε αυτό. Λέτε ότι δεν έχουν την ίδια ευκαιρία με τις επιχειρήσεις του εξωτερικού. Γιατί δεν βάζετε το ανεκτέλεστο και στις επιχειρήσεις του εξωτερικού; Όταν λέμε, λοιπόν, κύριε Υπουργέ, ότι αυτό το νομοσχέδιο μπάζει τελικά τους μανδαρίνους της Ευρώπης στη μεγάλη πίτα των έργων του Γ΄ Κοινοτικού Πλαισίου Στήριξης και των ολυμπιακών έργων μας λέτε "όχι, πάμε να προστατεύσουμε" ...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν μπορούμε...
ΝΙΚΟΛΑΟΣ ΓΚΑΤΖΗΣ: Γιατί δεν μπορείτε; Ό,τι ισχύει στην ελληνική νομοθεσία πρέπει να ισχύσει και για τους ξένους. Όχι εδώ να έχουν ασυλία και να έρχονται και να παίρνουν τα έργα ή να κάνουν συγχωνεύσεις με κάτι μικρές εταιρείες και να εμφανίζονται μισοελληνικές, ημεδαπές κλπ. και να συμμετέχουν με όλες τις προϋποθέσεις. Απεναντίας θα πρέπει να βάλετε τέτοιες προϋποθέσεις ούτως ώστε να αποκλείουμε τις μεγάλες ξένες εταιρείες αν θέλετε πραγματικά να προστατεύσετε τις ελληνικές και πολύ περισσότερο τις μικρές.
Όμως, κύριε Πρόεδρε, θα πρέπει να ξανατονίσουμε εδώ ότι αυτό το νομοσχέδιο εξυπηρετεί συγκεκριμένα συμφέροντα, εξυπηρετεί συγκεκριμένες ομάδες ομίλων οι οποίες σήμερα πιέζουν και πολιτικά και οικονομικά για να έχουν το μεγαλύτερο κομμάτι από το μοίρασμα αυτής της μεγάλης πίτας. 
Και δεν είναι τυχαία η ημερομηνία αυτή και εξανίστανται οι κύριοι Βουλευτές εδώ που λένε ότι είναι μικρός ο χρόνος. Βέβαια, κύριοι συνάδελφοι, είναι μικρός ο χρόνος γιατί οι εταιρείες αυτές έχουν κατασκευαστεί. Αυτές είναι προκάτ, υπάρχουν γι΄ αυτό δεν αφήνει περιθώρια παραπέρα εξέλιξης αυτών των επιχειρήσεων να ενταχθούν μέσα στη συγχώνευση.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Αλλά το λέμε για ακόμα μία φορά. Έφυγε ο κ. Γείτονας που λέει ότι δεν έχουμε προτάσεις. Βεβαίως, κύριε Γείτονα, κάνουμε προτάσεις, αλλά οι προτάσεις μας είναι έξω από την πολιτική, έξω από την πολιτική της παγκοσμιοποίησης, έξω από την πολιτική αυτή που σήμερα εξυπηρετεί ουσιαστικά τα μεγάλα συμφέροντα και η Κυβέρνηση έχει τη διαχείριση αυτής της πολιτικής.
Είπαμε συγκεκριμένα ότι ζητάμε ένα δημόσιο φορέα κατασκευής έργων και κατοικίας και όλων των άλλων δημόσιων έργων, ιδρυμάτων κλπ. που θα έχει στόχο ουσιαστικά την ποιότητα, θα έχει στόχο τη φτηνή κατοικία, θα έχει στόχο το φτηνό κόστος της κατασκευής των έργων. Αλλά αυτά βρίσκονται έξω από την πολιτική σας, γιατί; Γιατί δεν σας συμφέρει σήμερα. Και δεν μιλάμε για μια σοσιαλιστική κυβέρνηση που μπορεί να υλοποιήσει αυτό...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Γκατζή.
ΝΙΚΟΛΑΟΣ ΓΚΑΤΖΗΣ : Με την ανοχή σας, κύριε Πρόεδρε, τελειώνω. Εγώ μια φορά μιλάω . Δεν έχω άλλη ευκαιρία...
ΠΡΟΕΔΡΕΥΩΝ (Κωνσταντίνος Βρεττός): Το ξέρω αλλά δυστυχώς δεν μπορεί να υπάρξει ανοχή σήμερα. 
ΝΙΚΟΛΑΟΣ ΓΚΑΤΖΗΣ : Όχι, στη δευτερολογία έχουμε μια ανοχή. Μιλάμε για τόσο σοβαρά θέματα.
ΠΡΟΕΔΡΕΥΩΝ (Κωνσταντίνος Βρεττός): Λυπάμαι, δεν υπάρχει ανοχή κύριε Γκατζή.
ΝΙΚΟΛΑΟΣ ΓΚΑΤΖΗΣ : Μη με φέρνετε σε δύσκολη θέση, κύριε Πρόεδρε, θα τελειώσω.
ΠΡΟΕΔΡΕΥΩΝ (Κωνσταντίνος Βρεττός): Εμένα φέρνετε σε δύσκολη θέση εσείς γιατί έρχεσθε. Παρακαλώ τελειώνετε.
ΝΙΚΟΛΑΟΣ ΓΚΑΤΖΗΣ: Θέλουμε να πούμε ότι εδώ δεν είναι δυνατόν κύριε Υπουργέ, να μην μας κάνετε μια αναφορά γι΄ αυτά τα οποία σας καταγγείλαμε για το άρθρο 7. Προνόμια τεράστια. Όταν εντάσσονται σε όλους σχεδόν τους αναπτυξιακούς νόμους, όταν έχουν φοροαπαλλαγές όταν έχουν ενισχύσεις οικονομικές, όταν έχουν ενισχύσεις για τα επιτόκια κλπ. δεν είναι ένα προνόμιο σε αυτούς; 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ κύριε Γκατζή.
ΝΙΚΟΛΑΟΣ ΓΚΑΤΖΗΣ : Δεν θα το πληρώσει ο ελληνικός λαός αυτό που θα περάσει από το δημόσιο προϋπολογισμό; Γι΄ αυτό εμείς λέμε ότι αυτό το νομοσχέδιο είναι ταξικό θα επιβαρύνει τον ελληνικό λαό, θα καταστρέψει μικρές επιχειρήσεις θα αυξήσει την ανεργία και θα πρέπει να το αντιμετωπίσει ο ελληνικός λαός.
ΠΡΟΕΔΡΕΥΩΝ (Κωνσταντίνος Βρεττός): Ο κ.Τσιτουρίδης έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, έχω ζητήσει και εγώ το λόγο.
ΠΡΟΕΔΡΕΥΩΝ (Κωνσταντίνος Βρεττός): Ναι, κυρία Ξηροτύρη, έχετε και εσείς το λόγο ως ειδική αγορήτρια. Ποιος θέλει να μιλήσει πρώτος; 
ΣΑΒΒΑΣ ΤΣΙΤΟΥΡΙΔΗΣ: Παραχωρώ τη θέση μου, ας μιλήσει πρώτα η κα Ξηροτύρη.
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Τσιτουρίδη.
Ορίστε, κυρία Ξηροτύρη, έχετε το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Επειδή πάλι κάνουμε έναν ατέρμονα διάλογο, χωρίς να καταλήγουμε πουθενά, θα μπορούσαν τουλάχιστον να μείνουν κάποια ουσιαστικά πράγματα από αυτό το διάλογο στη Βουλή, ούτως ώστε αργότερα να διορθώσουμε πολλά από τα οποία σήμερα δεν κάνουμε με σωστό τρόπο. Και γι' αυτό είμαι αναγκασμένη να επαναλάβω και πάλι συμπυκνωμένα τουλάχιστον τις δικές μας προτάσεις. 
Είναι γεγονός ότι ο κατασκευαστικός κλάδος στην Ελλάδα αντιμετωπίζει προβλήματα, τα οποία υπάρχουν εδώ και πάρα πολλά χρόνια. Μέχρι πριν από λίγα χρόνια αυτός ο κατασκευαστικός κλάδος δεν είχε προϋπολογισμούς, δεν είχε προϋποθέσεις, ούτως ώστε να διαρθρώσει τη δική του επιχειρηματική δραστηριότητα. Από την άλλη μεριά το ΥΠΕΧΩΔΕ και οι άλλες δημόσιες υπηρεσίες του δημοσίου, χωρίς να έχουν χρήματα, χωρίς να έχουν μελέτες, χωρίς να έχουν σχεδιασμό, προσπαθούσαν μέσα από αυτό το σύστημα, τουλάχιστον να διεκπεραιώσουν και να εκτελέσουν στοιχειώδεις υποδομές. 'Ηταν επί πολλά χρόνια μια δύσκολη κατάσταση και αυτό ανάγκασε επί είκοσι χρόνια και το ΠΑΣΟΚ και παλαιότερα τις κυβερνήσεις της Νέας Δημοκρατίας να κάνουν πολλές υποχωρήσεις. Τα μεγάλα προβλήματα που είχε ο δημόσιος τομέας στην εκτέλεση και στη διαχείριση των έργων και κυρίως στη χρηματοδότηση, προσπαθούσε να τα απαλύνει μέσω των εκχωρήσεων που έκανε στις κατασκευαστικές επιχειρήσεις.
Κύριοι συνάδελφοι, φθάσαμε σ' αυτό το σημείο το οποίο φθάσαμε. Δεν μπορούμε τώρα να ρίχνουμε ανάθεμα ούτε στον κατασκευαστικό κλάδο ούτε στο δημόσιο τομέα που εκτελεί τα έργα στο ΥΠΕΧΩΔΕ. Κάπου εδώ πρέπει να συμφωνήσουμε για το τι θα κάνουμε. Είναι γεγονός, ότι δεν τηρήθηκε ο ν. 1418, δεν τηρήθηκαν διαδικασίες του ΜΕΕΠ, δεν τηρήθηκαν ένα σωρό άλλα πράγματα, έγιναν ρυθμίσεις οι οποίες απέδωσαν δυσμενέστερα και επαναλαμβάνω πάλι για τα συστήματα δημοπράτησης με τελευταίο το μαθηματικό τύπο, όπου δημιουργήθηκαν καταστάσεις. Δεν συμφωνώ με τον κύριο Υπουργό. Εκτρέπεται όταν μιλάει για έναν ορισμένο κλάδο των μεσαίων επιχειρήσεων ότι παρουσιάζει τα προβλήματα, ενώ οι άλλοι δεν παρουσιάζουν. Όλοι έχουν τα προβλήματά τους, όπως και πολλοί από αυτούς είναι οι ήρωες των επιχειρήσεων του ελληνικού δημοσίου που κατάφεραν να επιβιώσουν σ' αυτό το σύστημα. 
Θα πρέπει επομένως, εφόσον επαναλαμβάνω βρούμε εμείς αυτές τις ρυθμίσεις και τις δικλείδες ασφαλείας και διορθώσουν το σύστημα έτσι όπως το αποτυπώνουμε σήμερα, να δώσουμε μια μεταβατική περίοδο για να μπορέσουμε να εφαρμόσουμε σωστότερα την κρίση μας και την καταγραφή αυτών των επιχειρήσεων.
Κύριε Υπουργέ, πριν από λίγο τελείωσε ο κύκλος της επανάκρισης των επιχειρήσεων. Σε αυτήν τη δύσκολη περίοδο με αυτό το τεράστιο άρθρο το οποίο φέρεται και που στο τέλος εκχωρείται τα πάντα στις υπουργικές αποφάσεις και στον Υπουργό να αλλάζει τα όρια, τις τιμές και οτιδήποτε άλλο ανά πάσα στιγμή, μη δημιουργείτε αυτό το αβέβαιο κλίμα σε μια περίοδο που η Ελλάδα έχει να διαχειριστεί τα δύο μεγαλύτερα πακέτα, το Γ' Κοινοτικό Πλαίσιο Στήριξης και τους Ολυμπιακούς Αγώνες. Σε ένα μεγάλο ζητούμενο -επαναλαμβάνω- να εκτελεστούν απρόσκοπτα τα έργα της περιφέρειας. Μην υποτιμάτε τα μικρότερα και τα εξειδικευμένα έργα, είναι αυτά τα οποία θα δώσουν θέσεις απασχόλησης. Θα δημιουργήσουν ανάπτυξη, υγιείς κατασκευαστικές επιχειρήσεις κάθε μεγέθους και εξειδίκευσης και γεωγραφικής κατανομής, ούτως ώστε να μπορέσουν να ανταπεξέλθουν και μετά το 2006. Η Ελλάδα θα ζήσει, θα εξακολουθεί να ζει και θα έχει ανάγκες σε υποδομές και σε έργα και μετά. Έτσι πρέπει να σκεφθούμε όλη αυτήν τη διαδικασία. 
Επομένως μεταθέστε αυτή την κρίση την οποία κάνετε τώρα και αυτόν τον καταναγκασμό. Έτσι θα απαλύνουν τα πράγματα και θα τακτοποιηθεί η κατάσταση καλύτερα. Δώστε μια προθεσμία χρόνου και επιβάλετε μετά τους όρους που θέλετε. 
Βλέπετε τώρα ότι έχετε οδηγηθεί σε αδιέξοδα. Δεν υποχωρείτε σε τίποτα για τις μικρομεσαίες επιχειρήσεις έτσι ώστε να διευκολύνετε την κατάσταση σε αυτές και να μη τις οδηγήσετε σε αφανισμό. Από την άλλη μεριά στις μεγάλες επιχειρήσεις αυτήν τη στιγμή δημιουργείτε όντως το αδιέξοδο το οποίο υπάρχει με το ανεκτέλεστο, δηλαδή να παίζουν αυτές οι επιχειρήσεις με διαφορετικούς όρους στο διεθνή ανταγωνισμό απ' ό,τι οι υπόλοιπες επιχειρήσεις των υπόλοιπων κρατών. Έχετε δημιουργήσει αδιέξοδα. Έχετε φτιάξει μια ψαλίδα. Όσο πάτε να διορθώσετε το ένα, αυτή την ψαλίδα θα τη μεγαλώνετε και δεν θα τη συγκλίνετε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιτουρίδης έχει το λόγο. 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, άκουσα τον κύριο Υφυπουργό να λέγει πως η Κυβέρνηση το παρόν και το μέλλον του κλάδου το μελέτησε. Είναι προφανές ότι μελετήσατε το παρόν και το μέλλον, αλλά δεν ξέρω αν μελετήσατε το παρόν και το μέλλον του κλάδου ή κάποιων εκ του κλάδου, για τους οποίους υπάρχει κυβερνητικό ενδιαφέρον, διότι ο κλάδος, κύριε Υφυπουργέ, την ευκαιρία του Γ' Κοινοτικού Πλαισίου Στήριξης φοβούμεθα ότι την έχει χάσει. Το Γ' Κοινοτικό Πλαίσιο Στήριξης καθυστερεί σημαντικά και όσο καθυστερεί η έναρξη της υλοποίησης του Γ' Κοινοτικού Πλαισίου Στήριξης, τόσο η διαφάνεια και το θολό θεσμικό πλαίσιο θα επιτρέψει, σε συνάρτηση με την καθυστέρηση, ώστε κάποιοι να γιγαντώνονται και να θεσμοποιήσουν και τη γιγάντωσή τους με αυτό το νομοσχέδιο το οποίο συζητούμε.
Και επειδή αναφερθήκατε στα πολλά προβλήματα, εμείς να συμφωνήσουμε στη διάγνωση. Βεβαίως υπάρχουν πολλά και σημαντικά προβλήματα στον κλάδο, αλλά δεν μπορώ να πω ότι από τους ευρισκόμενους επί οκτώ χρόνια σε θέση υπουργών -αναφέρομαι στον κ. Λαλιώτη ο οποίος δεν μας έκανε, να το επαναλάβω, την τιμή να παρευρίσκεται στις εργασίες της Βουλής σε αυτό το τόσο σημαντικό νομοσχέδιο ...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Τον αγαπάτε πολύ! 
ΣΑΒΒΑΣ ΤΣΙΤΟΥΡΙΔΗΣ: Όχι. Πολιτική αναφορά και παρατήρηση κάνουμε. Βεβαίως μπορεί να είναι απασχολημένος με άλλα, αλλά θα έπρεπε να είναι εδώ και στην επιτροπή και στην ολομέλεια ο επί οκτώ χρόνια υπουργός. 
Ακούω ότι κάποιες εταιρείες υπολογίζουν ως πάγιά τους τα διαμερίσματά τους. Μα, επί ημερών σας υπερδιπλασιάστηκε ο αριθμός αυτών των εταιρειών. Ακόμα και προχθές κρίνατε εταιρείες για να τις ανεβάσετε στην όγδοη τάξη. Μη μας λέτε, λοιπόν, εμάς τα αρνητικά του συστήματος ...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Να αρνηθεί αυτό που δικαιούται από το νόμο; 
ΣΑΒΒΑΣ ΤΣΙΤΟΥΡΙΔΗΣ: Α, μπράβο! Αυτό που δικαιούται από το νόμο. Επί οκτώ χρόνια εφαρμόζετε ένα νόμο και έρχεστε να κάνετε διάγνωση περί του προβλήματος εδώ μετά από οκτώ χρόνια!
Λέγω, λοιπόν, ότι ο κίνδυνος είναι άλλος. Αναφερθήκατε στις κοινοπραξίες και λέτε να βγάλουμε έξω κάποιους που βάζουν ως πάγια τα διαμερίσματά τους ... Ο κίνδυνος είναι άλλος για τους εκλεκτούς σας, αυτών που συνέλαβαν και πρότειναν αυτό το νομοσχέδιο. Μήπως στα συγχρηματοδοτούμενα έργα ή σε κάποια άλλα έργα, αυτοί που λέτε ότι βάζουν τα διαμερίσματά τους εμφανιστούν με ξένες εταιρείες και έλθουν να υποσκελίσουν τους εκλεκτούς του συστήματος. Αυτός είναι ένας πραγματικός κίνδυνος. Αλλά για να έχετε την πολιτική νομιμοποίηση να αναφερθείτε σε αυτόν τον κίνδυνο, πείτε μας -δεν απαντήσατε στην επιτροπή- πώς εξηγείτε το γεγονός ότι η μεγαλύτερη κρατική τράπεζα της χώρας ή η δεύτερη -αναφέρομαι στην ΑΤΕ που έχει συγκεκριμένο πρόεδρο και έχει παίξει και συγκεκριμένα παιγνίδια στο χρηματιστήριο- στα συγχρηματοδοτούμενα έργα δεν ενεφανίσθη προσφάτως με καμία από τις μεγάλες ελληνικές κατασκευαστικές εταιρείες, αλλά εμφανίστηκε με τη "HOECHTIF; Εάν πιστεύετε ότι είναι πολύ μεγάλος κίνδυνος να εμφανίζονται κάποιες ελληνικές κατασκευαστικές με ξένες, πώς δικαιολογείτε ότι ο διορισμένος από σας διοικητής της ΑΤΕ επιτρέπει στο μεγαλύτερο αυτό πιστωτικό οργανισμό να παρουσιάζετε στα αυτοχρηματοδοτούμενα έργα με τη "HOECHTIF"; Έχετε απάντηση; Να μας τη δώσετε. 
Από εκεί και πέρα αναφερθήκατε πολλές φορές τι γίνεται στα άλλα κράτη. 
Ξαναλέμε, δεν υπάρχει προηγούμενο άλλου κράτους όπου οι μεγάλες κατασκευαστικές έχουν το 100% του τζίρου τους εντός του κράτους. Επειδή αναφερθήκατε στη "HOECHTIF", η "HOECHTIF" ήρθε, βρήκε αυτούς που βρήκε, έκανε το αεροδρόμιο εδώ. Όλες οι μεγάλες κατασκευαστικές της Γαλλίας, της Βρετανίας, της Ιταλίας, της Ισπανίας, τον πολύ μεγάλο τζίρο τους τον έχουν έξω από τον εθνικό τους χώρο. Εσείς, μ' αυτό το νομοσχέδιο περιορίζετε και, ελλείψει εξαγωγικών κινήτρων ουσιαστικώς θα το ξαναπώ, βάζετε ορίζοντα το 2006, το 2007, το τέλος του Γ' Κοινοτικού Πλαισίου Στήριξης και βάζετε τα σύνορα εντός της χώρας.
Μας είπατε επίσης ότι με την κατάργηση του ανεκτελέστου δεν θίγονται οι μικροί. Μα αυτό είναι πρωτάκουστο. Πώς δεν θίγονται οι μικροί; Εάν με την κατάργηση του ανεκτελέστου -και θα έρθω στην πρότασή σας- έρθουν οι μεγάλοι να φύγουν σε ότι τζίρους θέλουν, προφανώς θίγονται οι μικροί, κύριε Υπουργέ, διότι οι μικροί θα κάνουν αυτούς οι οποίοι δούλεψαν για λογαριασμό της "HOECHTIF" στο αεροδρόμιο και οι μεγάλοι θα παίζουν τη "HOECHTIF". Άρα, θίγονται και οι μικροί.
Και επειδή αναφερθήκατε σε νομοτεχνικές παρατηρήσεις και βελτιώσεις, θα έλθω στην τροποποίησή σας, στην πρότασή σας στο άρθρο 4, παράγραφος 45, όπως αναδιατυπώνεται -αναφέρομαι στο ανεκτέλεστο. Έρχεστε μετά από δύο χρόνια όταν δεν τολμήσατε -και ορθώς δεν τολμήσατε- να καταργήσετε το ανεκτέλεστο. Μετά από δέκα μέρες συζητήσεων στην επιτροπή και στην Ολομέλεια, έρχεστε ως αναδιατύπωση να μας προτείνετε, κατά τρόπο επώδυνο και επικίνδυνο πολιτικά, να μας πείτε ότι δεν καταργείται το ανεκτέλεστο...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Κύριε Πρόεδρε, την ανοχή σας λίγο. 
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει ανοχή.
ΣΑΒΒΑΣ ΤΣΙΤΟΥΡΙΔΗΣ: Μια στιγμή. Ζήτησα μια ανοχή πρωτύτερα και συμφωνήσαμε, όλοι οι συνάδελφοι μίλησαν επτάμισι λεπτά, του κ. Γείτονα συμπεριλαμβανομένου. Και επειδή είχαμε ζητήσει το λόγο για τον Κανονισμό...
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει ανοχή. Το Προεδρείο δεν μπορεί να δείξει ανοχή.
ΣΑΒΒΑΣ ΤΣΙΤΟΥΡΙΔΗΣ: Παρακαλώ! Και γιατί κάνετε εξαιρέσεις; Για ορισμένους υπάρχει ανοχή, για ορισμένους δεν υπάρχει. 
Άρα, λοιπόν, κύριε Πρόεδρε, και δι' υμών στον κύριο Υπουργό, με την τροποποίησή σας εντείνετε το ολιγοπώλιο φωτογραφικώς. Πάρτε την πίσω αυτή τη διάταξη. Γιατί είπε ο κ. Σγουρίδης, ότι τετραπλασιάζεται το ανεκτέλεστο. Θεωρητικώς μπορεί να δεκαπλασιαστεί το ανεκτέλεστο γιατί τα τελευταία τρία χρόνια, τους τζίρους τους τους ηύξησαν, τους εξαπλασίασαν οι εκλεκτοί του συστήματός σας. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Λουκάκης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κανείς άλλος δεν αύξησε τζίρους. 
ΠΡΟΕΔΡΕΥΩΝ (Κωνσταντίνος Βρεττός): Ευχαριστώ, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Έχουμε, λοιπόν, ομίλους οι οποίοι εξαπλασίασαν τα τελευταία τρία χρόνια τους τζίρους τους. Και έρχεστε εδώ να μας προτείνετε να υπολογιστούν οι τζίροι για το ανεκτέλεστο;
ΠΡΟΕΔΡΕΥΩΝ (Κωνσταντίνος Βρεττός): Ευχαριστώ, κύριε Τσιτουρίδη. 
ΣΑΒΒΑΣ ΤΣΙΤΟΥΡΙΔΗΣ: 'Όχι, να μην ευχαριστείτε, κύριε Πρόεδρε, Δεν μπορείτε να χειρίζεστε διακριτικώς τους συναδέλφους. ..
ΠΡΟΕΔΡΕΥΩΝ (Κωνσταντίνος Βρεττός): Δεν ακούγονται, κύριε Τσιτουρίδη, και δεν καταγράφονται αυτά που λέτε.
ΣΑΒΒΑΣ ΤΣΙΤΟΥΡΙΔΗΣ:...
ΠΡΟΕΔΡΕΥΩΝ (Κωνσταντίνος Βρεττός): Ο κ. Λουκάκης έχει το λόγο.
ΜΑΝΩΛΗΣ ΛΟΥΚΑΚΗΣ: Κύριε Υπουργέ, θα επανέλθω σ' ένα θέμα που είχα θέσει στην επιτροπή και που αφορά τον κύκλο εργασιών που μπαίνουν στον τύπο κατάταξης και που αφορά τα τρία τελευταία χρόνια 1998-1999-2000. Με τον τρόπο που γίνονται σήμερα οι διαδικασίες με το μαθηματικό τύπο, μπορεί μία εταιρεία η οποία και τα τρία αυτά χρόνια δούλευε συνεχώς, να μην έχει έργο στο όνομά της. Οι υπεργολαβίες τώρα που το βάζετε, να αναγνωρίζονται, λέτε ότι πρέπει να έχει και την έγκριση του κυρίου του έργου. Συνεπώς δεν αναφέρομαι στις εργολαβίες, αναφέρομαι στις κοινοπραξίες που πάλι στο άρθρο 29, στο εε', λέτε ότι λαμβάνεται υπόψη μόνο, εάν προκύπτει από τα προσκομιζόμενα πιστοποιητικά του κυρίου του έργου ή του φορέα κατασκευής. Νομίζω αυτό μπορεί να αφαιρεθεί από αυτήν την παράγραφο, δεδομένου ότι δεν δημιουργεί κανένα πρόβλημα. ..
ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, αναγκάζομαι να δευτερολογήσω γιατί σ' ένα θέμα το οποίο έθεσα δεν βρήκε ούτε μια λέξη να πει ο κύριος Υπουργός. Αντίθετα βλέπω να επιμένει πάρα πολύ και να ζητάει ποιες είναι οι θέσεις της Νέας Δημοκρατίας πάνω σε ορισμένα ζητήματα.
Ήθελα ειλικρινά να σας ρωτήσω, κύριε Υπουργέ, γιατί τις θέλετε τις θέσεις; Δεν σας χρειάζονται. Εσείς είστε τέλειοι και ολόκληροι και εν μηδενί λειπόμενοι. Δεν υπάρχει τίποτα που να μην το ξέρετε. Εσείς δεν αποδέχεστε εκείνα τα οποία δικοί σας Βουλευτές σας προτείνουν, εκείνα που σας προτείνει η Επιτροπή Θεσμών και Διαφάνειας, την οποίαν αποτελούν κατά πλειοψηφία δικοί σας Βουλευτές. Έχει επισημάνει ότι κατά την εκτέλεση των δημοσίων έργων συμβαίνουν τέρατα και σημεία. Και τα καταγράφει όλα ένα προς ένα με πλήρεις αιτιολογίες. Και προχωρεί και παραπέρα και σας κάνει συγκεκριμένες προτάσεις.
Άκουσα ότι επί δύο χρόνια ετοιμάζετε αυτό το νομοσχέδιο. Θα ήθελα να ξέρω αυτοί οι σοφοί, οι οποίοι το κατήρτισαν, τι έλαβαν υπόψη; Πού στηρίχθηκαν; Στις σοφές τους κεφαλές μόνο; Δεν άκουσαν κανέναν άλλον; Ένα στοιχείο το οποίο έπρεπε να πάρουν ήταν ακριβώς οι προτάσεις της Επιτροπής Θεσμών και Διαφάνειας. Απασχολήθηκαν τέσσερις Υπουργοί του ΠΑΣΟΚ και ένας Γενικός Γραμματέας επί πάρα πολλές συνεδριάσεις. Το θέμα είναι: Δεν σας κάνουν όλα αυτά καμία απολύτως εντύπωση; Τότε τι τις θέλετε τις επιτροπές; Γιατί μετέχετε; Γιατί ζητάτε πορίσματα από τις επιτροπές; 
Εγώ βεβαίως δεν εκπλήσσομαι γιατί στα αρκετά χρόνια που βρίσκομαι σ' αυτήν εδώ την Αίθουσα θυμάμαι και πορίσματα των εξεταστικών επιτροπών ακόμα για το δημογραφικό πρόβλημα, για τα προβλήματα της Θράκης, των νησιών του Αιγαίου, για τα ναρκωτικά, για τις πυρκαγιές και πάρα πολλά άλλα. Δεν εφαρμόστηκε τίποτα απολύτως. Όλοι ομόφωνα αποφάσισαν για έναν ενιαίο φορέα δασοπροστασίας και αυτό το πόρισμα το γράψατε στα παλιά σας τα παπούτσια.
Αλλά, κύριε Υπουργέ, σας θέτει ένας Βουλευτής στην Αίθουσα ένα πρόβλημα κι εσείς δεν βρίσκετε μία λέξη για να δικαιολογήσετε την πλήρη αδιαφορία σας για ό,τι σας προτείνουν οι συνάδελφοι; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Τι θέλετε να σας πω; Δεν ξέρετε τη νομοθεσία; 
ΝΙΚΟΛΑΟΣ ΚΑΤΣΑΡΟΣ: Το ποιος ξέρει τη νομοθεσία...
ΠΡΟΕΔΡΕΥΩΝ (Κωνσταντίνος Βρεττός): Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Κύριε Πρόεδρε, παρά το γεγονός ότι έχω διαφωνήσει με τη φιλοσοφία του συγκεκριμένου άρθρου, επιτρέψτε μου να μπω στον πειρασμό να κρίνω την πρόταση του κυρίου Υπουργού για τεχνική κατάταξη. 
Αν λάβουμε υπόψη τον πίνακα με τα αναλογούντα μεγέθη, τον κύκλο εργασιών, τα ίδια κεφάλαια, τα πάγια καθώς επίσης και τους απαιτούμενους βαθμούς κατάταξης, διαπιστώνουμε ότι ο λόγος της έβδομης προς την έκτη δεν είναι δύο, όπως φαίνεται από τους βαθμούς κατάταξης, είναι δεκαπέντε, ότι ακόμη ο λόγος της έκτης προς την πέμπτη είναι δυόμισι φορές, της πέμπτης προς την τετάρτη είναι τέσσερις φορές, της τετάρτης προς την τρίτη είναι τρεις φορές παραπάνω. Αυτοί οι λόγοι που εκφράζουν και το βαθμό, τη δυνατότητα θα λέγαμε εισπήδησης της μιας εταιρείας από μία κατηγορία στην άλλη, αν μη τι άλλο δηλώνουν ότι δύσκολα μια εταιρεία της έκτης τάξης στο μέλλον μπορεί να περάσει στην έβδομη τάξη. 
Έτσι το σχήμα που προβάλλει αυτή η ρύθμιση μάλλον προσομοιώνεται, θα έλεγα, με το σχήμα ενός κυλίνδρου του Λευκού Πύργου θα λέγαμε παρά με πυραμίδα. Ένας κύλινδρος δηλαδή με έξι ορόφους που φαίνεται να καταλήγει στη λεπτή ολιγοπωλιακή κεραία όπου πολύ δύσκολα μπορεί κάποιος να αναρριχηθεί.
Και επιτρέψτε μου και μία δεύτερη παρατήρηση: Κύριε Υπουργέ, φέρατε κάποιες επαναδιατυπώσεις. Αναφέρομαι στο άρθρο 4, παράγραφος 45, που αφορά στο ανεκτέλεστο. Θεωρώ ότι θα ήταν πολύ πιο γενναίο να φέρετε μία τροποποίηση, μία επαναδιατύπωση που να καταργούσε το ανεκτέλεστο. Κακά τα ψέματα, έτσι όπως το βάζετε στην ουσία καταργείτε το ανεκτέλεστο. 
Μια εταιρεία που προκύπτει από συγχώνευση με τζίρο τριακόσια δισεκατομμύρια -υπάρχουν τέτοιες εταιρείες και ξέρουμε ποιες είναι αυτές οι εταιρείες- αντιλαμβανόσαστε ότι το ανεκτέλεστό της μετά από δυο τρία χρόνια θα είναι ένα τρισεκατομμύριο διακόσια δισεκατομμύρια (1.200.000.000.000). Έτσι είναι, το τετραπλάσιο του μέσου όρου της τελευταίας τριετίας. Εξηγείστε το μας αυτό. Με αυτήν τη ρύθμιση στην ουσία καταργείται το ανεκτέλεστο και θα ήταν γενναίο εδώ μέσα τουλάχιστον να έρθετε να το πείτε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι, κάνανε μια πρόταση να ληφθούν υπόψη τα πάγια των θυγατρικών εταιρειών. Το αρνηθήκατε κύριε Υπουργέ και δεν μας εξηγείτε για ποιο λόγο.
Προτείνατε, κύριε Υπουργέ, μια διαδικασία συγχωνεύσεων, την ισχύουσα διαδικασία αλλά δεν τη χρονομετράτε. Και είπατε να συγχωνευτούν σύμφωνα με τα ισχύοντα. Μετράτε πόσοι μήνες, πόσα χρόνια χρειάζονται και από πότε θα αρχίσουν να λειτουργούν αυτές οι εταιρείες έτσι όπως τις χρονομετράτε εσείς, ώστε να μπορούν να διεκδικήσουν τα μεγάλα έργα τα οποία πρόκειται να γίνουν και τα οποία έπρεπε ήδη προ πολλού να είχαν αρχίσει να κατασκευάζονται; Διότι με αυτά τα οποία προτείνετε και ισχυρίζεστε ότι απαντήσατε για τα πάγια των θυγατρικών, προβλέπεται μια διαδικασία η οποία διαρκεί πάνω από δώδεκα έως δεκαοκτώ μήνες. Και επομένως θα φθάσουμε σε ένα σημείο να έχουν δημοπρατηθεί εξ ανάγκης όλα τα μεγάλα έργα για τα οποία θα κληθούν να δημιουργηθούν οι μεγάλες εταιρείες. Άρα δεν απαντήσατε και υπερκφύγατε με τρόπο.
Δεύτερον, είπατε ότι η φροντίδα και η αγωνία σας είναι να εξευρωπαϊσετε τις ελληνικές εταιρείες οι οποίες είναι διάσπαρτες και είναι πολυάριθμες. Κατ' αρχήν μην αθροίζετε τις πολύ μικρές εταιρείες με τις μεσαίες μεγάλες. Μιλάμε για τις μεγάλες και τις μικρομεσαίες.
Κύριε Υπουργέ, αναφερθήκατε στην περίφημη "HOECHTIF". Γνωρίζετε αν η "HOECHTIF" προσέφερε την παραμικρή τεχνογνωσία ή την παραμικρή κατασκευαστική συνδρομή στην Ελλάδα; Δεν ξέρετε ότι το αεροδρόμιο "Ελευθέριος Βενιζέλος" κατασκευάστηκε από ελληνικές και μόνο εταιρείες με τη διαφορά ότι πήραν τα έργα στο 1/5 έως το 1/10 της τιμής πληρωμής στην "HOECHTIF"; Ξέρετε ότι προέκυψε ένα τεράστιο πρόβλημα φοροδιαφυγής για την "HOECHTIF" η οποία έχει αφανή κέρδη πολλαπλάσια εκείνων τα οποία εμφανίζει; Ξέρετε κύριε Υπουργέ, ότι με αυτό τον τρόπο καταστρέφετε όπως σας είπα και στην πρωτολογία μου, όλες τις υγιείς και πραγματικές μικρομεσαίες και μεγάλες σημερινές κατασκευαστικές εταιρείες, διότι αυτοί οι γίγαντες που πάτε να δημιουργήσετε όταν τελειώσει το αντικείμενο θα εξαφανιστούν. Δεν έχουν καμία σχέση με τον κατασκευαστικό κόσμο της Ελλάδας. Έχουν σχέση μόνο με τις ...
ΠΡΟΕΔΡΕΥΩΝ (Κωνσταντίνος Βρεττός): Ευχαριστώ, κύριε Χαϊτίδη.
Ο κ. Λοβέρδος έχει το λόγο.
ΕΥΓΕΝΙΟΣ ΧΑΪΤΙΔΗΣ: Για όνομα του Θεού κύριε Πρόεδρε! Αφήσατε άλλους συναδέλφους να μιλήσουν πολύ περισσότερο.
ΠΡΟΕΔΡΕΥΩΝ (Κωνσταντίνος Βρεττός): Στην πρωτολογία σας μιλήσατε για εννέα λεπτά.
ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αφήστε με για λίγο να ολοκληρώσω τη φράση μου τουλάχιστον.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, συζητάμε για ένα σοβαρό νομοσχέδιο και θα πρέπει να έχουμε μια άνεση χρόνου. 
ΕΥΓΕΝΙΟΣ ΧΑΪΤΙΔΗΣ: Γιατί επείγεστε τόσο πολύ, κύριε Πρόεδρε; Επείγεστε τόσο πολύ να τελειώσετε το νομοσχέδιο ...
ΠΡΟΕΔΡΕΥΩΝ (Κωνσταντίνος Βρεττός): Ο κ. Χαϊτίδης δεν γράφεται. 
ΕΥΓΕΝΙΟΣ ΧΑΪΤΙΔΗΣ: ....
ΠΡΟΕΔΡΕΥΩΝ (Κωνσταντίνος Βρεττός): Ο κ. Λοβέρδος έχει το λόγο.
ΕΥΓΕΝΙΟΣ ΧΑΪΤΙΔΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Παρακαλώ να ανακαλέσετε, κύριε Χαϊτίδη. 
ΕΥΓΕΝΙΟΣ ΧΑΪΤΙΔΗΣ:...
(Θόρυβος διαμαρτυρίες από την πτέρυγα της Νέας Δημοκρατίας).
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Λοβέρδο, έχετε το λόγο.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, δεν θα προλάβω να σχολιάσω αυτά που θέλω και εν όψει της στάσης του Προεδρείου απέναντι στον κ. Χαϊτίδη προτιμώ να τελειώσω στα δύο λεπτά. 
Θα ήθελα να κάνω δύο παρατηρήσεις σε ζητήματα νομοτεχνικής υφής που ακούστηκαν από την πλευρά του κ. Παυλόπουλου. Πρώτον, ειπώθηκε ότι το άρθρο 4 έχει μεγάλη έκταση και πως αυτό υποκρύπτει κάποια πονηρία. Δόθηκε και ένταση στον ισχυρισμό αυτόν. Θέλω να του πω ότι δύο είναι οι τρόποι με τους οποίους ο νομοθέτης καταστρώνει τα άρθρα του σήμερα τουλάχιστον. Ένας, προσφιλέστερος σε μένα, είναι αυτός που η ύλη χωρίζεται σε μικρές ενότητες που γίνονται άρθρα. Είναι κάτι που δίνει ανάσα στον εφαρμοστή και είναι και δική μου επιλογή αυτή και συμφωνώ. Αλλά ο άλλος παραδοσιακός πια εδώ και πάρα πολλά χρόνια ακολουθούμενος -την περίοδο δε 1990-1993 ιδιαιτέρως ακολουθούμενος- είναι αυτός κατά τον οποίο, ένα άρθρο συμπυκνώνει πολύ μεγάλο αριθμό θεμάτων και, εν πάση περιπτώσει, αυτό βοηθά να κερδηθεί χρόνος στη συζήτηση στη Βουλή, διότι με τα λίγα άρθρα διευκολύνεται ο διάλογος.
Αφήστε που εν προκειμένω το άρθρο 4 κατ' ουσία ρυθμίζει ένα μόνο ζήτημα, αυτό των θεμάτων του μητρώου και των συγχωνεύσεων. Συνεπώς ενδεχόμενη κατάτμηση της ύλης αυτής θα είχε πρόβλημα και ως προς τους τίτλους που θα έθετε ο νομοθέτης στις επί μέρους διατάξεις του. 
Το δεύτερο που με αφορά κιόλας είναι ότι εγώ από τις τρεις παρατηρήσεις που έκανα, μέχρι στιγμής έχω πάρει απάντηση στις δύο και μάλιστα αυτές έχουν μετουσιωθεί και σε διατάξεις. Υπό την έννοια αυτή θεωρώ ότι η λειτουργία του Υπουργού εδώ είναι σε ένα πλαίσιο αξιοποίησης των εργασιών της Βουλής. Ακούει τους Βουλευτές, παίρνει γνώμες, άλλες από αυτές τις δέχεται και άλλες όχι. Μόλις γίνεται αυτό, κατατίθεται παρατήρηση και πάλι ως προς το νομοθετείν, όπου μέμφεται η Αντιπολίτευση τον Υπουργό, γιατί ακούει τις δικές μας σκέψεις. Αυτό το αποκαλεί προχειρότητα. Είναι δυνατόν να εξαπολύουμε μομφές κατά ενός Υπουργού που ασκώντας την πρωτοβουλία του μας ακούει και ενσωματώνει διατάξεις στο σχέδιο νόμου; 
ΠΡΟΚΟΠΗΣ ΠΑΥΛΟΠΟΥΛΟΣ: Σε ποιο ζήτημα;
ΑΝΔΡΕΑΣ ΛΟΒΕΡΔΟΣ: Παραδείγματος χάρη στο ζήτημα του ανεκτελέστου της εισφοράς...
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Παυλόπουλε και κύριε Λοβέρδο.
Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, συζητάμε ένα πολύ σημαντικό νομοσχέδιο. Επί δύο χρόνια κυοφορείται στο ΥΠΕΧΩΔΕ. Έχει κατατεθεί στη Βουλή εδώ και δύο ή τρεις εβδομάδες, έχουν τελειώσει οι πρωτολογίες και ο κύριος Υπουργός αλλάζει ολόκληρη την παράγραφο 45 του άρθρου 4 για να αυξήσει ουσιαστικά το ανεκτέλεστο συγκεκριμένων εταιρειών, διότι στην πράξη αυτό θα γίνει για συγκεκριμένες εταιρείες, αυτές τις οποίες το ΥΠΕΧΩΔΕ θέλει. Αιτιολογία; Να αντιμετωπίσουμε τον ανταγωνισμό. Ποιον ανταγωνισμό, κύριε Πρόεδρε; Είναι δυνατόν να λέμε ότι οι ελληνικές τεχνικές εταιρείες μπορούν να ανταγωνισθούν τη "Hoechtif" ή την "Βuigues"; Μα τα μεγέθη είναι της τάξεως του 1 προς 50 για να μην πω 1 προς 100. 
Οι ελληνικές εταιρείες, οι μεσαίες, οι μεγάλες, εφόσον είναι ισχυρές, θα πρέπει να ανοιχθούν στο εξωτερικό, θα πρέπει να κάνουν αυτό που έκαναν οι μεσαίου μεγέθους ελληνικές τεχνικές εταιρείες πριν τριάντα χρόνια και μάλιστα χωρίς κίνητρα και χωρίς να έχουν αντλήσει δισεκατομμύρια από το χρηματιστήριο. Γιατί δεν το κάνουν σήμερα; Στις χώρες της Μέσης Ανατολής, της Βόρειας Αφρικής, στα νέα ανατολικά κράτη, στην Ευρωπαϊκή Ένωση θα πρέπει να ανοιχθούν. 
Κλείνω με ένα συγκεκριμένο παράδειγμα, κύριε Πρόεδρε. Στην πολύπαθη Δωδώνη, πολύ κοντά στο αρχαίο θέατρο, υπάρχει εργολαβία της Εγνατίας Οδού, η οποία δημοπρατήθηκε προ τριμήνου, περίπου 40 δις ο προϋπολογισμός της. Συμμετείχαν στο διαγωνισμό δύο μεγάλες τεχνικές εταιρείες, όχι από τις τρεις-τέσσερις πολύ μεγάλες. Η "Εγνατία Οδός Α.Ε." δεν κατακυρώνει το έργο σε μία από αυτές τις εταιρείες. Θέλει να ακυρώσει τη δημοπράτηση, για να την πάρει μία εκ των τριών μεγάλων εταιρειών, η οποία είναι ήδη εγκατεστημένη εκεί, χωρίς -αυτό θέλω να το καταγγείλω- να έχει προχωρήσει το έργο ούτε κατά ένα μέτρο. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο για πέντε λεπτά.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η Αντιπολίτευση συνηθίζει να χρησιμοποιεί εύκολα τα φανταστικά σχήματα, αλλά πολύ δύσκολα τις συγκεκριμένες θέσεις, στοιχεία και επιχειρήματα. 
Άκουσα από ορισμένους συναδέλφους της Νέας Δημοκρατίας για τους εκλεκτούς του συστήματος τους οποίους ευνοούμε. Πώς τους έχουμε ευνοήσει δηλαδή αυτούς τους εκλεκτούς; Έχουν κανένα στοιχείο; Έχει γίνει καμία απευθείας ανάθεση όλα αυτά τα χρόνια; Υπάρχει η διαδικασία του μαθηματικού τύπου την οποία ο Υπουργός κ. Λαλιώτης και η Κυβέρνηση αυτή καθιέρωσε. 
ΣΑΒΒΑΣ ΤΣΙΤΟΥΡΙΔΗΣ: Μου επιτρέπετε να σας απαντήσω; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Εγώ σας επιτρέπω, να μου πείτε έστω ένα έργο. 
ΣΑΒΒΑΣ ΤΣΙΤΟΥΡΙΔΗΣ: Είναι άξιον απορίας πώς με τον μαθηματικό τύπο όλως τυχαίως και όλως συμπτωματικώς, συγκεκριμένοι όμιλοι, οι οποίοι έκαναν τα αρραβωνιάσματα ως έχοντες τη γνώση της νομοθετικής πρωτοβουλίας στα τελευταία τέσσερα χρόνια, σε αντίθεση με όλους τους άλλους, οι οποίοι έμειναν σταθεροί ή υποπολλαπλασίασαν το τζίρο τους, αύξησαν μέχρι και έξι φορές το τζίρο τους.
Εάν αυτό είναι το αποτέλεσμα της λειτουργίας της ελεύθερης αγοράς, αποτελούμε παγκόσμια πρωτοτυπία. 
Ευχαριστώ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Τσιτουρίδη, αναφέρεστε στο μαθηματικό τύπο. 
Δέχομαι, λοιπόν, εάν έχουν ακρίβεια τα στοιχεία, να βγω και να δηλώσω ότι είχατε δίκιο. Όμως θα βάλουμε κάτω τα δικά μας στοιχεία και τα δικά σας στοιχεία για να διαπιστώσετε ότι η συντριπτική πλειονότητα των εταιρειών της Η' τάξης στην οποία αναφέρεστε και όλων των εταιρειών, για να μην αναφερθώ ειδικότερα στην Η' τάξη, έχουν σημαντική αύξηση του τζίρου τους τα τελευταία χρόνια. Μιλήσατε για υποπολλαπλασιασμό για ορισμένες και εξαπλασιασμό για κάποιες άλλες. 
Θα βάλουμε, λοιπόν, κάτω τα στοιχεία και θα δείτε την ομαλή εξέλιξη των τζίρων τα τελευταία χρόνια, γιατί δεν μπορεί να λέγονται σε αυτήν την Αίθουσα στοιχεία ατεκμηρίωτα. Δυστυχώς δεν ήξερα την παρατήρησή σας, γιατί υπάρχει ειδική ανάλυση για την εξέλιξη του τζίρου των εταιρειών. Εάν θέλατε να θέσετε αυτό το θέμα, έπρεπε και στην επιτροπή που συζητήσαμε συνολικά το θέμα των δημοσίων έργων να το θέσετε, για να δείτε συγκεκριμένα την εξέλιξη του τζίρου και εάν έχετε δίκιο. 
Εν πάση περιπτώσει, σας ερωτώ και σας προκαλώ: Εάν είναι εκλεκτικοί κάποιοι, θα πρέπει να μας πείτε πώς με το μαθηματικό τρόπο γίνονται εκλεκτοί. 
ΣΑΒΒΑΣ ΤΣΙΤΟΥΡΙΔΗΣ: Εσείς οφείλετε να μας το πείτε αυτό. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Γιατί να γίνονται εκλεκτοί με μία διαδικασία η οποία είναι αδιάβλητη, αντικειμενική και αδιαφανής, δεν γίνεται. Δεν γίνεται, δηλαδή, παρά μονάχα με τη διαδικασία της απευθείας ανάθεσης. Αυτό πρέπει να το εξηγήσετε. Από πού προκύπτει ότι είναι εκλεκτός;
Να σας ρωτήσω και κάτι άλλο: Πώς αξιολογείτε το γεγονός ότι όλες οι εταιρείες θα πρέπει να έχουν γραμμική και ισόποση, ισομερή, ανάλογη αύξηση του τζίρου τους, χωρίς να λαμβάνετε υπόψη ότι μια εταιρεία μπορεί να κάνει επενδύσεις, εκσυγχρονισμό, να τοποθετεί κεφάλαια και μία άλλη εταιρεία να μην το κάνει; Υπάρχουν, για παράδειγμα, παραδείγματα τέτοια στην Η' τάξη; Υπάρχουν, όπως υπάρχουν σε όλες τις τάξεις. Υπάρχουν εταιρείες, οι οποίες δεν έκαναν καμία επένδυση, δεν έκαναν καμία αύξηση των ιδίων κεφαλαίων και υπάρχουν εταιρείες οι οποίες προχώρησαν. 
Εγώ δεν θα τις ενοχοποιήσω, κύριε συνάδελφε. Ούτε η Κυβέρνηση θα τις ενοχοποιήσει. Είμαστε χαρούμενοι, γιατί η αγορά βρίσκει τη δυνατότητα ανεξάρτητα από το νομοθετικό πλαίσιο...
ΣΑΒΒΑΣ ΤΣΙΤΟΥΡΙΔΗΣ: Δεν ενοχοποιούμε τις εταιρείες. Σε εσάς αναφερόμαστε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ενοχοποιείτε τις εταιρείες, κύριε συνάδελφε, γιατί αναφέρεστε σε ορισμένες εταιρείες οι οποίες ξεκίνησαν τη διαδικασία της συγχώνευσης και τις μέμφεστε. Επειδή είχαν τη δυνατότητα ή επειδή είχαν την ωριμότητα να προχωρήσουν στις αναγκαίες επιχειρησιακές και επιχειρηματικές αναδιαρθρώσεις, εσείς τις κατηγορείτε. Γιατί τις κατηγορείτε; Επειδή έκαναν αυτό το οποίο θα έπρεπε να είχαν κάνει οι περισσότερες επιχειρήσεις του κατασκευαστικού κλάδου, προκειμένου να αντιμετωπίσουν το ανταγωνισμό; 
Εδώ νομίζω ότι είναι πολύ σαφές. Εγώ ξεκαθάρισα και είπα ότι το θέμα του ανεκτελέστου είναι μία χρυσή τομή στη παρούσα φάση. Είναι μία χρυσή τομή, η οποία εξυπηρετεί τον κλάδο και μπορεί να τον βοηθήσει χωρίς θα θέσει καταναγκασμούς δυναστικούς στις μεγάλες εταιρείες, χωρίς να υποθηκεύσει το μέλλον των μικρών εταιρειών. 
Αναφέρθηκαν ορισμένοι συνάδελφοι και δεχθήκαμε πολλές από τις προτάσεις οι οποίες έγιναν για τις μεσαίες εταιρείες. Και αυτό δεν αξιολογείται. Μειώσαμε το όριο κατάταξης στην πέμπτη τάξη από τους εκατόν ενενήντα στους εκατόν εβδομήντα βαθμούς, δώσαμε ζωτικό χώρο, ανεβάζοντας το κατώτατο όριο της έβδομης τάξης από τα επτά δισεκατομμύρια (7.000.000.000) στα δέκα δισεκατομμύρια.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Νομίζω ότι προσπαθούμε μέσα σε μια δύσκολη συγκυρία για τον κλάδο να δώσουμε μια προοπτική και να ευνοήσουμε τις εταιρείες στα σχέδια της επιχειρησιακής τους αναδιάρθρωσης. 
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε, κύριε Υπουργέ. 
Ο κ. Παυλόπουλος έχει το λόγο. Έχετε το λόγο για πέντε λεπτά. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα μου επιτρέψετε να πω το εξής σε συνέχεια των όσων ελέχθησαν προηγουμένως με μία οξύτητα που δεν ταιριάζει με τις εργασίες του Κοινοβουλίου: Ούτως ή άλλως, λυπούμαι που το λέω, αλλά οδηγούμαστε σε έμμεση παραβίαση του Κανονισμού, όταν συζητάμε τα άρθρα όχι ένα προς ένα, αλλά σε σύνολο. Το δεχόμαστε για την ανάγκη του νομοθετικού έργου. 
Δεν μπορεί όμως από τη μία πλευρά να δεχόμαστε αυτό και από την άλλη να υπάρχει η δαμόκλειος σπάθη του χρόνου τα καυδιανά δίκρανα του χρόνου, τον οποίο δεν μας παραχωρείτε για να αναπτύξουμε τη σκέψη μας. Δεν φθάνει που συζητούνται νομοσχέδια τεράστιας σημασίας, τέτοια ώρα, σε Τμήματα, με τέτοίες συνοπτικές διαδικασίες, θα υπάρχει και αυτού του είδους ο περιορισμός;
Από κει και πέρα, κύριε Πρόεδρε, πρέπει να αναθεωρήσουμε κι εμείς τη στάση μας, αν θα δεχόμαστε να γίνεται συζήτηση κατά ενότητες άρθρων. Θα πρέπει να συζητάμε κατ' άρθρο, όπως απαιτεί το Σύνταγμα και ο Κανονισμός της Βουλής και όχι να υπάρχει αυτού του είδους ο ευτελισμός του νομοθετικού έργου. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Από δω και πέρα, παρακαλώ πολύ ή θα υπάρχει ανοχή του χρόνου ώστε να μπορεί να υπάρχει συγκερασμός και της ανάγκης να προχωρήσει το νομοθετικό έργο, αλλά και ο αναγκαίος χρόνος για να συζητάμε ή από κει και πέρα θα εφαρμόσουμε κατά κεραία το Σύνταγμα και τον Κανονισμό της Βουλής. Αυτό θα το θέσουμε και στη Διάσκεψη των Προέδρων. Υπάρχει πλήρης αλλαγή πλεύσης από την πλευρά μας, αν συνεχιστεί αυτού του είδους ο καταναγκασμός και σε ό,τι αφορά το χρόνο. 
Παρακαλώ πολύ απ' αυτό το σημείο να αρχίσει ο χρόνος μου, γιατί όσα είπα μέχρι τώρα ήταν επί της διαδικασίας.
ΠΡΟΕΔΡΟΣ (Απόστολος Κακλαμάνης): Δεν γίνεται.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ήταν επί της διαδικασίας και το εννοώ αυτό. Δεν είναι δυνατόν να μας οδηγείτε να συζητάμε υπ' αυτές τις συνθήκες. Εάν νομίζετε ότι με αυτόν τον τρόπο θα λειτουργεί η Βουλή, αυτόν τον ευτελισμό σας τον παραχωρούμε, δεν το δεχόμαστε.
Επί της ουσίας τώρα.
Σε ό,τι αφορά το πρώτο ζήτημα, το θέμα δηλαδή του καταναγκασμού, που οδηγεί το συγκεκριμένο σχέδιο νόμου. Διερωτώμαι πραγματικά: Από πού κι ως πού, σε ποια νομοθεσία υπάρχει προηγούμενο -και δεν βρήκα το παραμικρό παράδειγμα, για να μου φέρει ο κύριος Υπουργός- συγχώνευσης επιχειρήσεων με τέτοιο καθεστώς καταναγκαστικών συγχωνεύσεων. Και γιατί άραγε οδηγούμαστε σε αναγκαστικές συγχωνεύσεις; 
Είπε ο κύριος Υπουργός ότι θεωρεί υγιές το γεγονός ότι άρχισαν να συγχωνεύονται εδώ και καιρό. Και είπε ότι αυτό το παράδειγμα έπρεπε να το ακολουθήσουν κι άλλοι. Μα, αν υπήρχε προηγούμενο και ήδη καθεστώς συγχωνεύσεων που γινόντουσαν κατά εκούσιο τρόπο -δεν ήξεραν προηγουμένως τι πρόκειται να συμβεί, γιατί οι συγχωνεύσεις γίνονταν εκουσίως, γιατί έτσι το θέλανε- γιατί δεν τις αφήνατε να το κάνουν μόνες τους, κύριε Υπουργέ; Γιατί δεν εξωθούσατε με κίνητρα, κύριε Υπουργέ, να το κάνουν μόνες τους, αλλά έρχεσθε και οδηγείτε με το νομοσχέδιο αυτό σε καταναγκασμούς;
Απλά ομολογεί η Κυβέρνηση ότι ούτε ελεύθερη οικονομία λειτουργεί ούτε υγιής ανταγωνισμός. Γιατί, αν λειτουργούσαν, θα είχαν φτιαχτεί αυτές οι επιχειρήσεις από μόνες τους, όπως έγινε σε ολόκληρο τον κόσμο, όπως έγινε στις προηγμένες οικονομίες. Γιατί στις προηγμένες οικονομίες κατασκευαστικές εταιρείες μπόρεσαν να ανδρωθούν σταδιακά; Γιατί ήταν και το κλίμα της οικονομίας υγιές και υγιής ανταγωνισμός υπήρχε. Αλλά σε μια χώρα σαν τη δική μας, που τόσα χρόνια υποφέρει υπό το καθεστώς των αναγκαστικών στρεβλώσεων και των σοσιαλιστικών αγκυλώσεων, πώς είναι δυνατόν να υπάρξει υγιής ανάπτυξη της οικονομίας και υγιής ανταγωνισμός; Πώς να υπάρξουν εταιρείες με τέτοια ανάπτυξη;
Υπ' αυτές τις προϋποθέσεις, αντιλαμβανόμαστε όλοι ότι αυτό το νομοσχέδιο έρχεται σαν νομοσχέδιο καταστροφής, το οποίο επιχειρεί να λύσει το πρόβλημα περιστασιακά. Κι επειδή το πρόβλημα δεν πρόκειται να λυθεί περιστασιακά, σας το είπα, θα οδηγηθούμε σε ένα ολιγοπώλιο που θα γίνει μονοπώλιο και στο τέλος πλήρης επικράτηση των αλλοδαπών εταιρειών. 
Δεν μας δώσατε επίσης ούτε μία απάντηση στο μεγάλο ζήτημα που σας έθεσε ο κ. Γείτονας: Πώς εξηγείτε το θέμα του ανεκτελέστου με τα παραδείγματα που σας έθεσε εκείνος. Δεν θέλετε να απαντήσετε σε μένα; Μην απαντάτε. Όμως απαντήστε στον κ. Γείτονα επιτέλους. Πώς γίνεται εταιρείες οι οποίες έχουν περισσότερα ίδια κεφάλαια, να έχουν λιγότερο ανεκτέλεστο από τις εταιρείες εκείνες που προκύπτουν από συγχώνευση και που ενώ έχουν λιγότερα ίδια κεφάλαια, εξαιτίας του ότι προκύπτουν από συγχώνευση, έχουν μεγαλύτερο ανεκτέλεστο. Ο κ. Γείτονας έφερε ορισμένα παραδείγματα, εδώ είναι, αν δεν το θυμάστε, κοιτάξτε τα Πρακτικά και πείτε μου πώς θα διορθώσετε αυτό το πράγμα. Υπάρχει εδώ ένα σημαντικό ζήτημα και δώστε μία εξήγηση.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ποιο παράδειγμα;
ΠΡΟΚΟΠΗΣ ΠΑΥΛΟΠΟΥΛΟΣ: Τα παραδείγματα που σας φέραμε είναι φανταστικά, κύριε Αλευρά;
ΠΡΟΕΔΡΟΣ (Απόστολος Κακλαμάνης): Κύριε Παυλόπουλε και κύριε Υπουργέ, υπάρχει και Προεδρείο. Παρακαλώ να λείπουν οι ερωτήσεις χωρίς την άδεια του Προεδρείου. Εξάλλου ολοκληρώσατε το χρόνο σας.
ΠΡΟΚΟΠΗΣ ΠΑΥΛΟΠΟΥΛΟΣ: Ολοκλήρωσα το χρόνο μου χωρίς απάντηση του κυρίου Υπουργού.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την εντύπωση ότι η εικόνα της Αιθούσης δεν είναι μόνο ευθύνη του Προεδρείου, είναι ευθύνη όλων μας. 
Αυτό που μπορεί κανείς να διαπιστώσει -και δεν θα έχει κανείς αντίρρηση, είμαι βέβαιος- είναι ότι το Προεδρείο αντί να έχει την ανοχή και το σεβασμό όλων σε αυτήν την Αίθουσα, ώστε να μπορεί να ανταποκριθεί στις υποχρεώσεις του, χρησιμοποιείται -το έχω ξαναπεί αυτό- ως ο σάκος του μποξ. Όποιος συνάδελφος θέλει -έστω και λίγοι να είναι αυτοί οι συνάδελφοι- να δημιουργήσει κάποιες εντυπώσεις, μπορεί να κονταροχτυπιέται με το Προεδρείο. Η τηλεόραση θα πάρει κάποιες εικόνες, ο συνάδελφος θα είναι ο μαχητικός, ο κριτικός, ο επιθετικός, το Προεδρείο θα είναι ένα κακό προεδρείο που δεν σέβεται τα δικαιώματα των Βουλευτών, που τους περιορίζει το χρόνο, που τους φαλκιδεύει το χρόνο, που παραβιάζει τον Κανονισμό κ.ο.κ. Βέβαια το Προεδρείο δεν μπορεί σε κάθε περίπτωση να προβάλλει τον αντίλογό του. Τι να πει όταν κάποιος παρακολουθεί μια συζήτηση και κόπτεται κάποιος συνάδελφος από το έδρανό του ότι δεν του επιτρέπεται εκείνο ή δεν του επιτρέπεται το άλλο; Τι θα πρέπει να κάνει το Προεδρείο; Να ζητάει το λόγο επί προσωπικού και να ανοίγει μια ολόκληρη ιστορία αντιδικίας με το συνάδελφο, ο οποίος απλώς δεν σέβεται το ρόλο για τον οποίον είναι εδώ στη Βουλή;
Ο ελληνικός λαός βλέπει ότι δεν είμαστε σε θέση, με ευθύνη ελαχίστων, να λειτουργήσουμε ως Σώμα, πράγμα που σημαίνει ότι κάποιος προεδρεύει. Και αν μεν δεν προεδρεύει καλά, λέει ο κανονισμός πώς τον αντιμετωπίζουμε. Δεν είναι δυνατόν, όμως, καθένας γι' αυτό που εκείνον ενδιαφέρει ή γι' αυτό που εκείνον ενοχλεί, να μεταχειρίζεται το Προεδρείο. Ακούμε "αβελτηρία του Προεδρείου", "μας έφαγε το χρόνο ο Πρόεδρος", διάφορες εκφράσεις τις οποίες αν κανείς τις αποδελτιώσει και τις καταγράψει διερωτάται πού βρίσκεται.
Εγώ περιορίζομαι σε κάτι το οποίο θα σας το πω για άλλη μία φορά. Οι παλαιότεροι γνωρίζουν και οι νεότεροι το πρώτο πράγμα που πρέπει να μάθουν είναι να διαβάσουν τον Κανονισμό και είμαι βέβαιος ότι όλοι εκπληρώνετε αυτό το καθήκον σας. Μένει ο καθένας να μην προφασίζεται ότι δεν γνωρίζει τι λέει ο Κανονισμός.
Λέει ο Κανονισμός στο άρθρο 107 ότι για νομοσχέδια για τα οποία διατέθηκαν τρεις τουλάχιστον συνεδριάσεις στη Διαρκή Επιτροπή ή έγινε ακρόαση φορέων ότι ακολουθεί τη διαδικασία της οργανωμένης συζήτησης. Το γνωρίζουμε όλοι αυτό. Γνωρίζουμε ότι από αδυναμία της εσωτερικής οργάνωσης και λειτουργίας των κομμάτων δεν είναι σε θέση τα κόμματα, ιδιαίτερα τα δύο μεγαλύτερα κόμματα να εφαρμόσουν αυτήν τη διάταξη, ώστε ο χρόνος που θα ανήκει σε κάθε κόμμα να κατανέμεται όπως λέει ο Κανονισμός μεταξύ εκείνων που θα παίξουν το ρόλο του εισηγητού και εκείνων οι οποίοι θα αγορεύσουν. Αυτό σημαίνει ότι το κάθε κόμμα έχει τους Βουλευτές εκείνους που εξειδικεύονται σε κάποια ζητήματα και εκείνοι παίρνουν κατά κύριο λόγο μέρος στις συζητήσεις και έτσι ο ελληνικός λαός ξέρει τι απόψεις έχει κάθε κόμμα, τι πιστεύει, τι δεν πιστεύει και όχι ποιος κάθε φορά μπορεί καταχρώμενος εδώ της διαδικασίας και της ανοχής των υπολοίπων, να δημιουργεί εντυπώσεις σε βάρος κυρίως της λειτουργίας αυτού του θεσμού. Διότι αυτό γίνεται τελικώς. 
Προ αυτής της αδυναμίας των κομμάτων και προ της ανάγκης των μικροτέρων κομμάτων να εκφράζονται και αυτά, γιατί έχουν λίγους Βουλευτές, καταλήξαμε και όλοι το έχουμε αποδεχθεί -αν ένα κόμμα δεν το αποδέχεται αυτό πρέπει να το πει στη Διάσκεψη των Προέδρων ώστε να ακολουθούμε τη διαδικασία του άρθρου 107- ότι ο χρόνος των συνεδριάσεων που σύμφωνα με το άρθρο 107 και την απόφαση της διασκέψεως θα πηγαίνει για ένα νομοσχέδιο, να μην κατανέμεται σύμφωνα με το άρθρο 107 τόσες ώρες, τόσα λεπτά στο κάθε κόμμα και εκείνο εσωτερικώς να κατανέμει το χρόνο στους αγορητές του, αλλά να ακολουθούμε την τακτική διαδικασία, να εγγράφονται όσοι επιθυμούν να μιλήσουν και μέσα στο χρόνο ο οποίος δίνεται από την απόφαση αυτή να ολοκληρώνεται η συζήτηση του νομοσχεδίου. 
Αυτή η διάταξη, ή πρέπει να εφαρμόζεται και να την σεβόμεθα ή να σεβόμεθα αυτά που συμφωνούνται. Αλλιώς πρέπει ο καθένας να συμπεριφέρεται κατά βούληση. Ιδιαίτερα αυτά τα interna corporis ενός κόμματος δεν είναι υποχρεωμένος να τα ξέρει ο πολίτης, ο δημοσιογράφος, ο οποιοσδήποτε. Βλέπει απλώς ένα θέαμα.
Έχω τη γνώμη ότι αυτού του είδους τα θεάματα δεν ταιριάζουν σε ένα τέτοιο Σώμα με το μεγάλο κύρος το οποίο πρέπει να έχει και τη μεγάλη αποστολή που έχει. Θα παρακαλέσω, λοιπόν, όλους τους συναδέλφους να βοηθήσουν το Προεδρείο να κάνει καλά τη δουλειά του και όχι ο καθένας να λέει ό,τι θέλει.
Άκουσα ένα συνάδελφο να λέει "εγώ θα λέω: άσπρο αρνάκι και παχύ". Ουδείς αγανακτεί, αλλά πάρα πολλοί γελάνε. Και διερωτώμαι: Το Προεδρείο ποιον ρόλο μπορεί να παίζει σε αυτές τις περιπτώσεις. Επιτέλους νομίζω ότι είναι θέμα ευθύνης όχι του Προεδρεύοντος κάθε φορά αλλά όλων μας!
Σας αναφέρω ένα στοιχειώδες: Έχουμε πει ότι τα κινητά τηλέφωνα δημιουργούν πρόβλημα στο σύστημα επικοινωνίας. Επιμένουν όμως ορισμένοι συνάδελφοι να χρησιμοποιούν τα κινητά μέσα στην Αίθουσα. Τι σημαίνει αυτό; Ότι αδιαφορούν; Αυτό είναι, αν θέλετε, το ποιο ασήμαντο στα πλείστα όσα άλλα σοβαρά. Μιλάει κάποιος και κάποιος άλλος δίπλα του παρεμβάλλει παράσιτα συζητώντας με άλλον συνάδελφο. Πώς μπορεί να γίνει μια υπεύθυνη και σοβαρή συζήτηση έτσι;
Σας παρακαλώ και πάλι όλους τους συναδελφικώς και επειδή ξέρω ότι όλοι έχετε το ίδιο ενδιαφέρον με εμένα -δεν έχω μείζον ενδιαφέρον εγώ, απλώς έχω μείζονες υποχρεώσεις- να βοηθήσετε.
Κυρίες και κύριοι συνάδελφοι, ολοκληρώθηκε η συζήτηση επί των άρθρων 4 και 7 του συζητούμενου νομοσχεδίου.
Έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί του άρθρου 4 της οποίας το κείμενο έχει ως εξής:
"ΑΙΤΗΣΗ ΔΙΕΞΑΓΩΓΗΣ ΟΝΟΜΑΣΤΙΚΗΣ ΨΗΦΟΦΟΡΊΑΣ
Οι υπογράφοντες Βουλευτές ζητούμε τη διεξαγωγή ονομαστικής ψηφοφορίας στο άρθρο 4 του Σ.Ν. "Αναπτυξιακά, φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις"
ΟΙ υπογράφοντες Βουλευτές
1. Σάββας Τσιτουρίδης
2. Νίκος Λέγκας
3. Σταύρος Καλογιάννης
4. Ευγένιος Χαϊτίδης 
5. Προκόπης Παυλόπουλος
6. Αριστοτέλης Παυλίδης
7. Σταύρος Δαϊλάκης
8. Λευτέρης Παπαγεωργόπουλος
9. Γεώργιος Καλαντζής"
Θα αναγνώσω και τον κατάλογο των υπογραφόντων την αίτηση, της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Τσιτουρίδης. Παρών.
Ο κ. Λέγκας. Παρών.
Ο κ. Καλογιάννης. Παρών.
Ο κ. Χαϊτίδης. Παρών.
Ο κ. Παυλόπουλος. Παρών.
Ο κ. Παυλίδης. Παρών.
Κυρίες και κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
(Δ Ι Α Κ Ο Π Η )
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Απόστολος Κακλαμάνης): Κύριοι συνάδελφοι, επαναλαμβάνεται η διακοπείσα συνεδρίαση.
Θα διεξαχθεί ονομαστική επί του άρθρου 4 του νομοσχεδίου.
Οι αποδεχόμενοι το άρθρο 4 λέγουν "ΝΑΙ".
Οι μη αποδεχόμενοι το άρθρο 4 λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου ο κ. Ανδρέας Λοβέρδος από το ΠΑΣΟΚ και ο κ. Μιλτιάδης Βαρβιτσιώτης από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς. 
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ψηφοφορίας. 
Ψήφισαν συνολικά 92 Βουλευτές.
Υπέρ του άρθρου, δηλαδή "ΝΑΙ", ψήφισαν 52 Βουλευτές.
Κατά του άρθρου, δηλαδή "ΟΧΙ", ψήφισαν 40 Βουλευτές.
Απόντες 8 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
Ονομαστική Ψηφοφορία στο άρθρο 4.
Από το Πανελλήνιο Σοσιαλιστικό Κίνημα
ΝΑΙ ΟΧΙ
Aλαμπάνος Δημήτριος + 
Ανθόπουλος Ιωάννης +
Αποστολίδης Λουκάς +
Αρσένη Μαρία +
Βρεττός Κωνσταντίνος +
Γείτονας Κωνσταντίνος +
Γερανίδης Βασίλειος +
Γεωργακόπουλος Δημήτριος +
Γιαννακόπουλος Ιωάννης +
Γικόνογλου Μόσχος +
Γκεσούλης Νικόλαος +
Δαμιανάκης Ευτύχιος +
Διαμαντίδης Ιωάννης +
Ζαμπουνίδης Νικόλαος +
Ζήση Ροδούλα +
Θεοδώρου Χρήστος +
Θωμόπουλος Ιωάννης +
Κακλαμάνης Απόστολος +
Κατσανέβας Θεόδωρος +
Κατσιλιέρης Πέτρος +
Κοντομάρης Ευτύχιος +
Κουράκης Ιωάννης +
Κρεμαστινός Δημήτριος +
Κρητικός Παναγιώτης +
Κωνσταντίνου Φλώρος +
Λιντζέρης Δημήτριος +
Λοβέρδος Ανδρέας +
Λουκάκης Εμμανουήλ +
Λωτίδης Λάζαρος +
Μαγκριώτης Ιωάννης +
Μαλέσιος Ευάγγελος +
Μπεντενιώτης Εμμανουήλ +
Παπαδέλλης Φραγκλίνος +
Παπαδήμας Λάμπρος +
Παπαϊωάννου Μιλτιάδης +
Σαλαγιάννης Νικόλαος +
Σγουρίδης Παναγιώτης +
Στρατάκης Εμμανουήλ +
Σκουλάκης Εμμανουήλ +
Σμυρλής Λιακατάς Νικόλαος +
Λεβογιάννης Νικόλαος +
Στολίδης Σωτήριος +
Σπυριούνης Κυριάκος +
Παπαζώη Ελισάβετ +
Τσακλίδης Ιωάννης +
Τσερτικίδης Παντελής +
Αλευράς Αθανάσιος +
Τσουκάτος Θεόδωρος +
Φασούλας Παναγιώτης +
Φλώρος Νικόλαος +
Φούρας Ανδρέας +
Χρυσανθακόπουλος Αλέξανδρος +
Από τη Νέα Δημοκρατία
Aναγνωστόπουλος Θεόδωρος +
Βαρβιτσιώτης Μιλτιάδης +
Γιαννόπουλος Αθανάσιος +
Δαϊλάκης Σταύρος +
Δημοσχάκης Θεοφάνης +
Κακλαμάνης Νικήτας +
Καλαντζής Γεώργιος ΑΠΩΝ
Καλογιάννης Σταύρος +
Καλός Γεώργιος +
Καρασμάνης Γεώργιος +
Καρράς Κώστας +
Κασσίμης Θεόδωρος ΑΠΩΝ
Κατσαρός Νικόλαος +
Κατσιγιάννης Αθανάσιος +
Κούβελας Σωτήριος +
Κωστόπουλος Δημήτριος +
Λαμπρόπουλος Ιωάννης +
Λέγκας Νικόλαος +
Λεονταρίδης Θεόφιλος +
Λιάπης Μιχαήλ +
Λυμπερακίδης Λεωνίδας ΑΠΩΝ
Μπαρμπαγιάννης Βασίλειος ΑΠΩΝ
Μπέζας Αντώνιος +
Φωτιάδης Γεώργιος +
Παπαγεωργόπουλος Ελευθέριος +
Παπαδημητρίου 'Ελσα ΑΠΟΥΣΑ
Παπαδόπουλος Σταύρος +
Παπαληγούρας Αναστάσιος +
Παπανικολάου Ελευθέριος +
Πάππας Βασίλειος +
Παυλίδης Αριστοτέλης +
Παυλόπουλος Προκόπιος +
Πετραλιά - Πάλλη Φάνη +
Πολύζος Ευάγγελος +
Σαλαγκούδης Γεώργιος ΑΠΩΝ
Σπηλιωτόπουλος Αριστόβουλος +
Τατούλης Πέτρος +
Τσιτουρίδης Σάββας +
Χαϊτίδης Ευγένιος +
Χωματάς Ιωάννης +
Ψωμιάδης Παναγιώτης +
Από το Κομμουνιστικό Κόμμα Ελλάδας
Σκοπελίτης Σταύρος +
Γκατζής Νικόλαος +
Τσιόγκας Δημήτριος +
Από το Συνασπισμό της Αριστεράς και της Προόδου
Κουβέλης Φώτης ΑΠΩΝ
Ξηροτύρη - Αικατερινάρη Ασημίνα +
Από τους Ανεξάρτητους
Καρατζαφέρης Γεώργιος +
Κεδίκογλου Βασίλειος ΑΠΩΝ
"ΝΑΙ" 52
"ΟΧΙ" 40
Απόντες 8
ΣΥΝΟΛΟ ΨΗΦΙΣΑΝΤΩΝ 92
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Εισερχόμαστε στη συζήτηση των τροπολογιών. Είναι τέσσερις τροπολογίες Υπουργών και εννέα τροπολογίες συναδέλφων Βουλευτών. 
Παρακαλώ, όσοι θα πάρετε το λόγο, παρακολουθήστε. Για την υπ' αριθμόν 587 της 11.7.2001 "Όροι και περιορισμοί δόμησης των οικοπέδων για τον οικισμό Ερμουπόλεως Σύρου" θέλει κανείς το λόγο; Ο κ. Λεβογιάννης;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα αλλάξετε τίποτε σε αυτό; Ορίστε, έχετε το λόγο.
(Θόρυβος)
Κύριοι συνάδελφοι, σας υποσχόμεθα ότι θα τελειώσουμε σύντομα Μη φεύγετε, γιατί ενδεχομένως να γίνει και άλλη ψηφοφορία.
ΙΩΑΝΝΗΣ ΧΩΜΑΤΑΣ: Να ακούσουμε για την τροπολογία. Έχει γίνει κάποια αλλαγή;
ΠΡΟΕΔΡΟΣ (Απόστολος Κακλαμάνης): Ναι. Κύριε Υπουργέ, πείτε μας τι αλλάζετε εδώ;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, έχουμε κάνει δύο αλλαγές: Στο εδάφιο β' "η ως άνω διάταξη ισχύει μέχρι την 31.12.2001" το αλλάζουμε και γίνεται "η ως άνω διάταξη ισχύει μέχρι την 1.7.2002" και προστίθεται εδάφιο γ΄ με το κείμενο "όπου για την άσκηση των αρμοδιοτήτων των περιπτώσεων i-iv του εδαφίου α΄ και του εδαφίου β' της παραγράφου 1 του άρθρου 2 του π.δ. 326/2000 απαιτείται η σύμφωνη γνώμη του Υπουργείου Αιγαίου, δεν απαιτείται η γνώμη ή η έγκριση της Ε.Π.Α.Ε". Ανταποκρινόμαστε μ' αυτόν τον τρόπο και σε μια τροπολογία των συναδέλφων, δίνοντας έτσι τη δυνατότητα εκεί που το Υπουργείο Αιγαίου έχει δημιουργήσει το δικό του ΣΧΟΠ για τους παραδοσιακούς οικισμούς να μπορεί να παρεμβαίνει, χωρίς να παραπέμπεται η υπόθεση στην πολεοδομία και να απλοποιηθεί η διαδικασία. 
Το καταθέτω για τα Πρακτικά.
(Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Αθανάσιος Αλευράς καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
"ΑΝΑΔΙΑΤΥΠΩΣΗ ΤΡΟΠΟΛΟΓΙΑΣ
Η τροπολογία που κατατέθηκε από τους υπουργούς ΠΕ.ΧΩ.Δ.Ε. και Αιγαίου και αφορά το ρυμοτομικό σχέδιο της Ερμούπολης Σύρου, αναδιατυπώνεται ως εξής:
Α) Για τον οικισμό Ερμουπόλεως Σύρου ισχύουν αναδρομικά από της δημοσιεύσεώς του, οι διατάξεις του από 19.1.1976 π.δ./τος (ΦΕΚ 47/Δ/76) "Περί καθορισμού των όρων και περιορισμών δομήσεων των οικοπέδων του ρυμοτομικού σχεδίου Ερμουπόλεως (Σύρου) ως και των υφισταμένων προ του 1923 οικισμών "Ανάστασις", "Καρναρόλες", "Ταξιάρχαι", και "Λαζαρέτου".
Β) Η ως άνω διάταξη ισχύει μέχρι την 1-7-2002
Γ) Όπου, για την άσκηση των αρμοδιοτήτων των περιπτώσεων ι-ιν του εδαφίου α΄ και του εδαφίου β΄ της παραγράφου 1 του άρθρου 2 του π.δ. 326/2000, απαιτείται η σύμφωνη γνώμη του Υπουργείου Αιγαίου, δεν απαιτείται η γνώμη ή η έγκριση της Ε.Π.Α.Ε.")
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε...
ΕΝΑΣ ΒΟΥΛΕΥΤΗΣ: ...(Δεν ακούστηκε).
ΠΡΟΕΔΡΟΣ (Απόστολος Κακλαμάνης): Μα, είναι Ρόδιος. Μιλούμε για την Ερμούπολη της Σύρου και δεν προβλέπω οι περιφέρειες να γίνουν μείζονες.
ΣΩΤΗΡΙΟΣ ΚΟΥΒΕΛΑΣ: Είναι συγκοινωνούντα νησιά.
ΑΡΙΣΤΟΤΕΛΗΣ ΠΑΥΛΙΔΗΣ: Κανείς δεν ξέρει, κύριε Πρόεδρε, τι γίνεται.. Πονηρές οι εποχές.
Κατ' αρχήν, κύριε Πρόεδρε, θα ήταν φυσικό να είναι εδώ ο κύριος Υπουργός Αιγαίου, ο οποίος έχει αναστατώσει το Αιγαίο...
ΠΡΟΕΔΡΟΣ (Απόστολος Κακλαμάνης): Ο κύριος Υπουργός Αιγαίου -η μαρτυρία μου ίσως είναι αναγκαία πλέον- μέχρι πριν από δέκα λεπτά που ήρθε στο γραφείο μου και του είπα ότι θα κάτσουμε απόψε μέχρι το πρωί, ήταν εδώ. Φαίνεται ότι το σκέφτηκε.
ΑΡΙΣΤΟΤΕΛΗΣ ΠΑΥΛΙΔΗΣ: Δεν άντεξε τις μεταμεσονύκτιες ώρες. 
ΠΡΟΕΔΡΟΣ (Απόστολος Κακλαμάνης): Ορίστε. 
ΑΡΙΣΤΟΤΕΛΗΣ ΠΑΥΛΙΔΗΣ: Στο Αιγαίο, λοιπόν, όπου πρέπει οι πάντες να επαγρυπνούν και προπάντων οι Υπουργοί Αιγαίου όφειλε ο κ. Σηφουνάκης να είναι εδώ, ο οποίος έχει προκαλέσει τρικυμιώδη κατάσταση στο Αιγαίο με τις πρόσφατες αποφάσεις του για νέους όρους δομήσεως, αποφάσεις οι οποίες οδήγησαν προφανώς και στην τροπολογία που τώρα ζητείτε να ψηφίσουμε. 
Και αναφέρεστε στις ΕΠΑΕ, κύριε Υφυπουργέ. Ποιες ΕΠΑΕ; Δεν έχετε πληροφορηθεί τι έγινε στα επαρχεία του Αιγαίου όπου καταργήθηκαν οι ΕΠΑΕ για τους παραδοσιακούς οικισμούς και τρέχουν οι πάντες στις πρωτεύουσες των νομών θαλασσοδαρμένοι για να περάσουν εγκρίσεις ενός σχεδίου για ένα σπίτι; 
Δεν ξέρετε ότι ο κύριος Υπουργός Αιγαίου αναγκάστηκε να τροποποιήσει κάπως την πρώτη του απόφαση που καταργούσε τις ΕΠΑΕ, να τις επανασυστήσει και δεν υπάρχει προσωπικό, κύριε Πρόεδρε, στα επαρχεία για να ελέγξουν μελέτες για ένα σπίτι; 
Αυτή την ώρα στην Κάλυμνο, λόγω και των στεγαστικών δανείων από ιδιωτικές τράπεζες -χαμηλά βλέπετε επιτόκια- που κατάφεραν να πάρουν καμπόσοι Καλύμνιοι, υπάρχουν γύρω στις διακόσιες άδειες και δεν υπάρχει άνθρωπος να τις ελέγξει λόγω του παραδοσιακού και των αναστατώσεων που έκαναν οι επεμβάσεις του Υπουργού Αιγαίου. Ένας Υπουργός Αιγαίου ο οποίος, κύριοι, ακούστε έμπνευση! Επί τη προοπτική -λέει- προστασίας του περιβάλλοντος -που δεν προστατεύεται, για να εξηγούμεθα- προτείνει αρτιότητα οικοπέδων από τέσσερα σε οκτώ στρέμματα στα νησάκια, αν αγαπάτε το Θεό σας! Τα εκτός σχεδίου πόλεως έχουν αρτιότητα οικοπέδων τέσσερα στρέμματα. Έγινε πρόταση, λοιπόν, για οκτώ στρέμματα. Άντε να βρείτε στα νησάκια ιδιοκτησία οκτώ στρεμμάτων. 
ΕΠΑΕ δεν έχουμε και εκεί που επανασυστήθηκαν, προσωπικό δεν έχουμε, η αρτιότητα των οικοπέδων αυξάνεται ...Πού είναι αυτή η διάταξη του Συντάγματος που σύσσωμος η Βουλή εψήφιζε και προβλέπει ειδική μέριμνα κατά τη λήψη αποφάσεων διοικήσεως ή κατά τη δική μας λειτουργία, των κοινών νομοθετών για τη νησιωτική περιοχή; 
Αυτές οι αβλεψίες, οι αναστατώσεις σας οδηγούν στο να φέρνετε αυτήν την τροπολογία που φέρνετε, με αναδρομική μάλιστα ισχύ για την Ερμούπολη και για άλλους οικισμούς περί τη Σύρο.
Κύριε Πρόεδρε, κάτι πρέπει να γίνει. Να ζήσουμε στα νησιά ήρεμοι. Έχουμε που έχουμε τον εξ ανατολών κίνδυνο, να έχουμε και το Υπουργείο Αιγαίου που το θεωρούμε πια ότι είναι το αποκούμπι μας να μας βαράει από πάνω, υπερβολές είναι! 
ΠΡΟΕΔΡΟΣ (Απόστολος Κακλαμάνης): Ο κ. Λεβογιάννης έχει το λόγο.
ΝΙΚΟΛΑΟΣ ΛΕΒΟΓΙΑΝΝΗΣ: Δεν θα συμφωνήσω, κύριε Πρόεδρε, με τις απόψεις του κ. Παυλίδη, έτσι έντονα όπως τις διατύπωσε και που συνδυάζει την πολιτική του Υπουργείου Αιγαίου με τον εξ ανατολών κίνδυνο.
Εγώ πιστεύω ότι επειδή κατοικούμε έναν τόπο που είναι μοναδικός, που είναι ένα μουσείο φυσικό, ιστορικό, αρχαιολογικό, πολιτιστικό, έχουμε υποχρέωση στις επόμενες γενιές να προστατεύσουμε αυτήν την πολιτιστική κληρονομιά η οποία αυτήν τη στιγμή κινδυνεύει -οφείλουμε να το σημειώσουμε- και από την άναρχη ανάπτυξη και από την άναρχη δόμηση, που την έχει προκαλέσει η τουριστική ανάπτυξη και γενικότερα η ανάπτυξη που παρατηρείται. 
Άρα πρέπει να παρθούν μέτρα προστασίας. Και οφείλουμε να πούμε ότι οι νεότερες γενιές, που είναι και πιο συνειδητοποιημένοι επαγγελματίες, έχουν ευαισθησίες σ' αυτά τα ζητήματα. 
Η Ερμούπολη είναι γνωστό ότι είναι ένα πολεοδομικό σύνολο, ένα μοναδικό νεοκλασικό σύνολο, θα έλεγα, στη χώρα μας, μια από τις ωραιότερες νεοκλασικές πόλεις που, ενώ προστατεύονταν από ένα παλιό ειδικό διάταγμα, στη συνέχεια περιελήφθη σε ένα γενικότερο προεδρικό διάταγμα για τους παραδοσιακούς οικισμούς. Δημιουργήθηκε ένα σοβαρό πρόβλημα για πολλά χρόνια εξαιτίας της διοίκησης και όχι εξαιτίας των πολιτών και ξαφνικά μετά από μια απόφαση του Συμβουλίου της Επικρατείας βρέθηκαν οι πολίτες που είχαν βγάλει άδειες κλπ., ενώ είχαν πάρει άδεια και είχαν πληρώσει, να κινδυνεύουν να κατηγορηθούν και για αυθαίρετες κατασκευές κλπ. Έτσι λοιπόν ήταν απαραίτητη να γίνει αυτή η ρύθμιση από το ΥΠΕΧΩΔΕ με αυτήν την τροπολογία που έφερε.
Εντάξει, είχατε βάλει μέχρι το τέλος του 2001 να ισχύσουν αυτά και το παρατείνατε έξι μήνες. Γνωρίζετε πολύ καλά ότι γίνεται μία μελέτη από το πολυτεχνείο που θα λύσει οριστικά το πολεοδομικό πρόβλημα και θα καθορίσει τους όρους δόμησης. Θα χρειασθεί, όμως, προεδρικό διάταγμα, θα χρειασθεί Συμβούλιο Επικρατείας και άλλες πολλές διαδικασίες. θα έλεγα ότι η σωστότερη και λογικότερη ημερομηνία είναι 31/12/2002. Δεν κατάλαβα γιατί η 1/7/2002.
Υπάρχει και δεύτερη όμως τροπολογία την οποία δέχθηκε ο κύριος Υπουργός σε αυτήν που είχαμε καταθέσει. 
ΠΡΟΕΔΡΟΣ (Απόστολος Κακλαμάνης): Είναι τροπολογία πάνω σ' αυτήν την τροπολογία; Ποια είναι;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Όχι,...
ΝΙΚΟΛΑΟΣ ΛΕΒΟΓΙΑΝΝΗΣ: Δέχθηκε μια τροπολογία που είχα καταθέσει και έκανε μία ρύθμιση.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, όταν θα συζητηθούν των Βουλευτών, θα προστεθεί εκεί αν γίνεται δεκτή. Αλλάζετε το κείμενο αυτό; 
ΝΙΚΟΛΑΟΣ ΛΕΒΟΓΙΑΝΝΗΣ: Όχι, απλά ήθελα να πω δύο λόγια.
ΠΡΟΕΔΡΟΣ (Απόστολος Κακλαμάνης): Όχι τώρα, όταν έρθει η ώρα.
Ο κ. Χωματάς έχει το λόγο.
ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε.
Στα όσα είπε ο κ. Λεβογιάννης θα ήθελα και εγώ, κύριε Υπουργέ, να σας παρακαλέσω, εφόσον έτσι κι αλλιώς αντιληφθήκατε και σωστά ότι πρέπει να δώσετε κάποια προθεσμία, κάποιο χρόνο, με δεδομένο ότι υπάρχει αυτήν τη στιγμή η ανάθεση κάποιας μελέτης στο πολυτεχνείο που θα αποτελέσει και τη βάση για τη σύνταξη ενός προεδρικού διατάγματος που θα καθορίζει όλους αυτούς τους όρους δόμησης. Εάν δεν δώσετε έναν ανάλογο χρόνο ούτως ώστε να δοθεί η προθεσμία και να παρασχεθεί ευκολία σε όλους όσους ενδιαφέρονται να υποβάλουν αιτήσεις, εκείνο το οποίο θα γίνει είναι να συσσωρευτούν πάρα πολλές παράτυπες αιτήσεις με όλες τις παρατυπίες και τις πιέσεις οι οποίες θα ασκηθούν και τελικά δεν θα γίνει τίποτα. Επιπλέον θα κινδυνεύει και η μελέτη η οποία γίνεται αυτήν τη στιγμή από το πολυτεχνείο να γίνει βεβιασμένα. Επομένως οι όροι δόμησης τους οποίους θα καθορίσει το καινούριο προεδρικό διάταγμα, ενδεχομένως να μην είναι αυτοί που πρέπει. Θα παρακαλούσα, λοιπόν, εφόσον δίδεται που δίδεται και τη δίδετε επειδή αντιλαμβάνεσθε πραγματικά ότι πρέπει θα δοθεί κάποια παράταση, δώστε ένα εύλογο χρονικό διάστημα μέχρι το τέλος Δεκεμβρίου του 2002, ούτως ώστε πραγματικά να μην υπάρξουν αυτές οι παρενέργειες από το δεσμευμένο του χρόνου.
Ευχαριστώ.
ΠΡΟΕΔΡΟΣ (Απόστολος Κακλαμάνης): Το αίτημα είναι διακομματικό.
Η κα Παπαζώη έχει το λόγο και μετά ο κ. Παυλόπουλος.
Ορίστε, κυρία Παπαζώη, έχετε το λόγο.
ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών): Κύριε Πρόεδρε, κύριοι συνάδελφοι, δεν πρόκειται στην πραγματικότητα παρά για τη διόρθωση μιας αβλεψίας που είχε γίνει με το διάταγμα του '89, που αφορά τους παραδοσιακούς οικισμούς των Κυκλάδων και από το οποίο δεν εξαιρέθηκε, η Ερμούπολη που είχε ειδικό διάταγμα όπως εξαιρέθηκαν οι παραδοσιακοί οικισμοί που είχαν δικά τους διατάγματα π.χ. το Μπατσί και η Μύκονος. Η αλήθεια είναι ότι μέχρι την πρόσφατη προσφυγή που έγινε στο Συμβούλιο της Επικρατείας, συνέχιζαν κανονικά να εκδίδονται άδειες από το Πολεοδομικό Γραφείο Σύρου σύμφωνα με το προεδρικό διάταγμα της Ερμούπολης. Κανένας δεν μπορεί να φαντασθεί ότι θα κτιστούν κυκλαδίτικα σπίτια στο νεοκλασικό οικισμό της Ερμούπολης. Με αυτήν λοιπόν την τροπολογία, διορθώνεται αναδρομικά αυτό το λάθος αφ΄ ενός και αφ΄ ετέρου δίνεται μία παράταση μέχρι του χρόνου τέτοια εποχή, προκειμένου να ολοκληρωθεί ένα νέο προεδρικό διάταγμα που θα προκύψει από μελέτη του Μετσοβίου Πολυτεχνείου.
Θα συμφωνήσω με τους συναδέλφους μου ότι με δεδομένο πως ο χρόνος που χρειάζεται, για το προεδρικό διάταγμα είναι πάρα πολύ περιορισμένος -ξέρουμε όλοι πόσος χρόνος χρειάζεται- θα ήταν σκόπιμο να υπάρχει ο χρόνος προετοιμασίας του και ολοκλήρωσής του, θα ήταν πιο λογικό η ρύθμιση που ψηφίζουμε να ισχύσει μέχρι το τέλος του 2002.
ΠΡΟΕΔΡΟΣ (Απόστολος Κακλαμάνης): Άλλος Κυκλαδίτης δεν υπάρχει. Κάποτε ήσασταν επτά οι Βουλευτές Κυκλάδων, τώρα είσθε μόνο τρεις. 
ΣΩΤΗΡΙΟΣ ΚΟΥΒΕΛΑΣ: Όχι επτά.
ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών): Εμείς από τότε που μπήκαμε, τρεις είμαστε. 
ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κύριε Υπουργέ, εγώ θα συμμερισθώ για λόγους καθαρά πρακτικούς αυτό που έχει λεχθεί σχετικά με το χρόνο ισχύος αυτής της ρύθμισης. Όπως έχει μπει, λέει, η ως άνω διάταξη ισχύει μέχρι και 31.12.2001. Εάν κοιτάξει κανείς την εισηγητική έκθεση, θα αντιληφθεί ότι θεωρείται από την πλευρά του Υπουργείου ότι μέχρι 31.12.2001 θα έχει υπάρξει η σύμβαση η οποία θα καταρτισθεί μεταξύ της Νομαρχιακής Αυτοδιοίκησης Κυκλάδων του Δήμου Ερμούπολης και του Εθνικού Μετσόβιου Πολυτεχνείου, θα έχει γίνει η μελέτη του πολυτεχνείου. Και αυτή μελέτη του πολυτεχνείου θα έχει θεσμοθετηθεί, πράγματα τα οποία, όπως καταλαβαίνετε, πρακτικά είναι αδύνατο να υπάρξουν. Σας προτείνεται λοιπόν ότι αυτό πρέπει να πάει μέχρι 31.12.2002. 
Εγώ θα σας πρότεινα να μην μπει καθόλου, τίποτα. Αυτή η ρύθμιση να ισχύει, χωρίς να υπάρχει κάποια χρονική πρόβλεψη. Κι όταν θα έλθει η ώρα να καταρτιστεί και να θεσμοθετηθεί αυτό, τότε να έλθει εδώ με διάταξη ή με προεδρικό διάταγμα -το πιθανότερο είναι να γίνει με προεδρικό διάταγμα- το οποίο θα ορίζει ότι καταργείται η ισχύς αυτής της διάταξης. Γιατί αλλιώς θα είμαστε υποχρεωμένοι, αν δεν το κάνετε, να ερχόμαστε κάθε φορά στη Βουλή, επειδή δεν θα ολοκληρώνεται η σχετική μελέτη -και δεν ξέρουμε αν θα ολοκληρωθεί- και να παρατείνεται η σχετική ρύθμιση. Τι εξυπηρετεί το γεγονός ότι μπαίνει αυτή η ρύθμιση;
ΠΡΟΕΔΡΟΣ (Απόστολος Κακλαμάνης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Kύριε Πρόεδρε, δεν έχουμε καμία διαφωνία ως προς την επαναφορά της τάξης στα θέματα αυτά που αφορούν τελικά τον πολιτισμό μας. Όμως, θα διαφωνήσουμε με το να μη λαμβάνεται υπόψη η γνώμη της ΕΠΑΕ. Η ΕΠΑΕ διαφυλάττει τουλάχιστον την αρχιτεκτονική μας κληρονομιά και δεν μπορεί αυτά να γίνονται μόνο με αποφάσεις άλλων οργάνων. Είναι ένα όργανο που θεσπίστηκε από την πολιτεία και καλώς έγινε. Παίζει έναν ουσιαστικό ρόλο για την τήρηση ουσιαστικά της παράδοσης και δεν μπορεί αυτό να αντικατασταθεί ούτε με απόφαση Υπουργού είτε με οποιοδήποτε άλλο όργανο. 
ΠΡΟΕΔΡΟΣ (Απόστολος Κακλαμάνης): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, εγώ έχω εντελώς διαφορετικές πληροφορίες απ' αυτές που εκθέτουν οι συνάδελφοι. Στην εισηγητική έκθεση η τροπολογία αναφέρει ότι οι βασικοί λόγοι που οδήγησαν στο να θεωρούνται παράνομες και ακυρώσιμες οι οικοδομικές άδειες της Ερμούπολης, είναι ότι δεν εφαρμόστηκε το διάταγμα του 1976. Εδώ ακριβώς συμβαίνει το αντίθετο:, ότι παρερμηνεύτηκε επίτηδες το διάταγμα του 1976 και εκδόθηκαν οικοδομικές άδειες οι οποίες είναι παράνομες. Εκδόθηκαν οικοδομικές άδειες βάσει μη εγκεκριμένου και μη νόμιμου ρυμοτομικού σχεδίου, χωρίς να γίνεται αναφορά και να μνημονεύονται τα ρυμοτομικά διατάγματα, να θεωρούν ότι ο συντελεστής δόμησης είναι 2,1 ακόμη και για περιοχή του εγκεκριμένου σχεδίου πόλεως της Ερμούπολης, να θεωρείται εν ισχύι η θεσμοθέτηση από το βασιλικό διάταγμα της 20.11.1942 αρτιότητα οικοπέδων 52 τ.μ. και 22 τ.μ. κ.ο.κ. 
Έτσι δε, όπως διατυπώνεται η τροπολογία περιέχει δύο λάθη. Δεν είναι δυνατόν να συγκριθεί με την εξαίρεση του οικισμού της Μυκόνου, γιατί έχει άλλο συντελεστή δόμησης και δεν ευσταθεί ότι η εφαρμογή έτσι όπως έγινε, έχει αλλοιώσει πλήρως τα μορφολογικά στοιχεία του οικισμού. Δεν είναι σωστή η εισηγητική έκθεση. 
Τουλάχιστον, αν θέλετε να εφαρμοστεί κάποτε σωστά το διάταγμα, θα πρέπει στην τροπολογία να μην αναφερθεί η φράση "για τον οικισμό Ερμουπόλεως", αλλά "για το εγκεκριμένο ρυμοτομικό σχέδιο Ερμουπόλεως Σύρου". Θα πρέπει, δηλαδή, λίγο - πολύ απλώς να αποκαταστήσετε τα πράγματα, επειδή το Συμβούλιο Επικρατείας έχει κρίνει παράνομες αυτές τις οικοδομές -παράνομα έχουν εκδοθεί οι άδειες και δεν φταίνε οι πολίτες οι οποίοι επεδίωξαν και πήραν αυτές τις άδειες- κάνοντας μια πράξη νομιμοποίησης αυθαιρέτων, εφαρμόζοντας παράλληλα το διάταγμα του 1976.
ΠΡΟΕΔΡΟΣ (Απόστολος Κακλαμάνης): Ο Υπουργός Αιγαίου κ. Σηφουνάκης έχει το λόγο.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κύριε Πρόεδρε, να μην επαναλάβω αυτά που είπαν οι συνάδελφοι...
ΠΡΟΕΔΡΟΣ (Απόστολος Κακλαμάνης): Συμφωνούν όλοι οι συνάδελφοι. Να δοθεί, δηλαδή, μια παραπάνω προθεσμία. Μόνο η κα Ξηροτύρη κάνει κάποια κριτική. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Θέλω να δώσω ορισμένες διευκρινίσεις ως προς την ημερομηνία την καταληκτική.
Πράγματι η ημερομηνία που υπάρχει στην τροπολογία μιλάει για 31.12.2001. Αυτή ήταν η συμφωνία την οποία κάναμε με το Δήμο Ερμουπόλεως και τους φορείς. Νομίζω ήταν παρών και ο κ. Χωματάς. 
ΙΩΑΝΝΗΣ ΧΩΜΑΤΑΣ: Διαφωνούν όμως οι φορείς.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Δεν έχει σημασία. Καταλήξαμε εκεί να σας πω γιατί. Εδώ ζητάτε να δοθεί μια παράταση παραπάνω. Εμείς τη δεχθήκαμε αυτή και τη δεχθήκαμε καταχρηστικώς έως τον Ιούλιο του 2002, γιατί; Διότι δυστυχώς ο Δήμος της Ερμούπολης έχει αναθέσει τη μελέτη για το ιστορικό κέντρο της πόλεως της Ερμούπολης εδώ και πολλά χρόνια. 
Και εδώ και δύο χρόνια είναι έτοιμη η μελέτη για το κομμάτι που αφορά το ιστορικό κέντρο. Την μελέτη εκπόνησε το γραφείο Αντωνακάκη και είναι στο συρτάρι του Δήμου Ερμούπολης. Άρα αυτό το κομμάτι της πόλης έχει μελέτη τελειωμένη. Το σύνολο της μελέτης μπορεί να τελειώσει. Καταστρέψαμε τις πόλεις της Ελλάδας, γιατί ολιγωρήσαμε με την Ε.Π.Α.
Δυστυχώς ο μακαρίτης Αντώνης Τρίτσης που έκανε εκείνο τον επαναστατικό νόμο 1337 με την ΕΠΑ δεν πρόκοψε, εκείνη η πρωτοβουλία του, δεν προχώρησε και έχουμε το χάος στις πόλεις γιατί δεν έβαλε ημερομηνίες καταληκτικές. Εγώ θα σας πω ότι πολύ κακώς κάνουμε σήμερα, ακόμα και που δίνουμε αυτήν την παράταση. Γιατί διαφέρει αυτή η πόλη από κάποιες άλλες. Έχουν λιγότερα δικαιώματα αλλού; Δεν το έχουν. Το δεχθήκαμε όμως γιατί λέμε ότι το λάθος είναι της πολιτείας. Εάν υπήρχε απόφαση του Συμβουλίου της Επικρατείας πριν από τόσα χρόνια από το 1989 και βεβαίως εξέδιδαν τις άδειες παρά την απόφαση, έχει ευθύνη εδώ η πολιτεία. Και υπ΄ αυτήν την έννοια προσπαθεί να την ανασκευάσει. Αλλά εάν δεν υπάρχει ημερομηνία όπως ειπώθηκε, τότε είναι βέβαιο ότι η μελέτη του Αντωνακάκη δεν θα γίνει ποτέ πράξη, διότι δεν ενδιαφέρει και δεν συμφέρει κάποιους, όπως βεβαίως και η μελέτη που έχει ανατεθεί στο πολυτεχνείο, θα συμβεί επίσης κι εδώ το ίδιο... 
Τέλος, ευχαριστώ για την αποδοχή της κοινής τροπολογίας ΥΠΕΧΩΔΕ Υπουργείου Αιγαίου για το ΣΧΟΠ του Υπουργείου Αιγαίου.
ΠΡΟΕΔΡΟΣ (Απόστολος Κακλαμάνης): Δεν μας απαντήσατε. Είναι 31.12.2002 ή Ιούλιος 2001; 
ΝΙΚΟΛΑΟΣ ΣΗΦΟΥΝΑΚΗΣ ( Υπουργός Αιγαίου): Είναι Ιούλιος 2002. 
ΠΡΟΕΔΡΟΣ (Απόστολος Κακλαμάνης): Επομένως 31/07/2002. 
ΙΩΑΝΝΗΣ ΧΩΜΑΤΑΣ: Εάν μου επιτρέπετε, κύριε Πρόεδρε, πώς θα αντιμετωπίσετε, κύριε Υπουργέ, τη σωρεία των αιτήσεων αλλά και το αδύνατο από πλευράς πολυτεχνείου, να προσκομίσει μέχρι αυτήν την ημερομηνία που λέτε εσείς, τη μελέτη η οποία ως μελέτη πρέπει να είναι σοβαρή και υπεύθυνη; 
ΠΡΟΕΔΡΟΣ (Απόστολος Κακλαμάνης): Θα γίνει μια παράταση ως συνήθως. 
Ερωτάται το Τμήμα: Γίνεται δεκτή η τροπολογία 587/40 όπως την τροποποίησε ο κύριος Υπουργός;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 587 και ειδικό 40 έγινε δεκτή κατά πλειοψηφία όπως την τροποποίησε ο κύριος Υπουργός.
Η υπ΄ αριθμ. 586 / 39 τροπολογία αφορά υποχρέωση του μελετητή, του αναδόχου κατασκευής έργου και του τεχνικού συμβούλου, να ασφαλίζουν τη μελέτη, την κατασκευή του έργου, τις υπηρεσίες τεχνικού συμβούλου αντιστοίχως. Υπάρχει αντίρρηση; 
Ορίστε, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, στο χώρο της κατασκευής των δημοσίων έργων, σε όλη αυτήν την αλυσίδα παραγωγής οι μελέτες οι οποίες αποτελούν ένα πρώτο στάδιο αυτής της αλυσίδας χρήζουν αναθεώρησης. Το σύστημα ανάθεσης μελετών χρήζει αναθεώρησης. Αναμένεται εδώ και πολύ καιρό νομοθετική πρωτοβουλία της Κυβέρνησης. Είχε ωριμάσει ένα σχέδιο νόμου στη προηγούμενη κυβέρνηση από τον Υφυπουργό κ. Βερελή. Ύστερα από δεκαπέντε μήνες της παρούσης Κυβέρνησης το σχέδιο αυτό δεν έχει παρουσιαστεί στην Εθνική Αντιπροσωπεία. Μαθαίνουμε ότι υπάρχει μια επιτροπή η οποία θα εξετάσει το σύστημα των μελετών. Και απόψε εδώ με την τροπολογία αυτή έρχεται να ρυθμιστεί ένα θέμα που αφορά ουσιαστικώς την ασφάλιση των μελετών. Αλλά και εδώ με την πρόταση αυτή προβλέπουμε δύο εξουσιοδοτήσεις, μία με προεδρικό διάταγμα και μιά εξουσιοδότηση με απόφαση Υπουργών για να ρυθμίσουμε θέματα. Εμείς ως Νέα Δημοκρατία έχουμε τον πήχη πολύ πιο υψηλά. Δεν συμφωνούμε με επί μέρους, με αποσπασματικές ρυθμίσεις. Φέρετε μια ολοκληρωμένη πρόταση για το θεσμό των μελετών, για να συμφωνήσουμε επ΄ αυτής, κύριε Υπουργέ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε μπορώ να διευκολύνω; 
ΠΡΟΕΔΡΟΣ (Απόστολος Κακλαμάνης): Αλλάζετε τίποτα στην τροπολογία; Όχι. Τα ξέρουμε όλα. Συνήθως όταν διευκολύνετε αρχίζει συζήτηση μεγάλη. 
Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Θα προτιμούσα, κύριε Πρόεδρε, να ακούσουμε τις απόψεις του κυρίου Υπουργού, γιατί μας ήρθαν πριν από δύο ώρες οι τροπολογίες αυτές και ίσως θα ήταν χρήσιμες οι απόψεις του.
ΠΡΟΕΔΡΟΣ (Απόστολος Κακλαμάνης): Εντάξει. Εγώ όταν υπάρχει κάτι λογικό κάνω πίσω. Δεν επιμένω, δεν είμαι πείσμων, όπως νομίζετε ίσως καμιά φορά.
Ορίστε, κύριε Αλευρά, έχετε το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Για να διευκολύνω τους συναδέλφους υπάρχει διάταξη του ν. 2229/1994 για την ασφάλιση των μελετών που προβλέπει πάλι την εξουσιοδότηση. Όταν ήμαστε έτοιμοι να εκδώσουμε το προεδρικό διάταγμα διαπιστώσαμε ότι υπήρχε η έλλειψη στην εξουσιοδότηση για την ασφάλιση των υπηρεσιών τεχνικών συμβούλων, να μπορούν να ασφαλίζονται και οι υπηρεσίες τεχνικού συμβούλου. Στην ουσία, δηλαδή, σε σχέση με τη διάταξη του ν. 2229...
ΠΡΟΕΔΡΟΣ (Απόστολος Κακλαμάνης): ..προσθέτετε τις υπηρεσίες τεχνικού συμβούλου.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Για να είναι άρτια η εξουσιοδότηση και να μη μας λένε τίποτα.
ΠΡΟΕΔΡΟΣ (Απόστολος Κακλαμάνης): Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, πέραν του αποσπασματικού της τροπολογίας θα ήθελα να αναφέρω το εξής: Όντως για τις μελέτες ισχύει ήδη αυτή η διάταξη πλην όμως, κύριε Πρόεδρε, ισχύει το εξής αντιφατικό: Το ΤΣΜΕΔΕ, το Ταμείο Συντάξεως των συναδέλφων μηχανικών, δεν ασφαλίζει τις μελέτες. Συνεπώς θα παρακαλούσα τον κύριο Υπουργό σ' αυτό το προεδρικό διάταγμα, το οποίο θα φέρει -και ας το δούμε ολοκληρωμένα- να προβλέπει ότι πρώτα από όλους τους φορείς, τράπεζες κλπ., το ΤΣΜΕΔΕ θα ασφαλίζει τις μελέτες. 
ΠΡΟΕΔΡΟΣ (Απόστολος Κακλαμάνης): Αυτό είναι σωστό.
ΣΤΑΥΡΟΣ ΚΑΛΟΓΙΑΝΝΗΣ: Επίσης, μία παρατήρηση όσον αφορά στους τεχνικούς συμβούλους: Επειδή όντως η τροπολογία είναι εξαιρετικά αποσπασματική γνωρίζετε κύριε Πρόεδρε, τι διαδικασία πρέπει να ακολουθηθεί για να μπορέσει ένας φορέας, μια νομαρχιακή αυτοδιοίκηση, να κάνει χρήση αυτής της παραγράφου, που είναι εξαιρετικά χρήσιμη, του ν. 1418 για τα δημόσια έργα; Κυκεώνας ολόκληρος. Θα πρέπει -σας λέω ένα μόνο- ο διευθυντής τεχνικών υπηρεσιών μιας νομαρχιακής αυτοδιοίκησης να έρθει στην Αθήνα κα ι να συγκληθεί υπηρεσιακό συμβούλιο, το οποίο θα κρίνει εάν χρειάζεται για το συγκεκριμένο έργο να μπει τεχνικός σύμβουλος. 
Θα παρακαλούσα ο κύριος Υπουργός να το δει αυτό, να διευκολύνει κατά πολύ τη διαδικασία, διότι στην πράξη δεν έχει εφαρμογή.
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Εμείς, κύριε Πρόεδρε, δεν θα συμφωνήσουμε, γιατί εδώ η Κυβέρνηση αποποιείται της ευθύνης για την εγγύηση της ποιότητας ουσιαστικά των έργων που κατοχυρώνεται με την πιστή τήρηση των τεχνικών κανόνων και των σύγχρονων προδιαγραφών που αφορούν στην οικοδόμηση των έργων και στην κατασκευή τους. Και από την άποψη αυτή δεν μπορεί να μεταβιβάζεται αυτή η ευθύνη της Κυβέρνησης και των οργάνων της σε ασφαλιστικές εταιρείες κλπ. 
Πέραν από το ότι υπάρχει ένα κενό στην υπόθεση των μελετών που έχει υποσχεθεί ο κύριος Υπουργός ότι θα έρθουν σύντομα στη Βουλή δεν μπορεί αυτές τις ευθύνες να τις μεταβιβάζει η Κυβέρνηση σε άλλο φορέα και ιδιαίτερα αφού πάθει το κακό και θα πρέπει να είναι ασφαλισμένη για να έχει, εν πάση περιπτώσει, την κάλυψη. Θα πρέπει να επιμείνουμε στην πιστή εφαρμογή των τεχνικών κανόνων και των σύγχρονων προδιαγραφών για την κατασκευή των έργων. Αυτή είναι η μοναδική εγγύηση που μπορεί να φέρει στα έργα.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θέλω να ρωτήσω τον κύριο Υπουργό το εξής: Με προβλημάτισε σ' αυτήν την εξουσιοδότηση το εξής: Στο μεν προεδρικό διάταγμα άκουσα την εξήγηση που μου δώσατε, αλλά δεν είναι πειστική, γιατί αν πραγματικά μόνο στόχο είχατε να βάλετε μέσα τις υπηρεσίες τεχνικού συμβούλου, δεν είχατε παρά να πείτε μόνο ένα πράγμα: Ότι στην εξουσιοδότηση που περιλαμβάνεται στη διάταξη του άρθρου τάδε περιλαμβάνονται και υπηρεσίες τεχνικού συμβούλου. Γιατί βάλατε ολόκληρη την εξουσιοδότηση από την αρχή; Έτσι όπως την έχετε ακούστε το παράλογο στο οποίο οδηγείστε, κύριε Υπουργέ. 
ΠΡΟΕΔΡΟΣ (Απόστολος Κακλαμάνης): Νομοτεχνικά καλό είναι να το κάνουμε αυτό, αν δεν υπάρχει κάποιο άλλο μειονέκτημα.
ΠΡΟΚΟΠΗΣ ΠΑΥΛΟΠΟΥΛΟΣ: Ναι, κύριε Πρόεδρε, αλλά εγώ προβληματίζομαι στο εξής: Στο διάταγμα, που υποτίθεται ότι και η εξουσιοδότηση μπορεί να είναι ευρύτερη, περιλαμβάνονται τα εξής θέματα: Πρώτον, η έναρξη εφαρμογής της παραγράφου αυτής, δηλαδή πότε αρχίζει η εφαρμογή της για την ασφάλιση, οι μελέτες, τα έργα και οι υπηρεσίες τεχνικού συμβούλου που εξαιρούνται από την υποχρέωση ασφάλισης και τα σχετικά θέματα εφαρμογής της διάταξης αυτής σε κάθε άλλη λεπτομέρεια. 
Και ακούστε τι βάζετε στην υπουργική απόφαση που υποτίθεται κατά το άρθρο 43, παράγραφος 2, εδάφιο β΄ του Συντάγματος ότι πρέπει να ρυθμίζει ειδικότερα τεχνικά ή λεπτομερειακά θέματα: 
Λέτε ότι στην απόφαση των Υπουργών ΠΕΧΩΔΕ και Ανάπτυξης καθορίζονται τα ελάχιστα όρια ασφαλιστικών καλύψεων, οι αποδεκτές εξαιρέσεις και οι μέγιστες απαλλαγές από τις ασφαλιστικές καλύψεις. Δηλαδή αυτό που ρυθμίζεται με την υπουργική απόφαση είναι απείρως ουσιαστικότερο και σημαντικότερο από αυτό που ρυθμίζεται με διάταγμα. Τι λογική μπορεί να έχει αυτό τα πράγμα; Δηλαδή το ρυθμιστικό περιεχόμενο του διατάγματος είναι ειδικότερο και πιο λεπτομερειακό από εκείνο που καθορίζεται με την υπουργική απόφαση. Τι είδους αντιστροφή της λογικής της εξουσιοδότησης υπάρχει εδώ; Εγώ δεν το καταλαβαίνω αυτό.
ΠΡΟΕΔΡΟΣ (Απόστολος Κακλαμάνης): Δεν υπάρχει άλλος συνάδελφος που να θέλει να μιλήσει. Ο Υπουργός δεν θα μιλήσει.
Ερωτάται το Τμήμα: Γίνεται δεκτή η τροπολογία με αριθμό 586/39;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με αριθμό 586/39 έγινε δεκτή κατά πλειοψηφία. 
Εισερχόμαστε στη συζήτηση της τροπολογίας με αριθμό 589/42. "Ρυθμίσεις θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων".
Επί αυτής της τροπολογίας έχετε να κάνετε, κύριε Υπουργέ, καμία παρατήρηση;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ναι, θα ήθελα να κάνω κάποιες παρατηρήσεις, γιατί....
ΣΑΒΒΑΣ ΤΣΙΤΟΥΡΙΔΗΣ: Επιμένετε στις διατάξεις για τους μηχανικούς; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, θα ήθελα να ξεκινήσω από το θέμα για τους συναδέλφους μηχανικούς. 
Όταν συζητούσαμε στην επιτροπή, ετέθη από ορισμένους συναδέλφους το θέμα αυτό της ρύθμισης. Φαίνεται πράγματι ότι είναι μία ρύθμιση η οποία έχει μία λογική. Νομίζω, όμως, κύριε Πρόεδρε, και πρέπει να το αναφέρω αυτό, γιατί πρέπει να λέγονται αυτούς του είδους τα ζητήματα ότι οι συνάδελφοι Βουλευτές και ιδιαίτερα οι συνάδελφοι τους οποίους θα μπορούσε να αφορά αυτή η διάταξη, με ιδιαίτερη ευαισθησία που πρέπει να εξαρθεί, γιατί τους τιμά, ζητούν να αποσυρθεί η διάταξη, θεωρώντας ότι δεν θα πρέπει να δοθεί αφορμή ...
ΠΡΟΕΔΡΟΣ (Απόστολος Κακλαμάνης): Μιλάτε για την παράγραφο 8α;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Η παράγραφος 8 αποσύρεται.
ΠΡΟΕΔΡΟΣ (Απόστολος Κακλαμάνης): Άλλο τίποτα αποσύρεται; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Όχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Η παράγραφος 7 μένει;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Οι υπόλοιπες παράγραφοι μένουν. Αποσύρονται οι παράγραφοι 8α΄ και 8β΄
ΜΑΝΟΛΗΣ ΛΟΥΚΑΚΗΣ: Μετά το β΄ είναι το 7 που ...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Είναι το 7 του αρχικού νόμου. Οι παράγραφοι 8α΄ και 8β΄ όπως είναι εδώ στην τροπολογία φεύγουν. 
ΠΡΟΕΔΡΟΣ (Απόστολος Κακλαμάνης): Εδώ είναι κάποιες παράγραφοι οι οποίες θα προστεθούν μετά την ψήφιση στο σύνολο και τη νομοτεχνική αναδιάταξη του κειμένου. Μπορούν να προστεθούν στο άρθρο 5 ή μπορεί να αποτελέσουν χωριστό άρθρο. Είναι η παράγραφος 7, μετά είναι η παράγραφος 9, η 10, η 11 και η 12. Αυτά μένουν, κύριε Υπουργέ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ποιος εκ των κυρίων συναδέλφων θέλει να μιλήσει; 
ΣΑΒΒΑΣ ΤΣΙΤΟΥΡΙΔΗΣ: Εγώ, κύριε Πρόεδρε. Δεν θα ήθελα, όμως, να μιλήσω επί αυτών των διατάξεων που είπατε, αλλά θα ήθελα να μιλήσω για μία επόμενη διάταξη επ΄ αυτής της τροπολογίας.
ΠΡΟΕΔΡΟΣ (Απόστολος Κακλαμάνης): Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Επί αυτής της τροπολογίας στη σελίδα 4, κύριε Πρόεδρε, στο σημείο 11 υπάρχει μία διάταξη που λέγει ότι οι βεβαιώσεις που πιστοποιούν την τμηματική και μόνο τη συνολική εκτέλεση και παράδοση του έργου των συμβάσεων αυτών, θεωρούνται νόμιμες εφόσον τα χρηματικά εντάλματα έχουν υπογραφεί από διευθυντές του Υπουργείου Περιβάλλοντος, Χωροταξίας και Δημοσίων Έργων, από το γενικό γραμματέα, από διευθυντή του πολιτικού γραφείου του Υπουργού και Υφυπουργού αυτού του Υπουργείου.
Από τις εξηγήσεις που είχαμε εδώ θα υπάρχει πρόβλημα νομιμοποίησης δαπανών ύψους 38.000.000 δραχμών. Υπό την προϋπόθεση ότι νομιμοποιούμε δαπάνες αυτού του ύψους και εφόσον υπήρξε ένα πρόβλημα στο ΥΠΕΧΩΔΕ δεν θα διαφωνούσαμε. Επαναλαμβάνω ότι δεν θα διαφωνούσαμε υπό την προϋπόθεση ότι πρόκειται για νομιμοποίηση δαπανών ύψους 38.000.000 δραχμών και μόνο. Θα θέλαμε αυτήν τη διαβεβαίωση από τον κύριο Υπουργό. Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε το λόγο. Εξηγήστε μας κατ' αρχήν αν εδώ υπάρχει μεταφορά αρμοδιότητας ή δεν υπήρξε ή θεωρείται ότι υπάρχει ...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δημιουργήθηκε ένα πρόβλημα το 1993-1994 με την πληρωμή κάποιων συμβάσεων στο ΥΠΕΧΩΔΕ. Επειδή αντιμετώπισε τον κίνδυνο ο υπόλογος υπάλληλος που έκανε τις πληρωμές να του καταλογιστούν, γιατί δεν εκδόθηκαν από το Ελεγκτικό Συνέδριο, το 1996 κάναμε μία διάταξη με την οποία προσπαθήσαμε να λύσουμε αυτό το θέμα. Όμως δεν κρίθηκε ικανοποιητική η διάταξη. Τότε μάλιστα ο κ. Βουλγαράκης είχε ζητήσει όλα τα στοιχεία, του είχαν δοθεί και αυτή είχε ψηφιστεί ομόφωνα. Γι' αυτόν το λόγο το επαναφέρουμε για να λύσουμε ένα θέμα το οποίο δημιουργήθηκε με τις συμβάσεις αυτές. Το ύψος είναι αυτό που είπε ο κ. Τσιτουρίδης δηλαδή τα 38.000.000 δραχμές.
ΠΡΟΕΔΡΟΣ (Απόστολος Κακλαμάνης): Ο κ. Διαμαντίδης έχει το λόγο. Μετά θα πάρει το λόγο ο κ. Λουκάκης.
ΙΩΑΝΝΗΣ ΔΙΑΜΑΝΤΙΔΗΣ: Θέλω να γίνει μία διευκρίνιση, κύριε Πρόεδρε. Η παράγραφος 11 της συγκεκριμένης τροπολογίας λέει ότι μπορούν να υπογράφουν και οι διευθυντές του πολιτικού γραφείου του Υπουργού ή του Υφυπουργού αυτού του Υπουργείου για την παραλαβή έργου. Είναι λογικό ο διευθυντής ενός Υπουργού να υπογράφει για τη συνολική εκτέλεση και παράδοση του έργου των συμβάσεων; Νομιμοποιείται; Σήμερα είναι ο διευθυντής και αύριο μπορείτε να τον αλλάξετε και να βάλετε κάποιον άλλο. Θέλω μία διευκρίνιση. 
ΠΡΟΕΔΡΟΣ (Απόστολος Κακλαμάνης): Γιατί δεν κάνετε πιο συγκεκριμένη τη διάταξη; Όπως αναφέρεται εδώ θα μπορεί και στο μέλλον. Προστίθεται αυτή η παράγραφος η οποία λέει ότι οι βεβαιώσεις που πιστοποιούν τμηματική και μόνο από τη συνολική εκτέλεση και παράδοση του έργου των συμβάσεων αυτών. Το άρθρο 20 αναφέρεται σε κάποιες συμβάσεις συγκεκριμένες ή γενικώς, που ήδη έχουν πραγματοποιηθεί;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Αναφέρεται στις συμβάσεις που λέμε στο άρθρο 20.
ΠΡΟΕΔΡΟΣ (Απόστολος Κακλαμάνης): Δηλαδή, η ρύθμιση που εδώ ψηφίσαμε εκρίθη ατελής, διότι οι υπογραφές της ήταν από τους διευθυντές των γραφείων. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Όχι όλες.
ΠΡΟΕΔΡΟΣ (Απόστολος Κακλαμάνης): Ο κ. Λουκάκης έχει το λόγο.
ΜΑΝΩΛΗΣ ΛΟΥΚΑΚΗΣ: Μπορεί να έχει γίνει κάποιο μπέρδεμα, διότι αναφέρεται δύο φορές η παράγραφος αυτή σε σημείο που απαλείψαμε το 8. Λέει το 8α΄ για τους Βουλευτές που μπορούν να πάρουν πτυχίο κατασκευαστή. Η παράγραφος β΄ λέει ότι στο τέλος του άρθρου 8 προστίθεται νέα παράγραφος 7 ως ακολούθως. Εκεί δίνεται η δυνατότητα στους Βουλευτές να έχουν πτυχία μελετών. Πρέπει να φύγει και το 8 και το 7. 
ΠΡΟΕΔΡΟΣ (Απόστολος Κακλαμάνης): Αυτό γίνεται.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Το β΄ είναι το 7.που λέτε. 
ΠΡΟΕΔΡΟΣ (Απόστολος Κακλαμάνης): Δεν έχει ζητήσει κανένας άλλος το λόγο.
ΝΙΚΟΛΑΟΣ ΓΚΑΤΖΗΣ: Κοιτάξτε και λίγο αριστερά, κύριε Πρόεδρε!
ΠΡΟΕΔΡΟΣ (Απόστολος Κακλαμάνης): Κοίταζα για πάρα πολλά χρόνια στη ζωή μου αριστερά αλλά δεν κέρδισα τίποτα τελικώς! Ούτε και εσείς θα μου πείτε κερδίσατε πολλά πράγματα! Στη Γένοβα θα κριθούν όλα. 
ΝΙΚΟΛΑΟΣ ΓΚΑΤΖΗΣ: Έχουμε την ικανοποίηση τουλάχιστον. 
ΠΡΟΕΔΡΟΣ (Απόστολος Κακλαμάνης): Ο κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ: Για λόγους παρρησίας και μόνο και επειδή ο Υπουργός είπε ότι κάποιοι Βουλευτές μηχανικοί από ευαισθησία ζήτησαν να μην ψηφιστεί αυτή η τροποποίηση θέλω να πω ότι εγώ κατ' αρχάς δεν είμαι ούτε από αυτούς που ζήτησαν να συνταχθεί, αλλά ούτε και αν ψηφιστεί θα κάνω χρήση. Δεν καταλαβαίνω όμως γιατί υπάρχει αυτή η νοοτροπία. Όταν ένας μηχανικός μπαίνει στο επάγγελμα, μετά από τρία χρόνια παίρνει ένα πτυχίο α΄ τάξης και κάθε τρία χρόνια ανεξάρτητα εάν έχει έργα ή όχι προάγεται στην επόμενη τάξη.
ΠΡΟΕΔΡΟΣ (Απόστολος Κακλαμάνης): Ανεξάρτητα εάν έχει έργα;
ΙΩΑΝΝΗΣ ΤΣΑΚΛΙΔΗΣ: Βεβαίως. Αν έχει έργα μπορεί να προάγεται στην επόμενη τάξη και νωρίτερα. Ένας Βουλευτής όταν έχει δέκα ή είκοσι χρόνια και επανέρχεται πρέπει να ξεκινάει από την α΄ τάξη; Αυτό είναι κάτι που προστατεύει τους Βουλευτές όταν δεν του δίνουμε το δικαίωμα όταν επανέρχεται να μπορεί να μπαίνει στην επαγγελματική δραστηριότητα; Τι ευαισθησία είναι αυτή; Θέλω να εκφράσω τη διαφωνία μου.
Μετά από ορισμένα χρόνια πρέπει να έχουν και μια ορισμένη εμπειρία που θα προσκομίζουν. 
ΠΡΟΕΔΡΟΣ (Απόστολος Κακλαμάνης): Ναι, κάποιες μελέτες. Εγώ ξέρω από τους δικηγόρους που προσκομίζουμε κάποιες δικογραφίες, κάποιες παραστάσεις.
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Μια και γίνεται συζήτηση γι' αυτό, εμείς δεν θα είχαμε καμία αντίρρηση, κύριε Υπουργέ, εάν φέρνατε μια πρόταση που θα περιλάμβανε όλα τα επαγγέλματα εκείνα που με βάση το νέο Σύνταγμα δεν επιτρέπεται να εξασκούν οι Βουλευτές. 
ΠΡΟΕΔΡΟΣ (Απόστολος Κακλαμάνης): Εισήλθε, αλλά δεν συζητείται. Άλλα θέματα έχουμε τώρα. 
ΝΙΚΟΛΑΟΣ ΓΚΑΤΖΗΣ: Όχι, όμως για τους λόγους αυτούς. Γι' άλλους λόγους.
ΠΡΟΕΔΡΟΣ (Απόστολος Κακλαμάνης): Δεν έχει σημασία. Για λόγους ευαισθησίας ή άλλους. Δεν υπάρχει θέμα συζήτησης.
ΝΙΚΟΛΑΟΣ ΓΚΑΤΖΗΣ: Επίσης θα θέλαμε να διαφωνήσουμε με τη γενική διατύπωση για τις πιστώσεις αυτές οι οποίες έχουν δοθεί και έχουν υπογραφεί από διαφόρους. Δεν μπορεί αυτό όπως ισχύει, μέχρι και ο ιδιαίτερος γραμματέας του Πρωθυπουργικού Γραφείου, του πολιτικού γραφείου του Υπουργού να υπογράφει τέτοια εντάλματα. 
Πείτε μας εάν υπάρχουν με αυτήν τη διατύπωση, γιατί λέτε ότι υπάρχει ένας υπάλληλος -φέρτε το για τον έναν υπάλληλο- έτσι όμως όπως είναι διατυπωμένη αυτή η διάταξη 11, που μιλάει γενικά και αόριστα, δεν μπορεί κανείς να μην υποψιαστεί τι άλλο κρύβεται πίσω απ' αυτή και γιατί μπαίνει έτσι αόριστα. Θέλουμε κάτι συγκεκριμένο, εάν θέλετε να έχετε και τη δική μας ψήφο.
Όσον αφορά στις αμοιβές των υπαλλήλων που εργάστηκαν κατά την περίοδο των σεισμών, δεν έχουμε καμία αντίρρηση. Όμως, επειδή ουσιαστικά είναι πολυνομοσχέδιο, δηλαδή αφορά πολλές διατάξεις διαφορετικές τη μια με την άλλη και μας αναγκάζετε να μην ψηφίζουμε ορισμένες, ίσως μας πάρει σβάρνα και γι' αυτά.
Μια άλλη περίπτωση είναι αυτή του νέου δρόμου που γίνεται και που θέλετε να δώσετε μια αποκατάσταση της διακοπής που έγινε στον Ασπρόπυργο Αττικής. Δεν θα έχουμε εδώ καμία αντίρρηση, εφ' όσον πρόκειται για μια αποκατάσταση και συνεχίζεται η δόμηση.
Για τις απαλλοτριώσεις όμως, δεν ξέρω. Στην εισηγητική έκθεση που λέτε για το Αττικό Μετρό, ενώ είχατε εντάξει τις απαλλοτριώσεις για να τελειώνουν γρήγορα οι διαδικασίες, στις απαλλοτριώσεις που γίνονται με τα ολυμπιακά έργα -μέσα σε δύο-τρεις ημέρες τελείωνε η υπόθεση- τώρα λέτε ότι για λόγους συντομίας κλπ. επανέρχεστε στο προηγούμενη καθεστώς, που ισχύει γενικότερα για τις απαλλοτριώσεις. Ο ισχυρισμός σας δεν έχει βάση.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Άλλαξε ο κώδικας.
ΝΙΚΟΛΑΟΣ ΓΚΑΤΖΗΣ: Εν πάση περιπτώσει, δεν έχει βάση, γιατί με τις απαλλοτριώσεις αυτές γινόταν πάρα πολύ γρήγορα.
Στην τρίτη παράγραφο μιλάτε για τις δαπάνες, τις οποίες είπα ότι εγκρίνουμε. 
Όμως θα πρέπει να επισημάνουμε κάτι, κύριε Πρόεδρε. Οι άνθρωποι που εργάστηκαν στο σεισμό μετά από δυόμισι χρόνια, παίρνουν μια διάταξη να νομιμοποιήσουν αυτές τις δαπάνες που πλήρωσε η Νομαρχιακή Αυτοδιοίκηση και όλο αυτό το διάστημα η Νομαρχιακή και η Τοπική Αυτοδιοίκηση ήταν νομικά παράνομες, ήταν εκτεθειμένες. Εάν γινόταν ένας έλεγχος, όλοι αυτοί θα κλείνονταν μέσα.
Πρέπει να είστε πιο προσεκτικοί σε αυτές τις αποφάσεις σας. 
ΠΡΟΕΔΡΟΣ (Απόστολος Κακλαμάνης): Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Παρά το γεγονός ότι αποσύρθηκε η έβδομη και η όγδοη παράγραφος της προσθήκης, θεωρώ ότι πρέπει να δοθεί, κύριε Πρόεδρε, μια απάντηση από όλες τις πτέρυγες της Βουλής. Απορώ πώς τελικά ο κύριος Υπουργός δέχθηκε να συμπεριλάβει αυτήν τη ρύθμιση για το θέμα της απονομής μελετητικών πτυχίων...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, δεν υπάρχει αντικείμενο για συζήτηση.
ΝΙΚΟΛΑΟΣ ΛΕΓΚΑΣ: Θεωρώ ότι είναι ζήτημα ουσίας και μόνο ...
ΠΡΟΕΔΡΟΣ (Απόστολος Κακλαμάνης): Όχι, με συγχωρείτε. Από τη στιγμή που μια διάταξη, ένα άρθρο, ένα νομοσχέδιο ολόκληρο αποσύρεται, δεν υπάρχει διαδικαστικά θέμα συζητήσεως.
ΝΙΚΟΛΑΟΣ ΛΕΓΚΑΣ: Από τη στιγμή που ο Υπουργός δέχεται να συμπεριληφθεί μια τέτοια διάταξη, θεωρώ ότι πρέπει να δοθεί και μια απάντηση, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Όχι, κύριε Λέγκα, δεν έχετε δίκιο, διότι δεν υπάρχει αντικείμενο συζητήσεως.
ΝΙΚΟΛΑΟΣ ΛΕΓΚΑΣ: Τουλάχιστον η Βουλή πρέπει ομόθυμα να εκφράσει την άρνησή της σε μια τέτοιου είδους διάταξη.
ΠΡΟΕΔΡΟΣ (Απόστολος Κακλαμάνης): Εάν θέλετε, ακούστε με, σας παρακαλώ, γι' αυτό. 
Ερωτάται το Τμήμα: Γίνεται δεκτή η τροπολογία με γενικό αριθμό 589 και ειδικό 42; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Η τροπολογία με γενικό αριθμό 589 και ειδικό 42 έγινε δεκτή κατά πλειοψηφία.
Εισερχόμαστε στην τροπολογία με αριθμό 577/33 της 3ης Ιουλίου 2001 για την αυτοτελή φορολογία αφορολόγητων αποθεματικών. 
Ο Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, τροποποιείται η τροπολογία και περιορίζεται η αυτοτελής φορολόγηση των αποθεματικών μόνο στα αποθεματικά των τεχνικών εταιρειών, τα οποία αποκτώνται από πραγματικά κέρδη πέραν των τεκμαρτών και οι μηνιαίες δόσεις γίνονται διμηνιαίες.
Έτσι μετά την τροποποίηση αυτή το κείμενο έχει ως εξής: "Επιβάλλεται αυτοτελής φορολογία εισοδήματος με συντελεστή δεκαεπτά και πενήντα τοις εκατό (17,50%) στα αποθεματικά που έχουν σχηματίσει σύμφωνα με τις διατάξεις των παραγράφων 5 και 6 του άρθρου 34 ή παραγράφου 8 του άρθρου 106 του Κώδικα Φορολογίας Εισοδήματος, νόμος (2238/94) τα οποία προέρχονται από τα, πέραν των τεκμαρτών, πραγματικά κέρδη τους από την πώληση ανεγειρομένων οικοδομών ή την εκτέλεση δημόσιων ή ιδιωτικών τεχνικών έργων και εμφανίζονται στον τελευταίο ισολογισμό που έκλεισαν πριν από τη δημοσίευση του παρόντος οι ατομικές επιχειρήσεις οι υπόχρεοι που αναφέρονται στην παράγραφο 4 του άρθρου 2 και τα νομικά πρόσωπα που αναφέρονται στην παράγραφο 1 του άρθρου 101 του ιδίου κώδικα, εφόσον αυτά δεν έχουν υπαχθεί σε φορολογία και δεν έχουν διανεμηθεί, κεφαλοποιηθεί μέχρι τη δημοσίευση αυτού του νόμου. 
2. Για την εφαρμογή των διατάξεων της προηγουμένης παραγράφου οι υπόχρεοι που αναφέρονται σ' αυτήν πρέπει να υποβάλουν ιδιαίτερη δήλωση για την καταβολή του οφειλομένου ποσού. Η δήλωση αυτή υποβάλλεται στην αρμόδια για τη φορολογία του υπόχρεου Δ.Ο.Υ μέχρι την τελευταία εργάσιμη μέρα για τις δημόσιες υπηρεσίες του μήνα Αυγούστου του 2001. Ο φόρος που προκύπτει με βάση αυτήν τη δήλωση καταβάλλεται σε πέντε (5) ίσες δίμηνες δόσεις, από τις οποίες η πρώτη με την υποβολή της εμπρόθεσμης δήλωσης και οι υπόλοιπες τέσσερις την τελευταία εργάσιμη μέρα των επόμενων τρίτου, πέμπτου, εβδόμου και ενάτου από τη λήξη της προθεσμίας υποβολής της δήλωσης μηνών. Με την καταβολή αυτού του φόρου εξαντλείται κάθε φορολογική υποχρέωση του φυσικού ή νομικού προσώπου καθώς και των μετόχων ή εταίρων του. Το ποσό των αποθεματικών που φορολογήθηκαν με αυτόν τον τρόπο μετά την αφαίρεση του φόρου που καταβάλλεται εμφανίζονται σε ειδικούς διανεμητικούς λογαριασμούς στα τηρούμενα βιβλία της επιχείρησης και δύναται οποτεδήποτε να διανεμηθούν ή να κεφαλαιοποιηθούν ή να εξαχθούν στο εξωτερικό όταν πρόκειται για αλλοδαπές επιχειρήσεις χωρίς καμία άλλη φορολογική επιβάρυνση.
3. Οι διατάξεις του άρθρου 113 του Κώδικα Φορολογίας Εισοδήματος του ν. 2717/99 ΦΕΚ 97Α΄) και του ν. 2523/97 (ΦΕΚ 179΄ Α΄) εφαρμόζονται ανάλογα και στο φόρο που οφείλεται με βάση τις διατάξεις αυτού του άρθρου".
2. Στο άρθρο 7 του πιο πάνω σχεδίου νόμου προστίθεται παράγραφος 8 που έχει ως εξής: "8. Η ισχύς της προηγούμενης παραγράφου αυτού του άρθρου αρχίζει από τη χρήση 2002 για τα τεχνικά που δημοπρατούνται ή αναλαμβάνονται με απευθείας ανάθεση από 1η Ιανουαρίου, 2002 και μετά. 
ΠΡΟΕΔΡΟΣ (Απόστολος Κακλαμάνης): Λέγατε ότι θα πάρετε 20 δισεκατομμύρια. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τα δισεκατομμύρια είναι 8. Ενώ για το σύνολο ήταν 20 δισεκατομμύρια τα προσδοκόμενα. Είναι και αίτημα των συνδέσμων των εργοληπτών...
ΠΡΟΕΔΡΟΣ (Απόστολος Κακλαμάνης): Με συγχωρείτε, δεν είχατε μόνο τους εργολήπτες, είχατε γενικά αποθεματικά από υπεραξίες χρεογράφων που απαλλάχθηκαν από τη φορολογία εισοδήματος προφανώς για να τα κάνουν κάτι. Αυτά γιατί δεν τα φορολογείτε; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό αποσύρεται διότι θεωρήσαμε ότι θα υπήρχε συναίνεση. Δεν υπάρχει συναίνεση. Ενώ για την τροπολογία αυτή υπάρχει η κατ' αρχήν θα έλεγα συναίνεση, υπάρχει διάρκεια ως προς το ύψος 17,50% ...
ΠΡΟΕΔΡΟΣ (Απόστολος Κακλαμάνης): Κοιτάξτε, συναίνεση από εκεί που υπάρχει απληστία δεν πρόκειται να συναντήσει ποτέ το ελληνικό δημόσιο. 
Πάντως περιορίζει την τροπολογία που έχουμε μπροστά μας μόνο στις τεχνικές εταιρείες και στα αποθεματικά τους και όχι γενικώς στα αποθεματικά εταιρειών που είχαν μάλιστα υπεραξίες χρεογράφων και από τις οποίες θα έπαιρνε το δημόσιο 20 δισεκατομμύρια. Περιορίζεται στα 8 δισεκατομμύρια.
Προφανώς διότι εκεί υπήρξε συζήτηση με τους ενδιαφερομένους ενώ με τις άλλες στο διάλογο που κάνατε δεν καταλήξατε. Έτσι, κύριε Υπουργέ; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Έτσι ακριβώς, κύριε Πρόεδρε. Ήταν αίτημα των εργοληπτικών εταιρειών κατ' αρχήν λόγω του νομοσχεδίου να φορολογηθούν τα αποθεματικά τους υπό την έννοια της αύξησης των ιδίων κεφαλαίων. Είχε προηγηθεί όμοια ρύθμιση το 1998 για τις τεχνικές και λοιπές εταιρείες και με την ίδια λογική για λόγους ισότητας πιστέψαμε ότι θα έπρεπε να δοθεί η ίδια δυνατότητα και στις υπόλοιπες. 
ΠΡΟΕΔΡΟΣ (Απόστολος Κακλαμάνης): Ο κ. Τσιτουρίδης έχει το λόγο επ' αυτής της τροπολογίας. 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, εδώ πρόκειται περί μιας νέας διατυπώσεως την οποία μόλις τώρα έχουμε μπροστά μας. Εάν οι κλάδοι συμφωνούν ότι θα πρέπει να υπάρξουν φορολογικά κίνητρα επί σκοπώ τις συγχωνεύσεις, βεβαίως δεν θα διαφωνούσε η Νέα Δημοκρατία, αλλά εδώ υπάρχουν φοβόμαστε και κίνητρα σε διανομές κερδών. Διότι αν πάμε παρακάτω στη δεύτερη παράγραφο, τελευταία διάταξη, λέει: "Το ποσό των αποθεματικών που φορολογήθηκαν με αυτόν τον τρόπο μετά την αφαίρεση...δύνανται οποτεδήποτε να διανεμηθούν ή να κεφαλαιοποιηθούν ή να εξαχθούν στο εξωτερικό όταν πρόκειται για αλλοδαπές επιχειρήσεις". Τώρα, πώς θα διανεμηθούν και πώς θα εξαχθούν και γιατί πρέπει να δεχθούμε ως κίνητρο για την κατάταξη, τη διανομή και την εξαγωγή στο εξωτερικό, δεν το κατανοούμε αυτό. Εδώ υπάρχει θέμα και δεν μπορούμε να συμφωνήσουμε σ' αυτό. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, εγώ θα σας προτείνω στο επόμενο νομοσχέδιο που είναι του Υπουργείου Περιβάλλοντος, Χωροταξίας και Δημοσίων Έργων και αφορά τη συγχώνευση οργανισμών εθνικής οδοποιίας κλπ., εκεί να έρθει αυτή η τροπολογία, διότι πράγματι όχι μόνο από πλευράς νομοτεχνικής, αλλά και από πλευράς περιεχομένου είναι μια πολύ διαφορετική τροπολογία. Εκεί να τη δούμε, να τη συζητήσουμε και να την ψηφίσουμε. 
Και εγώ τώρα διαπιστώνω ότι είναι ένα μέρος της αρχικής τροπολογίας. Περιορίζεται στις τεχνικές εταιρείες και στα έργα αυτά και στα αποθεματικά των εταιρειών αυτών. Άλλωστε η συζήτηση του νομοσχεδίου του Υπουργείου ΠΕΧΩΔΕ θα αρχίσει αύριο και εκεί να τη συζητήσουμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν έχουμε αντίρρηση να πάει σε άλλο νομοσχέδιο. Το θέμα όμως είναι αλλού. Όπως προκύπτει από την αρχική αιτιολογική έκθεση η τροπολογία κατατέθηκε για τις τεχνικές εταιρείες. Είναι σαφέστατο. Απλώς λέμε περαιτέρω για λόγους ίσης μεταχείρισης προτείνεται η φορολόγηση και των υπολοίπων. 
ΠΡΟΕΔΡΟΣ (Απόστολος Κακλαμάνης): Ναι, αλλά επειδή είχατε μια τέτοια διατύπωση, ακριβώς διότι ξεκινούσατε από τις τεχνικές εταιρείες...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν έχει αλλάξει σε τίποτα άλλο εκτός από το ότι ο μήνας έγινε δίμηνο. Τίποτε άλλο. 
ΠΡΟΕΔΡΟΣ (Απόστολος Κακλαμάνης): Μα, με συγχωρείτε, έχει αλλάξει. Διότι άλλο αποθεματικά που έχει μια τεχνική εταιρεία από τα έργα που εκτελεί και άλλο αποθεματικά που έχει από υπεραξίες χρεογράφων. Όπως ξέρετε εγώ έχω και προσωπικά ζητήσει και επιμείνει ότι δεν είναι δυνατόν να σχηματίζονται αποθεματικά κέρδη, τα οποία δεν επενδύονται, δεν φορολογούνται και χρησιμοποιούνται ενδεχομένως για να παίζονται παιχνίδια στη χρηματαγορά και δεν ξέρω πού αλλού. 
Κύριε Υπουργέ, ξανασκεφθείτε την αρχική σας τροπολογία. Και για το δημόσιο είναι καλό και ένα μήνυμα να περάσει ότι τα διάφορα κέρδη από τις υπεραξίες των χρεογράφων, τα οποία μεταβάλλονται σε ένα αποθεματικό το οποίο καθεύδει και δεν χρησιμοποιείται για επενδύσεις, για απασχόληση κλπ., πρέπει να επιβαρύνεται. 
Εν πάση περιπτώσει, εσείς είστε υπεύθυνη Κυβέρνηση. Παρακαλώ ξαναδείτε την τροπολογία σας και αν επιμείνετε θα μας φέρετε τη σημερινή διατύπωσή της από αύριο που θα αρχίσει η συζήτηση του άλλου νομοσχεδίου του Υπουργείου ΠΕΧΩΔΕ. Είστε σύμφωνος; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Άρα, εισερχόμαστε τώρα στη συζήτηση των τροπολογιών των Βουλευτών.
Κύριε Υφυπουργέ, από τις τροπολογίες των Βουλευτών πείτε μας κατ' αρχήν ποια έχει δαπάνη ή έχει άλλο κώλυμα εκ του Συντάγματος ή εκ του Κανονισμού για να συζητηθεί. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, υπάρχουν τέσσερις τροπολογίες τις οποίες μπορούμε να δεχθούμε χωρίς δαπάνη.
Πρώτη είναι η τροπολογία με γενικό αριθμό 582 και ειδικό 35 του συναδέλφου κ. Λουκάκη, για την εκπροσώπηση των εργαζομένων της ΕΥΔΑΠ στην εταιρεία ΕΥΔΑΠ ΠΑΓΙΩΝ την οποία κάνουμε δεκτή.
ΠΡΟΕΔΡΟΣ (Απόστολος Κακλαμάνης): Ο κ. Λουκάκης ή άλλος συνάδελφος επ΄ αυτής έχει να πει κάτι; 
ΜΑΝΩΛΗΣ ΛΟΥΚΑΚΗΣ: Όχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κανείς άλλος.
Ερωτάται το Τμήμα: Γίνεται δεκτή η τροπολογία με γενικό αριθμό 582 και ειδικό 35; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 582 και ειδικό 35 έγινε δεκτή κατά πλειοψηφία.
Η επόμενη, κύριε Υπουργέ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Επόμενη είναι η τροπολογία με γενικό αριθμό 557 και ειδικό 29 του συναδέλφου κ. Κεδίκογλου, για την οποία έχουμε συνεννοηθεί με το συνάδελφο Υφυπουργό Οικονομικών, τον κ. Φωτιάδη. Από την τροπολογία αυτή του κ. Κεδίκογλου κάνουμε δεκτή την τελευταία προσθήκη, την προσθήκη 4 που έχει ως εξής: "4. Εφόσον μεταξύ των στοιχείων του ενεργητικού των μετασχηματιζομένων επιχειρήσεων υφίσταται λογαριασμός "απαιτήσεις από κοινοπραξίες συμμετοχής", παρέχεται στις επιχειρήσεις αυτές η δυνατότητα για τις απαιτήσεις που αφορούν έργα τα οποία έχουν περαιωθεί και έχει παρέλθει τριετία από το οριστικό πρωτόκολλο παραλαβής του έργου, να μεταφέρουν το λογαριασμό των απαιτήσεων, στο λογαριασμό 16 του Ελληνικού Λογιστικού Σχεδίου (Ε.Γ.Λ.Σ.) ασωμάτων στοιχείων παγίου ενεργητικού σε νέα εταιρεία, με απόσβεση τούτων τμηματικά και ισόποσα σε μία πενταετία, χωρίς δικαίωμα έκπτωσης από τα ακαθάριστα έσοδα, ή συμψηφισμού με τα προκύπτοντα φορολογητέα κέρδη".
Δεν δημιουργεί πρόβλημα η τροπολογία αυτή και μπορούμε να την κάνουμε δεκτή.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κατά πλειοψηφία, κύριε Υπουργέ.
ΠΡΟΕΔΡΟΣ (Απόστολος Κακλαμάνης): Επ' αυτής της τροπολογίας θέλει κανείς το λόγο;
Δεν είναι εδώ ούτε ο συνάδελφος για να την υποστηρίξει.
ΠΡΟΚΟΠΗΣ ΠΑΥΛΟΠΟΥΛΟΣ: Εδώ υπάρχει πρόβλημα και από την κυβερνητική Πλειοψηφία, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων):Ό,τι θέλετε. Δεν έχω αντίρρηση, αν θέλετε να τη δούμε στο επόμενο νομοσχέδιο.
ΙΩΑΝΝΗΣ ΜΑΓΚΡΙΩΤΗΣ: Λείπει και ο συνάδελφος.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Εντάξει, να τη δούμε στο επόμενο νομοσχέδιο, να είναι και ο συνάδελφος.
ΠΡΟΕΔΡΟΣ (Απόστολος Κακλαμάνης): Δείτε το καλύτερα και αυτό, εφόσον υπάρχει και αντίρρηση από την Αίθουσα και δεν είναι και εδώ ο συνάδελφος για να διευκρινίσει. 
Άλλη τροπολογία. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Επόμενη είναι η τροπολογία με γενικό αριθμό 583 και ειδικό 36 των συναδέλφων κυρίων Νικήτα Κακλαμάνη, Φώτη Κουβέλη και Νικόλαου Λεβογιάννη.
ΠΡΟΕΔΡΟΣ (Απόστολος Κακλαμάνης): Αυτή είναι πολύ ωραία τροπολογία και την ψηφίζουμε όλοι ομοφώνως.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μισό λεπτό, κύριε Πρόεδρε. Επειδή οι συνάδελφοι με καλή πρόθεση θέλουν να αντιμετωπίσουν ένα πρόβλημα το οποίο το επεσήμαναν...
ΠΡΟΕΔΡΟΣ (Απόστολος Κακλαμάνης): Μπορεί να πάμε στην κόλαση!
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Έχουμε την ιδιαιτερότητα στη χώρα μας με τη ναοδομία. Και, εν πάση περιπτώσει, εμείς αναδιατυπώνουμε την τροπολογία αυτή, για να δώσουμε μία λύση σε ένα όντως σοβαρό πρόβλημα που δημιουργείται στα νησιά μας. Η αναδιατύπωση της τροπολογίας έχει ως εξής. Συμπληρώνεται το άρθρο 12 του π.δ. 6.10.78 και προστίθεται εδάφιο ως εξής: "Ειδικά η ανέγερση ιδιωτικών ιερών ναϊδρίων σε γήπεδα εκτός σχεδίου, επιτρέπεται εφόσον αυτά (τα γήπεδα) έχουν την επιτρεπόμενη για την περιοχή αρτιότητα. Το κτίριο του ναϊδρίου δεν μπορεί να καταλαμβάνει επιφάνεια μεγαλύτερη των 50 τ.μ. συμπεριλαμβανομένων και των βοηθητικών χώρών (χώροι υγιεινής, πανηγυρόσπιτο ή κελί ) οι οποίοι βοηθητικοί χώροι δεν μπορεί να υπερβαίνουν τα 10 τ.μ.". 
Νομίζουμε ότι με σαφήνεια αντιμετωπίζει το πρόβλημα, έτσι όπως πρέπει να αντιμετωπισθεί, για να μην δημιουργούνται καταστάσεις και σε οικόπεδα τα οποία δεν έχουν αρτιότητα.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε το σύνολο της τροπολογίας μπροστά σας. Διαβάστε μας σας παρακαλώ, για να γράφεται στα Πρακτικά, γιατί κάνατε κάποια συζήτηση στο μεταξύ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Το διάβασα όπως θέλουμε να ισχύσει. Είναι μόνο το εδάφιο αυτό του Προεδρικού Διατάγματος...
ΠΡΟΕΔΡΟΣ (Απόστολος Κακλαμάνης): Οι υπόλοιπες παράγραφοι; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Οι υπόλοιπες παράγραφοι όχι. Καλύπτονται πλέον νομίζουμε επαρκώς.
ΠΡΟΚΟΠΗΣ ΠΑΥΛΟΠΟΥΛΟΣ: Το διάταγμα αυτό αναφέρεται μόνο στα νησιά. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μόνο στα νησιά του Αιγαίου. 
ΠΡΟΚΟΠΗΣ ΠΑΥΛΟΠΟΥΛΟΣ: Είναι βέβαιο, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ναι.
ΣΑΒΒΑΣ ΤΣΙΤΟΥΡΙΔΗΣ: Στην υπόλοιπη Ελλάδα μπορούν να κτίζουν βίλες;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Όχι νομίζω ότι είναι γενική διάταξη αυτή, κύριε συνάδελφε. Ο κ. Λεβογιάννης θα δώσει και κάποιες λεπτομέρειες και αν έχει...
ΠΡΟΕΔΡΟΣ (Απόστολος Κακλαμάνης): Όχι, μια στιγμή, κύριε Υπουργέ. Για βοηθήστε μας, για να ξέρουμε τι ψηφίζουμε.
Λοιπόν, εδώ συζητούμε την τροπολογία των συναδέλφων, οι οποίοι λένε για τα νησιά του Αιγαίου. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μάλιστα.
ΠΡΟΕΔΡΟΣ (Απόστολος Κακλαμάνης): Το πρόβλημα όμως μόνο εκεί υπάρχει; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μόνο εκεί είχε δοθεί αυτή η δυνατότητα από όσο γνωρίζω. 
ΠΡΟΕΔΡΟΣ (Απόστολος Κακλαμάνης): Ποια δυνατότητα;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Η δυνατότητα με άδεια από τη ναοδομία να δημιουργούνται ιδιωτικά ναΐδρια.
ΠΡΟΕΔΡΟΣ (Απόστολος Κακλαμάνης): Αν όμως έχουν δοθεί τέτοιες άδειες και αλλού;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα ισχύσει το ίδιο, αλλά δεν γνωρίζω εάν, έτσι όπως έχει κατατεθεί, είναι γενική ρύθμιση.
ΝΙΚΟΛΑΟΣ ΛΕΒΟΓΙΑΝΝΗΣ: Δεν είναι μόνο για τα νησιά. Είναι γενική.
ΠΡΟΕΔΡΟΣ (Απόστολος Κακλαμάνης): Νομίζω, λοιπόν, ότι πρέπει να τη διατυπώσετε, έτσι ώστε να είναι γενική.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Η διατύπωση την οποία έχει κάνει η υπηρεσία του Υπουργείου είναι, νομίζω, γενική και, απ' όσο ενημερώθηκα, καλύπτει πλήρως το θέμα. 
ΠΡΟΕΔΡΟΣ (Απόστολος Κακλαμάνης): Μα, λέτε για το Αιγαίο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Λένε για το Αιγαίο οι συνάδελφοι, η διάταξη όμως που βάζουμε εμείς στο διάταγμα, είναι γενική.
ΠΡΟΕΔΡΟΣ (Απόστολος Κακλαμάνης): Μα, σε όλη την Ελλάδα υπάρχει αυτό. Εδώ κινδυνεύουμε να γίνουμε Ιράν. Σε όλη όμως την Ελλάδα ο καθένας χτίζει μία εκκλησία, τάχα κάνει τρεις σταυρούς και "κλέβει" το περιβάλλον, κλέβει και το δημόσιο.
ΝΙΚΟΛΑΟΣ ΛΕΒΟΓΙΑΝΝΗΣ: Και τα νομιμοποιούν μετά, κύριε Πρόεδρε. Αυτό είναι το πρόβλημα.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ας μιλήσει και ο κ. Λεβογιάννης, να δούμε αν συμφωνεί.
ΠΡΟΕΔΡΟΣ (Απόστολος Κακλαμάνης): Εσείς, το Υπουργείο σας, έχετε κάνει καμία έρευνα; Εδώ, προφανώς, υπάρχουν και άλλου είδους παραβιάσεις, όχι μόνο της νομοθεσίας αλλά και του κοινού ποινικού νόμου.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πράγματι σε ορισμένα νησιά έχει διαμορφωθεί ένα καθεστώς καταστρατήγησης του υφιστάμενου νομικού καθεστώτος με τις άδειες για την ανέγερση ιδιωτικών ναών. Είναι αρμοδιότητα των πολεοδομικών υπηρεσιών των νομαρχιών και των δήμων να εφαρμόζουν το νόμο και να ελέγχουν αν υπάρχουν αυθαιρεσίες.
ΠΡΟΕΔΡΟΣ (Απόστολος Κακλαμάνης): Και όπου δεν εφαρμόζεται ο νόμος, δεν πρέπει και οι πολεοδομίες και οι ναοδομίες και όποιος άλλος μεσάζων ή δεν ξέρω τι, είτε μετά ράσου είτε χωρίς ράσο μπαίνει σε όλη αυτήν τη διαδικασία, να ελέγχονται;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο έλεγχος της εφαρμογής της πολεοδομικής νομοθεσίας υπάρχει ως ευθύνη των αρμοδίων υπηρεσιών, που είναι οι πολεοδομίες. Οι πολεοδομίες οι οποίες διαπιστώνουν την παράβαση θα πρέπει να επεμβαίνουν. Γι' αυτό κάνουμε και την αναδιατύπωση αυτή, η οποία είναι πιο αυστηρή σε σχέση με αυτό που πρότειναν οι συνάδελφοι, για να μη φτάσουμε στην περίπτωση όπου οικόπεδα χωρίς αρτιότητα μέσα από τη ρύθμιση με τη δημιουργία ιδιωτικών ναών καταφέρνουν και χτίζουν.
ΠΡΟΕΔΡΟΣ (Απόστολος Κακλαμάνης): Η τροπολογία, λοιπόν, έχει ως εξής: "Ειδικά η ανέγερση ιδιωτικών ιερών ναϊδρίων σε γήπεδα εκτός σχεδίου επιτρέπεται, εφόσον αυτά (τα γήπεδα) έχουν την επιτρεπόμενη για την περιοχή αρτιότητα. Το κτίριο του ναϊδρίου δεν μπορεί να καταλαμβάνει επιφάνεια μεγαλύτερη των 50 τ.μ. συμπεριλαμβανομένων και των βοηθητικών χώρων (χώροι υγιεινής, πανηγυρόσπιτο ή κελί), οι οποίοι βοηθητικοί χώροι δεν μπορεί να υπερβαίνουν τα 10 τ.μ.".
Αυτή η διάταξη προφανώς ισχύει για το μέλλον. Τι γίνεται με όσα παρανόμως έχουν χτιστεί;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, έχω την αίσθηση ότι θα πρέπει να εφαρμοστεί η πολεοδομική νομοθεσία, η οποία από τη στιγμή που αυτοί πήραν άδεια από τη ναοδομία μόνο για ιδιωτικό ναό, μόνο αυτό πρέπει να υπάρχει.
ΠΡΟΕΔΡΟΣ (Απόστολος Κακλαμάνης): Εσείς μπορείτε να μας πείτε εδώ ότι το Υπουργείο σας θα στείλει μία εγκύκλιο προς τις περιφερειακές σας υπηρεσίες, να ελέγξουν;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν έχουμε περιφερειακές υπηρεσίες, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ποιος είναι αρμόδιος;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Είναι αρμόδιες οι πολεοδομίες των νομαρχιών.
ΠΡΟΕΔΡΟΣ (Απόστολος Κακλαμάνης): Στις νομαρχίες. Διότι εδώ ακούμε ότι υπάρχουν ναϊδρια 5 τ.μ., υπάρχουν και ολόκληρες βίλες ως πανηγυρόσπιτα.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι σωστή η παρατήρησή σας. Το Υπουργείο θα κάνει και αυτήν την ενέργεια.
ΠΡΟΕΔΡΟΣ (Απόστολος Κακλαμάνης): Να στείλετε εγκύκλιο, κύριε Υπουργέ, να επιληφθείτε του θέματος, διότι εδώ πρόκειται προφανώς για θεομπαίχτες, οι οποίοι μας δουλεύουν από πάνω όλους. Κάνουν μερικούς μεγάλους σταυρούς και νομίζουν ότι είναι εντάξει κα με τον ανθρώπινο και με το θεϊκό νόμο.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Λεβογιάννη.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, συμφωνώ με τη διατύπωση που έκανε ο κύριος Υπουργός, υπάρχει όμως ένα ζήτημα. Έτσι όπως την έκανε, αφορά όλη την Ελλάδα.
Επειδή το πρόβλημα ήταν έντονο στα νησιά, σταθήκαμε εκεί όπου η αξία της γης είναι πάρα πολύ μεγάλη και όπου έχουν γίνει φοβερά και τρομερά πράγματα στο όνομα της κατασκευής εξωκλησιών.
Όμως όπως γινόταν μέχρι τώρα, παρανόμως, κύριε Πρόεδρε και σας ευχαριστώ γιατί σχολιάσατε αυτήν την τροπολογία έτσι όπως την σχολιάσατε, η ναοδομία, που είναι μια υπηρεσία εδώ στην Αθήνα και πουθενά αλλού, εξέδιδε και μάλιστα σε χρόνο ρεκόρ, εντός δύο ή τεσσάρων ημερών, άδειες άνευ ετέρου ελέγχου, άνευ άλλης αυτοψίας, χωρίς προθεσμίες...
ΠΡΟΕΔΡΟΣ (Απόστολος Κακλαμάνης): Αρκεί η επιφοίτηση του Αγίου Πνεύματος γίνεται αυτομάτως. 
ΝΙΚΟΛΑΟΣ ΛΕΒΟΓΙΑΝΝΗΣ: Και επειδή διατυπώσατε και εσείς κάποιες απορίες, κύριε Πρόεδρε, πράγματι δεν είχε αρμοδιότητα καμία πολεοδομία, καμία άλλη υπηρεσία στο νομό να ελέγξει αυτά τα κτίσματα, διότι δεν είχε πληροφόρηση ούτε καν η αστυνομία, παρά μόνο αν υπήρχαν καταγγελίες. Και σε περιπτώσεις όμως που υπήρξαν καταγγελίες από μηχανικούς του δημοσίου, προς τιμήν τους, έχουμε μια τέτοια περίπτωση, τελικά η Επιτροπή Αυθαιρέτων του νομού νομιμοποίησε αυτήν την πολυτελή βίλα διακοσίων τετραγωνικών με ένα εκκλησάκι εξωτερικά στο δεύτερο όροφο.
Έχω καταθέσει -και μάλιστα έστειλα και στον Υφυπουργό ΠΕΧΩΔΕ όλον το φάκελο αυτόν- γιατί πιστεύω και εγώ κύριε Πρόεδρε, ότι τέτοιες περιπτώσεις πρέπει να ελέγχονται αυστηρά και από τη δικαιοσύνη. 
Όμως με τη διατύπωση που κάνετε, κύριε Υφυπουργέ, που συμφωνώ εγώ, πάλι η ναοδομία θα εκδίδει τις άδειες και δεν θα ελέγχεται από κανέναν σε ό,τι αφορά την υλοποίησή τους.
Εμείς έχουμε μια παράγραφο 1, εδάφιο 3, όπου λέμε να εκδίδει την άδεια για το εκκλησάκι η ναοδομία, αλλά για οποιαδήποτε παρέμβαση στον περιβάλλοντα χώρο και για οποιοδήποτε άλλο βοηθητικό μικρό χώρο που λέμε, την άδεια να την εκδίδει η αρμόδια πολεοδομία ή, εν πάση περιπτώσει, αν θέλετε, σ΄ αυτήν τη ρύθμιση τη γενικότερη που κάνετε, να υπάρξει μια διατύπωση ότι θα κατατίθεται η άδεια στην πολεοδομία και η τοπική πολεοδομία θα είναι υπεύθυνη για τον έλεγχο, την εφαρμογή και την υλοποίησή της. 
Θα κάνει την αυτοψία της, γιατί δεν το λέει αυτό η διατύπωση που αναφέρατε, κύριε Υπουργέ. Έτσι λοιπόν θα εκδίδει πάλι τις άδειες η ναοδομία και δεν θα μπορεί κανείς να ελέγχει. Σήμερα δεν ξέρουμε τι συμβαίνει στις Κυκλάδες...
ΝΙΚΟΛΑΟΣ ΛΕΓΚΑΣ: Πολεοδομική νομοθεσία θα δημιουργήσουμε;
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αφού ισχύει η νομοθεσία. 
ΝΙΚΟΛΑΟΣ ΛΕΒΟΓΙΑΝΝΗΣ: Το σωστότερο θα ήταν, κύριοι συνάδελφοι και αυτές οι άδειες να εκδίδονται από την αρμόδια πολεοδομία. Αυτό θα ήταν το σωστότερο. Αλλά εν πάση περιπτώσει, εμείς θέλαμε να κάνουμε μια ήπια παρέμβαση στο θέμα, να μην αφαιρεθεί αυτό το δικαίωμα.
Υπάρχουν όμως περιστατικά -και τελειώνω με αυτό- που έχω ακούσει ιεράρχη να λέει ότι καλή τη πίστη βοήθησε ένα χριστιανό να χτίσει εκκλησάκι. Τον βοήθησε να βγάλει την άδεια να χτιστεί το εκκλησάκι. Όταν τέλειωσε ο εκκλησάκι και τον κάλεσε να κάνει τα θυρανοίξια, βρέθηκε μπροστά σε μια διώροφη κατοικία. Και προς τιμήν του, ο σεβάσμιος αυτός ιεράρχης σηκώθηκε και έφυγε. 
ΠΡΟΕΔΡΟΣ (Απόστολος Κακλαμάνης): Πάντως στην τροπολογία του κ. Κακλαμάνη, του κ. Κουβέλη και του κ. Λεβογιάννη αναφέρεται ότι η άδεια αυτή πρέπει να κατατίθεται στην πολεοδομική υπηρεσία, η οποία θα εποπτεύσει όπως κάνει και για οποιαδήποτε οικοδομή. Πέραν του ναϊδρίου, για άλλα κτίσματα δεν μπορεί η ναοδομία να ελέγξει τα άλλα κτίσματα, τη μελέτη τους .
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι βέβαιο ότι για τις πολεοδομικές αυθαιρεσίες, όταν μάλιστα είναι τόσο χτυπητές, όπως ανέφερε ο συνάδελφος κ. Λεβογιάννης, υπάρχουν υπηρεσίες οι οποίες πρέπει να κάνουν καλά τη δουλειά τους. Δυστυχώς αναγκαζόμαστε με τις νομοθετικές μας παρεμβάσεις διαρκώς να καλύπτουμε προβλήματα, τα οποία έχουν να κάνουν με τη μη σωστή εφαρμογή των νόμων. 
Για να είμαστε πλήρεις -και νομίζω ότι είναι σωστή η παρατήρηση του συναδέλφου κ. Λεβογιάννη- θα δεχτούμε την παράγραφο 3 της τροπολογίας ότι για οποιαδήποτε οικοδομικού χαρακτήρα παρέμβαση στον περιβάλλοντα του ναϊδρίου χώρο εκδίδεται χωριστή οικοδομική άδεια από τις κατά τόπους πολεοδομικές υπηρεσίες, σύμφωνα με τις γενικές και ειδικές πολεοδομικές διατάξεις που διέπουν κάθε περιοχή.
ΠΡΟΕΔΡΟΣ (Απόστολος Κακλαμάνης): Και το πανηγυρόσπιτο δεν μπορεί να υπερβαίνει τα δέκα μέτρα.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Έχουμε βάλει τα δέκα μέτρα. Το ύψος δεν μπορεί να υπερβαίνει τα τριάμισι μέτρα.
ΠΡΟΕΔΡΟΣ (Απόστολος Κακλαμάνης): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Με την τροποποίηση που έκανε ο κύριος Υπουργός επιβάλλεται να ελεγχθεί η όλη κατάσταση από την πολεοδομία στα εκτός σχεδίου πόλης, στο πόσα είναι τα τετραγωνικά για τα οποία επιτρέπεται η δόμηση, που κατ΄ αρχήν είναι τέσσερα στρέμματα και με διάφορες άλλες παραλλαγές γίνεται δύο κ.ο.κ. Είναι μια σύνθετη νομοθεσία, η οποία πραγματικά θέλει έλεγχο. Είναι αυστηρότερο αυτό το οποίο κάνετε και γι΄ αυτό θα πρέπει και να ελεγχθεί.
ΠΡΟΕΔΡΟΣ (Απόστολος Κακλαμάνης): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Εγώ έχω και μια άλλη παρατήρηση. Κατ'αρχήν κατάλαβα ότι μιλούμε για γενική διάταξη τώρα και όχι μόνο για τα νησιά του Αιγαίου, γιατί το πρόβλημα υπάρχει και σε άλλες περιοχές της χώρας. Βεβαίως η διάταξη αναφέρεται στα εκτός σχεδίου πόλης. Πρώτη ερώτηση: Τι γίνεται εάν είμαστε εντός σχεδίου πόλης; Δεύτερη ερώτηση: Τι γίνεται εάν δεν πρόκειται περί ναϊδρίου αλλά πρόκειται περί ναού; Με τα ισχύοντα, εάν στον περιβάλλοντα το Γρηγόριο Παλαμά χώρο στο κέντρο της Θεσσαλονίκης, θελήσει η Μητρόπολη Θεσσαλονίκης να κτίσει ένα κτίριο δι΄ ανάγκες "Γρηγορίου Παλαμά" τότε με ό,τι ισχύει, εξ όσων γνωρίζω, κύριε Υπουργέ, μπορεί να κτιστεί πολυκατοικία εντός σχεδίου πόλεως χωρίς να περάσει από την άδεια της πολεοδομίας με άδεια μόνο της ναοδομίας.
Είχαμε το πρόβλημα προσφάτως στο Κιλκίς όταν στον περιβάλλοντα τη Μητρόπολη χώρο κτίσθηκε μια επταόροφη πολυκατοικία, με άδεια της ναοδομίας, χωρίς καμιά παρέμβαση της πολεοδομίας. Άρα εδώ τίθεται ένα θέμα, κύριε Υπουργέ. Αν είστε έτοιμος να απαντήσετε καλώς, τι γίνεται και εντός σχεδίου πόλης με ό,τι κτίζεται εντός οικοπέδου της Εκκλησίας της Ελλάδος δι'ανάγκες ιερών ναών. Νομίζω ότι είναι ευκαιρία να δούμε γενικά το θέμα. Αν δεν είστε έτοιμος απόψε...
ΙΩΑΝΝΗΣ ΜΑΓΚΡΙΩΤΗΣ: (Δεν ακούστηκε).
ΣΑΒΒΑΣ ΤΣΙΤΟΥΡΙΔΗΣ: Ναι, άλλο το δημοψήφισμα και άλλο η παραβίαση πολεοδομικής νομοθεσίας. 
Να δούμε γενικά τη ρύθμιση, ότι πραγματικά πολλές φορές κατασκευάζονται τερατουργήματα δίπλα σε ιερούς ναούς.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε,δεν είμαι εύκαιρος γιατί δεν είναι και στην αρμοδιότητά μου και επειδή την τροπολογία την πήρα όταν ήμουν ήδη εδώ στη Βουλή, θα παρακαλούσα να μείνουμε σ΄ αυτό κι εγώ την τοποθέτηση του κ. Τσιτουρίδη θα τη δώσω στον κ. Λαλιώτη ...
ΠΡΟΕΔΡΟΣ (Απόστολος Κακλαμάνης): Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, κοιτώντας την τροπολογία των συναδέλφων πρέπει να σας πω ότι είναι πολύ πιο μελετημένη από αυτό που προτείνετε για δύο λόγους: Ο ένας είναι διότι πράγματι σε ό,τι αφορά την παράγραφο 3, που τη δέχεσθε, δηλαδή για τα κομμάτια εκείνα που βρίσκονται εκτός του ναϊδρίου, υπάρχει πολεοδομική παρέμβαση της αρμόδιας πολεοδομικής υπηρεσίας. Υπάρχει όμως και κάτι άλλο. Είναι η παράγραφος 2 την οποία δεν την έχετε και είναι πολύ εξασφαλιστική. Γιατί λέει ότι για την ανέγερση ιδιωτικού ναϊδρίου σε γήπεδο εκτός σχεδίου πόλης στα νησιά του Αιγαίου εκδίδεται άδεια από τη Διεύθυνση Ναοδομίας της Ιεράς Συνόδου της Εκκλησίας της Ελλάδος μόνο για ανέγερση του ναϊδρίου. Και λέει παρακάτω. Η άδεια αυτή κατατίθεται στην πολεοδομική υπηρεσία της περιοχής ανέγερσης του ναϊδρίου η οποία είναι και αρμόδια για την εποπτεία και τον έλεγχο εφαρμογής της. Και η αρχιτεκτονική μελέτη του ναϊδρίου πρέπει να είναι σύμφωνη με τις γενικές και ειδικές διατάξεις που προβλέπονται για κάθε νησιωτική περιοχή. Αντιλαμβάνεσθε ότι με τη ρύθμιση αυτή, που είναι πάρα πολύ σωστή, εκτός από τη ναοδομία υπάρχει ένα είδος εποπτείας της οικείας πολεοδομίας σε δύο σκέλη. Το ένα είναι να περιοριστεί η ναοδομία μόνο σε εκείνα που την αφορούν. Και το δεύτερο αν ο ίδιος ο ναός από πλευράς ανέγερσης κείται εντός των γενικών αρχών της πολεοδομίας που ισχύει σε κάθε νησί. Γιατί ξέρετε την ιδιομορφία που ισχύει και ότι αρχιτεκτονικά σε κάθε νησί υπάρχει μια συγκεκριμένη τεχνοτροπία. Άλλη είναι στην Τήνο, άλλη είναι π.χ. στη Νάξο. Και αυτό αφορά τα νησιά και ορθώς έχουν μιλήσει για το Αιγαίο, γιατί υπάρχει η ιδιομορφία του κάθε νησιού που δεν υπάρχει για το υπόλοιπο ελλαδικό χώρο. Ορθώς το έχουν περιορίσει εκεί. Και ορθώς έχουν βάλει αυτές τις διατάξεις που είναι ιδιαίτερα προστατευτικές για να μην υπάρχουν παρεκβάσεις και καταχρήσεις που είναι δυνατόν να οδηγήσουν πραγματικά σε πλήρη καταστρατήγηση αυτού του πράγματος. Αν δεν είσθε έτοιμος σκεφθείτε να το βάλετε κάπως διαφορετικά. Πάντως καλύτερη είναι η τροπολογία όπως την έχουν οι συνάδελφοι και από πλευράς χωρικού προσδιορισμού και από πλευράς εγγυήσεως για τις πολεοδομίες από αυτό που εσείς προτείνετε.
ΠΡΟΕΔΡΟΣ (Απόστολος Κακλαμάνης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Θα ήθελα να κάνω μια παρατήρηση, κύριε Πρόεδρε ότι ναι μεν εδώ μπορούμε να αποφασίζουμε εμείς ότι θα εκδίδεται μόνο για τα τετραγωνικά που απαιτείται για το ναό το ναϊδριο, όμως πρέπει να δούμε τις παραχωρήσεις που έχει κάνει το κράτος, τη ναοδομία αυτή όπου λένε "οι εκκλησίες με τα παρακείμενα".
Επομένως να δούμε μία τροποποίηση του τι παραχωρήσεις υπάρχουν σε αυτόν το φορέα, ο οποίος κτίζει εκκλησίες και λέει "και τα παρακείμενά του", τα οποία απαιτούνται να είναι τόσα τετραγωνικά. Ερχόμαστε, θέλω να πω, σε μία σύγκρουση η οποία, δεν ξέρω, πως θα εφαρμοστεί και τι θα γίνει.
ΠΡΟΕΔΡΟΣ (Απόστολος Κακλαμάνης): Προφανώς η τροπολογία αυτή το αντιμετωπίζει. Το θέμα είναι άλλο: Αν αυτοί οι ναοί ελέγχονται μόνο από τη ναοδομία από πλευράς στατικών μελετών, από πλευράς δεν ξέρω τι. Πώς ελέγχονται αυτά τα κτίσματα; Κανείς δεν ξέρει;
ΝΙΚΟΛΑΟΣ ΛΕΒΟΓΙΑΝΝΗΣ: Σε δύο ημέρες βγαίνουν, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Λοιπόν, για δείτε τα αυτά τα πράγματα, διότι ...
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Μήπως θα πρέπει να τη δούμε γενικότερα και να έρθει σε ένα άλλο νομοσχέδιο;
ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτή η τροπολογία με γενικό αριθμό 583 και ειδικό 36, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 583 και ειδικό 36 έγινε δεκτή κατά πλειοψηφία, όπως τροποποιήθηκε από τον κύριο Υπουργό.
Κύριε Υπουργέ, υπάρχει άλλη τροπολογία; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ναι, κύριε Πρόεδρε, είναι η τροπολογία των συναδέλφων Κολιοπάνου, Μπέζα, Λέγκα, Παπαδημητρίου, Τσακλίδη, Λουκάκη, Ζήση, με γενικό αριθμό 560. Αφορά τη ρύθμιση ενός θέματος που δημιουργήθηκε με ορισμένες εταιρείες, οι οποίες ανέπτυξαν δραστηριότητα σε τρίτες χώρες εκτός Ευρωπαϊκής Ένωσης. Λόγω του εμπάργκο δημιουργήθηκε σοβαρό πρόβλημα στα οικονομικά τους, κατατάγησαν προσωρινά στη Ζ΄ τάξη του ΜΕΕΠ και δεν μπόρεσαν τελικά να μπουν σε μία ομαλή διαδικασία, λόγω των προβλημάτων οι χώρες αυτές. 
Κάνουμε μία αναπροσαρμογή αυτής της τροπολογίας ως εξής: 
"Κατ' εξαίρεση, ελληνικές τεχνικές εταιρείες που είχαν εργοληπτικό πτυχίο Ε΄ τάξης κατά την έναρξη ισχύος του ν.1418/1984 και είχαν καταταγεί προσωρινά στη Ζ΄ τάξη του ΜΕΕΠ, οι οποίες ανέπτυξαν αποκλειστικά εργοληπτική δραστηριότητα σε χώρες εκτός Ευρωπαϊκής Ένωσης και δεν υπέβαλαν αίτηση επανάκρισης και κατάταξης, σύμφωνα με τα οριζόμενα από τις διατάξεις της παραγράφου 12 του άρθρου 4 του ν.2229/1994, λόγω προβλημάτων των χωρών αυτών και αναστολής εκ μέρους των των πληρωμών προς αυτές μπορούν να υποβάλουν αίτηση κατάταξης στην ΣΤ΄ τάξη του ΜΕΕΠ, σύμφωνα με τις διατάξεις του άρθρου 16 του ν.1418/84 όπως τροποποιήθηκε και συμπληρώθηκε με το άρθρο 4 του ν.2229/1994, εφόσον έχουν τις προβλεπόμενες νόμιμες προϋποθέσεις για κατάταξη στην τάξη αυτή, προσκομίσουν πιστοποιητικά εκτέλεσης έργων στις χώρες αυτές και έχουν εκπληρώσεις όλες τις υποχρεώσεις τους προς το ελληνικό δημόσιο. Η αίτηση κατάταξης των εταιρειών αυτών θα πρέπει να υποβληθεί στην υπηρεσία τήρησης του ΜΕΕΠ μέσα σε δύο μήνες από τη δημοσίευση του νόμου αυτού και θεωρείται εκκρεμής αίτηση σύμφωνα με την παράγραφο 1 του άρθρου 8 του νόμου αυτού. 
Ως εμπειρία τριετίας για την κατάταξή τους στη ΣΤ΄ τάξη του ΜΕΕΠ της παλαιάς διαβάθμισης θα υπολογιστεί εκείνη που αποκτήθηκε στο παρελθόν, βεβαιώνεται από πιστοποιητικά εκτέλεσης έργων και αποδεικνύεται από τις βεβαιωμένες απαιτήσεις των εταιρειών αυτών κατά των χωρών αυτών".
ΠΡΟΕΔΡΟΣ (Απόστολος Κακλαμάνης): Κύριε Υπουργέ, το Τμήμα δεν είναι σε θέση να εκτιμήσει το περιεχόμενο αυτής της τροπολογίας. Είναι ήδη καταπονημένο. Δεν υπάρχει άλλη τροπολογία. Έτσι δεν είναι;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Αυτή είναι μόνο, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αφήστε την για το επόμενο νομοσχέδιό σας. Ας τη δουν εν τω μεταξύ οι συνάδελφοι και ας έλθει κάποιος εκ των συναδέλφων που την προτείνει να μας εξηγήσει περί τίνος πρόκειται ...
ΣΑΒΒΑΣ ΤΣΙΤΟΥΡΙΔΗΣ: Εδώ είναι οι συνάδελφοι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Τότε μπορούμε να καταλάβουμε περί τίνος πρόκειται;
ΣΤΑΥΡΟΣ ΚΑΛΟΓΙΑΝΝΗΣ: Να εξηγήσω, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Ορίστε, κύριε Καλογιάννη.
ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, επειδή φθάσαμε στο τέρμα, θέλω να πω ότι είναι μία τροπολογία με την οποία θα έλεγα ουσιαστικά η ελληνική πολιτεία δείχνει μία αρχοντιά απέναντι σε εταιρείες, οι οποίες υπήρξαν σκαπανείς, αν μου επιτρέπεται η έκφραση. Πήγαν στο εξωτερικό πριν τριάντα χρόνια ...
ΠΡΟΕΔΡΟΣ (Απόστολος Κακλαμάνης): Μήπως είναι και ο "Σκαπανέας"; Διότι και ο "Σκαπανέας" πήγε στη Λιβύη. 
ΣΤΑΥΡΟΣ ΚΑΛΟΓΙΑΝΝΗΣ: Δεν το ξέρω, κύριε Πρόεδρε. Μιλάμε για εταιρείες οι οποίες ανέπτυξαν αποκλειστικά εργοληπτική δραστηριότητα σε χώρες του εξωτερικού και όχι στην Ευρωπαϊκή Ένωση, όπως το διετύπωσε τώρα ο κύριος Υπουργός και μπορούν να καταταγούν στη ΣΤ΄ τάξη του ΜΕΕΠ εφόσον προσκομίσουν βεβαίως πιστοποιητικά εκτέλεσης έργων στη χώρα όπου είχαν αναπτύξει τη δραστηριότητα και ασφαλώς εφόσον έχουν εκπληρώσει όλες τις υποχρεώσεις για το ελληνικό δημόσιο. 
Νομίζω ότι είναι η τελευταία τροπολογία και πρέπει να την κάνουμε αποδεκτή.
ΠΡΟΕΔΡΟΣ (Απόστολος Κακλαμάνης): Τη δέχεστε; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Είναι μία ρύθμιση να πάνε στη ΣΤ΄ τάξη, χρησιμοποιώντας ως τζίρο τις απαιτήσεις που βεβαιωμένες από το ελληνικό κράτος έχουν κατά της τρίτης χώρας, προκειμένου να μην ......
ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση επί της τροπολογία με γενικό αριθμό 560 και ειδικό 32.
Ερωτάται το Τμήμα: Γίνεται δεκτή η τροπολογία, όπως τη διατύπωσε ο κύριος Υπουργός;
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Η τροπολογία με γενικό αριθμό 560 και ειδικό 32 έγινε δεκτή κατά πλειοψηφία, όπως τη διατύπωσε ο κύριος Υπουργός. 
Εισερχόμαστε στην ψήφιση του ακροτελευτίου άρθρου. 
Ερωτάται το Τμήμα. Γίνεται δεκτό το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Το ακροτελεύτιο άρθρο έγινε δεκτό ομοφώνως. 
Συνεπώς το νομοσχέδιο του Υπουργείο Χωροταξίας, Περιβάλλοντος και Δημοσίων Έργων: "Αναπτυξιακά, φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση. 
Επίσης έχω την τιμή να ανακοινώσω στο Τμήμα ότι ο Υπουργός Εθνικής Οικονομίας και Οικονομικών κατέθεσε σχέδιο νόμου: "Κύρωση του Κώδικα Διατάξεων Φορολογίας Κληρονομιών Δωρεών, Γονικών Παροχών, Προικών και Κερδών από Λαχεία".
Θα παραπεμφθεί στην αρμόδια Διαρκή Επιτροπή της Ολομέλειας.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 00.30', λύεται η συνεδρίαση για σήμερα ημέρα Τετάρτη 18 Ιουλίου 2001 και ώρα 10.30΄με αντικείμενο εργασιών του Τμήματος: νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 
 



