Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΣΤ'

Παρασκευή 2 Απριλίου 1999

 

 

Αθήνα, σήμερα στις 2 Απριλίου 1999, ημέρα Παρασκευή και ώρα 10.12' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 1.4.1999 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΕ' συνεδριάσεώς του, της 1ης Απριλίου 1999 σε ό,τι αφορά την ψήφιση στο σύνολο του σχεδίου νόμου: "Κύρωση Σύμβασης Παραχώρησης της Μελέτης, Κατασκευής, Χρηματοδότης και Εκμετάλλευσης του ΜΕΤΡΟ ΘΕΣΣΑΛΟΝΙΚΗΣ και ρύθμιση συναφών θεμάτων"). 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ιωάννη Αράπη, Βουλευτή Β' Πειραιώς, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Παλλεσβιακό Εργατικό Κέντρο αναφέρεται στη στάση της ελληνικής κυβέρνησης σε σχέση με τη νατοϊκή επέμβαση στη Γιουκοσλαβία. 

2) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμος Ευεργετούλα Λέσβου ζητεί την κατασκευή έργων που αφορούν στον πολιτιστικό τομέα στην περιοχή του. 

3) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Ωρομισθίων Καθηγητών Μουσικής Μουσικού Σχολείου Μυτιλήνης διαμαρτύρεται για την καθυστέρηση της καταβολής των δεδουλευμένων στους ωρομίσθιους καθηγητές του Μουσικού Γυμνασίου - Λυκείου Μυτιλήνης. 

4) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία Συνδικαλιστές από εργατικά σωματεία Πύργου Ηλείας καταγγέλλουν το όργιο ασυδοσίας που επικρατεί στα νυκτερινά κέντρα του Νομού Ηλείας σε βάρος των εργαζομένων σ' αυτά. 

5) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ, ΣΤΡΑΤΗΣ ΚΟΡΑΚΑΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία οι Εργαζόμενοι στο Δήμο Βύρωνα Αττικής ζητούν να αποχωρήσουν άμεσα τα νατοϊκά στρατεύματα από τη χώρα μας και να μην εμπλακεί η Ελλάδα στη σχεδιαζόμενη επέμβαση στο Κόσσοβο. 

6) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Πανελλήνιος Σύλλογος Εργαζομένων ΕΜΥ ζητεί την ικανοποίηση οικονομικών και εργασιακών αιτημάτων των εργαζομένων στην ΕΜΥ. 

7) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Παράρτημα Πετραλώνων - Θησείου - Πάνω Σφαγείων της ΠΕΑΕΑ αναφέρεται στον κίνδυνο εμπλοκής της Ελλάδας στη σχεδιαζόμενη νατοϊκή επέμβαση στο Κόσσοβο κ.λπ. 

8) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Παράρτημα Ηρακλείου Αττικής της ΠΕΑΕΑ αναφέρεται στον κίνδυνο συμμετοχής της Ελλάδας στη σχεδιαζόμενη νατοϊκή επέμβαση στο Κόσσοβο κ.λπ. 

9) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Παράρτημα της ΠΕΑΕΑ Πατησίων Ριζούπολης Αθηνών αναφέρεται στον κίνδυνο εμπλοκής της Ελλάδας στη σχεδιαζόμενη νατοϊκή επέμβαση στο Κόσσοβο. 

10) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία το Σωματείο Συνταξιούχων ΙΚΑ Βέροιας ζητεί την αύξηση των συντάξεων του ΙΚΑ. 

11) Οι Βουλευτές κύριοι ΦΩΤΗΣ ΚΟΥΒΕΛΗΣ, ΙΩΑΝΝΗΣ ΔΡΑΓΑΣΑΚΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία ο Σύλλογος Επαγγελματιών Τουριστικού Τομέα Αγ.Κηρύκου Ικαρίας ζητεί τη λήψη μέτρων για την αναβάθμιση της νήσου Ικαρίας. 

12) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία οι Δήμαρχοι της Περιφέρειας Βορείου Αιγαίου ζητούν την επίλυση προβλημάτων που απασχολούν την Τοπική Αυτοδιοίκηση στην Περιφέρεια του Βορείου Αιγαίου. 

13) Οι Βουλευτές κύριοι ΦΩΤΗΣ ΚΟΥΒΕΛΗΣ, ΙΩΑΝΝΗΣ ΔΡΑΓΑΣΑΚΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία η Παναττική Επιτροπή Αγώνα Επαγγελματιών - Βιοτεχνών και Εμπόρων ζητεί τη θεσμοθέτηση ισχυρών χρηματοδοτικών κινήτρων για τη συνεταιριστικοποίη ση των μικρών επιχειρήσεων. 

14) Η Βουλευτής Λάρισας κ. ΑΝΔΡΙΑΝΗ ΛΟΥΛΕ κατέθεσαν αναφορά με την οποία Ωρομίσθιοι Καθηγητές Μουσικής του Μουσικού Σχολείου Λάρισας ζητούν την επίλυση εργασιακών προβλημάτων που τους απασχολούν. 

15) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ, ΣΠΥΡΟΣ ΔΑΝΕΛΛΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Εργατοϋπαλληλικό Κέντρο Κορίνθου ζητεί την αύξηση του αφορολογήτου ορίου για μισθωτούς και συνταξιούχους. 

16) Η Βουλευτής Λάρισας κ. ΑΝΔΡΙΑΝΗ ΛΟΥΛΕ κατέθεσε αναφορά με την οποία ο Αναγκαστικός Συνεταιρισμός Διαχείρισης Αδιαιρέτου Δάσους Καρυάς Ολύμπου, ζητεί την επίλυση οικονομικών προβλημάτων που απασχολούν το Συνεταιρισμό. 

17) Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία κάτοικοι και φορείς των Νοτιοδυτικών Συνοικιών του Ηρακλείου ζητούν το πάγωμα των διαδικασιών χωροθέτησης των βιομηχανικών ζωνών και πάρκων στο Ηράκλειο. 

18) Η Βουλευτής Λάρισας κ. ΑΝΔΡΙΑΝΗ ΛΟΥΛΕ κατέθεσε αναφορά με την οποία ο Σύλλογος Συνταξιούχων Εθνικής Τράπεζας Ελλάδος ζητεί να επανέλθουν σε ισχύ οι καταργηθείσες διατάξεις συνταξιοδότησης των συντάξεων χηρείας γυναικών. 

19) Οι Βουλευτές κύριοι ΣΤΥΛΙΑΝΟΣ ΠΑΠΑΘΕΜΕΛΗΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία η 'Ενωση Συλλόγων Ανατολικής Μακεδονίας και Θράκης ζητεί να τοποθετηθούν ψυχολόγοι στα σχολεία. 

20) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία μόνιμα μέλη της Συγκλήτου του Πολυτεχνείου Κρήτης καταγγέλλουν τα προγράμματα σπουδών επιλογής. 

21) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας σχετικά με τα επιστραφέντα ως ΦΠΑ της περυσινής περιόδου στους δικαιούχους αγρότες Ηρακλείου. 

22) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία οι αδιόριστοι επιτυχόντες εκπαιδευτικοί στο διαγωνισμό του ΑΣΕΠ του Ιουνίου 1998 ζητούν να διορισθούν. 

23) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας σχετικά με τη ρύθμιση των χρεών των αμπελουργών Ηρακλείου. 

24) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας σχετικά με τις προβλεπόμενες συγχωνεύσεις των δημοτικών σχολείων γυμνασίων και λυκείων στο Νομό Ηρακλείου. 

25) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Αρκαδίας ζητεί χρηματοδότηση για επισκευές - συντηρήσεις των σχολικών κτιρίων του Νομού Αρκαδίας. 

26) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία Δάσκαλοι Μουσουλμάνοι - απόφοιτοι του ιεροσπουδαστηρίου Κομοτηνής ζητούν την αύξηση του επιδόματος που ισχύει στον επαγγελματικό τους κλάδο. 

27) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ωρεών Εύβοιας διαμαρτύρεται για την κατανομή του μηχανικού εξοπλισμού. 

28) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Ομοσπονδία Αρτοποιών Ελλάδος ζητεί να καταργηθούν τα αντικειμενικά κριτήρια. 

29) Οι Βουλευτές κύριοι ΑΛΕΞΑΝΔΡΟΣ ΒΟΥΛΓΑΡΗΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία η 'Ενωση Συντακτών Ημερησίων Εφημερίδων Θεσσαλίας - Στερεάς Ελλάδας - Εύβοιας ζητεί οικονομική ενίσχυση για τη δημιουργία Εστίας Τύπου στο Βόλο που θα λειτουργήσει ως χώρος συνεντεύξεων και διαφόρων κοινωνικών εκδηλώσεων καθώς και ως εντευκτήριο των δημοσιογράφων. 

30) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Επιτυχόντων και μη Προσληφθέντων Εκπαιδευτικών στο διαγωνισμό του ΑΣΕΠ ζητεί την πρόσληψη των μελών του. 

31) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Στράτου Αιτωλ/νίας ζητεί να ληφθούν μέτρα αστυνόμευσης και δασοπροστασίας στην περιοχή του. 

32) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ με αναφορά του υποβάλλει προτάσεις για την υλοποίηση του Εθνικού Σχεδίου Δράσης. 

33) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Δασκάλων και Νηπιαγωγών Κοζάνης ζητεί τη συνέχιση της λειτουργίας του 1ου Γραφείου ΠΕ στα Σέρβια. 

34) Οι Βουλευτές κύριοι ΛΑΖΑΡΟΣ ΛΩΤΙΔΗΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία ο Δήμος Αγίας Παρασκευής Κοζάνης ζητεί το διορισμό αγροτικού ιατρού στο Δήμο Αγίας Παρασκευής του Νομού Κοζάνης. 

35) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Τεχνικό Επιμελητήριο της Ελλάδας υποβάλλει προτάσεις σχετικά με την τροπολογία - προσθήκη για την κατοχύρωση του επιδόματος των διπλωματούχων Μηχανικών Δημοσίων Υπαλλήλων. 

36) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία γραμματείς των κοινοτήτων του Νομού Κοζάνης που συνενώθηκαν ζητούν διευκρινήσεις για την εφαρμογή των διατάξεων του "Ι.Καποδίστριας". 

37) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Ζαχάρως Ηλείας ζητεί οικονομική ενίσχυση για αποκατάσταση ζημιών στο οδικό δίκτυο της περιοχής. 

38) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Αρχαίας Ολυμπίας Ηλείας ζητεί οικονομική ενίσχυση για να καλυφθούν λειτουργικές δαπάνες. 

39) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Εργατοϋπαλληλικό Κέντρο Αλμυρού Μαγνησίας ζητεί την επαναπρόσληψη των απολυθέντων συνδικαλιστών εργαζομένων στο έργο αρχαιολογικών ανασκαφών κατά μήκος της εθνικής οδού στους Αγίους Θεοδώρους της Επαρχίας Αλμυρού. 

40) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εργατοϋπαλληλικό Κέντρο Αλμυρού Μαγνησίας ζητεί την επαναπρόσληψη των απολυθέντων συνδικαλιστών εργαζομένων στο έργο αρχαιολογικών ανασκαφών κατά μήκος της εθνικής οδού στους Αγίους Θεοδώρους της Επαρχίας Αλμυρού. 

41) Οι Βουλευτές κύριοι ΠΑΝΑΓΙΩΤΗΣ ΚΡΗΤΙΚΟΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία ο Δήμος Περάματος Περιφέρειας Αττικής, καταδικάζει με κατηγορηματικό τρόπο την πολιτική της βίας και της καταστροφής των λαών και ζητεί από την Κυβέρνηση να αποσύρει την υπογραφή της γι' αυτή την επίθεση, να κλείσουν όλες οι βάσεις του ΝΑΤΟ και να μη συμμετέχει η Χώρα μας στον πόλεμο, καθώς και η Κυβέρνηση να μην υπογράψει το νέο δόγμα του ΝΑΤΟ. 

42) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εργατοϋπαλληλικό Κέντρο Αλμυρού Μαγνησίας ζητεί την άμεση πρόσληψη οφθαλμιάτρου για την κάλυψη του ΙΚΑ Αλμυρού. 

43) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο 'Επαρχος Θήρας ζητεί την αύξηση της αστυνομικής δύναμης στη νήσο Θήρα κατά τη θερινή περίοδο. 

44) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Χαιρώνειας Βοιωτίας ζητεί την αποκατάσταση των ζημιών που προκάλεσαν οι βροχοπτώσεις του Μαρτίου '99 στην περιοχή του. 

45) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία Γονείς ελλήνων φοιτητών της Γιουγκοσλαβίας ζητούν τη μετεγγραφή των παιδιών τους στα ελληνικά ΑΕΙ και ΤΕΙ. 

46) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία Γονείς ελλήνων φοιτητών της Γιουγκοσλαβίας ζητούν τη μετεγγραφή των παιδιών τους στα ελληνικά ΑΕΙ και ΤΕΙ. 

47) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εργατοϋπαλληλικό Κέντρο Αλμυρού Μαγνησίας ζητεί την επαγγελματική αποκατάσταση των ανέργων από τα ΕΛ.ΣΙ. 

48) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Εργατοϋπαλληλικό Κέντρο Αλμυρού Μαγνησίας ζητεί την επαγγελματική αποκατάσταση των ανέργων από τα ΕΛ.ΣΙ. 

49) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Ζαγοράς Μαγνησίας ζητεί άμεση οικονομική ενίσχυση για να καλυφθούν οι δαπάνες αποχιονισμού της αγροτικής οδοποιίας στο Νομό Μαγνησίας. 

50) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Ζαγοράς Μαγνησίας ζητεί άμεση οικονομική ενίσχυση για να καλυφθούν οι δαπάνες αποχιονισμού της αγροτικής οδοποιίας στο Νομό Μαγνησίας. 

51) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Συμβασιούχων Πανεπιστημίου Θεσσαλίας ζητεί να επιλυθούν τα προβλήματα στη σχέση εργασίας που αντιμετωπίζουν οι εργαζόμενοι συμβασιούχοι στο Πανεπιστήμιο Θεσσαλίας. 

52) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Κέντρο Βόλου - Ειδικό Φιλανθρωπικό Σωματείο ζητεί οικονομική ενίσχυση από το Ειδικό Κρατικό Λαχείο για τη συντήρηση των παιδικών εξοχών στη Μακρινίτσα. 

53) Η Βουλευτής Μαγνησίας κ. ΡΟΔΟΥΛΑ ΖΗΣΗ με αναφορές της υποβάλλει πρόταση για τον τρόπο και τη διάρκεια της λειτουργίας των Κέντρων Υγείας στο Νομό Μαγνησίας. 

54) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Υδραίων ζητεί να συνεχισθεί η λειτουργία του Τελωνείου της 'Υδρας. 

55) Ο Βουλευτής 'Αρτας κ. ΑΘΑΝΑΣΙΟΣ ΚΟΝΤΑΞΗΣ κατέθεσε αναφορά με την οποία ο Δήμος Αθαμανίας 'Αρτας ζητεί τον ηλεκτροφωτισμό των τμημάτων της εθνικής οδού 'Αρτας - Τρικάλων. 

56) Ο Βουλευτής 'Αρτας κ. ΑΘΑΝΑΣΙΟΣ ΚΟΝΤΑΞΗΣ κατέθεσε αναφορά με την οποία ο Δήμος Αθαμανίας 'Αρτας ζητεί χρηματοδότηση από το LEADER II για κοινοτικά έργα τουριστικής ανάπτυξης στην περιοχή του. 

57) Ο Βουλευτής Σερρών κ. ΝΙΚΟΛΑΟΣ ΗΛΙΑΔΗΣ κατέθεσε αναφορά με την οποία ο 'Ομιλος Παράκτιας Αλιείας και Θαλάσσιων Αθλημάτων Σερρών ζητεί την προστασία του Στρυμωνικού Κόλπου από τη λαθραλιεία. 

58) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία Γονείς ελλήνων φοιτητών της Γιουγκοσλαβίας ζητούν τη μετεγγραφή των παιδιών τους στα αντίστοιχα ΑΕΙ - ΤΕΙ στην Ελλάδα. 

59) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία οι Γονείς Τυφλών Πολυαναπήρων Παιδιών ζητούν να δημιουργηθεί μια ειδική μονάδα μέριμνας για τα παιδιά τους. 

60) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ομοσπονδία Νεφροπαθών Θράκης - Μακεδονίας - Ηπείρου - Θεσσαλίας ζητεί την άμεση δημιουργία Μονάδας Τεχνητού Νεφρού σε όλους τους Νομούς, την εγκατάσταση μηχανημάτων με νέα ηλεκτρονικά - ογκομετρικά και τη διάθεση της μεμβράνης Κουπροφάνης μόνο στο νεφρολόγο. 

61) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Εξωραϊστικός και Πολιτιστικός Σύλλογος "Οι Φίλοι της Πλατανιάς" ζητεί τη χρηματοδότηση για την κατασκευή λιμενοβραχίονα σε διπλανό όρμο όπως στον όρμο Βαμβακάς στον οικισμό Πλατανιά Μαγνησίας. 

62) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Βαρθολομαίου Ηλείας ζητεί να κηρυχθεί η περιοχή του θεομηνιόπληκτη για να κινηθεί η διαδικασία καταγραφής και εξατομίκευσης των ζημιών. 

63) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το 'Ιδρυμα Νικολάου Κ.Γιοκαλά ζητεί οικονομική ενίσχυση για την κάλυψη λειτουργικών αναγκών του. 

64) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το 'Ιδρυμα Νικολάου Κ.Γιοκαλά ζητεί οικονομική ενίσχυση για την κάλυψη λειτουργικών αναγκών του. 

65) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ληλαντίων Εύβοιας ζητεί οικονομική ενίσχυση για την εξόφληση απαλλοτριωμένων χώρων στην περιοχή του. 

66) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ληλαντίων Εύβοιας ζητεί οικονομική ενίσχυση για την εξόφληση απαλλοτριωμένων χώρων στην περιοχή του. 

67) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Φερών Μαγνησίας ζητεί την εκπόνηση υδρογεωλογικής μελέτης για τις πηγές της Υπέριας Κρήνης. 

68) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Φερών Μαγνησίας ζητεί την εκπόνηση υδρογεωλογικής μελέτης για τις πηγές της Υπέριας Κρήνης. 

69) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Σκύρου ζητεί την ίδρυση και λειτουργία υποκαταστήματος της ΑΤΕ στη νήσο Σκύρο. 

70) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Σκύρου ζητεί την ίδρυση και λειτουργία υποκαταστήματος της ΑΤΕ στη νήσο Σκύρο. 

71) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Σκύρου ζητεί την ίδρυση και λειτουργία υποκαταστήματος της ΑΤΕ στη νήσο Σκύρο. 

72) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Μανταμάδου Λέσβου ζητεί το διπλασιασμό των ποσών ΚΑΠ και ΣΑΤΑ για τους τρεις νομούς της περιφέρειας Β.Αιγαίου. 

73) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Βόλου Μαγνησίας ζητεί να εγκριθεί στο Δήμο Βόλου δάνειο με τη μορφή κεφαλαίου κίνησης από το Ταμείο Παρακαταθηκών και Δανείων. 

74) Οι Βουλευτές κύριοι ΡΟΔΟΥΛΑ ΖΗΣΗ, ΑΛΕΞΑΝΔΡΟΣ ΒΟΥΛΓΑΡΗΣ, ΑΘΑΝΑΣΙΟΣ ΝΑΚΟΣ, ΓΕΩΡΓΙΟΣ ΣΟΥΡΛΑΣ και ΝΙΚΟΛΑΟΣ ΓΚΑΝΤΖΗΣ κατέθεσαν αναφορά με την οποία ο Δήμαρχος Βόλου Μαγνησίας ζητεί να εγκριθεί στο Δήμο Βόλου δάνειο με τη μορφή κεφαλαίου κίνησης από το Ταμείο Παρακαταθηκών και Δανείων. 

75) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Φερών Μαγνησίας διαμαρτύρεται για τις καταργήσεις των εφημεριών στα Κέντρα Υγείας. 

76) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Ζαγοράς Μαγνησίας ζητεί χρηματοδότηση για την κάλυψη των δαπανών αποχιονισμού της αγροτικής οδοποιίας στην περιοχή του. 

77) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία ο Αθλητικός Μορφωτικός Σύλλογος "Κυνος Λιβανάτων" ζητεί οικονομική ενίσχυση για την αθλητική του δραστηριότητα. 

78) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία η Κοινότητα Λιχάδας Εύβοιας ζητεί την ίδρυση αστυνομικού υποσταθμού στον 'Αγιο Γεώργιο Λιχάδας. 

79) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Αρτεμισίου Εύβοιας ζητεί χρηματοδότηση για την αποκατάσταση των ζημιών που προκλήθηκαν από το σεισμό στην περιοχή του. 

80) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Αρτεμισίου Εύβοιας υποβάλλει προτάσεις για το προγραμματισμένο από ΚΕΚ "ACME ΕΚΠΑΙΔΕΥΤΙΚΗ" πρόγραμμα επαγγελματικής κατάρτισης για ανέργους. 

81) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία η Νομαρχιακή Αυτοδιοίκηση Εύβοιας ζητεί να δοθεί παράταση στην επιδότηση δανειοδοτήσεως για κεφάλαια κινήσεως και πάγιες εγκαταστάσεις στο Νομό Εύβοιας. 

82) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Συμβούλιο Περιοχής 9ης Εδαφικής Περιφέρειας Φωκίδας ζητεί να εγκριθεί η εγκατάσταση οικισμού δασικής αναψυχής στη θέση "ΑΓΙΟΣ ΙΩΑΝΝΗΣ" της Κοινότητας Αρτοτίνας Φθιώτιδας. 

83) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Κοινότητα Αμυγδαλιάς Φωκίδας ζητεί την ηλεκτροδότηση της Ιεράς Μονής Κουτσουρού Φωκίδας. 

84) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύνδεσμος Κοινοτήτων 5ης Ε.Π. Νομού Φωκίδας ζητεί την άμεση έναρξη της λειτουργίας της ελεγχόμενης κυνηγετικής περιοχής Παρνασσίδας. 

85) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας με το οποίο η Ομοσπονδία Συλλόγων Νομού Φθιώτιδας ζητεί να ιδρυθεί Πανεπιστήμιο με έδρα τη Λαμία. 

86) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας με το οποίο η 'Ενωση Νομαρχιακών Αυτοδιοικήσεων Ελλάδας ζητεί υψηλότερο ποσό από τους Κεντρικούς Αυτοτελείς Πόρους. 

87) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία το Τεχνικό Επιμελητήριο Ελλάδας, τμήμα Βορειοανατολικού Αιγαίου ζητεί να μην καταργηθεί το Ινστιτούτο Γεωλογικών και Μεταλλευτικών Ερευνών και να ληφθούν μέτρα εξυγίανσής του. 

88) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Αιδηψού Εύβοιας ζητεί συμπληρωματική χρηματοδότηση για την αποπεράτωση του έργου Αποχέτευση Λ.Αιδηψού. 

89) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Αρτεμισίου Εύβοιας ζητεί χρηματοδότηση για την αποκατάσταση στην οδοποιία της περιοχής όπου έχουν σημειωθεί ζημιές από το σεισμό. 

90) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Ελυμνίων Εύβοιας ζητεί τη λήψη μέτρων κατά της ανεργίας στην Εύβοια, όπως την εκτέλεση του έργου αντικατάστασης του κρηπιδότοιχου της παραλίας Λίμνης. 

91) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Αναστασία Αβραμίδου ζητεί τη διευθέτηση της συνταξιοδότησής της. 

92) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με την απορρόφηση των κοινοτικών πόρων από την Ελλάδα. 

93) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τη μη κατοχύρωση της αποκλειστικότητας της Ελλάδας για τη χρησιμοποίηση της ονομασίας του τυριού "Φέτα" στο εσωτερικό της Κοινότητας. 

94) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Συντονιστική Επιτροπή Συλλόγων Εργαζομένων ΤΑΣ Κοζάνης ζητεί τη μετατροπή των συμβάσεων εργασίας των εργαζομένων σε αορίστου χρόνου. 

95) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Ληλαντίων Εύβοιας ζητεί τη χορήγηση αυτοκινήτου. 

96) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Ληλαντίων Εύβοιας ζητεί να γίνουν οι αναγκαίες παρεμβάσεις στην εθνική οδό Χαλκίδας Λεπούρων (ηλεκτροφωτισμός, σήμανση για ακίνδυνες διελεύσεις). 

97) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με τη φετεινή μειωμένη επιδότηση των πορτοκαλοπαραγωγών. 

98) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας για τη μέθοδο αυτεπιστασίας στην εκτέλεση έργων Κεντρικής και Νότιας Πελοποννήσου. 

99) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας για την ιατροφαρμακευτική κάλυψη των σιδηροδρομικών υπαλλήλων Καλαμάτας. 

100) Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία ο Δ/ντής Τελωνείου Χίου ζητεί να παραχωρηθεί στο τελωνείο η χρήση κτιρίου στο λιμάνι της Χίου. 

101) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Σύλλογος Πολυτέκνων Νομού Ηλείας ζητεί τη μετεγγραφή των ελλήνων φοιτητών της Γιουγκοσλαβίας στα ελληνικά ΑΕΙ και ΤΕΙ. 

102) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Δήμος Βαρθολομιού Ηλείας ζητεί να χαρακτηρισθεί η ευρύτερη περιοχή του ως θεομηνιόπληκτη. 

103) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο κ. Α.Λάττας, Νομαρχιακός Σύμβουλος Νομού Ηλείας, ζητεί τη συνέχιση της λειτουργίας του Γραφείου ΟΤΕ στη Γαστούνη Ηλείας. 

104) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το 5ο και 22ο Δημοτικό Σχολείο Βόλου Μαγνησίας ζητεί την εγκατάσταση αίθουσας "ΠΡΟΚΑΤ" στον προαύλιο χώρο του Σχολείου. 

105) Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία ο Δήμος Ομηρούπολης Χίου ζητεί να επιτραπεί η πρόσληψη ειδικευμένων συμβούλων στους νεοσύστατους Δήμους. 

106) Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία το Εργατοϋπαλληλικό Κέντρο Χίου ζητεί την πρόσληψη εργατικού προσωπικού για την κάλυψη των αναγκών του αεροδρομίου Χίου. 

107) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Αγροτικός Σύλλογος Ηγουμενίτσας "Η Λάκκα" ζητεί να παραμείνει το τυρί φέτα ως ελληνικό προϊόν. 

108) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ληλαντίων Εύβοιας ζητεί οικονομική ενίσχυση ώστε να ανταποκριθεί οικονομικά στην υποχρέωση καταβολής αποζημιώσεων για τις απαλλοτριώσεις χώρων. 

109) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ληλαντίων Εύβοιας ζητεί να του χορηγηθεί για τις ανάγκες του ένα αυτοκίνητο από τις αποθήκες του ΟΔΔΥ Μαγουλέζας. 

110) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Νομάρχης Εύβοιας ζητεί να παραταθεί για μία ακόμα 2ετία η ειδική επιδότηση δανειοδοτήσεως για κεφάλαια κίνησης και πάγιες εγκαταστάσεις στις βιομηχανικές επιχειρήσεις του Νομού Εύβοιας. 

111) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Εκπολιτιστικός Μορφωτικός Σύλλογος Ελλήνων Μουσουλμάνων Θράκης Κατοίκων Νότιας Ελλάδας ζητεί να μην εξαιρεθούν από τις διατάξεις του σχετικού νόμου για τις εισαγωγικές εξετάσεις των ΑΕΙ, απόφοιτοι Λυκείων της μουσουλμανικής μειονότητας που δεν κατοικούν στην περιοχή της Θράκης αλλά προέρχονται από αυτήν. 

112) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Καρύστου Εύβοιας ζητεί να του δοθεί ο απαραίτητος μηχανολογικός εξοπλισμός. 

113) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Σωματείο Συνταξιούχων ΤΣΑ Ν.Καστοριάς ζητεί να μην πληρώσουν τα μέλη του υπέρογκα ποσά που ζητούνται από τις ΔΟΥ για τις μεταβιβάσεις αυτοκινήτων που έκαναν την τελευταία 10ετία πριν βγουν σε σύνταξη. 

114) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Αιδηψού ζητεί συμπληρωματική χρηματοδότηση για την ολοκλήρωση και λειτουργία (Α' φάσης) του έργου "Αποχέτευση Λ.Αιδηψού". 

115) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Σκύρου ζητεί τη δημιουργία Υποκαταστήματος ΑΤΕ στη νήσο Σκύρο. 

116) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ωρεών Εύβοιας ζητεί να υπάρξει και για το Δήμο Ωρεών κατανομή μηχανικού εξοπλισμού για να αντιμετωπίσει τις άμεσες ανάγκες του. 

117) Οι Βουλευτές κύριοι ΦΩΤΗΣ ΚΟΥΒΕΛΗΣ, ΙΩΑΝΝΗΣ ΔΡΑΓΑΣΑΚΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία η Κίνηση Πολιτών Γαλατσίου Αθηνών ζητεί την ανέγερση κτιρίου του Α' Παιδικού Σταθμού του Δήμου Γαλατσίου Αθηνών. 

118) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο κ. Ε. Παρασίδης, κάτοικος Λάρισας καταγγέλλει παράνομη οριοθέτηση του οικισμού Κάτω Πολυδενδρίου Λάρισας. 

119) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Παναττική Επιτροπή Αγώνα Επαγγελματιών - Βιοτεχνών - Εμπόρων ζητεί να δοθούν ισχυρά χρηματοδοτικά κίνητρα για τη συνεταιριστικοποίηση των μικρών επιχειρήσεων. 

120) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Ομοσπονδία Βιοτεχνικών Σωματείων Αθηνών καταδικάζει την επίθεση των ΗΠΑ και του ΝΑΤΟ εναντίον της Γιουγκοσλαβίας. 

121) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Εργατικό Κέντρο Αλμυρού Μαγνησίας ζητεί να επαναπροσληφθούν τα απολυθέντα τέσσερα προσωρινά μέλη του Δ.Σ. καθώς και δέκα από τα ιδρυτικά μέλη του Συλλόγου Εργαζομένων στο 'Εργο Αρχαιολογικών Ανασκαφών κατά μήκος της Εθνικής Οδού επ. Αλμυρού. 

122) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Δικηγορικός Σύλλογος Πειραιώς καταδικάζει τους αεροπορικούς βομβαρδισμούς των ΗΠΑ και του ΝΑΤΟ κατά της Γιουγκοσλαβίας. 

123) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Συμβασιούχων Πανεπιστημίου Θεσσαλίας ζητεί να επιλυθούν τα προβλήματα στη σχέση εργασίας που αντιμετωπίζουν οι εργαζόμενοι συμβασιούχοι στο Πανεπιστήμιο Θεσσαλίας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 3661/10-11-98 ερώτηση δόθηκε με το υπ'αριθμ. 252/3-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3661/10-11-98 που κατέθεσε στη Βουλή, ο Βουλευτής κ. Γιώργος Κατσιμπάρδης, σχετικά με την ανατολική παράκαμψη Θήβας Ν. Βοιωτίας, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Δημοσίων 'Εργων της Περιφέρειας Στερεάς Ελλάδας ότι η μελέτη της Ανατολικής Παράκαμψης Θήβας βρίσκεται στο στάδιο της Προέγκρισης Χωροθέτησης της χάραξης, ο φάκελος της οποίας κατατέθηκε στην Δ/νση Δημοσίων 'Εργων Περιφέρειας Στερεάς Ελλάδας την 4-11-98 και μετά την συμπλήρωσή του θα προωθηθεί στην Δ/νση Χωροταξίας. 

Η δημοπράτηση της κατασκευής του έργου, που είναι ενταγμένο στο ΠΕΠ Στερεάς Ελλάδας θα γίνει μετά την ολοκλήρωση της Τεχνικής Μελέτης. 

Ο Υπουργός 

Κ. ΛΑΛΙΩΤΗΣ" 

2. Στην με αριθμό 3662/10-11-98 ερώτηση δόθηκε με το υπ'αριθμ. 253/3-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3662/10-11-98 που κατέθεσε στη Βουλή, ο Βουλευτής κ. Γιώργος Κατσιμπάρδης, αναφορικά με την σύνταξη μελέτης διαπλάτυνσης οδού στη περιοχή Θήβας Ν. Βοιωτίας, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Δημοσίων 'Εργων της Περιφέρειας Στερεάς Ελλάδας ότι θα συμπεριλάβει την προτεινόμενη μελέτη του θέματος στις προτάσεις της για την κατάρτιση του προγράμματος Γ' ΚΠΣ, προς το ΥΠΕΘΟ. 

Ο Υπουργός 

Κ. ΛΑΛΙΩΤΗΣ" 

3. Στην με αριθμό 3690/11-11-98 ερώτηση δόθηκε με το υπ'αριθμ. 259/3-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3690/11-11-98 που κατέθεσε στη Βουλή, ο Βουλευτής κ. Γιώργος Καρατζαφέρης, σχετικά με κακοτεχνίες στις Εθνικές Οδούς, παραρακαλούμε να πληροφορήσετε τον κ. Βουλευτή τα εξής: 

1. Το ΥΠΕΧΩΔΕ για τα Μεγάλα 'Εργα των Διευρωπαϊκών Δικτύων και της Εθνικής Κλίμακας (ΠΑΘΕ, ΕΓΝΑΤΙΑ, ΛΙΜΑΝΙΑ, Συγχρηματοδοτούμενα 'Εργα, Αεροδρόμια κλπ.) για την μελέτη και την κατασκευή των έργων αυτών, εκτός από την αξιοποίηση της Δημόσιας Διοίκησης σε αυτοτελείς, ευέλικτες και αποδοτικές Διοικητικές Μονάδες (συγκρότηση ΑΕ και ΕΥΔΕ με συγκεκριμένο αντικείμενο), προσέλαβε μετά από Διεθνείς Διαγωνισμούς Συμβούλους Διαχείρισης (Ρrοject Μanagers) και Συμβούλους Κατασκευών (Cοstructiοn Μanagers). 

Αυτοί οι Σύμβουλοι απαρτίζονται από Διεθνούς κύρους αναγνωρισμένα Γραφεία Συμβούλων Ελλήνων και Ξένων και έχουν ως ένα από τα βασικά συμβατικά αντικείμενα ευθύνης τους και τον ποιοτικό έλεγχο στα συγκεκριμένα έργα. 

2. Το ΥΠΕΧΩΔΕ εντατικοποίησε την περίοδο 1994-1998 τους ελέγχους από το Σώμα Επιθεωρητών Δημοσίων 'Εργων (ΣΕΔΕ). 

* 'Ετσι για την περίοδο του Α' ΚΠΣ (1989-1993) οι έκτακτες Επιθεωρήσεις και οι παρεμβάσεις του ΣΕΔΕ ήταν 81 ενώ για την περίοδο του Β' ΚΠΣ (1994-1998) 130. 

* Επίσης ενίσχυσε και διεύρηνε θεσμικά το ρόλο του ΣΕΔΕ, που είναι επιτακτική ανάγκη να αναδειχθεί σε θεσμό παρεμβατικό και ελεγκτικό σε όλα τα στάδια των Δημοσίων 'Εργων για όλα τα 'Εργα του ευρύτερου Δημόσιου Τομέα σε κάθε κλίμακα. 

3. Το ΥΠΕΧΩΔΕ (την περίοδο 1994-1998) μετά τους συστηματικούς Ελέγχους έχει επιβάλει πρόστιμα στους υπεύθυνους των κακοτεχνιών, κήρυξε έκπτωτους Εργολάβους. 

'Εχει δώσει εντολές για την αποκατάσταση των κακοτεχνιών με ευθύνη και δαπάνες των Εργολάβων. 

'Εχει επιβάλει πρόστιμα σε Εργολάβους για κακοτεχνίες π.χ. σε εργολάβους τμημάτων του ΠΑΘΕ, της Εγνατίας, σε Λιμάνια, σε γέφυρες, στα οδικά έργα κλπ. 

* Το συνολικό κόστος για την αποκατάσταση των κακοτεχνιών, που έχει επιβληθεί στους Εργολάβους είτε ως κύρωση με εντολή αποκατάστασης των κακοτεχνιών είτε ως αναγκαστικό πρόστιμο με υποχρεωτική αποκατάσταση ανέρχεται σε 7 δις. δρχ. 

* Από αυτό το συνολικό ποσό, το ποσό 2 δις 650 εκατ. δρχ. αφορά έργα, που είχαν ανατεθεί και κατασκευαστεί κατά την περίοδο του Α' ΚΠΣ (1989-1993). 

4. Βεβαίως είναι σίγουρο ότι με τους πρωτόγνωρους, συστηματικούς, πολυπληθείς και αυστηρούς ελέγχους, που γίνονται τόσο κατά την διάρκεια της κατασκευής όσο και κατά την διάρκεια της παραλαβής το συνολικό ποσό, που βαρύνει τους Εργολάβους θα είναι σημαντικά μεγαλύτερο. 

Είναι βεβαίως αυτονόητο σύμφωνα με τη σχετική Νομοθεσία, ότι οι συγκεκριμένες κυρώσεις και ποινές εγγράφονται στα Μητρώα των Εργοληπτικών Επιχειρήσεων. 

* Τέλος είναι επίσης αυτονόητο, ότι σε κάθε 'Εργο, που παρατηρούνται κακοτεχνίες κινείται η διαδικασία Διοικητικών και Ποινικών Κυρώσεων και Ποινών σύμφωνα με τις προβλέψεις των σχετικών Νόμων σε όλους τους Συντελεστές του 'Εργου (Εργολάβοι, Επιβλέποντες Μηχανικοί, Μελετητές καθώς και οι Εκπρόσωποι των Φορέων που διαχειρίζονται και εποπτεύουν το συγκεκριμένο 'Εργο Γενικούς Γραμματείς Υπουργείων, Περιφερειάρχες, Νομάρχες, Δήμαρχοι, Δ.Σ. Οργανισμών, Δ.Σ. ΑΕ κλπ.). 

5. Επίσης πληροφορούμε τον κ. Βουλευτή ότι όσον αφορά τα τροχαία ατυχήματα έχει εκτιμηθεί ότι η βελτίωση της κυκλοφοριακής συμπεριφοράς των οδηγών και η χρήση της ζώνης ασφαλείας και τους κράνους μειώνουν τα τροχαία ατυχήματα και τις συνέπειές τους στο μεγαλύτερο βαθμό. 

Ακολουθούν οι τεχνολογικές εξελίξεις, στην κατασκευή των οχημάτων (ενεργητική και παθητική ασφάλεια) που μειώνουν τα τροχαία ατυχήματα και προφυλάσσουν τους οδηγούς, τους επιβάτες και τους πεζούς σε σημαντικότατο βαθμό. 

Η βελτιωμένη οδική υποδομή, συμβάλει στα τροχαία ατυχήματα στο μικρότερο βαθμό. 

Το ΥΠΕΧΩΔΕ, για την μείωση των τροχαίων ατυχημάτων και τις συνέπειές τους, μέχρι σήμερα, έχει σχεδιάσει και εκτελέσει μία σειρά δράσεων ως εξής: 

Ιδρύθηκε στο ΥΠΕΧΩΔΕ Μονάδα Οδικής Ασφάλειας (Αρ. 71/1/Φ1014 και δημοσιεύθηκε στο υπ. Αριθμ. 823 της 15/7/97 ΦΕΚ/Β') που θα έχει την αρμοδιότητα για όλα γενικά τα θέματα οδικής ασφάλειας που έχουν σχέση με την οδό και το οδικό περιβάλλον. 

Εδόθησαν εντολές για δύο μελέτες εντοπισμού "μελανών σημείων" στην περιοχή Αττικής και Βορείου Ελλάδος στο ΕΜΠ και στην Πολυτεχνική Σχολή Θεσ/νίκης. 

Οι μελέτες έχουν τελειώσει και ήδη βρίσκονται στο στάδιο της υλοποίησής τους. 

Βελτιώθηκε η σήμανση τόσο η οριζόντια (διαγράμμιση) όσο και η κάθετη (πινακίδες) και βρίσκεται προς το τέλος ένα πρόγραμμα αντικατάστασης σε πρώτη φάση όλων των πληρο-φοριακών πινακίδων στα μεγάλα αστικά κέντρα και στους μεγάλους οδικούς άξονες. 

Εδόθησαν εντολές για την τήρηση του άρθρου 9 του ΚΟΚ, και την επισήμανση των εκτελούμενων έργων, τόσο εντός, όσο και εκτός κατοικημένης περιοχής και εκδόθηκε η υπ. Αρ. 14818/4-8-97 Τεχνική Προδιαγραφή για τη σήμανση των εκτελούμενων έργων στους αυτοκινητόδρομους. Προηγουμένως είχαν εκδοθεί Τεχνικές Προδιαγραφές, η υπ. Αρ. 5/82 για την επισήμανση των εκτελούμενων έργων εντός κατοικημένης περιοχής και η υπ. Αρ. ΒΜ/30428/80 για την επισήμανση των εκτελούμενων έργων κατοικημένης περιοχής. 

Βελτιώθηκε ο φωτισμός των λεωφοριοδρόμων αρμοδιότητάς μας και των οδικών κόμβων του υπεραστικού δικτύου. Υπάρχει πρόγραμμα αντικατάστασης των στύλων Η/Φ και των λαμπτήρων. (Μόνο για την περιοχή Αττικής το ΥΠΕΧΩΔΕ συντηρεί και έχει την ευθύνη Η/Φ για 40 οδικούς άξονες, οι περισσότεροι των οποίων ανήκουν σε αστικές περιοχές και για τους οποίους άρχισε η αντικατάσταση σε λαμπτήρες Η/Φ των παλαιών 250 Watt με νέους νατρίου των 500 Watt). 

Καταβάλλεται προσπάθεια για την επισήμανση με κατάλληλη διαγράμμιση και φωτισμό των διαβάσεων πεζών στα αστικά και υπεραστικά δίκτυα της χώρας. (Μόνο για την περιοχή Αττικής έχουν επισημανθεί και συντηρούνται οι διαβάσεις πεζών 800 κόμβων). 

Τοποθετούνται στηθαία ασφάλειας στις παρυφές και νησίδες των υπεραστικών οδών, αντικαθίστανται τα πεπαλαιωμένα, συντηρούνται και βάφονται τα υπάρχοντα (στην περιοχή Αττικής υπάρχει πρόγραμμα για 25 χιλιόμετρα στηθαίων ασφαλείας σε εξέλιξη). 

Με την ψήφιση του νέου ΚΟΚ θα επικαιροποιηθούν όλες οι αποφάσεις του παλιού ΚΟΚ και άρχισε η προετοιμασία για τις νέες αποφάσεις που προβλέπονται. 

Ο Υπουργός 

Κ. ΛΑΛΙΩΤΗΣ" 

4. Στην με αριθμό 3762/12-11-98 ερώτηση δόθηκε με το υπ'αριθμ. 1138/30-11-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 3762/12-11-98 ερώτηση του Βουλευτή κ. Αλέκου Βούλγαρη, σχετικά με τη χωροταξική ένταξη του Νοσοκομείου Βόλου, για τη διάθεση των μοσχευμάτων, σας πληροφορούμε τα ακόλουθα: 

Σύμφωνα με την Υ4δ/8874/25-10-96 (ΦΕΚ.973/τ.Β/96) Υπουργική Απόφαση "Καθορισμός ενιαίου Συστήματος (ΕΘΝΙΚΗ ΛΙΣΤΑ) εγγραφής και επιλογής ασθενών καταλλήλων προς μεταμόσχευση ιστών και οργάνων" η Εθνική Λίστα είναι γενική για όλη τη χώρα. Για την γρηγορότερη όμως αντιμετώπιση των περιστατικών και την εύρυθμη λειτουργία της προς το παρόν κατανέμεται σε βόρεια και νότια περιοχή της χώρας με νοητό σημείο διαχωρισμού στην περιοχή του Ολύμπου. 

Δεδομένου όμως ότι σήμερα βρίσκεται στη διαδικασία κατάρτισης νέο Σχέδιο Νόμου για τις Μεταμοσχεύσεις, το Υπουργείο δεν προτίθεται, μέχρι την ολοκλήρωση και ψήφισή του να προβεί σε μεταβολές όσων ισχύουν. 

Με την ευκαιρία σας πληροφορούμε ότι: 

Από τα στοιχεία που δόθηκαν στην Υπηρεσία μας, με το υπ'αριθμ.900/25-11-98 έγγραφο της Υπηρεσίας Συντονισμού και Ελέγχου Εξωνεφρικής Κάθαρσης και Μεταμοσχεύσεων, προκύπτει ότι οι νεφροπαθείς προς Μεταμόσχευση της περιοχής του Βόλου δεν είναι (43) αλλά (25), εκ των οποίων οι (13) έχουν επιλέξει Μεταμοσχευτικό Κέντρο νότιας περιοχής (ΕΥΑΓΓΕΛΙΣΜΟ ΚΑΙ ΛΑΙΚΟ) και οι (12) βόρειας περιοχής (ΙΠΠΟΚΡΑΤΕΙΟ ΘΕΣΣΑΛΟΝΙΚΗΣ). 

Ο Υφυπουργός 

ΝΙΚΟΣ ΦΑΡΜΑΚΗΣ" 

5. Στην με αριθμό 3778/251/12-11-98 ερώτηση δόθηκε με το υπ'αριθμ. 128/30-11-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της υπ' αριθμ. 3778/12-11-98 ερώτησης και ΑΚΕ που κατέθεσε ο Βουλευτής κ. Β. Κεδίκογλου, αναφορικά με μεγάλες υποθέσεις λαθρεμπορίας ιδίως σε προϊόντα τα οποία υπόκεινται σε Ειδικούς Φόρους Κατανάλωσης σας γνωρίζουμε τα εξής: 

Από τα στοιχεία που τηρούνται στην υπηρεσία μας, για το χρονικό διάστημα από 1-1-95 έως 31-10-98 οι τελωνειακές αρχές όλης της χώρας έχουν ανακαλύψει: 

1) 433 περιπτώσεις λαθρεμπορίας πετρελαιοειδών με σύνολο αναλογούντων δασμοφορολογικών επιβαρύνσεων 2,36 δραχμές, για τις οποίες επιβλήθηκαν πρόστιμα ύψους 8,2 δις δραχμές περίπου. 

2) 406 περιπτώσεις λαθρεμπορίας αυτοκινήτων με σύνολο αναλογούντων δασμοφορολογικών επιβαρύνσεων 1,72 δις δραχμές για τις οποίες επιβλήθηκαν πρόστιμα ύψους 4,5 δις δραχμές περίπου. 

3) 311 περιπτώσεις λαθρεμπορίας καπνικών με σύνολο αναλογούντων δασμολογικών επιβαρύνσεων 2,15 δις δραχμές, για τις οποίες επιβλήθηκαν πρόστιμα 7,3 δις δραχμές περίπου. 

4) 89 περιπτώσεις λαθρεμπορίας οινοπνευματωδών με σύνολο αναλογούντων δασμοφορολογικών επιβαρύνσεων 700 εκατ. δραχμές για τις οποίες επιβλήθηκαν πρόστιμα 2,4 δις δραχμές περίπου. 

Δηλαδή συνολικά 1.239 περιπτώσεις με δασμοφορολογικές επιβαρύνσεις 6,93 δις δραχμές για τις οποίες επιβλήθηκαν 22,4 δις δραχμές πρόστιμα περίπου. 

Σύμφωνα με την ισχύουσα νομοθεσία (ν. 1165/18) όλες οι παραπάνω περιπτώσεις λαθρεμπορίας μηνύθηκαν στους κατά τόπους αρμόδιους εισαγγελείς προκειμένου να ασκηθεί και ποινική δίωξη για λαθρεμπορία, όπως προβλέπεται από τον ίδιο νόμο. Η υπηρεσία μας δυστυχώς δεν διαθέτει στοιχεία πόσες και ποιές από τις υποθέσεις αυτές έφθασαν στο ακροατήριο, καθώς και τα αποτελέσματα των ποινικών δικών. Διαθέτει όμως συνολικά συγκεντρωτικά στοιχεία των ποσών που εισεπράχθησαν από τελωνειακές παραβάσεις κάθε είδους (απλές και λαθρεμπορίες), κατά το ίδιο διάστημα, δηλαδή από 1-1-95 έως 31-10-98 που είναι 6,7 δις δραχμές περίπου. 

Τέλος σας γνωρίζουμε ότι στα πρόστιμα και τις λοιπές απαιτήσεις από κάθε είδους τελωνειακές παραβάσεις δεν υφίσταται νομοθετικά δυνατότητα για συμβιβασμό. 

Ο Υφυπουργός 

Γ. ΔΡΥΣ" 

6. Στην με αριθμό 3532/226/6-11-98 ερώτηση/ΑΚΕ δόθηκε με το υπ'αριθμ. 13/30-11-98 έγγραφο από τον Υφυπουργό Oικονομικών η ακόλουθη απάντηση: 

"Απαντώντας στην 3532/226/6-11-98 ερώτηση και Αίτηση Κατάθεσης Εγγράφων του Βουλευτή Λευτέρη Παπανικολάου, σχετικά με θέμα μεταβιβάσεως εκτάσεων κατά μήκος και γύρω από τη χάραξη της περιφερειακής Υμηττού, σας γνωρίζουμε ότι η ανωτέρω ερώτηση, έχει διαβιβασθεί για έλεγχο στην αρμόδια Οικονομική Επιθεώρηση με το αρ. πρ. 1129701/3963/ΔΕΥ-Α'/3085/Φ.1523 έγγραφο της Δ/νσης Επιθεώρησης Υπηρεσιών ώστε στη συνέχεια να σας ενημερώσουμε σχετικά. 

Ο Υφυπουργός 

Γ. ΔΡΥΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

7. Στην με αριθμό 3360/2-11-98 ερώτηση δόθηκε με το υπ'αριθμ. 123/24-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3360/2.11.98 ερώτηση του Βουλευτή κ. Φώτη Κουβέλη, σας γνωρίζουμε τα εξής: 

Το διατηρητέο κτίριο επί της οδού Φειδίου 3, κτίσθηκε το 1835 - 36 σε σχέδια του Βιεννέζου Αρχιτέκτονα Karl Rosner και με την επίβλεψη του καταγόμενου από τη Λειψία Luders. Κτίσθηκε ως κατοικία του Αυστριακού Προξένου στην Αθήνα, τον Anton Prokesch Von Osten, διακεκριμένης προσωπικότητας και φιλέλληνα της εποχής. Ως κατοικία Osten υπήρξε εστία της πνευματικής ζωής της πόλης. Το 1854 αγοράτηκε από την Ελένη Τοσίτσα και γύρω στο 1887 από την Ανδρομάχη Σλήμαν - Μελά. (Σχετική μελέτη του Δ. Ορφανουδάκη "Η κατοικία Prokesch Von Osten, στην Αθήνα και οι διαδοχικές χρήσεις της" (1836-1971), Πειραιάς, 1997). 

Στο κτίριο στεγάσθηκαν διαδοχικά το Υποθηκοφυλάκειο Αθηνών, Ωδείο Λόπνερ και από το 1919 το Ελληνικό Ωδείο, το οποίο το 1923 επεκτάθηκε σε "Θέατρο Ελληνικού Ωδείου" υπό την διεύθυνση του δημοσιογράφου Σπύρου Μελά και αργότερα σε "Θέατρο Τέχνης", διακόπτοντας τη λειτουργία του το 1971. Από το 1934 ανήκει στο Ταμείο Συντάξεων Προσωπικού της Εθνικής και της Κτηματικής Τράπεζας της Ελλάδας. Σήμερα αποτελεί ένα από τα τελευταία σπάνια δείγματα του πρώιμου κλασικισμού στην Αθήνα και γι' αυτό μεγάλης σημασίας για την ιστορία της αρχιτεκτονικής της νεότερης Αθήνας. Είναι δε το παλαιότερο κτίριο της περιοχής, αφού όταν κτίσθηκε, σε ακατοίκητη τότε περιοχή, η πολη των Αθηνών έφθανε μέχρι την οδό Σταδίου. Εχει χαρακτηρισθεί από το ΥΠ.ΠΟ. ως διατηρητέο ιστορικό μνημείο και έργο τέχνης (ΥΑ/Αφ 31/17035/1337/5.7.77, ΦΕΚ Β' 759/9.8.77). 

Το κτίριο, σύμφωνα με την ισχύουσα νομοθεσία οφείλει να το συντηρεί ο ιδιοκτήτης του. Το καλοκαίρι του 1992, με ενέργειες της Διεύθυνσης Αναστήλωσης Νεωτέρων Μνημείων του ΥΠ.ΠΟ., εφαρμόσθηκαν από τον ιδιοκτήτη άμεσα σωστικά μέτρα για την αποτροπή κατάρρευσης της στέγης του και συγχρόνως εκκενώθηκε το εσωτερικό του από όγκους απορριμάτων, που σωρεύονταν στο κτίριο για χρόνια. Τον Σεπτέμβριο του ιδίου έτους, ξέσπασε πυρκαϊά, η οποία ευτυχώς εντοπίσθηκε και κατασβέσθηκε εγκαίρως, γεγονός που είναι ενδεικτικό των κινδύνων που εγκυμονεί το κτίριο όπως είναι σήμερα. Πριν από ένα χρόνο, η Διεύθυνση Συντήρησης Αρχαιοτήτων του ΥΠ.ΠΟ., ξεκίνησε την αποτύπωση των οροφογραφιών που καταρρέουν με στόχο τη συγκέντρωση στοιχείων αναγκαίων για την αποκατάσταση του εσωτερικού του κτιρίου. Το Ταμείο - Ιδιοκτήτης του ωστόσο δεν δείχνει μέχρι στιγμής να έχει την πρόθεση αποκατάστασης και επανάχρησής του (στο Αρχείο της Υπηρεσίας Αναστηλώσεως Αρχαίων Μνημείων και στη ΔΠΚΑΝΜ υπάρχει πλήρης μελέτη αποτύπωσης και επισκευής του κτιρίου, που συνέταξαν οι αρχιτέκτονες μηχανικοί του ΥΠ.ΠΟ. κύριοι Δ. Ορφανουδάκης και Η. Μαυροδόντης το 1977). 

Η αρμόδια Υπηρεσία του ΥΠ.ΠΟ. προτίθεται να υποβάλει πρόταση στα πλαίσια του Γ' ΚΠΣ για αγορά του κτιρίου με σκοπό την αποκατάστασή του και την στέγαση σε αυτό καλλιτεχνικής δραστηριότητας του ΥΠ.ΠΟ., πιθανόν εκείνης της Δραματικής Σχολής του Εθνικού Θεάτρου με δεδομένο την προηγούμενη ιστορική του χρήση και την στεγνή γειτνίαση (επί της οδού Φειδίου) του διατηρητέου αυτού κτιρίου με το συγκρότημα Rex. 

O Yπουργός 

ΕΥΑΓΓΕΛΟΣ ΒΕΝΙΖΕΛΟΣ" 

8. Στην με αριθμό 3371/2-11-98 ερώτηση δόθηκε με το υπ'αριθμ. 124/25-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3371/2.11.98 ερώτηση του Βουλευτή κ. Σπήλιου Σπηλιωτόπουλου, σας γνωρίζουμε τα εξής: 

Ο Ι.Ναός Αγίας Τριάδας στον Ανω Αλισσό, επαρχίας Πατρών Ν. Αχαϊας, που καταστράφηκε από πυρκαγιά στις 20 Σεπτεμβρίου 1998, είναι κτίριο των νεωτέρων χρόνων και δεν έχει χαρακτηρισθεί ως διατηρητέο μνημείο. Το ΥΠ.ΠΟ. δεν έχει αρμοδιότητα οικονομικής επιχορήγησης εργασιών σε κτίρια που δεν έχουν χαρακτηρισθεί ως αρχαία ή ιστορικά διατηρητέα μνημεία. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

9. Στην με αριθμό 3392/3-11-98 ερώτηση δόθηκε με το υπ' αριθμ. 126/26-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3392/03. 11. 1998 ερώτηση του Βουλευτή κ. Λευτέρη Παπανικολάου, σας γνωρίζουμε τα εξής: 

Από το 1995 που άρχισαν τα έργα του Μετρό στην Πλατεία Ασωμάτων δεν έχουν παρατηρηθεί οποιασδήποτε μορφής μετακινήσεις στον Ναό των Ταξιαρχών, και δεν έχει παρατηρηθεί να βλάπτεται η στατικότητα του μνημείου (το φρέαρ εξαερισμού του Μετρό βρίσκεται στη ΝΔ γωνία της Πλατείας Αγίων Ασωμάτων σε απόσταση λίγων μέτρων από τον ναό). 

Η αρμόδια Υπηρεσία του Υπουργείου Πολιτισμού όμως, για την πρόληψη και την αντιμετώπιση τυχόν προβλημάτων που θα ανέκυπταν από την εκτέλεση του έργου του Μετρό στο Φρέαρ Εξαερισμού, με έγγραφο προς την Εταιρεία "Αττικό Μετρό Α.Ε." ζήτησε την αποστολή, σε μηνιαία βάση, των στοιχείων των μετρήσεων για την παρακολούθηση της συμπεριφοράς του στατικού φορέα του ναού. Τα σημεία παρακολούθησης ορίστηκαν από αρχιτέκτονα της 1ης ΕΒΑ σε συνεργασία με εκπροσώπους της ΚΞ/ΟΜ Αθηνών. 'Ηδη με το 081198/13.11.1998 Μνημόνιο της ΚΞ/ΟΜ Αθηνών εστάλησαν τα αποτελέσματα των μετρήσεων που καλύπτουν το διάστημα από 21.8.1998 μέχρι 9.11.1998. Τα στοιχεία αξιολογούνται. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

10. Στην με αριθμό 3406/3-11-98 ερώτηση δόθηκε με το υπ' αριθμ. 127/24-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3406/03.11.1998 ερώτηση του Βουλευτή κ. Βασίλειου Κορκολόπουλου, σας γνωρίζουμε τα εξής: 

Στα θέματα της Ερώτησης του κ. Βουλευτή σχετικά με την απόκτηση του παλίμψηστου του Αρχιμήδη έχω αναφερθεί εκτενώς σε συνέντευξή μου την 30.10.98, την οποία επισυνάπτω. 

Ο Υπουργός 

EYAΓΓΕΛΟΣ ΒΕΝΙΖΕΛΟΣ 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

11. Στην με αριθμό 3429/4-11-98 ερώτηση δόθηκε με το υπ' αριθμ. 128/26-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3429/04.11.1998 ερώτηση του Βουλευτή κ. Πέτρου Τατούλη, σας γνωρίζουμε τα εξής: 

Το έργο καθαρισμού - αποψίλωσης - ευπρεπισμού των αρχαιολογικών χώρων είναι δυσχερές πρωτίστως λόγω της μεγάλης έκτασής τους, και χρειάζεται να επεμβαίνουν συνεργεία δύο και τρεις φορές ετησίως. Επιδιώκεται συνεργασία με την Τοπική Αυτοδιοίκηση και συλλόγους για την εφαρμογή μέτρων καθαριότητας και πυριασφάλειας, ενώ έχει γίνει σύσταση προς τις περιφερειακές μονάδες για την αποφυγή ψεκασμών με φυτοφάρμακα ζιζανιοκτόνα, όπου αυτό είναι δυνατόν, και την καταφυγή στους καθαρισμούς των χώρων με εργατικά χέρια. Πρέπει δε να σημειωθεί ότι ημερίδα που οργάνωσε το Μπενάκειο Φυτοπαθολογικό Ινστιτούτο ενισχύθηκε από το Υπουργείο Πολιτισμού με τη συμμετοχή αρχαιολόγων και ειδικών που κατέγραψαν την εμπειρία τους και τα πορίσματα για τη σωστή διαχείριση της χλωρίδας και της πανίδας εντός των αρχαιολογικών χώρων απεστάλησαν σε όλες τις Εφορείες Αρχαιοτήτων. 

Ιδιαίτερη σημασία αποδίδεται στους επισκέψιμους εκ των αρχαιολογικών χώρων, και ιδίως αυτούς που δέχονται μεγάλο αριθμό επισκεπτών, όπου γίνεται προσπάθεια να διατηρούνται καθαροί, δεδομένης και της ψυχολογίας του επισκέπτη που περιδιαβαίνει εν υπαίθρω αρχαίους ερειπιώνες. Στους περισσότερους χώρους έχει τοποθετηθεί ειδική σήμανση για την απαγόρευση ρίψης σκουπιδιών, ενώ έχουν τοποθετηθεί και κάδοι απορριμμάτων. Επισυνάπτω την σχετική 914/5-2-98 εγκύκλιό μου. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

  
Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

12. Στην με αριθμό 3576/9-11-98 ερώτηση δόθηκε με το υπ' αριθμ.135/24-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3576/09.11.1998 ερώτηση της Βουλευτού κ. Ελένης Ανουσάκη, σας γνωρίζουμε τα εξής: 

Το κτίριο στη γωνία των οδών Φυλής 52 και Φερών 30 στην Αθήνα, όπου έζησε ο Α. Σβώλος έχει κηρυχθεί ως διατηρητέο από το Υ.ΠΕ.ΧΩ.ΔΕ. (ΦΕΚ Δ' 1169/2.12.87), το οποίο είναι καταρχάς αρμόδιο για την προστασία του. 

Μόλις πληροφορήθηκα από το σχετικό δημοσίευμα την ύπαρξη προβλήματος ως προς τη χρήση του κτιρίου και λόγω σεβασμού προς τη μνήμη του Αλ. Σβώλου και επιπλέον λόγω της ιδιαίτερης σημασίας που έχει η μνήμη αυτή για εμένα υπό την επιστημονική μου ιδιότητα έδωσα εντολή στις αρμόδιες υπηρεσίες πρώτον, να κινηθεί η διαδικασία για τον χαρακτηρισμό του κτιρίου ως διατηρητέου μνημείου και από το Υπουργείο Πολιτισμού και δεύτερον να ζητηθεί από τις υπηρεσίες του Υ.ΠΕ.ΧΩ.ΔΕ. η επιβολή περιορισμών ωςπρος την χρήση του κτιρίου. 

Από τη Διεύθυνση Παραδοσιακών Οικισμών του Υπουργείου ΠΕ.ΧΩ.ΔΕ. η αρμόδια Υπηρεσία του Υπουργείου Πολιτισμού πληροφορήθηκε ότι το Υπουργείο ΠΕ.ΧΩ.ΔΕ. δεν γνώριζε για τις εργασίες που έγιναν στο κτίσμα (επέμβαση στις όψεις καθώς και στον εσωτερικό χώρο) ούτε την αλλαγή χρήσης του. Οι εργασίες στο κτίριο έγιναν μόνο με άδεια επικίνδυνου οικοδομής απ' το αντίστοιχο τμήμα της Διεύθυνσης Πολεοδομίας του Δήμου Αθηναίων. 

Εφόσον έχει ξεκινήσει η διαδικασία χαρακτηρισμού της οικίας από το ΥΠ.ΠΟ. καμμία νέα εργασία δεν επιτρέπεται να γίνει στο κτίριο χωρίς την έγκριση της 1ης Ε.Ν.Μ. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

13. Στην με αριθμό 3580/9-11-98 ερώτηση δόθηκε με το υπ' αριθμ. 136/25-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3580/09.11.1998 ερώτηση του Βουλευτή κ. Λευτέρη Παπανικολάου, σας γνωρίζουμε τα εξής: 

1. Ο Γενικός Διευθυντής Ολυμπιακών 'Εργων είναι όργανο της Εταιρείας "Αθήνα 2004" που λειτουργεί μέσα στο σαφές και διαφανές πλαίσιο του νόμου 2598/98 που προβλέπει τις αρμοδιότητες του Υπουργικού Συμβουλίου, της Διυπουργικής Επιτροπής, του Δ.Σ. και του Διευθύνοντος Συμβούλου της Εταιρείας, του Ελεγκτικού Συνεδρίου και της ίδιας της Βουλής. 

2. Τα κριτήρια επιλογής του κ. Λεβέντη ήταν, σύμφωνα με τα στοιχεία της Α.Ε. "Αθήνα 2004" η ακαδημαϊκή κατάρτιση, η εμπειρία και η αξιολόγηση της διοικητικής και διαχειριστικής του ικανότητας: Ο κ. Λεβέντης είναι απόφοιτος του Μετσόβιου Πολυτεχνείου (Πολιτικός Μηχιχνικός) και απόφοιτος του University of Illinois-USA. Η δεκαπενταετής του εμπειρία περιλαμβάνει τους χώρους μελετών και κατασκευών καθώς και την ευθύνη υλοποίησης μεγάλων έργων. Η εμπειρία του επίσης σε έργα αυτοχρηματοδοτούμενα (Τεχνικός σύμβουλος των τραπεζών στο έργο του Ρίο-Αντίρριο) εκτιμήθηκε ως πρόσθετο προσόν. 'Εχει διευθύνει μικρά και μεγάλα έργα και έχει διευθυντική εμπειρία ως Senior Vice President της εταιρίας Langan Engineering & Environmental Services στην Νέα Υόρκη. 

Η διαδικασία επιλογής έχει ως εξής: 'Εγκριση της θέσεως από το Διοικητικό Συμβούλιο - προκήρυξη της θέσης - προεπιλογή 6 υποψηφίων από την εταιρεία Korn Ferry (η συγκεκριμένη εταιρεία είχε την ευθύνη επιλογής του κυρίου Uberoth, Προέδρου και Διευθύνοντος Συμβούλου των Ολυμπιακών Αγώνων του Λος 'Αντζελες και της επιτελικής ομάδας του)- συνεντεύξεις όλων των προεπιλεγέντων από πενταμελή επιτροπή μελών του Δ.Σ. -τελική επιλογή μετά από τέσσερις συναντήσεις της επιτροπής- έγκριση επιλεγέντος από το Δ.Σ. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

14. Στην με αριθμό 3639/10-11-98 ερώτηση δόθηκε με το υπ' αριθμ. 141/26-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3639/10-11-1998 ερώτηση του Βουλευτή κ. Γιώργου Καρατζαφέρη, σας γνωρίζουμε τα εξής: 

Στην αρμόδια Υπηρεσία του Υπουργείου Πολιτισμού δεν έχει υποβληθεί μέχρι στιγμής αίτημα για κινηματογραφικές λήψεις σε αρχαιολογικούς χώρους και μνημεία για τις ανάγκες της παραγωγής στην οποία αναφέρεται ο κ. Βουλευτής και αφορά στη ζωή του Μ. Αλεξάνδρου. 

Σε παρόμοια περίπτωση, υποβάλλεται το σενάριο και γίνεται ο αναγκαίος έλεγχος για εντοπισμό τυχόν ασαφειών, ιστορικών ανακριβειών κλπ. Σημειώνεται ακόμη, ότι συναρμόδια Υπηρεσία για την έγκριση των σεναρίων ελληνικών και ξένων κινηματογραφικών ταινιών για τις ανάγκες των οποίων πραγματοποιούνται γυρίσματα στην Ελλάδα, είναι η Διεύθυνση Εποπτείας του Υπουργείου Τύπου και Μέσων Μαζικής Ενημέρωσης. Σε περίπτωση γυρισμάτων σε αρχαιολογικούς, στρατιωτικούς χώρους κλπ., είναι απαραίτητη ειδική άδεια από τις κατά περίπτωση αρμόδιες Υπηρεσίες. 

Κατά τα λοιπά αναφέρομαι στην παλαιότερη απάντησή μου στην 2997/28.3.1997 ερώτηση του κ. Βουλευτή. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

15. Στην με αριθμό 3654/10.11.98 ερώτηση δόθηκε με το υπ'αριθμ. 142/25.11.98 έγγραφο από τον Υπουργό Πολιτισμού η ακόλουθη απάντηση": 

"Απαντώντας στην 3654/10.11.1998 ερώτηση του Βουλευτή κ. Ευγάγγελου Μπασιάκου, σας γνωρίζουμε τα εξής: 

Η οικονομική επιχορήγηση του Δήμου Διστόμου για την ολοκλήρωση και διαμόρφωση του περιβάλλοντος χώρου του Μνημείου της Σφαγής προϋποθέτει την υποβολή του σχετικού αιτήματος στην αρμόδια Υπηρεσία του ΥΠ.ΠΟ, ώστε να γίνει η σχετική αξιολόγηση στο πλαίσιο του προϋπολογισμού και του Γενικού Κανονισμού Χρηματοδοτήσεων του Υπουργείου. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

16. Στην με αριθμό 3668/10.11.98 ερώτηση δόθηκε με το υπ'αριθμ. 144/26.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3668/10.11.98 ερώτηση των Βουλευτών κυρίων Ελσας Παπαδημητρίου και Δημήτρη Σιούφα, σας γνωρίζουμε τα εξής: 

Στην αρμόδια Υπηρεσία του ΥΠ.ΠΟ δεν έχει υποβληθεί μέχρι στιγμής αίτημα για κινηματογραφικές λήψεις σε αρχαιολογικούς χώρους και μνημεία για τις ανάγκες της παραγωγής στην οποία αναφέρεται ο κ. Βουλευτής και αφορά στη ζωή του Μ. Αλεξάνδρου. 

Σε παρόμοια περίπτωση, υποβάλλεται το σενάριο και γίνεται ο αναγκαίος έλεγχος για εντοπισμό τυχόν ασαφειών, ιστορικών ανακριβειών κλπ. Σημειώνεται ακόμη, ότι συναρμόδια Υπηρεσία για την έγκριση των σεναρίων ελληνικών και ξένων κινηματογραφικών ταινιών για τις ανάγκες των οποίων πραγματοποιούνται γυρίσματα στην Ελλάδα, είναι η Διεύθυνση Εποπτείας του Υπουργείου Τύπου και Μέσων Μαζικής Ενημέρωσης. Σε περίπτωση γυρισμάτων σε αρχαιολογικούς χώρους κλπ., είναι απαραίτητη ειδική άδεια από τις κατά περίπτωση αρμόδιες Υπηρεσίες. 

Κατά τα λοιπά αναφέρομαι στην παλαιότερη απάντησή μου στην 2997/28.3.97 ερώτηση του κυρίου Βουλευτή. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

17. Στην με αριθμό 3710/11.11.98 ερώτηση δόθηκε με το υπ'αριθμ. 145/26.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3710/11.11.98 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής: 

Οι επιτροπές που διενεργούν τις εισαγωγικές εξετάσεις στις Δραματικές Σχολές αποτελούνται από ανθρώπους του θεάτρου κυρίως ηθοποιούς και σκηνοθέτες, χωρίς τη συμμετοχή υπηρεσιακών παραγόντων. Ειδικά φέτος μετά από πρόταση του Σωματείου Ελλήνων Ηθοποιών μετείχε στην Επιτροπή η Πρόεδρος του Σωματείου. Κατά τις εκτιμήσεις δε των μελών της Επιτροπής, ο αριθμός των εισακτέων στη Σχολή είναι μεγαλύτερος αυτού που θα έπρεπε. Ο χρόνος εξέτασης θεωρείται επαρκής για τη διμόρφωση άποψης από έμπειρους εξεταστές στο μάθημα της Υποκριτικής. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

18. Στην με αριθμό 3347/2.11.98 ερώτηση δόθηκε με το υπ'αριθμ. 2651/26.11.98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης 3347/2.11.98 που κατέθεσε στη Βουλή ο Βουλευτής κ. Γ. Καρατζαφέρης σχετικά με τα υπό εκτέλεση σιδηροδρομικά έργα και τα οικονομικά του Οργανισμού σας διαβιβάζουμε το σχετικό έγγραφο με αρ. πρωτ. 17294/13.11.98 του Δ/ντος Συμβούλου του Οργανισμού Σιδηροδρόμων Ελλάδος Α.Ε. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

19. Στην με αριθμό 3358/2.11.98 ερώτηση δόθηκε με το υπ'αριθμ. 2687/24.11.98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης 3358/2.11.98 που κατέθεσαν στη Βουλή οι Βουλευτές κύριοι Α. Τατούλης και Μαρία Μπόσκου, σχετικά με τηλεφωνική εξυπηρέτηση των ορεινών χωριών του Νομού Ιωαννίνων, σας διαβιβάζουμε το σχετικό έγγραφο με αρ. πρωτ. 504/271938/15.11.98 του Δ/ντος Συμβούλου του Οργανισμού Τηλεπικοινωνιών Ελλάδος Α.Ε. 

Ο Υφυπουργός 

ΝΙΚΟΛΑΟΣ ΣΑΛΑΓΙΑΝΝΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

20. Στην με αριθμό 3399/3.11.98 ερώτηση δόθηκε με το υπ'αριθμ. 2677/24.11.98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης 3399/3.11.98 που κατέθεσε στη Βουλή ο Βουλευτής κ. Γ. Καρατζαφέρης, σχετικά με επενδύσεις του Οργανισμού Τηλεπικοινωνιών Ελλάδος στο χώρο των Βαλκανίων, σας διαβιβάζουμε σχετικό έγγραφο με αρ. πρωτ. 821/844349/12.11.98 του Δ/ντος Συμβούλου του εν λόγω Οργανισμού. 

Ο Υφυπουργός 

ΝΙΚΟΛΑΟΣ ΣΑΛΑΓΙΑΝΝΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)."). 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Η πρώτη επίκαιρη ερώτηση με αριθμό 846/29.3.99 του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Εξωτερικών, σχετικά με τις πολεμικές επιχειρήσεις του ΝΑΤΟ στη Γιουγκοσλαβία, τις πρωτοβουλίες για εκτόνωση της έντασης κλπ., διαγράφεται λόγω κωλύματος του κυρίου Υπουργού. 

Δεύτερη επίκαιρη ερώτηση είναι με αριθμό 851/29.3.99 του Βουλευτή της Νέας Δημοκρατίας κ. Γεωργίου Βουλγαράκη προς τον Υπουργό Εθνικής Οικονομίας και Οικονομικών, σχετικά με τις διαδικασίες πώλησης του 51% της Ιονικής Τράπεζας. 

Η επίκαιρη ερώτηση του κυρίου συναδέλφου σε περίληψη έχει ως εξής: 

"Ισχυρές αμφιβολίες και ερωτηματικά -ως προς το αδιάβλητο, τη διαφάνεια και τη νομιμότητα, έχουν δημιουργηθεί γύρω από τη διαδικασία πώλησης του 51% της Ιονικής Τράπεζας. 

Συγκεκριμένα δημοσιεύματα αναφέρουν ότι: 

Δεν υπήρξε ενιαίος τύπος σύμβασης για τους διεκδικητές της Τράπεζας, με αποτέλεσμα η συγκριτική αξιολόγηση των προσφορών να καθίσταται αδύνατη. 

Το περιεχόμενο των προσφορών δεν γνωστοποιήθηκε ταυτόχρονα σε όλα τα ενδιαφερόμενα μέρη. 

Δεν έγινε καμία προσπάθεια διαπραγμάτευσης για βελτίωση του τμήματος προς όφελος του δημοσίου, ενώ αποδεικνύεται ότι υπήρχαν και άλλα περιθώρια. 

Δεν επελέγη τελικά η προσφορά με το μεγαλύτερο τίμημα, αλλά εκείνη με το μικρότερο και τις περισσότερες αιρέσεις. 

Την ίδια ώρα σε εξώδικη επιστολή η Τράπεζα Πειραιώς προς τον Πρόεδρο του Δ.Σ. της Εμπορικής Τράπεζας, αφού αφήνει πολλά ερωτηματικά ως προς τη διαδικασία, γνωστοποιείται η πρόθεσή της να φτάσει την προσφορά της στο ύψος των 290 δισεκατομμυρίων. 

Κατόπιν τούτων, ερωτάται ο κύριος Υπουργός 

1. Για ποιον ακριβώς λόγο δεν υπήρξε μία και μόνο σύμβαση για τους ενδιαφερομένους. 

2. Γιατί δεν έγινε αμέσως δημόσια ανάγνωση του περιεχομένου των προσφορών; 

3. Ποιο είναι το ακριβές (αριθμητικό) ποσό κάθε προσφοράς; 

4. Με ποια ακριβώς δεδομένα έγινε η επιλογή του ενός εκ των δύο ομίλων; 

5. Πώς εξηγεί τη διαφορά ανάμεσα στο τίμημα που έγινε δεκτό και σε εκείνο που θα μπορούσε να επιτευχθεί;". 

Ο Υπουργός Εθνικής Οικονομίας και Οικονομικών κ. Γιάννος Παπαντωνίου έχει το λόγο για τρία λεπτά για να πρωτολογήσει. 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Ευχαριστώ πολύ, κύριε Πρόεδρε. 

Κατ' αρχήν, ευχαριστώ τον κ. Βουλγαράκη που μου δίνει την ευκαιρία να αναφερθώ στις διαδικασίες κάτω από τις οποίες πραγματοποιήθηκε η μεγαλύτερη ιδιωτικοποίηση στη χώρα μας. Μία ιδιωτικοποίηση η οποία αλλάζει το κλίμα στην οικονομία, η οποία εξασφαλίζει για το μέτοχο την Εμπορική Τράπεζα και κατ' επέκταση για τα ασφαλιστικά ταμεία, το ιδιαίτερα ικανοποιητικό τίμημα των διακοσίων εβδομήντα δύο δισεκατομμυρίων (272.000.000.000) δραχμών που είναι, θα έλεγα, ένα πολύ σημαντικό ποσό για τη συγκεκριμένη ιδιωτικοποίηση. 

Τώρα πριν απαντήσω στα συγκεκριμένα ερωτήματα που θέτει ο κ. Βουλγαράκης θα κάνω δύο, τρεις γενικές επισημάνσεις. 

Η διαδικασία που ακολουθήθηκε είναι απόλυτα διαφανής, αδιάβλητη και αξιόπιστη. Η Κυβέρνηση και η Εμπορική Τράπεζα προσέλαβε τη J.B. MORGAN, που είναι από τους πλέον εγκύρους διεθνείς επενδυτικούς συμβούλους. Η διοίκηση της Εμπορικής είναι εγνωσμένης εγκυρότητας, όπως εξάλλου όλες οι διοικήσεις των υπό δημόσιο έλεγχο τραπεζών. Και τέλος, η απόφαση κατακύρωσης του διαγωνισμού ελήφθη ομοφώνως από το Διοικητικό Συμβούλιο που έχει δεκαοκτώ μέλη, και η μόνη αποχή ενός συνδικαλιστού έγινε για λόγους αρχής, αντίθεσης προς την πώληση και όχι για λόγους διαδικασίας. 

Τώρα σε ό,τι αφορά τα συγκεκριμένα ερωτήματα τα οποία θέτει ο κ. Βουλγαράκης οι απαντήσεις είναι οι εξής: 

Σε ό,τι αφορά τη σύμβαση, με βάση τη διαδικασία του διαγωνισμού και την προκήρυξη κάθε υποψήφιος αγοραστής εδικαιούτο να προτείνει ως μέρος της προσφοράς τροποποιήσεις στο κείμενο σύμβασης, το οποίο είχε δημοσιοποιήσει η Εμπορική Τράπεζα. Υπήρχε μία όμοια σύμβαση η οποία είχε κοινοποιηθεί στους υποψηφίους αγοραστές, αλλά είχε το δικαίωμα ο κάθε υποψήφιος να προτείνει τροποποιήσεις, οι οποίες θα ελαμβάνοντο υπόψη στην τελική επιλογή. Η διαδικασία αυτή είναι σύννομη και ανταποκρίνεται στη διεθνή πρακτική. 

Απάντηση δεύτερη, σε ό,τι αφορά τη δημόσια ανάγνωση. Οι δεσμευτικές προσφορές των υποψηφίων υποβλήθηκαν σε σφραγισμένους φακέλους, οι οποίοι άνοιξαν στο Λονδίνο στα γραφεία της J.B. MORGAN, παρουσία τόσο των εκπροσώπων της J.B. MORGAN, όσο και των υποψηφίων αγοραστών.'Εκαστος μάλιστα, των αγοραστών μονόγραψε την προσφορά του άλλου υποψηφίου, ώστε να αποκλειστεί κάθε αμφισβήτηση. Η δημόσια ανάγνωση των προσφορών δεν ήταν δυνατή, καθώς οι όροι του διαγωνισμού απαγορεύουν την κοινοποίηση του περιεχόμενου της προσφοράς οιουδήποτε υποψηφίου, άνευ της ρητής συγκατάθεσής τους. Υπάρχει όρος εμπιστευτικότητας που απαγορεύει τη δημοσιοποίηση. 

Τρίτον, ποια είναι τα τιμήματα. Τα τιμήματα -εγκύρως και υπευθύνως τα ανακοινώνω εδώ στο Σώμα- σε ό,τι αφορά την προσφορά της πλειοδότριας 'Αλφα Τράπεζας Πίστεως Α.Ε. ήταν διακόσια εβδομήντα δύο δισεκατομμύρια (272.000.000.000) δραχμές καθαρά τοις μετρητοίς, ενώ η κοινή προσφορά των τραπεζών Πειραιώς, Μακεδονίας-Θράκης και Τράπεζας Χίου ήταν διακόσια πενήντα τέσσερα δισεκατομμύρια διακόσια δεκατρία εκατομμύρια διακόσιες σαράντα οκτώ χιλιάδες (254.213.248.000) δραχμές τοις μετρητοίς. 

Τέταρτον, τα κριτήρια αξιολόγησης ήταν σε όλους γνωστά βάσει της προκηρύξεως. Πρώτον βεβαίως, το τίμημα. Δεύτερον, οι αλλαγές, όπως είπα, στο υποβληθέν κοινό σχέδιο σύμβασης αγοράς των μετοχών. Τρίτον, το επιχειρηματικό σχέδιο, και τέταρτον οι πηγές και η διαθεσιμότητα των απαραιτήτων κεφαλαίων για την καταβολή του τιμήματος. 

Με βάση αυτά τα κριτήρια, στο οποίον κυρίαρχο ήταν η διαφορά του τιμήματος δεκαοκτώ δισεκατομμυρία (18.000.000.000) δραχμές ανάμεσα στον πρώτο και στο δεύτερο προσφέροντα, η διοίκηση της Εμπορικής και ομοφώνως το Διοικητικό Συμβούλιο κατακύρωσε το διαγωνισμό υπέρ του πρώτου προσφέροντος, διαφυλάσσοντας προφανώς και το συμφέρον της Εμπορικής Τραπέζης και των μετόχων της. 

Πέμπτον, είχε γίνει δεκτό, και μάλιστα με αίτημα της Τραπέζης Πειραιώς, ότι οι δεσμευτικές προσφορές που θα υποβάλονταν στις πέντε ώρα Λονδίνου στις 23.3.99 ήταν τελικές και, επομένως, δεν υπήρχε καμία απολύτως δυνατότητα νέου γύρου προσφορών και νέων αξιολογήσεων. 

Αυτές είναι οι απαντήσεις που είχα να δώσω σε ό,τι αφορά τις διαδικασίες -επαναλαμβάνω διαφανείς, αδιάβλητες και αξιόπιστες- που οδήγησαν στην επιτυχέστατη ιδιωτικοποίηση της Ιονικής Τράπεζας για την οποία αυτή η Κυβέρνηση πραγματικά είναι υπερήφανη. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βουλγαράκης έχει το λόγο. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, η Κυβέρνηση αρέσκεται με τη συμπεριφορά της να καλύπτει σπουδαία και σοβαρά θέματα γύρω από ένα πέπλο απολύτου μυστηρίου. Και επειδή ακριβώς οικοδομείται αυτό το πέπλο του μυστηρίου, αυξάνεται και η παραφιλολογία η οποία συνοδεύει όλα αυτά τα γεγονότα. 

Το θέμα της ιδιωτικοποίησης της Ιονικής Τραπέζης δεν είναι ένα τυχαίο θέμα ούτε είναι μία πολύ μικρή επιχείρηση, ούτε είναι μία επιχείρηση τυχαία. Μιλάμε για μία από τις μεγαλύτερες ιδιωτικοποιήσεις, οι οποίες γίνονται ή εν πάση περιπτώσει έγιναν στη χώρα. 

Από την ώρα, λοιπόν, που μιλάμε γι' αυτό το πράγμα, θα έπρεπε η Κυβέρνηση υπευθύνως να δώσει μόνη της στη δημοσιότητα και να το ξεκαθαρίσει ευθύς εξ αρχής, τα κείμενα και των δύο προσφορών. Δεν είναι δυνατόν ο Τύπος, ο ημερήσιος και ο περιοδικός να βοά επί τετραήμερο ότι δεν δόθηκαν τα χαρτιά, ότι δεν έγιναν ενιαίες συμβάσεις, ότι το τίμημα δεν ήταν αυτό, αλλά ήταν άλλο, ότι υπήρχαν κλιμακωτές προσφορές, ότι το τίμημα τελούσε υπό κάποιες αιρέσεις και η Κυβέρνηση να κωφεύει. Δεν είναι δυνατόν η Κυβέρνηση να μη δίνει τέτοιου είδους απαντήσεις, οι οποίες να ξεκαθαρίζουν πλήρως ένα τέτοιο ζήτημα. 

Η Νέα Δημοκρατία έχει μία δεδομένη στάση υπέρ των αποκρατικοποιήσεων. Την ενδιαφέρει όμως οι αποκρατικοποιήσεις, πρώτον να λειτουργούν εις όφελος του Δημοσίου, να εξασφαλίζουν την αρχή της αποτελεσματικότητας και να επιδιώκεται το μέγιστο δυνατό τίμημα από αυτές ακριβώς τις ιδιωτικοποιήσεις. 

'Ολα αυτά τα οποία προηγουμένως είπα είναι όλα αντικείμενα που σχολιάστηκαν από τον ημερήσιο Τύπο αυτές τις ημέρες που πέρασαν και παρ' όλα αυτά, επίσημη δημόσια ανακοίνωση δεν εδόθη. 

Οφείλει, λοιπόν, η Κυβέρνηση κατά τη γνώμη μου να δώσει στη δημοσιότητα, γιατί αυτό σημαίνει διαφάνεια -και δεν μιλάμε εδώ πέρα για διαδικασίες οι οποίες μπορούν να συμβούν πίσω από κάποια τραπέζια- όλα τα συνοδευτικά έγγραφα του διαγωνισμού. Τότε και η Αντιπολίτευση θα συγχαρεί την Κυβέρνηση για την επιτυχία της και η Κυβέρνηση θα μπορεί να υπερηφανευτεί ότι έφερε εις πέρας μία πάρα πολύ δύσκολη διαδικασία, την οποία από την αρχή είχε εξαγγείλει. 

Αυτό πρέπει να συμβεί για να μην υπάρξει κανενός είδους άλλη συζήτηση επ'αυτού του θέματος. 

ΠΡΟΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει. 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Τα σχόλια τα οποία αναφέρθηκαν στον Τύπο το διήμερο μετά τις 26 Μαρτίου προέκυψαν από έναν κύκλο παραπληροφόρησης σε ό,τι αφορά τις συγκρίσεις των προσφορών των δύο βασικών ομίλων οι οποίοι διεκδίκησαν την Ιονική Τράπεζα. Γι' αυτό προφανώς δεν είναι υπεύθυνη η Κυβέρνηση. 

Η Κυβέρνηση είχε δεσμευθεί ότι μέχρι τη Δευτέρα 29 Μαρτίου, όπου θα υπεβάλλετο η εισήσηση της J.B. MORGAN, η Κυβέρνηση ήταν υποχρεωμένη να τηρήσει απόλυτη σιγή σε ό,τι αφορά το θέμα και δεν είναι υπεύθυνη εάν δημοσιεύτηκαν αυτά τα σχόλια και έγινε αυτή η παραπληροφόρηση. 

Τώρα σε ό,τι αφορά το κρίσιμο θέμα των δημοσιοποίησης των προσφορών, έχω να πω το εξής: 

Υπάρχει όρος μέσα στην προκήρυξη ο οποίος καθιστά τις προσφορές αυτές εμπιστευτικές και η δημοσιοποίησή τους προϋποθέτει τη συμφωνία όλων των εμπλεκομένων μερών, δηλαδή και της Εμπορικής Τραπέζης αλλά και των δύο άλλων ομίλων, οι οποίοι κατέθεσαν προσφορές. Δεν είναι θέμα της Κυβέρνησης, ούτε δικαιούμαι εδώ εγώ, κύριε Πρόεδρε, να δημοσιοποιήσω αυτές τις προσφορές, διότι είναι μείζον νομικό θέμα, υπάρχει δέσμευση εμπιστευτικότητας. 

Από την άλλη βεβαίως πλευρά σε καμία ιδιωτικοποίηση δεν δημοσιοποιούνται οι προσφορές ούτε στην Κρήτης ούτε στη Μακεδονίας-Θράκης. Oύτε σε καμία άλλη ιδιωτικοποίηση ούτε εδώ ούτε διεθνώς, δημοσιοποιούνται αυτές οι προσφορές που παραμένουν εμπιστευτικές. Γι' αυτό βάζουμε τους συμβούλους, όπως η J. B. MORGAN, να τις αξιολογήσουν και να κάνουν προτάσεις. Επιπλέον ο Διοικητής της Εμπορικής ο κ. Γεωργουτσάκος δημοσιοποίησε τα κρίσιμα στοιχεία των προσφορών, και κυρίως το τίμημα, στη συνεδρίαση του Διοικητικού Συμβουλίου, στην οποία μετείχαν επαναλαμβάνω δεκαοκτώ μέλη του Διοικητικού Συμβουλίου, τα οποία έλαβαν γνώση δια στόματος του κ. Γεωργουτσάκου, όλων των κρισίμων και επιμάχων σημείων των δύο προσφορών. 

Βεβαίως εάν κάποιος από τους ενδιαφερομένους, όχι εσείς, αλλά κάποιος από τους ενδιαφερομένους, θέλει να μάθει την προσφορά του αντιπάλου του, δεν έχει παρά να προσφύγει στην Εμπορική Τράπεζα, η οποία θα κρίνει αυτό με βάση τα νομικά κριτήρια της εμπιστευτικότητας και αφού εξασφαλίσει τη σύμφωνη γνώμη και των άλλων μερών για τη δημοσιοποίηση. Δεν είναι όμως αυτό θέμα της Κυβέρνησης, η οποία είναι υποχρεωμένη να τηρεί το γράμμα και το πνεύμα του νόμου και της διαδικασίας. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 860/31.3.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Στρατή Κόρακα προς τον Υπουργό Τύπου και Μέσων Μαζικής Ενημέρωσης, σχετικά με το καθεστώς λειτουργίας του ραδιοσταθμού "2000 Νews" κλπ. 

Η επίκαιρη ερώτηση του κ. Κόρακα είναι η ακόλουθη: 

"Στις 24 Μάρτη 1999, το βράδυ που ξεκίνησαν οι ΝΑΤΟϊκοί βομβαρδισμοί στη Γιουγκοσλαβία, έγιναν τα επίσημα εγκαίνια του αγγλόφωνου ραδιοσταθμού "2000 News". 'Οπως ανακοινώθηκε ο σταθμός αυτός θα συνεργάζεται στενά με τη διαβόητη "Φωνή της Αμερικής", της οποίας το 24ωρο δορυφορικό πρόγραμμά της θα αποτελεί το κύριο πρόγραμμα του "2000 Νews". 

'Ετσι την ώρα που οι ΗΠΑ πιέζουν ασφυκτικά τη χώρα μας να ευθυγραμμιστεί πλήρως με το αμερικανόπνευστο αιματοκύλισμα των Βαλκανίων, οι ιμπεριαλιστές αποκτούν ένα σημαντικό προπαγανδιστικό μέσο στο εσωτερικό της χώρας για την προώθηση των θέσεών τους στην Ελλάδα και στον ελληνισμό της διασποράς. 

Η παρουσία του Αμερικανού πρεσβευτή στη δεξίωση των εγκαινίων και η επίδοση σ' αυτόν τιμητικής μεμβράνης υπογραμμίζουν με τον πιο χαρακτηριστικό τρόπο τον προσανατολισμό και τους στόχους του νέου ραδιοσταθμού, που -όπως είναι φανερό- θα έχει τη δικιά του συμβολή στην προώθηση και εμπέδωση της ιμπεριαλιστικής "νέας τάξης πραγμάτων". 

Ερωτάται ο κύριος Υπουργός ποιο είναι το καθεστώς λειτουργίας του ραδιοσταθμού "2000 News", πότε και ποια υπηρεσία έδωσε την άδεια λειτουργίας του, αφού το Εθνικό Συμβούλιο Ραδιοτηλεόρασης δεν πήρε σχετική απόφαση και ποια είναι η πολιτική σκοπιμότητα που οδήγησε την Κυβέρνηση να επιτρέψει τη λειτουργία του;". 

Ο Υπουργός Τύπου και Μέσων Μαζικής Ενημέρωσης έχει το λόγο για τρία λεπτά να πρωτολογήσει. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και κύριοι συνάδελφοι, όπως γνωρίζετε είναι σε εξέλιξη η διαδικασία παραχώρησης αδειών λειτουργίας ραδιοφωνικού σταθμού σε όλη την Ελλάδα και στο Νομό Αττικής βεβαίως. 

'Οσον αφορά τους ραδιοφωνικούς σταθμούς του Νομού Αττικής, εδώ και πάρα πολλούς μήνες το Υπουργείο μας έχει ολοκληρώσει τη σχετική διαδικασία ελέγχου και έχει διαβιβάσει τους φακέλους στο Εθνικό Συμβούλιο Ραδιοτηλεόρασης. Πιστεύουμε το συντομότερο δυνατόν να εκδοθεί η τελική απόφασή του. Εκκρεμεί η αξιολόγηση από την πλευρά του Συμβουλίου Ραδιοτηλεόρασης των σχετικών φακέλων των υποψηφίων με την κατάρτιση ενός αξιολογικού πίνακα προκειμένου να παραχωρηθούν οι άδειες νόμιμης λειτουργίας ραδιοφωνικών σταθμών στο Νομό Αττικής. Σ' αυτήν τη διαδικασία συμμετέχει και ο ραδιοφωνικός σταθμός FLY 104 FM. Eίναι ένας από τους ογδόντα έξι σταθμούς που έχουν υποβάλλει αίτηση για τη χορήγηση της σχετικής άδειας λειτουργίας, όπως άλλωστε και ο ραδιοφωνικός σταθμός "902 Αριστερά στα FM" συμμετέχει σ' αυτήν τη διαδικασία. 

Από τα συμπληρωματικά διευκρινιστικά στοιχεία, τα οποία οι διαγωνιζόμενοι σταθμοί κατέθεσαν στο Συμβούλιο Ραδιοτηλεόρασης κατ' εφαρμογή του άρθρου 19 παρ. 1 του ν. 2644/98 "για την παροχή συνδρομητικών υπηρεσιών", προκύπτει ότι ο σταθμός FLY 104 FM έχει καταρτίσει από τις 21 Σεπτεμβρίου του 1998 ιδιωτικό συμφωνητικό με το οποίο αναθέτει στην εταιρεία ΒΑLKAN 2000, που χρησιμοποιεί το διακριτικό τίτλο, όσον αφορά την εκπομπή ραδιοφωνικών προγραμμάτων, "2000 News", τη διαχείριση του 30% του μηνιαίου χρόνου λειτουργίας του σταθμού αυτού, οκτώ ώρες ημερησίως δηλαδή. 

Το σχετικό άρθρο 6 παρ. 10 περίπτωση β' του ν. 2328 δίνει τη δυνατότητα αυτή στους ραδιοφωνικούς σταθμούς. Συνεπώς η σχετική συμφωνία που έχει γίνει είναι σύννομη. Εξυπακούεται βεβαίως ότι το περιεχόμενο του μεταδιδόμενου προγράμματος από τους ραδιοφωνικούς και τηλεοπτικούς σταθμούς, θα πρέπει να τηρεί τους κανόνες και τις αρχές δεοντολογίας, πράγμα όμως το οποίο ελέγχεται από το Συμβούλιο Ραδιοτηλεόρασης, αφού στη δική του αρμοδιότητα εμπίπτει μία τέτοια λειτουργία εποπτική, ελεγκτική. 

Πρέπει να πω ότι η αναμετάδοση προγράμματος του VOICE OF AMERICA από τον εν λόγω σταθμό, δεν έχει καμία σχέση με τη διεθνή σύμβαση που έχει υπογραφεί και έχει επικυρωθεί από το 1997 με το ν.2464 για τη λειτουργία σταθμών που εκπέμπουν το σχετικό πρόγραμμα στην Καβάλα, την Ξάνθη και τη Ρόδο. 

Συνεπώς και στη συγκεκριμένη περίπτωση δεν τίθεται θέμα παραβίασης της σχετικής σύμβασης. Η λειτουργία του σχετικού σταθμού είναι και από αυτήν την άποψη νόμιμη. 

Πιστεύω ότι ιδίως τώρα σε μία κρίσιμη περίοδο αλλά και πάντοτε θα πρέπει να δίνουμε τη δυνατότητα να λειτουργούν όσο γίνεται περισσότερες πηγές πληροφόρησης και ενημέρωσης των πολιτών. Δεν είναι δυνατόν κάποιος, πολύ περισσότερο Βουλευτής αυτής της χώρας, να επιθυμεί τη μονομέρεια, τη μονοδιάστατη κάλυψη των γεγονότων. Ασφαλώς καθένας πολίτης έχει τη δική του άποψη, διαμορφώνει τη δική του γνώμη, έχοντας υπόψη του όλα τα σχετικά πληροφοριακά στοιχεία -τα οποία άλλωστε είναι πάρα πολλά στις ημέρες μας- τα οποία πιστεύω ότι θα πρέπει και εσείς και εμείς και όλοι μας να αξιολογούμε και να αξιοποιούμε για να διαμορφώνουμε την τελική στάση μας, να κάνουμε τις τελικές επιλογές μας. 

'Αρα, λοιπόν, δεν είναι δυνατόν μέσω μηχανισμών λογοκρισίας να επιβάλουμε τον περιορισμό λειτουργίας σε ραδιοφωνικούς σταθμούς εφόσον έχουν στοιχεία νομιμότητας της λειτουργίας των σταθμών αυτών. Από εκεί και πέρα βεβαίως, ο καθένας διατηρεί τη δική του άποψη, τη δική του γνώμη για την ποιότητα των προγραμμάτων ή την αντικειμενικότητα των προγραμμάτων καθενός εκ των σταθμών αυτών. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, γίνεται φανερό ότι ο σταθμός αυτός έχει συγκεκριμένο προσανατολισμό. Αυτόν τον προσανατολισμό τον παρέκαμψε ο κύριος Υπουργός μιλώντας γενικά για ανάγκη πολυφωνικής ενημέρωσης και δεν ξέρω τι άλλο μας είπε εδώ. 

Το θέμα που θέσαμε εμείς, δεν είναι η αμφισβήτηση της ανάγκης για πολυφωνική ενημέρωση. Εμείς μιλάμε για ένα συγκεκριμένο σταθμό που θα είναι αναμεταδότης της διαβόητης φωνής της Αμερικής με το ρόλο που αυτή έπαιξε και παίζει σε όλες τις δύσκολες στιγμές της ανθρωπότητας. Είναι συγκεκριμένος ο ρόλος του προπαγανδιστή των θέσεων του ιμπεριαλισμού. 

Να μη γελιόμαστε, είναι αλήθεια ότι σε σχέση με άλλες χώρες, τα ελληνικά Μέσα Μαζικής Ενημέρωσης με λίγες εξαιρέσεις, ενημερώνουν αντικειμενικά την ελληνική κοινή γνώμη για τα γεγονότα στη Γιουγκοσλαβία. Και αυτό είναι κυρίως που ενοχλεί τους Αμερικάνους. Για να καταλάβουμε περί τίνος πρόκειται στη δεξίωση που έγινε στις 24 του μηνός -και δεν είναι τυχαίο ότι επέλεξαν την ημέρα της έναρξης των βομβαρδισμών- ο κ. Ρήγας, Διευθυντής του καινούριου αυτού σταθμού, απευθυνόμενος στον κ. Μπερνς, τον χαρακτήρισε ως τον καλύτερο και αποτελεσματικότερο επικοινωνιακό δορυφόρο καλής θέλησης μεταξύ ΗΠΑ και Ελλάδας. Τον ανθύπατο όπως τον είπε ο κ. Κακλαμάνης, με το συγκεκριμένο ρόλο, με το θράσος που τον διακρίνει, με τις επισκέψεις στο ΓΕΕΘΑ, με τις επισκέψεις στην Ελληνική Αστυνομία, με τις εντολές που δίνει από εδώ και από εκεί. Και ο κ. Μπερνς ανταπαντώντας είπε "ο σταθμός αυτός είναι ο μοναδικός σταθμός που θα ακούμε όλοι και όλοι θα κερδίζουμε κάτι απ' αυτόν". 

Αυτή είναι η πραγματικότητα. Και η Κυβέρνηση έρχεται εδώ, πραγματικά χωρίς ντροπή, επιτρέψτε μας να πούμε, να δώσει στους Αμερικανούς ιμπεριαλιστές, υποκύπτοντας σε όλα τα θελήματά τους και ένα ακόμα μέσον πλύσης εγκεφάλου, όχι μόνο του λαού μας, κύριε Πρόεδρε, αλλά και των γύρω λαών και των Ελλήνων της διασποράς. 

Νομίζουμε ότι τέτοια πράγματα είναι αχρείαστα για τον τόπο μας και καλό θα ήταν η Κυβέρνηση να ήταν πιο φειδωλή σ' αυτού του είδους τις εκχωρήσεις αδειών κλπ. 

Πέρα απ' αυτά, δεν ξέρουμε αν έχει καν κατατεθεί αίτηση στο Ραδιοτηλεοπτικό Συμβούλιο. Προσπαθήσαμε να μάθουμε, αλλά υπάρχουν στεγανά, υπάρχει σιωπή γύρω από αυτά, προφανώς περιμένοντας κάτι τέτοιο να γίνει. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για δύο λεπτά να δευτερολογήσετε. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): 'Οσον αφορά το τυπικό μέρος λειτουργίας του συγκεκριμένου ραδιοφωνικού σταθμού, έδωσαν νομίζω πλήρεις απαντήσεις με τα σχετικά στοιχεία. 

'Οσον αφορά το περιεχόμενο του προγράμματος του συγκεκριμένου ραδιοφωνικού σταθμού, μας καλείτε να μεταβληθούμε σε αξιολογητές του προγράμματος αυτού, της ποιότητάς του ή της αντικειμενικότητάς του. Δεν θα το κάνουμε γιατί είναι έξω από τις αρχές μας. Δεν πρόκειται έστω και εμμέσως να μεταβληθούμε σε λογοκριτές, να επιβάλουμε περιορισμούς σε ένα ραδιοφωνικό σταθμό, ο οποίος λειτουργεί -έτσι προκύπτει από τα σχετικά στοιχεία- με νόμιμο τρόπο. 

Από κει και πέρα, βεβαίως, μπορώ να δεχθώ τη δική σας θέση, ότι έχει ένα συγκεκριμένο προσανατολισμό αυτός ή και πολλοί άλλοι ραδιοφωνικοί σταθμοί. 'Οπως και ο ραδιοφωνικός σταθμός "902 Αριστερά στα FM" που ελέγχεται από το δικό σας πολιτικό κόμμα. Αυτό είναι στοιχείο της δημοκρατικής λειτουργίας της ενημέρωσης. 

ΣΤΡΑΤΗΣ ΚΟΡΑΚΑΣ: Στο ίδιο τσουβάλι. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν τα βάζω καθόλου στην ίδια ζυγαριά. Είναι θέμα επιλογής των πολιτών πλέον να κρίνουν και να επιλέξουν. Εσείς, κύριε Κόρακα, έχετε την εντύπωση ότι σε αυτόν τον τόπο, το Κομμουνιστικό Κόμμα είναι ο απόστολος της αλήθειας και όλα τα άλλα πολιτικά κόμματα έχουν λάθος πολιτική. Αλλά οι 'Ελληνες πολίτες δυστυχώς, για σας δεν συμμερίζονται αυτήν την αυτάρεσκη βεβαιότητα με την οποία τρέφεστε εσείς. Αυτό πρέπει να το δείτε. 

Λοιπόν, δεν πρόκειται να μεταβληθούμε εμείς σε λογοκριτές, όσον αφορά το περιεχόμενο οποιουδήποτε ραδιοφωνικού ή τηλεοπτικού σταθμού. Αυτό πρέπει να είναι σαφές. 

Από κει και πέρα, θα μου επιτρέψετε να πω ότι όλη αυτή η αναφορά που κάνετε, δεν έχει καμία σχέση με το περιεχόμενο της ερωτήσεώς σας με το θέμα που μας απασχολεί. 

ΣΤΡΑΤΗΣ ΚΟΡΑΚΑΣ: Ο σταθμός "902" υπηρετεί τα συμφέροντα της χώρας. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ο κ. Μπερνς είναι πρέσβης, πρέπει να κινείται σ' αυτήν τη χώρα όπως όλοι οι διπλωματικοί εκπρόσωποι των άλλων χωρών και σύμφωνα με το Σύνταγμα και τους νόμους της δικής μας χώρας, να ασκεί τα καθήκοντά του. Δεν είναι πρέσβης μειωμένων δικαιωμάτων σε σχέση με τους συναδέλφους του. 

ΣΤΡΑΤΗΣ ΚΟΡΑΚΑΣ: 'Εχει το δικαίωμα να το κάνει αυτό; 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Εν πάση περιπτώσει, σε σχέση με την κρίση που έχει προκύψει, γιατί κάνατε αμέσως και όχι εμμέσως πάρα πολλές αναφορές, πρέπει να σας πω τούτο: 

Η Κυβέρνηση χειρίζεται τα σχετικά θέματα με μεγάλη ευθύνη. Παρακαλώ να παρακολουθήσετε και σεις τους χειρισμούς, τις επιλογές και τις πρωτοβουλίες της ελληνικής Κυβέρνησης. Θέλω να γνωρίζετε ότι σε μια πάρα πολύ δύσκολη περιοχή, όπως αυτή, ιδιαιτέρως σήμερα η Κυβέρνηση έχει πετύχει άριστα, θα μπορούσα να πω αποτελέσματα. Αυτό δεν πρέπει να σας διαφεύγει και καλό είναι την ώρα που πρέπει να κάνουμε συγκεκριμένες και υπεύθυνες πράξεις, να αποφεύγουμε αυτές τις κενές περιεχομένου ρητορείες, οι οποίες αποδεικνύουν ότι πάρα πολλοί είναι εγκιβωτισμένοι σε κομματικά στερεότυπα ή σε έναν κομματικό αταβισμό προηγούμενων δεκαετιών και αυτό καλό είναι να αποφεύγεται. 

ΠΡΟΕΔΡΕΥΩΝ (Παναγιώτης Σγουρίδης): Η με αριθμό 858/31.3.99 τέταρτη επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίλυση των προβλημάτων των τσιγγάνων της Νέας Ζωής Ασπροπύργου, διαγράφεται λόγω κωλύματος της κυρίας Υπουργού. 

Επίσης η με αριθμό 859/31.3.99 πέμπτη επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Υγείας και Πρόνοιας, σχετικά με τη διάθεση στους δικαιούχους είκοσι μία κατοικιών στο Καστελλόριζο, διαγράφεται λόγω κωλύματος του κυρίου Υπουργού. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων πρώτου κύκλου. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συμπληρωματική ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Ψήφιση στο σύνολο του σχεδίου νόμου του Υπουργείου Δημόσιας Τάξης: "Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις". 

Κύριε Υπουργέ, μήπως έχετε να κάνετε κάποια φραστική τροποποίηση στο νομοσχέδιο; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το νομοσχέδιο και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό κατά πλειοψηφία και στο σύνολο. 

Συνεπώς το νομοσχέδιο του Υπουργείου Δημοσίας Τάξεως: "Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις" έγινε δεκτό κατά πλειοψηφία, σε μόνη συζήτηση, κατ' αρχήν κατ' άρθρο και στο σύνολο και έχει ως εξής: 

"Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις 

'Αρθρο 1

Σύσταση - Αποστολή

1. Συνιστάται στο Υπουργείο Δημόσιας Τάξης αυτοτελής ειδική αστυνομική υπηρεσία, υπαγόμενη απευθείας στον Αρχηγό της Ελληνικής Αστυνομίας, η οποία ονομάζεται "Διεύθυνση Εσωτερικών Υποθέσεων" και έχει έδρα το Νομό Αττικής. Παράρτημα της Υπηρεσίας αυτής λειτουργεί στη Βόρεια Ελλάδα με έδρα τo Noμό Θεσσαλονίκης και ονομάζεται "Υποδιεύθυνση Εσωτερικών Υποθέσεων Βόρειας Ελλάδας". 

2. Η Υπηρεσία Εσωτερικών Υποθέσεων έχει ως αποστολή τη διερεύνηση, εξιχνίαση και δίωξη σε όλη την επικράτεια των εγκλημάτων που διαπράττουν ή συμμετέχουν σε αυτά αστυνομικοί όλων των βαθμών και προβλέπονται από τις διατάξεις: 

α. Των άρθρων 134 - 137Δ, 216 - 222, 235 - 246, 252 - 263 Α, 322 - 324, 336 - 353, 372 - 399 και 402 - 406 του Ποινικού Κώδικα. 

β. Της νομοθεσίας για τα ναρκωτικά, τα παίγνια, τα όπλα, τις αρχαιότητες, τη λαθρεμπορία και τους αλλοδαπούς. 

3. Για την εκπλήρωση της αποστολής της, η Υπηρεσία Εσωτερικών Υποθέσεων διερευνά, συλλέγει, αξιολογεί και αξιοποιεί πληροφορίες και στοιχεία που αφορούν τη διάπραξη των εν λόγω εγκλημάτων, ενεργεί προκαταρκτική εξέταση ή προανάκριση κατ' άρθρο 243 παρ. 2 του Κώδικα Ποινικής Δικονομίας για τη βεβαίωσή τους και παραπέμπει τους υπαιτίους στην αρμόδια για την άσκηση της ποινικής δίωξης εισαγγελική αρχή. 'Οταν ο Εισαγγελέας παραγγέλλει, σύμφωνα με τα άρθρα 43 και 50 παρ. 2 του Κώδικα Ποινικής Δικονομίας, προανάκριση ή προκαταρκτική εξέταση, για τα εγκλήματα της προηγούμενης παραγράφου, δύναται να αναθέτει την ενέργεια αυτής στην Υπηρεσία Εσωτερικών Υποθέσεων. Κατά την εκτέλεση των ανωτέρω καθηκόντων της, η Υπηρεσία Εσωτερικών Υποθέσεων έχει απρόσκοπτη πρόσβαση στα αρχεία όλων των αστυνομικών υπηρεσιών και των άλλων αρχών ή υπηρεσιών του ευρύτερου δημόσιου τομέα, όπως αυτός καθορίζεται από τις διατάξεις των ν. 1256/1982, ν. 1892/1990, ν. 1943/1991 και ν. 2198/ 1994, για τα θέματα που αφορούν αστυνομικούς, με την επιφύλαξη των διατάξεων του άρθρου 6 του νόμου αυτού. Οι άλλες αστυνομικές, καθώς και όλες οι πολιτικές και στρατιωτικές αρχές υποχρεούνται, όταν τους ζητηθεί, να συνδράμουν αμέσως και ουσιαστικά τα όργανα της Υπηρεσίας. 

4. Πληροφορίες και στοιχεία που συλλέγονται από την Υπηρεσία Εσωτερικών Υποθέσεων, κατ' εφαρμογή των διατάξεων της προηγούμενης παραγράφου, χρησιμοποιούνται αποκλειστικά για την εκπλήρωση της αποστολής της. Σε κάθε περίπτωση εφαρμόζονται οι διατάξεις του ν. 2472/1997. 

5. Οι αρμοδιότητες των άλλων δικαστικών και διωκτικών αρχών δεν θίγονται από τις διατάξεις του νόμου αυτού. 'Οταν άλλη αστυνομική υπηρεσία ενεργεί, κατ' εφαρμογή του άρθρου 243 παρ. 2 του Κώδικα Ποινικής Δικονομίας, προανάκριση για τα εγκλήματα αστυνομικών που αναφέρονται στην παράγραφο 2 του άρθρου αυτού, υποχρεούται να ενημερώνει αμέσως την Υπηρεσία Εσωτερικών Υποθέσεων, προκειμένου η τελευταία να τη συνδράμει, εφόσον το κρίνει σκόπιμο. Οι άλλες αρχές οφείλουν να ενημερώνουν σχετικά την Υπηρεσία Εσωτερικών Υποθέσεων. 

6. 'Οταν ασκείται ποινική δίωξη σε βάρος αστυνομικού για έγκλημα που προβλέπεται στο άρθρο αυτό, η εισαγγελική αρχή υποχρεούται να τη γνωστοποιήσει και στην Υπηρεσία Εσωτερικών Υποθέσεων. 

7. Ο εισαγγελικός λειτουργός του άρθρου 3 του νόμου αυτού μπορεί να παραπέμπει στις αρμόδιες αστυνομικές υπηρεσίες τη διερεύνηση και βεβαίωση εγκλημάτων αστυνομικών του παρόντος άρθρου, αν κρίνει ότι η φύση της υπόθεσης και γενικά οι συνθήκες τέλεσης της πράξεως δεν απαιτούν εξειδικευμένη έρευνα, ύστερα από σύμφωνη γνώμη του κατά τόπο αρμόδιου Εισαγγελέα. 

8. Με προεδρικό διάταγμα, που εκδίδεται ύστερα από πρόταση του Υπουργού Δημόσιας Τάξης, ρυθμίζονται τα θέματα οργάνωσης, διάρθρωσης και λειτουργίας της Υπηρεσίας Εσωτερικών Υποθέσεων, τα ειδικότερα καθήκοντα των οργάνων της και κάθε άλλη αναγκαία λεπτομέρεια. 

'Αρθρο 2

Στελέχωση - προσόντα και διαδικασία

επιλογής προσωπικού

1. Η Υπηρεσία Εσωτερικών Υποθέσεων στελεχώνεται από μόνιμο αστυνομικό προσωπικό, το οποίο επιλέγεται για μία τριετία που μπορεί να ανανεώνεται μόνο μία φορά για ένα έως και τρία έτη. Ως προϊστάμενοι των Υπηρεσιών αυτών ορίζονται ανώτεροι αξιωματικοί της Ελληνικής Αστυνομίας. 

2. Το προσωπικό της Υπηρεσίας Εσωτερικών Υποθέσεων πρέπει να συγκεντρώνει τα ακόλουθα προσόντα: 

α. Να διακρίνεται για την αποδοτικότητα και αποτελεσματικότητά του, το ήθος και τη διαγωγή του, την υπευθυνότητα και αποφασιστικότητά του. 

β. Κατά τη διάρκεια των πέντε τελευταίων ετών να έχει αξιολογηθεί με το γενικό χαρακτηρισμό ΕΞΑΙΡΕΤΟΣ και να έχει κριθεί ευμενώς από τα αρμόδια Συμβούλια Κρίσεων. 

3. Από τους διαθέτοντες τα ανωτέρω προσόντα προτιμώνται ιδίως όσοι έχουν διετή τουλάχιστον προϋπηρεσία σε Υπηρεσία ασφαλείας, όσοι επιθυμούν να υπηρετήσουν στην Υπηρεσία αυτήν, καθώς και όσοι έχουν γνώσεις στη χρήση ηλεκτρονικού υπολογιστή ή άλλες ειδικές γνώσεις. 

4. Δεν επιτρέπεται να μετατεθεί ή να υπηρετεί στην Υπηρεσία Εσωτερικών Υποθέσεων αστυνομικός, ο οποίος : 

α. 'Εχει τιμωρηθεί ή εκκρεμεί σε βάρος του πειθαρχική δίωξη για παράπτωμα που επισύρει ανώτερη πειθαρχική ποινή. 

β. 'Εχει τιμωρηθεί για παραπτώματα τα οποία, ενώ επισύρουν κατώτερη πειθαρχική ποινή, μαρτυρούν έλλειψη συνείδησης του υπηρεσιακού καθήκοντος και ακεραιότητας του χαρακτήρα. 

γ. Κωλύεται επανειλημμένα στην εκτέλεση των υπηρεσιακών καθηκόντων του για λόγους υγείας. 

δ. Είναι μέλος διοικητικού συμβουλίου συνδικαλιστικής οργάνωσης αστυνομικών ή εκλεγμένος αντιπρόσωπος στη γενική συνέλευση Ομοσπονδίας ή Συνομοσπονδίας αυτών. 

ε. 'Εχει υπηρετήσει κατά την προηγούμενη οκταετία ή υπηρετεί με οποιαδήποτε ιδιότητα, συμπεριλαμβανομένoυ του προσωπικού ασφαλείας, σε γραφεία μελών της Κυβέρνησης, Υφυπουργών, Γενικών Γραμματέων, Κομμάτων και Βουλευτών. 

στ. 'Εχει υπηρετήσει ή υπηρετεί στο γραφείο του εν ενεργεία Αρχηγού της Ελληνικής Αστυνομίας ή των ενεργεία Προϊσταμένων Κλάδων του Υπουργείου Δημόσιας Τάξης. 

ζ. Καταλαμβάνεται από το όριο ηλικίας ή 35ετία μέσα στην επόμενη πενταετία από την ημερομηνία επιλογής του. 

5. Η επιλογή του προσωπικού της Υπηρεσίας Εσωτερικών Υποθέσεων γίνεται ως εξής: 

α. Ο Διοικητής Υπηρεσίας ορίζεται από τον Υπουργό Δημόσιας Τάξης, μετά από γνώμη της Επιτροπής Θεσμών και Διαφάνειας της Βουλής, σύμφωνα με τα οριζόμενα στον Κανονισμό της Βουλής. 

β. Το λοιπό αστυνομικό προσωπικό της ανωτέρω Υπηρεσίας επιλέγεται, τοποθετείται και μετατίθεται από το Ανώτατο Συμβούλιο Κρίσεων Αξιωματικών της Ελληνικής Αστυνομίας μετά από πρόταση του Διοικητή της Υπηρεσίας Εσωτερικών Υποθέσεων. 

Το ανωτέρω Συμβούλιο συνέρχεται με απόφαση του Αρχηγού της Ελληνικής Αστυνομίας. 

6. Οι διατάξεις των παραγράφων 2 και 5 του άρθρου αυτού εφαρμόζονται αναλόγως και για την ανανέωση της θητείας του αστυνομικού προσωπικού στην εν λόγω Υπηρεσία. 

'Αρθρο 3

Εποπτεία

Η προανάκριση και η προκαταρκτική εξέταση που ενεργείται από τη Διεύθυνση και Υποδιεύθυνση Εσωτερικών Υποθέσεων εποπτεύεται από τους εισαγγελείς εφετών Αθηνών και Θεσσαλονίκης, αντίστοιχα. Η εποπτεία αυτή ασκείται είτε από τους ίδιους, είτε διά των υφισταμένων τους εισαγγελέων ή αντεισαγγελέων εφετών και συνίσταται στο δικαίωμα να ενημερώνονται για όλες τις πληροφορίες ή καταγγελίες που περιέρχονται στις Υπηρεσίες αυτές, να λαμβάνουν γνώση όλων των υποθέσεων που χειρίζονται και να παρακολουθούν την πορεία τους, να δίδουν οδηγίες, να κατευθύνουν και να παρίστανται κατά τη διενέργεια των ανακριτικών πράξεων. 

'Αρθρο 4

Υποχρεώσεις και δικαιώματα προσωπικού

1. Το προσωπικό της Υπηρεσίας Εσωτερικών Υποθέσεων έχει καθήκον εχεμύθειας, η παραβίαση του οποίου τιμωρείται κατά τις διατάξεις των άρθρων 252 και 253 του Π.Κ., επιφυλασσομένων των διατάξεων περί πειθαρχικής και αστικής ευθύνης του. 

2. Η διάπραξη ποινικών ή πειθαρχικών παραβάσεων από το προσωπικό της Υπηρεσίας Εσωτερικών Υποθέσεων, που έχουν σχέση με την εκτέλεση των καθηκόντων του, συνιστά επιβαρυντική περίπτωση για την επιμέτρηση της ποινής. 

3. Για τη βεβαίωση πειθαρχικών παραπτωμάτων των αστυνομικών που υπηρετούν στην Υπηρεσία Εσωτερικών Υποθέσεων, εφαρμόζονται οι διατάξεις του οικείου πειθαρχικού δικαίου. 'Οταν συντρέχει περίπτωση εφαρμογής των διατάξεων του άρθρου 8 του ν. 2622/1998 (ΦΕΚ 138 Α'), ο Υπουργός Δημόσιας Τάξης ζητεί πάντοτε να ενεργηθεί η 'Ενορκη Διοικητική Εξέταση (Ε.Δ.Ε.) από τον αρμόδιο Εισαγγελέα. 

4. Στο αστυνομικό προσωπικό της Υπηρεσίας Εσωτερικών Υποθέσεων χορηγείται ειδική μηνιαία αποζημίωση, το ύψος της οποίας καθορίζεται με κοινή απόφαση των Υπουργών Οικονομικών και Δημόσιας Τάξης. Η ανωτέρω ειδική αποζημίωση περικόπτεται αναλόγως σε περίπτωση απουσίας, πλην αυτής που οφείλεται σε λήψη κανονικής ή βραχείας άδειας. 

5. Μετάθεση αστυνομικού από την Υπηρεσία Εσωτερικών Υποθέσεων μπορεί να γίνει και πριν από τη λήξη της θητείας του, μόνο με αίτησή του ή για σοβαρούς λόγους που αφορούν τη συμπεριφορά και την υπηρεσιακή του απόδοση και σύμφωνα με τη διαδικασία επιλογής του, μη εφαρμοζομένων ως προς το χρόνο μετάθεσής του των σχετικών διατάξεων του κανονισμού μεταθέσεων. 

6. Οι αστυνομικοί της ως άνω Υπηρεσίας μετά τη λήξη της θητείας τους μετατίθενται, εφόσον επιθυμούν, στην Υπηρεσία του τόπου συμφερόντων τους, έστω και αν δεν υπάρχει κενή οργανική θέση. 

7. Στο αστυνομικό προσωπικό της Υπηρεσίας Εσωτερικών Υποθέσεων χορηγείται ειδικό δελτίο ταυτότητας, ο τύπος του οποίου καθορίζεται με απόφαση του Αρχηγού της Ελληνικής Αστυνομίας. 

'Αρθρο 5

'Αρση αξιοποίνου - Ελαφρυντικές περιστάσεις - Προστασία μαρτύρων

1. Δεν είναι άδικη η πράξη αστυνομικού της Υπηρεσίας Εσωτερικών Υποθέσεων που, με εντολή του προϊσταμένου της και με σκοπό την ανακάλυψη ή τη σύλληψη προσώπου εμπλεκόμενου σε αξιόποινη πράξη από αυτές που αναφέρονται στο νόμο αυτόν, εμφανίζεται ως συμμέτοχος της πράξης. Το ίδιο ισχύει και για οποιοδήποτε άλλο πρόσωπο που με αυτόν το σκοπό ενεργεί ύστερα από πρόταση του προϊσταμένου της Υπηρεσίας. Και στις δύο περιπτώσεις απαιτείται η σύμφωνη γνώμη του κατά το άρθρο 3 εισαγγελικού λειτουργού. 

2. Επίσης δεν είναι άδικη η πράξη αστυνομικού της Υπηρεσίας Εσωτερικών Υποθέσεων όταν, ύστερα από καταγγελία ή βάσιμες υπόνοιες, ενεργεί έρευνα σε μεταφορικό μέσο για την ανεύρεση των πειστηρίων των προβλεπόμενων στην παράγραφο 2 του άρθρου 1 εγκληματικών πράξεων. 

3. Αστυνομικός ή άλλο πρόσωπο, που διέπραξε από κοινού με άλλο αστυνομικό εγκλήματα από εκείνα που αναφέρονται στο νόμο αυτόν ή συμμετείχε με οποιονδήποτε τρόπο στη διάπραξη τέτοιων εγκλημάτων, τιμωρείται με την ελαττωμένη ποινή του άρθρου 83 του Ποινικού Κώδικα, το ανώτατο όριο της οποίας μειώνεται περαιτέρω στο ήμισυ, με αντίστοιχη μείωση και του προβλεπόμενου στις περιπτώσεις β' και γ' του ανωτέρω άρθρου κατώτατου ορίου ποινής φυλάκισης, αν πριν καταγγελθεί η πράξη για την οποία ασκήθηκε ποινική δίωξη εναντίον του δώσει πληροφορίες για τα πρόσωπα και την εγκληματική τους δραστηριότητα και κατ' αυτόν τον τρόπο συντελέσει στην αποκάλυψή τους. Μπορεί όμως το δικαστήριο, εκτιμώντας τη μεταμέλεια και την προσωπικότητά του, καθώς και τις ειδικές περιστάσεις κάτω από τις οποίες τέλεσε την πράξη να τον κρίνει ατιμώρητο. 

4. Στην περίπτωση που ο κατηγορούμενος, μετά την άσκηση της ποινικής δίωξης και μέχρι να καταδικασθεί αμετακλήτως, δώσει τις πληροφορίες της προηγούμενης παραγράφου, το προβλεπόμενο στο νόμο ανώτατο όριο ποινής μειώνεται στο ήμισυ, χωρίς να αποκλείεται και η εφαρμογή των διατάξεων του άρθρου 84 του Π.Κ. 

5. Στα πρόσωπα του παρόντος άρθρου παρέχεται από το Υπουργείο Δημόσιας Τάξης η αναγκαία προστασία. Ανάλογη προστασία παρέχεται και στους μάρτυρες των υποθέσεων αυτών, ύστερα από αίτημα της αρμόδιας Εισαγγελικής Αρχής. 

'Αρθρο 6

'Αρση των απορρήτων - Δέσμευση περιουσιακών στοιχείων - 

Χρήση αποδεικτικών μέσων

1. Κατά τη διάρκεια προκαταρκτικής εξέτασης ή προανάκρισης που ενεργείται για τα εγκλήματα του νόμου αυτού, αν κριθεί ότι επιβάλλεται από τις ανάγκες της έρευνας η αποδέσμευση από το απόρρητο της επιστολής και της τηλεφωνικής ή κάθε άλλης μορφής ανταπόκρισης, ο κατά το άρθρο 3 του παρόντος νόμου εισαγγελικός λειτουργός μπορεί, αυτεπαγγέλτως ή ύστερα από αίτηση του προϊσταμένου της Υπηρεσίας Εσωτερικών Υποθέσεων, να υποβάλει σχετική προς τούτο αίτηση στο αρμόδιο Συμβούλιο Εφετών. Το Συμβούλιο αποφασίζει μέσα σε σαράντα οκτώ (48) ώρες για την άρση ή όχι του απορρήτου με βούλευμά του, που περιέχει τα στοιχεία που αναφέρονται στη διάταξη της παρ. 2 του άρθρου 5 του ν. 2225/1994. Σε εξαιρετικά επείγουσες περιπτώσεις την άρση μπορεί να διατάξει και ο κατά το άρθρο 3 του παρόντος νόμου εισαγγελικός λειτουργός. Κατά τα λοιπά εφαρμόζονται αναλόγως οι διατάξεις των παραγράφων 3 και 6 εδάφια β' και γ' του άρθρου 4 και των παραγράφων 4, 5, 6, 7, 8, 9, εδάφιαβ', γ', δ' και ε' και της παραγράφου 10 του άρθρου 5 του ν. 2225/1994. 

2. Η διάταξη του άρθρου 3 του ν.δ. 1059/1971, όπως αντικαταστάθηκε με το άρθρο 27 του ν.1868/1989, για την άρση του απορρήτου των τραπεζικών ή χρηματιστηριακών λογαριασμών, εφαρμόζεται και για τα εγκλήματα του παρόντος νόμου. Στην περίπτωση αυτή την πρόταση προς το αρμόδιο δικαστικό συμβούλιο υποβάλλει ο κατά το άρθρο 3 του παρόντος νόμου εισαγγελικός λειτουργός. Στις περιπτώσεις όπου ενεργείται προανάκριση ή προκαταρκτική εξέταση για εγκλήματα του παρόντος νόμου δεν ισχύει το φορολογικό απόρρητο. 

3. Με τη διαδικασία της προηγούμενης παραγράφου μπορεί να διαταχθεί η απαγόρευση κινήσεως των λογαριασμών ή του ανοίγματος των θυρίδων, εφόσον υπάρχουν βάσιμες υπόνοιες ότι οι λογαριασμοί ή οι θυρίδες περιέχουν χρήματα ή πράγματα προερχόμενα από τη διάπραξη των εγκλημάτων του παρόντος νόμου. Η διάταξη των εισαγγελικών λειτουργών ή το βούλευμα του Συμβουλίου επέχουν θέση εκθέσεως κατασχέσεως, εκδίδεται χωρίς προηγούμενη κλήση του κατηγορουμένου ή του τρίτου, δεν είναι απαραίτητο να αναφέρει συγκεκριμένο λογαριασμό ή θυρίδα και επιδίδεται στον κατηγορούμενο και στο διευθυντικό στέλεχος του πιστωτικού ιδρύματος ή του χρηματοπιστωτικού οργανισμού ή στο διευθυντή του υποκαταστήματος του τόπου όπου εδρεύει ο εισαγγελέας. Σε περίπτωση κοινού λογαριασμού ή κοινής θυρίδας επιδίδεται και στον τρίτο. Οι διατάξεις των παραγράφων 2, 3 και 4 του άρθρου 5 του ν. 2331/1995 εφαρμόζονται ανάλογα και για τα εγκλήματα του παρόντος νόμου. Το Δημόσιο δικαιούται να αξιώσει και να προβεί σε δήμευση, σύμφωνα με τα οριζόμενα στο άρθρο 3 του ν. 2331/1995, κάθε περιουσίας που αποκτήθηκε από τη διάπραξη των εγκλημάτων του άρθρου 1 του νόμου αυτού. 

4. Με την επιφύλαξη των διατάξεων της παραγράφου 1 του παρόντος άρθρου, επιτρέπεται η καταγραφή σχετικών πράξεων με συσκευές ήχου ή εικόνας ή άλλα ειδικά τεχνικά μέσα και η χρησιμοποίηση του υλικού ως αποδεικτικών στοιχείων ενώπιον οποιουδήποτε δικαστηρίου, ανακριτικής ή άλλης δημόσιας αρχής. 

'Αρθρο 7

Αποκατάσταση κατηγορηθέντων

Το Υπουργείο Δημόσιας Τάξης υποχρεούται, ύστερα από αίτημα του ενδιαφερομένου, να εκδίδει ανακοίνωση αποκατάστασης του κατηγορηθέντος αστυνομικού για διάπραξη των εγκλημάτων του άρθρου 1 του νόμου αυτού, η οποία δημοσιεύεται σε δύο τουλάχιστον ημερήσιες εφημερίδες της Αθήνας και στον Τύπο της περιοχής όπου είχε την έδρα της η Υπηρεσία του, στην περίπτωση που εκδοθεί αμετάκλητη αθωωτική απόφαση ή αμετάκλητο βούλευμα που αποφαίνεται να μη γίνει κατ' αυτού κατηγορία ή η υπόθεση τεθεί στο αρχείο με πράξη του αρμόδιου εισαγγελέα. Οι διατάξεις του π.δ. 281/1993 (ΦΕΚ 122 Α') εφαρμόζονται αναλόγως και για την κάλυψη των εξόδων υπεράσπισης των ανωτέρω αστυνομικών που αποκαθίστανται. 

'Αρθρο 8

Κοινοβουλευτική εποπτεία

Ο Υπουργός Δημόσιας Τάξης υποβάλλει στη Μόνιμη Επιτροπή Θεσμών και Διαφάνειας της Βουλής μέχρι το τέλος του μηνός Φεβρουαρίου κάθε έτους, έκθεση με τον απολογισμό του έργου και των δραστηριοτήτων του προηγούμενου έτους, με σκοπό την κοινοβουλευτική εποπτεία, τον έλεγχο και τη διαφάνεια. 

'Αρθρο 9

Χορήγηση αντιγράφων ποινικών δικογραφιών

Οι διωκτικές αρχές, που ενεργούν προανάκριση για αξιόποινες πράξεις στις οποίες εμπλέκονται αστυνομικοί, υποχρεούνται, μετά το πέρας αυτής και ταυτόχρονα με την υποβολή της σχετικής δικογραφίας στην αρμόδια για την άσκηση της ποινικής δίωξης εισαγγελική αρχή, να διαβιβάζουν αντίγραφα των σχετικών προανακριτικών εκθέσεων στον Υπουργό Δημόσιας Τάξης, προκειμένου να αποτελέσουν αποδεικτικό υλικό και της διοικητικής δικογραφίας κατά τη διερεύνηση του πειθαρχικού μέρους της υπόθεσης. Την ίδια υποχρέωση έχουν και οι εισαγγελικές αρχές για τις προανακρίσεις που διενεργούν δικαστικοί λειτουργοί κατόπιν παραγγελίας τους. 

'Αρθρο 10

Θέματα πειθαρχικού δικαίου αστυνομικού προσωπικού 

1. Η παρ. 1 του άρθρου 8 του ν. 2622/1998 (ΦΕΚ 138 Α') αντικαθίσταται ως εξής: 

"1. Για τη βεβαίωση πειθαρχικού παραπτώματος αστυνομικού που σχετίζεται με παράβαση των διατάξεων του ν.1165/1918, του άρθρου 58 του π.δ. της 9/ 24.8.1932, του άρθρου 1 παρ. 1 του ν.1608/1950, του β.δ. 29/1971, του ν. 1729/1987, του άρθρου 33 παρ. 1, 3, 4 και 9 του ν. 1975/1991, του άρθρου 15 του ν. 2168/1993 και των άρθρων 235, 258, 349, 372, 374, 380 και 385 του Ποινικού Κώδικα, ο Υπουργός Δημόσιας Τάξης μπορεί να ζητήσει δια του Υπουργού Δικαιοσύνης, όπως διενεργηθεί η 'Ενορκη Διοικητική Εξέταση εντός ορισμένης προθεσμίας, από τον κατά τόπο αρμόδιο Εισαγγελέα Εφετών, αν ο εγκαλούμενος είναι ανώτερος ή ανώτατος Αξιωματικός ή τον κατά τόπο αρμόδιο Εισαγγελέα Πλημμελειοδικών σε κάθε άλλη περίπτωση. Οι ανωτέρω Εισαγγελείς ενεργούν την Ε.Δ.Ε. οι ίδιοι ή την αναθέτουν σε υφιστάμενό τους εισαγγελικό λειτουργό, ο οποίος στην περίπτωση που αυτή αφορά ανώτερο ή ανώτατο αξιωματικό, φέρει βαθμό τουλάχιστον Αντεισαγγελέα Εφετών. Ειδικά αν ο εγκαλούμενος είναι ο Αρχηγός ή Υπαρχηγός της Ελληνικής Αστυνομίας, η αίτηση για τη διενέργεια της Ε.Δ.Ε. απευθύνεται στον Εισαγγελέα του Αρείου Πάγου, ο οποίος την ενεργεί ο ίδιος ή την αναθέτει σε έναν εκ των παρ' αυτώ Αντεισαγγελέων. Για τη διενέργεια της Ε.Δ.Ε. εφαρμόζονται οι διατάξεις του οικείου πειθαρχικού δικαίου, με τη διαφοροποίηση ότι για την εξαίρεση του εισαγγελικού λειτουργού εφαρμόζονται οι σχετικές διατάξεις του Κ.Π.Δ.. Το πόρισμα της Ε.Δ.Ε. με το αποδεικτικό υλικό διαβιβάζεται στον Υπουργό Δημόσιας Τάξης, ο οποίος ενεργεί περαιτέρω σύμφωνα με τις ίδιες διατάξεις". 

2. Σε όλα τα στάδια της πειθαρχικής διαδικασίας, ο εγκαλούμενος αστυνομικός δύναται να παρίσταται μετά συνηγόρου. Η διάταξη της παρ. 4 του άρθρου 7 του ν. 2334/1995 (ΦΕΚ 184 Α') καταργείται. 

'Αρθρο 11

Τροποποίηση διατάξεων του ν. 1339/1983

Το τέταρτο εδάφιο της παρ. 4 του άρθρου 7 του ν. 1339/1983, όπως αντικαταστάθηκε με το άρθρο 5 του ν. 2452/1996 (ΦΕΚ 283 Α'), αντικαθίσταται ως εξής: 

"Της ως άνω προστασίας απολαμβάνουν με τις ίδιες προϋποθέσεις και περιορισμούς ο/η σύζυγος, τα τέκνα, οι γονείς και οι αδελφοί των πολιτών που τραυματίζονται θανάσιμα ή καθίστανται ανίκανοι σε ποσοστό τουλάχιστον 67%, εξαιτίας της ενεργούς συμμετοχής τους στην καταδίωξη ή σύλληψη δραστών εγκληματικών πράξεων ή εξαιτίας αστυνομικής επιχείρησης προς πρόληψη και καταστολή του εγκλήματος ή επιχείρησης του Πυροσβεστικού Σώματος προς κατάσβεση πυρκαγιάς". 

'Αρθρο 12

Τροποποίηση διατάξεων του ν. 2226/1994

και του ν. 2265/1994

1. Το δεύτερο εδάφιο της περ. α' της παρ. 2 του άρθρου 1 του ν. 2226/1994 (ΦΕΚ 122 Α') αντικαθίσταται ως εξής: 

"Το ποσοστό των εισαγόμενων στις Αστυνομικές Σχολές γυναικών καθορίζεται σε 15% επί του συνολικού αριθμού εισακτέων. Το ποσοστό αυτό αντιστοιχεί στον αριθμό του αστυνομικού προσωπικού που ασκεί δραστηριότητες διοικητικής υποστήριξης, διαβατηριακού ελέγχου, τροχαίας, εφαρμογής τουριστικών και αγορανομικών διατάξεων και ορισμένες ανακριτικές δραστηριότητες, για την άσκηση των οποίων ο παράγων φύλο δεν ασκεί επιρροή, ενώ το λοιπό αστυνομικό προσωπικό, λόγω της φύσης της αποστολής της Ελληνικής Αστυνομίας, εκτελεί, κάτω από δυσμενείς τοπικές και χρονικές συνθήκες, δραστηριότητες που αφορούν στην αντιμετώπιση πράξεων βίας, στην τήρηση ή αποκατάσταση της τάξης σε μαζικές εκδηλώσεις και συναθροίσεις, στη δίωξη και σύλληψη επικίνδυνων κακοποιών, στην εξουδετέρωση εκρηκτικών μηχανισμών, στη φύλαξη και μεταγωγή ανδρών κρατουμένων, στην προστασία υψηλών προσώπων, στη δίωξη ζωοκλοπής, στην επαναπροώθηση λαθρομεταναστών και σε ορισμένες τεχνικές εφαρμογές, οι οποίες για την άσκησή τους απαιτούν αυξημένο επίπεδο μυϊκής δύναμης, ταχύτητας και αντοχής, κριτήρια τα οποία, κατά τα διδάγματα της κοινής λογικής και πείρας, διαθέτουν, λόγω βιολογικών ιδιαιτεροτήτων, οι άνδρες". 

2. Στο συνολικό αριθμό θέσεων που προκηρύσσονται στις Σχολές της Πυροσβεστικής Ακαδημίας του Πυροσβεστικού Σώματος ποσοστό μέχρι και 10% καλύπτεται από γυναίκες υποψήφιες. Αν κατά τον υπολογισμό του ποσοστού αυτού προκύπτουν κλασματικά υπόλοιπα, δεν λαμβάνονται υπόψη. Το ως άνω ποσοστό αντιστοιχεί στον αριθμό του πυροσβεστικού προσωπικού, που ασκεί δραστηριότητες διοικητικής υποστήριξης, εφαρμογής της νομοθεσίας πυροπροστασίας και ανακριτικές, για την άσκηση των οποίων ο παράγων φύλο δεν ασκεί επιρροή, ενώ το λοιπό πυροσβεστικό προσωπικό, λόγω της φύσης της αποστολής του Πυρο- σβεστικού Σώματος, εκτελεί, κάτω από δυσμενείς τοπικές και χρονικές συνθήκες, δραστηριότητες, που αφορούν την καταστολή των πυρκαγιών, την αντιμετώπιση φυσικών καταστροφών όπως σεισμών, θεομηνιών, πλημμύρων κ.ά. και τη διάσωση ατόμων και περιουσιακών στοιχείων από τις αιτίες αυτές, για την επιτυχή άσκηση των οποίων απαιτείται αυξημένο επίπεδο μυϊκής δύναμης, ταχύτητας και αντοχής, κριτήρια τα οποία κατά τα διδάγματα της κοινής λογικής και πείρας, διαθέτουν, λόγω βιολογικών ιδιαιτεροτήτων, οι άνδρες. 

3. Οι διατάξεις των προηγούμενων παραγράφων εφαρμόζονται και στους διαγωνισμούς που προκηρύχθηκαν πριν την ισχύ του παρόντος νόμου, αλλά δεν ολοκληρώθηκαν. 

4. Το τελευταίο εδάφιο της παρ. 8 του άρθρου 30 Α του ν. 1264/1982, όπως το άρθρο αυτό προστέθηκε με το άρθρο 1 του ν. 2265/1994, αντικαθίσταται ως εξής: 

"Τα παραπάνω πρόσωπα με βαθμό μέχρι και Αστυνομικού Υποδιευθυντή δεν μετατίθενται, όσο διαρκεί η θητεία τους, εκτός της περιοχής μετάθεσης, στην οποία υπηρετούν, αν δεν το ζητήσουν οι ίδιοι ή δεν κριθεί τούτο αναγκαίο λόγω προαγωγής, άσκησης πειθαρχικής δίωξης για πειθαρχικό παράπτωμα, για το οποίο προβλέπεται από τις οικείες διατάξεις ανώτερη πειθαρχική ποινή ή θέσης τους σε κατάσταση διαθεσιμότητας για λόγους πειθαρχίας". 

'Αρθρο 13

Συμπλήρωση διατάξεων του ν.1975/1991

1. Μετά το άρθρο 12 του ν.1975/1991 (ΦΕΚ 184 Α') προστίθεται άρθρο 12 Α ως εξής: 

" 'Αρθρο 12 Α 

'Αδειες παραμονής για εξαιρετικούς λόγους 

1. Ο Υπουργός Δημόσιας Τάξης δύναται, μετά από σχετικό αίτημα, να χορηγεί άδεια παραμονής σε αλλοδαπό, για τον οποίο δεν συντρέχουν οι προβλεπόμενες από τις λοιπές διατάξεις του παρόντος νόμου σχετικές προϋποθέσεις, εφόσον τούτο επιβάλλεται για λόγους ανθρωπιστικούς ή δημόσιου συμφέροντος ή συντρέχουν λόγοι ανωτέρας βίας που παρεμποδίζουν την επιστροφή του αλλοδαπού στη χώρα προέλευσης. 

2. Η ανωτέρω άδεια, η οποία δεν δύναται να υπερβαίνει το ένα (1) έτος, χορηγείται μετά γνώμη επιτροπής, αποτελούμενης από τον Πάρεδρο του Νομικού Συμβουλίου του Κράτους στο Υπουργείο Δημόσιας Τάξης, ως πρόεδρο και ως μέλη ένα διπλωματικό υπάλληλο του Υπουργείου Εξωτερικών και έναν ανώτερο αξιωματικό της Διεύθυνσης Κρατικής Ασφάλειας του Υπουργείου Δημόσιας Τάξης, οι οποίοι ορίζονται με τους αναπληρωτές τους από τους οικείους Υπουργούς. Η συγκρότηση της ανωτέρω επιτροπής γίνεται με απόφαση του Υπουργού Δημόσιας Τάξης. 

3. Για τη χορήγηση της άδειας αυτής, ο αιτών καλείται και παρουσιάζεται αυτοπροσώπως στην επιτροπή της προηγούμενης παραγράφου, προσκομίζοντας στοιχεία αποδεικτικά της ταυτότητάς του, καθώς και των λόγων τους οποίους επικαλείται. Το αίτημα του αλλοδαπού δύναται να εξετασθεί και χωρίς την αυτοπρόσωπη παρουσία του, όταν αυτή καθίσταται αδύνατη για αντικειμενικούς λόγους ή δεν κρίνεται αναγκαία από την επιτροπή. 

4. Η παραπάνω άδεια δύναται να ανανεώνεται υπό τις προϋποθέσεις των προηγούμενων παραγράφων και μέχρι να εκλείψουν οι ανωτέρω λόγοι. 

5. Κατά της απόφασης που αρνείται τη χορήγηση ή ανανέωση της άδειας αυτής δεν χωρεί η προσφυγή του άρθρου 16 του παρόντος". 

2. Στο τέλος της παρ. 1 του άρθρου 33 του ν. 1975/ 1991 προστίθεται εδάφιο ως εξής: 

"Αεροπορικές ή ναυτιλιακές εταιρείες ή ταξιδιωτικά γραφεία υποχρεούνται να μη δέχονται για μεταφορά και να λαμβάνουν κάθε μέτρο, που να αποκλείει τη μεταφορά από το εξωτερικό στην Ελλάδα αλλοδαπών που δεν είναι εφοδιασμένοι με τα απαιτούμενα ταξιδιωτικά έγγραφα. Στους παραβάτες των ανωτέρω υποχρεώσεων επιβάλλεται διοικητικό πρόστιμο, επιφυλασσομένων των προβλεπομένων στον παρόντα νόμο ποινικών διατάξεων. Το ύψος του προστίμου, τα όργανα και η διαδικασία επιβολής και είσπραξής του και κάθε άλλη αναγκαία λεπτομέρεια καθορίζονται με απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Δημόσιας Τάξης." 

3. Στην παρ. 3 του άρθρου 27 του ν. 1975/1991 προστίθεται εδάφιο ως εξής: 

"Ειδικότερα σε αλλοδαπό, ο οποίος παρέβη τις περί παραμονής στη χώρα μας διατάξεις του παρόντος, δύναται ιδίως για λόγους ανθρωπιστικούς, ανωτέρας βίας ή δημοσίου συμφέροντος, αντί της απέλασης να τάσσεται προθεσμία προς αναχώρηση, που δεν υπερβαίνει τις δεκαπέντε (15) ημέρες". 

'Αρθρο 14

Συμπλήρωση διατάξεων του ν. 1951/1991

Μετά το άρθρο 5 του ν.1951/1991 (ΦΕΚ 84 Α') προστίθεται άρθρο 5 Α ως εξής: 

" 'Αρθρο 5 Α

Ενίσχυση Πυροσβεστικών Υπηρεσιών με εθελοντές Πυροσβέστες

Στους Πυροσβεστικούς Σταθμούς και στα Κλιμάκια του Πυροσβεστικού Σώματος επιτρέπεται να παρέχουν τις υπηρεσίες τους ως εθελοντές πυροσβέστες και ιδιώτες που είναι μόνιμοι κάτοικοι του δήμου που έχει την έδρα της η οικεία Πυροσβεστική Υπηρεσία. Οι διατάξεις του παρόντος νόμου που αφορούν τα προσόντα, την εκπαίδευση, τα δικαιώματα και τις υποχρεώσεις των εθελοντών πυροσβεστών έχουν ανάλογη εφαρμογή και σε αυτούς." 

'Αρθρο 15

Κάλυψη δαπανών

Από τις διατάξεις του παρόντος νόμου προκαλούνται δαπάνες ύψους 166 εκατομμυρίων δραχμών περίπου για το έτος 1999 και 155 εκατομμυρίων δραχμών περίπου για το έτος 2000 και για καθένα από τα επόμενα έτη. Οι ανωτέρω δαπάνες θα αντιμετωπίζονται με την εγγραφή ανάλογων πιστώσεων στους σχετικούς ΚΑΕ των κατ' έτος προϋπολογισμών εξόδων Ε.Φ. 43 - 110 "ΕΛΛΗΝΙΚΗ ΑΣΤΥΝΟΜΙΑ". 

'Αρθρο 16

1. Σε κάθε Δήμο ή Κοινότητα, με πληθυσμό άνω των τριών χιλιάδων (3.000) κατοίκων, συνιστάται Συμβούλιο Πρόληψης της Εγκληματικότητας. Τα θέματα που αφορούν τη συγκρότηση, οργάνωση και λειτουργία του εν λόγω Συμβουλίου καθορίζονται με απόφαση του Δημάρχου ή Προέδρου της Κοινότητας, ύστερα από πρόταση του οικείου Δημοτικού ή Κοινοτικού Συμβουλίου. 

2. Το ανωτέρω Συμβούλιο αποτελείται από επιστήμονες και λειτουργούς που διαμένουν στην περιφέρεια του Δήμου ή της Κοινότητας και διαθέτουν ειδικές γνώσεις στον τομέα της εγκληματικότητας, όπως δικαστικούς λειτουργούς, εγκληματολόγους, ψυχολόγους, κοινωνιολόγους, αστυνομικούς, κοινωνικούς λειτουργούς και ιατρούς, καθώς και εκπροσώπους παραγωγικών τάξεων και κοινωνικών φορέων. Τα μέλη του Συμβουλίου δεν επιτρέπεται να είναι λιγότερα των πέντε (5) ή περισσότερα των έντεκα (11), ορίζονται για τρία (3) χρόνια και η θέση τους είναι τιμητική και άμισθη. 

3. 'Εργο του ως άνω Συμβουλίου είναι η κατάρτιση προγράμματος πρόληψης της εγκληματικότητας στη δημοτική ή κοινοτική περιφέρεια αρμοδιότητάς του, η διατύπωση γνώμης επί σχετικών ερωτημάτων του Δημάρχου ή Προέδρου της Κοινότητας ή των τοπικών κοινωνικών και επιστημονικών φορέων, η συνεργασία με τα αντίστοιχα Συμβούλια όμορων Δήμων ή Κοινοτήτων, η διοργάνωση ημερίδων, σεμιναρίων και άλλων συναφών εκδηλώσεων για την ευαισθητοποίηση της κοινής γνώμης, η συνεχής, μέσω των τοπικών μέσων μαζικής επικοινωνίας, ενημέρωση των κατοίκων, καθώς και η εκδήλωση κάθε άλλης σχετικής δραστηριότητας. Με απόφαση του Υπουργού Δημόσιας Τάξης καθορίζονται τα θέματα λειτουργίας του εν λόγω Συμβουλίου, συνεργασίας αυτού με τις αρμόδιες αρχές και φορείς και κάθε άλλη αναγκαία λεπτομέρεια. 

'Αρθρο 17

1. Η διάταξη της παρ. 2 του άρθρου 1 του π.δ. 358/1997 (ΦΕΚ 240 Α'), όπως αντικαταστάθηκε από το εδάφιο στ' της παρ. 1 του άρθρου 73 του ν. 2676/1999 (ΦΕΚ 1 Α'), αντικαθίσταται από τότε που ίσχυσε ως εξής: 

"Οι διατάξεις του παρόντος διατάγματος εφαρμόζονται σε κάθε αλλοδαπό, ο οποίος χωρίς να πληροί τις νόμιμες προϋποθέσεις είτε εισόδου, είτε παραμονής, είτε απασχόλησης στη χώρα και βρίσκεται στην Ελληνική Επικράτεια κατά την ημερομηνία δημοσίευσης του παρόντος, εργαζόμενος ή με την επιθυμία να εργαστεί στην Ελλάδα σε οποιονδήποτε εργοδότη και με οποιαδήποτε σχέση εργασίας ή αυτοαπασχολούμενος ή με την επιθυμία να αυτοαπασχοληθεί. Οι λοιποί αλλοδαποί εξακολουθούν να υπάγονται στις διατάξεις του ν. 1975/ 1991". 

2. Η διάταξη του δεύτερου εδαφίου της παρ. 3 του άρθρου 2 του π.δ. 358/1997, όπως αντικαταστάθηκε με το άρθρο μόνο του π.δ. 241/1998 (ΦΕΚ 180 Α') και το εδάφιο η' της παρ. 1 του άρθρου 73 του ν. 2676/1999, αντικαθίσταται ως εξής: 

"Τα υπό στοιχεία (ε) και (στ) δικαιολογητικά μπορεί να προσκομίσει ο αλλοδαπός και πέραν της ως άνω προθεσμίας και πάντως όχι μετά την 30ή Απριλίου 1999, με την προϋπόθεση ότι η σχετική αίτηση έχει υποβληθεί έως και την 31η Δεκεμβρίου 1998". 

3. Η διάταξη του προτελευταίου εδαφίου της παρ. 1 του άρθρου 5 του π.δ. 359/1997, όπως αντικαταστάθηκε με την παρ. 6 του άρθρου μόνου του π.δ. 242/1998 (ΦΕΚ 180 Α') και το εδάφιο θ' της παρ. 1 του άρθρου 73 του ν. 2676/1999, αντικαθίσταται ως εξής: 

"Χρέη εισηγητή και γραμματέα εκτελούν υπάλληλοι του Ο.Α.Ε.Δ. με αναπληρωτές τους υπαλλήλους του ίδιου Οργανισμού. Η θητεία των μελών είναι δύο (2) έτη". 

4. Στο τέλος της παρ. 3 του άρθρου 2 του π.δ. 358/1997 (ΦΕΚ 240 Α'), όπως αντικαταστάθηκε με το άρθρο μόνο του π.δ. 241/1998 και το άρθρο 73 παρ. 1 εδάφ. ζ' του ν. 2676/1999, προστίθεται εδάφιο ως εξής: 

"Ειδικά τα ανήλικα τέκνα του κατόχου της Κάρτας Προσωρινής 'Αδειας Παραμονής Αλλοδαπού, τα οποία ενηλικιώθηκαν κατά τη διάρκεια ισχύος της δεν απελαύνονται μέχρι τη συμπλήρωση του 21ου έτους της ηλικίας τους". 

5. Στο άρθρο 2 του π.δ. 359/1997 (ΦΕΚ 240 Α'), προστίθεται παράγραφος 4 ως εξής: 

"4. Σύζυγος και ανήλικα τέκνα του κατόχου της Κάρτας Παραμονής Περιορισμένης Χρονικής Διάρκειας ή εκείνου στον οποίο έχει χορηγηθεί από την αρμόδια υπηρεσία Ο.Α.Ε.Δ. σχετική βεβαίωση κατάθεσης των προβλεπόμενων δικαιολογητικών για την έκδοση της Κάρτας αυτής, δεν απελαύνονται κατά τη διάρκεια της ισχύος τους. 

Ειδικά τα ανήλικα τέκνα του κατόχου των εγγράφων του προηγούμενου εδαφίου (Κάρτας ή βεβαίωσης), τα οποία ενηλικιώθηκαν κατά τη διάρκεια ισχύος αυτών δεν απελαύνονται μέχρι τη συμπλήρωση του 21ου έτους της ηλικίας τους. Τα πρόσωπα αυτά από την ενηλικίωσή τους και μέχρι τη συμπλήρωση του 21ου έτους της ηλικίας τους δύνανται να ζητήσουν με αίτηση - δήλωσή τους τη χορήγηση Κάρτας Περιορισμένης Χρονικής Διάρκειας. 

Με απόφαση του Υπουργού Εργασίας και Κοινωνικών Ασφαλίσεων καθορίζονται οι όροι, οι προϋποθέσεις, η διαδικασία, η διάρκεια και κάθε αναγκαία λεπτομέρεια για τη χορήγηση της κατά την παρούσα παράγραφο Κάρτας Περιορισμένης Χρονικής Διάρκειας". 

'Αρθρο 18

'Εναρξη ισχύος

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως." 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επανερχόμεθα στη συζήτηση των επικαίρων ερωτήσεων. 

Επίκαιρες ερωτήσεις δευτέρου κύκλου: 

Πρώτη είναι η με αριθμό 852/29.3.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Πέτρου Κατσιλιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη δημιουργία Κόμβου σύνδεσης του νέου Νοσοκομείου Καλαμάτας με τον εθνικό δρόμο Τρίπολης - Καλαμάτας. 

Η επίκαιρη ερώτηση του κ. Κατσιλιέρη είναι η ακόλουθη: 

"H κατασκευή του νέου Νοσοκομείου Καλαμάτας αναμένεται να ολοκληρωθεί σύντομα, δεν υπάρχει όμως πρόβλεψη για τη δημιουργία κόμβων στο σημείο σύνδεσης του νοσοκομείου με τον εθνικό δρόμο Τρίπολης-Καλαμάτας. 

Το πρόβλημα αυτό πρέπει να επιλυθεί άμεσα με την κατασκευή δύο κόμβων επικοινωνίας του νοσοκομείου με την εθνική οδό προκειμένου, όταν δοθεί σε λειτουργία το νέο νοσοκομείο να μη δημιουργηθούν και στα δύο σημεία καρμανιόλες πάνω στο βασικό οδικό δίκτυο του Νομού Μεσσηνίας. 

Το πρόβλημα πρέπει να αντιμετωπισθεί από τις αρμόδιες υπηρεσίες του ΥΠΕΧΩΔΕ μιας και δεν εμπίπτει στις αρμοδιότητες της ΔΕΠΑΝΟΜ που κατασκευάζει σήμερα το νέο νοσοκομείο. 

Ερωτάται ο κύριος Υπουργός: 

Ποιες άμεσες ενέργειες πρόκειται να γίνουν προκειμένου να αντιμετωπισθούν έγκαιρα τα προβλήματα με τη δημιουργία κόμβων πριν από την έναρξη λειτουργίας του νέου νοσοκομείου;". 

Ο κ. Βερελής έχει το λόγο για τρία λεπτά να πρωτολογήσει. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η ερώτηση του κ. Κατσιλιέρη αφορά την αναγκαιότητα και την ετοιμότητα προκειμένου να δημιουργηθεί κόμβος στο καινούριο Νοσοκομείο Καλαμάτας, που είναι αρμοδιότητα της περιφέρειας Πελοποννήσου, η οποία μας ενημέρωσε ότι το έργο κατασκευής του νοσοκομείου βρίσκεται σε φάση ολοκλήρωσης και εντός του έτους θα παραδοθεί. 

Μια σειρά από παράλληλα έργα προωθούνται, προκειμένου να είναι δυνατή η βέλτιστη λειτουργία του καινούριου αυτού νοσοκομείου, όπως είναι η προμήθεια ιατροτεχνολογικού και ξενοδοχειακού εξοπλισμού, όπως και μία σειρά τεχνικών έργων, ανάμεσα στα οποία είναι ο κόμβος πρόσβασης και η αποχέτευση ομβρίων προκειμένου να εξασφαλιστεί η λειτουργικότητα και η ένταξη του νοσοκομείου αυτού στο γενικότερο ιστό της περιοχής. 

Σε ό,τι αφορά τώρα τον κόμβο η περιφέρεια Πελοποννήσου όπως μας ενημέρωσε, πρόκειται σύντομα, εντός του μηνός τον οποίο διανύουμε, να αναθέσει τη μελέτη του έργου, προκειμένου η κατασκευή του κόμβου να ολοκληρωθεί με την ολοκλήρωση της κατασκευής του κτιριακού συγκροτήματος. Πιστεύουμε ότι εντός του 1999 θα έχει ολοκληρωθεί. 

Το ΥΠΕΧΩΔΕ, εφόσον ζητηθεί από την ΔΕΠΑΝΟΜ -δεν έχει ζητηθεί ακόμη- είναι διατεθειμένο να βοηθήσει την προώθηση αυτού του έργου. Αυτό γίνεται με βάση το π.δ. 465/70 σύμφωνο με το οποίο το ΥΠΕΧΩΔΕ θα εξετάσει το αίτημα της ΔΕΠΑΝΟΜ, εφόσον -όπως σας είπα- υποβληθεί, προκειμένου να υλοποιήσει τον κόμβο πλήρους κυκλοφοριακής σύνδεσης στο συγκεκριμένο νοσοκομείο με το υφιστάμενο εθνικό δίκτυο. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Ο κ. Κατσιλιέρης έχει το λόγο για δύο λεπτά, για να αναπτύξει την επίκαιρη ερώτηση. 

ΠΕΤΡΟΣ ΚΑΤΣΙΛΙΕΡΗΣ: Θα ήθελα, κύριε Πρόεδρε, με την ευκαιρία αυτής της επίκαιρης ερώτησης να θέσω ένα γενικότερο θέμα, ξεκινώντας από το γεγονός ότι στα τέλη του 1999 προβλέπεται η ολοκλήρωση της ανέγερσης του νέου Νοσοκομείου Καλαμάτας, αλλά και η λειτουργία του. 

Το νέο Νοσοκομείο Καλαμάτας εφάπτεται του εθνικού δρόμου Τρίπολης-Καλαμάτας και σε ακτίνα 1000 μέτρων βρίσκονται οι εξής μονάδες: Πρώτον, απέναντί του και σε απόσταση 200 μέτρων το Τ.Ε.Ι. με πάνω από χίλιους πεντακόσιους σπουδαστές, εκπαιδευτικούς και διοικητικό προσωπικό. Δεύτερον, η Σχολή Μαθητείας ΟΑΕΔ που έχει περίπου πεντακόσιους μαθητές, εκπαιδευτικούς και διοικητικό προσωπικό. Τρίτον η Βιομηχανική Περιοχή Καλαμάτας και τέταρτον το στρατιωτικό αεροδρόμιο όπου εκπαιδεύονται 'Ικαροι και υπηρετούν περίπου επτακόσιοι στρατευμένοι. 

Για όλους αυτούς τους λόγους χρειάζεται μια ριζικότερη αντιμετώπιση του προβλήματος, γιατί αντιλαμβάνεται ο καθένας ότι από τη λειτουργία των μονάδων που ανέφερα πριν, τι προβλήματα μπορούν να υπάρξουν. 

Γι' αυτόν ακριβώς το λόγο και επειδή δεν υπάρχει ούτε καν μελέτη του τμήματος Τσακώνας-Καλαμάτας στον εθνικό δρόμο Τρίπολης-Καλαμάτας, απαιτείται μια μακροπρόθεσμη αντιμετώπιση του θέματος. Ασφαλώς χρειάζεται -όπως ακούσαμε και από τον κύριο Υφυπουργό- η περιφέρεια να προωθήσει εντός του 1999 την κατασκευή των δύο κόμβων, αλλά είναι προφανές, ότι θα αντιμετωπιστούν μόνο τα άμεσα, τα μεσοπρόθεσμα προβλήματα του νοσοκομείου. Εκείνο που απαιτείται σε ακτίνα 1.000 μέτρων από το Νοσοκομείο, είναι η μακροπρόθεσμη λύση, η μόνιμη. 

Γι' αυτόν το λόγο θα ήθελα να παρακαλέσω την ηγεσία του ΥΠΕΧΩΔΕ να δεσμευτεί ότι θα μελετήσει σε μια προοπτική χρόνου τα γενικότερα προβλήματα που υπάρχουν στην ευρύτερη περιοχή του νέου Νοσοκομείου Καλαμάτας. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Παρ' όλο που όπως ανέφερα προηγουμένως δεν υπήρξε από τη ΔΕΠΑΝΟΜ σχετικό αίτημα, εγώ αντιλαμβάνομαι πλήρως την αναγκαιότητα που έχει η κατάρτιση μιας πλήρους κυκλοφοριακής μελέτης της περιοχής αυτής. Γι' αυτό και θα ξεκινήσει το ΥΠΕΧΩΔΕ με δική του πρωτοβουλία να την εκπονεί. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να συμφωνήσει να συζητηθεί και η έκτη επίκαιρη ερώτηση του κ. Κοντογιαννόπουλου, στην οποία θα απαντήσει ο κ. Βερελής, ώστε να τον διευκολύνουμε να πάει στο Υπουργικό Συμβούλιο. 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): 'Εκτη είναι η με αριθμό 854/30-3-99 επίκαιρη ερώτηση του Ανεξάρτητου Βουλευτή κ. Κοντογιαννόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων αντιμετώπισης των ζημιών που προκλήθηκαν από την κακοκαιρία στο Νομό Ηλείας. 

Η επίκαιρη ερώτηση του κ. Κοντογιαννόπουλου είναι η ακόλουθη: 

"Οι δυσμενείς καιρικές συνθήκες, που επικράτησαν το Φεβρουάριο και το Μάρτιο σε ολόκληρη τη χώρα, έπληξαν με σφροδρότητα την Ηλιεία προκαλώντας, λόγω των κατολισθήσεων και των πλημμυρών, σοβαρές ζημιές σε έργα υποδομής, στο οδικό δίκτυο, σε δίκτυα ύδρευσης, σε καλλιέργειες, ενώ απειλήθηκε, σε ορισμένες περιπτώσεις, ακόμη και η ζωή των κατοίκων. 

Ιδιαίτερα επλήγη η κοινότητα της Φρίξας, με αποτέλεσμα να προκληθούν επικίνδυνες ρωγμές σε πολλά σπίτια και να διαταχθεί, από προχθές, η εκκένωση του χωριού, με συνέπεια εκατό περίπου οικογένειες να βρουν προσωρινό κατάλυμα σε ξενοδοχεία της περιοχής. Το ίδιο πρόβλημα, είχε εμφανισθεί και παλαιότερα, το 1965, στην ίδια κοινότητα, αλλά όπως καταγγέλλουν οι κάτοικοι δεν αντιμετωπίστηκε τότε με την απαιτούμενη προσοχή και υπευθυνότητα. 

Σημαντικό επίσης πρόβλημα από τις κατολισθήσεις, αντιμετωπίζει και η κοινότητα του Λέπραιου, καθώς και ορισμένες άλλες περιοχές του νομού, όπως Λάλα, Αυγή, Σκλίβα, Θολό κλπ. 

Κύρια αιτία των προβλημάτων είναι η μη έγκαιρη εκτέλεση των αναγκαίων αντιπλημμυρικών έργων, η ανάγκη των οποίων έγινε περισσότερο επιτακτική, συνεπεία των πρόσφατων καταστρεπτικών πυρκαγιών στις ορεινές περιοχές της Ηλείας. 

Η αντιμετώπιση των σημαντικών αυτών προβλημάτων επιχειρείται, κατά κανόνα, με πρόχειρα και αποσπασματικά έργα, με ανεπαρκείς πιστώσεις και χωρίς τον αναγκαίο συντονισμό των συναρμοδίων φορέων. Οι υπεύθυνοι φορείς, Υπουργεία, Περιφέρεια, Νομαρχία, Δήμοι, μεταθέτουν το πρόβλημα ο ένας στον άλλο, με συνέπεια οι πιστώσεις να εξανεμίζονται, να σημειώνονται ανεπίτρεπτες καθυστερήσεις και τα προβλήματα να επιδεινώνονται. 

'Υστερα από τα παραπάνω ερωτάσθε: 

Ποια μέτρα προτίθεσθε να λάβετε για την αντιμετώπιση των άμεσων αναγκών και προβλημάτων, ιδίως στην περίπτωση της κοινότητας Φρίξας, αλλά κυρίως για τη μακροπρόθεσμη, συντονισμένη και αποτελεσματική αντιμετώπισή τους;". 

Ο Υφυπουργός Περιβάλλοντος, Χωροταξίας και Δημοσίων 'Εργων κ. Βερελής έχει το λόγο για τρία λεπτά να πρωτολογήσει. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, υπήρξαν έντονες βροχοπτώσεις την τελευταία περίοδο, οι οποίες δημιούργησαν εντονότατα προβλήματα και στη Νομαρχία Ηλείας, προκαλώντας ζημιές σε μία σειρά κοινοτήτων και δήμων. 

Τα σημαντικότερα προβλήματα είναι αυτά ακριβώς που παρουσιάζει στην ερώτησή του ο κ. Κοντογιαννόπουλος και αφορούν στις Κοινότητες της Φρίξας, του Λέπραιου, στο Καλό Παιδί, Σκλίβας και αφορούν κυρίως στις κατολισθήσεις. 

Στις 23 Μαρτίου η Γενική Γραμματεία Πολιτικής Προστασίας μετά από αίτημα της Νομαρχιακής Αυτοδιοίκησης του Νομού Ηλείας αποφάσισε και κήρυξε την περιοχή της περιφέρειας του δημοτικού διαμερίσματος Φρίξας του Δήμου Συκιλούντας, σε κατάσταση έκτατης ανάγκης, δεδομένου ότι βρίσκεται σε εξέλιξη φαινόμενο κατολισθήσεων και αποτελεί κίνδυνο, τόσο για κατοικίες όσο ίσως και για ανθρώπινες ζωές. Οι κοινότητες αυτές εκκενώθηκαν και οι κάτοικοι έμειναν προσωρινά σε ξενοδοχεία και σε κτίριο μαθητικής εστίας 

Στις 26 Μαρτίου το ΥΠΕΧΩΔΕ έστειλε κλιμάκιο μηχανικών από την Υπηρεσία Αποκατάστασης Σεισμοπλήκτων που επισκέφθηκε τις κοινότητες αυτές, οι οποίες είχαν παρουσιάσει και τα μεγαλύτερα κατολισθητικά φαινόμενα, προκειμένου να διαπιστωθεί η αναγκαιότητα αντιμετώπισης προβλημάτων προσωρινής στέγασης. 

Τη γενικότερη ευθύνη για την αντιμετώπιση των κατολισθητικών φαινομένων την έχει η Περιφέρεια, στην οποία και το ΥΠΕΧΩΔΕ άμεσα έδωσε το ποσό των εκατό εκατομμυρίων (100.000.000) δραχμών, προκειμένου να αντιμετωπισθεί η βατότητα της οδοποιίας της περιοχής. Μετά την επίσκεψη που έκανε το κλιμάκιο του ΥΠΕΧΩΔΕ διαπίστωσε μία αναγκαιότητα προκειμένου να στεγαστούν άμεσα κάτοικοι της περιοχής και γι' αυτό ήδη εκχωρήσαμε τριάντα κοντέινερς και δώσαμε και στη Νομαρχιακή Αυτοδιοίκηση ποσό τριάντα εκατομμυρίων (30.000.000) δραχμών, προκειμένου να κάνει άμεσα έργα υποδομής για να τοποθετηθούν πάνω σε αυτά οι οικίσκοι. 

Η ερώτησή σας αναφέρει ότι υπάρχει ένα θέμα με τα αντιπλημμυρικά έργα της περιοχής, υπάρχει μία σειρά έργων τα οποία χρηματοδότησε το ΥΠΕΧΩΔΕ τα τελευταία χρόνια -θα σας καταθέσω έναν πίνακα- τα οποία ανέρχονται σε 1,3 δισεκατομμύρια δραχμές, όπως υπάρχει και μία ανάπτυξη και ένας προγραμματισμός αντίστοιχων έργων από την περιφέρεια της δυτικής Ελλάδος για τα οποία έχει ζητήσει χρηματοδότιση από το Υπουργείο Εθνικής Οικονομίας ο περιφερειάρχης, την οποία αναμένει να του εγκριθεί. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντογιαννόπουλος έχει το λόγο. 

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Από την απάντηση του κυρίου Υπουργού είναι φανερό ότι η Κυβέρνηση δεν έχει την πλήρη εικόνα των καταστροφών που έχουν σημειωθεί στο Νομό Ηλείας. 

Δεδομένου ότι η ερώτηση αυτή έχει κατατεθεί πριν λίγες μέρες, τα γεγονότα έχουν ξεπεράσει την κατάσταση που περιγράφεται στην ερώτηση. 'Ηδη χθες -σας ενημερώνω, κύριε Υπουργέ, προκειμένου να το λάβετε υπόψη σας- το Νομαρχιακό Συμβούλιο ζήτησε με απόφασή του να κηρυχθεί θεομηνιόπληκτος ολόκληρος ο Νομός Ηλείας. Διότι εν τω μεταξύ οι καταστροφές πήραν πρωτοφανείς διαστάσεις. Η Φρίξα, όταν κατέθεσα την ερώτηση ήταν το κυρίαρχο πρόβλημα του νομού και ασφαλώς δεν αντιμετωπίζεται με τα μέτρα τα οποία πήρατε, εκτός εάν μιλάμε για μία προσωρινή αντιμετώπιση. Χρειάζονται σημαντικότερες αποφάσεις ακόμα και αντιμετώπιση του ενδεχόμενου μεταφοράς. 

'Ηδη όμως, όπως σας είπα, τα γεγονότα ξεπέρασαν αυτά τα προβλήματα. Οι κατολισθήσεις σημειώθηκαν και σε άλλες κοινότητες όπως στο Λέπραιο, το καλό παιδί και άλλες κοινότητες της Ολυμπίας και Πηνείας. Το οδικό δίκτυο του νομού, ιδιαίτερα στις ορεινές περιοχές εμφανίζει φαινόμενα καθίζησης με απότελεσμα πολλές κοινότητες να έχουν αποκλεισθεί. Ακόμα και κεντρικοί άξονες, όπως ο δρόμος Αρχαίας Ολύμπιας Τρίπολης και Μιράκα-Λάλα έχουν υποστεί σοβαρές καθιζήσεις. Τα δίκτυα υδρεύσεως σε πολλές περιοχές έχουν υποστεί ζημιές. Ακόμη χειρότερα, από τις υπερχειλίσεις του Πηνείου και του Αλφειού έχουν καταστραφεί χιλιάδες στρέμματα καλλιεργημένων εκτάσεων και κτηνοτροφικές μονάδες με αποτέλεσμα οι αγρότες να βρίσκονται σε απόγνωση. 

'Ολα αυτά τα προβλήματα έχουν να κάνουν με τρεις βασικούς λόγους. Ο πρώτος λόγος είναι οι πρωτοφανείς βροχοπτώσεις. Αυτές όμως βρήκαν πρόσφορο έδαφος για να προκαλέσουν μεγαλύτερες ζημιές. Το έδαφος αυτό είναι η αδράνεια όλων των αρμόδιων παραγόντων. Σας ενημερώνω ότι το καλοκαίρι είχατε πάρει απόφαση στο ΥΠΕΧΩΔΕ να ενισχύσετε με 1,5 δισεκατομμύριο δραχμές την περιοχή που επλήγη από τις πυρκαγιές για να γίνουν αντιπλημμυρικά έργα. 'Οπως δηλώνει ο σημερινός νομάρχης τα ποσά αυτά, δεν διατέθηκαν ακόμη με αποτέλεσμα οι πυρκαγιές, που δεν σημειώθηκαν δυστυχώς μόνον πέρσι, αλλά και άλλες χρονιές να επιδεινώνουν τα προβλήματα τα οποία παρουσιάζονται από τις βροχοπτώσεις. Ακόμη είναι η αδράνεια των αρμόδιων υπηρεσιών που δεν προέβησαν έγκαιρα στους καθαρισμούς των αρδευτικών καναλιών. Τρίτη αιτία είναι ασφαλώς η εγκληματική ανοχή σε αυθαίρετες και παράνομες παρεμβάσεις στην κοίτη των ποταμών με αμμοληψίες και παράνομες καταλήψεις, ακόμη και παράνομες καλλιέργειες, με αποτέλεσμα να μην μπορούν τα νερά να βρουν εύκολη διέξοδο προς τη θάλασσα. Αποτέλεσμα ήταν οι πλημμύρες της 25ης Μαρτίου, που δύο ολόκληρες περιοχές της Γαστούνης και του Βαρθολομιού απειλήθηκαν και απειλούνται ακόμα από την υπερχείλιση του ποταμού Πηνειού, εξαιτίας αυτών των φαινομένων. 

Κατά συνέπεια θέλω να σας παρακαλέσω, με την αφορμή της ερώτησης αυτής να δείτε ότι το πρόβλημα είναι πολύ ευρύτερο και πολύ σοβαρότερο από αυτό που περιέγραψα στην ερώτησή μου. Είναι προφανές ότι το Υπουργείο δεν έχει ακόμα ενημερωθεί για την έκταση των καταστροφών και κάνω έκκληση να παρέμβετε αυτοπροσώπως και επειγόντως, διότι η κατάσταση έχει φτάσει σε σημείο οριακό". 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Εγώ θα συμφωνήσω απολύτως μαζί σας, κύριε Κοντογιαννόπουλε, ότι είναι ευρύτατο το πρόβλημα το οποίο υπάρχει. Και επειδή και η σύσταση, η γεωλογική όλης της περιφέρειας της δυτικής Ελλάδος είναι τέτοια, ώστε να επηρεάζεται σε περιόδους μεγάλης βροχόπτωσης από κατολισθητικά φαινόμενα, για το λόγο αυτό τα μέτρα τα οποία σας είπα προηγουμένως είναι μέτρα προσωρινής ανακούφισης. 

Ηθελα να σας πω ότι σύμφωνα με όσα μας πληροφόρησε η Νομαρχία της Ηλείας το 1965 και το 1983 υπήρχαν αντίστοιχα φαινόμενα και σύμφωνα πάντα με τη νομαρχία οι κάτοικοι παρ' ότι τους είχε υποδειχθεί, αρνήθηκαν τότε να μεταφερθούν οι οικισμοί τους. 

Νομίζω ότι όταν το φαινόμενο αυτό μέσα σε λίγες εβδομάδες ολοκληρωθεί και μπορεί να γίνει σωστή επιστημονική παρακολούθηση θα μπορούμε να συζητήσουμε συνολικά πλέον μέτρα, όπως φαντάζομαι ότι δείχνει και το πνεύμα της ερώτησής σας, προκειμένου να υπάρξει μία μόνιμη αντιμετώπιση όλων αυτών των προβλημάτων. 

Τέλος, όπως σας είπα, σας καταθέτω πρώτα απ' όλα την επιστολή του περιφερειάρχη κ. Παπαδημητρίου με την οποία έχει προβλέψει τα απαραίτητα κονδύλια, προκειμένου να γίνουν αντιπλημμυρικά έργα και τα αντιπλημμυρικά έργα τα οποία έχουν γίνει μέχρι τώρα στην περιοχή, καθώς και την έκθεση της Υπηρεσίας Αποκατάστασης Σεισμοπλήκτων για τη συγκεκριμένη περιοχή. Παρακολουθούμε το φαινόμενο. Η δυνατότητα να παρέμβει κανείς σε κατολισθήσεις άμεσα δεν υπάρχει, δεν μπορεί κανείς να τα βάλει με ένα κατολισθένον βουνό την ώρα της εξέλιξης του φαινομένου και νομίζω ότι μόλις τελειώσει η περίοδος της βροχόπτωσης θα μπορούμε να έχουμε συγκεκριμένες λύσεις. 

(Στο σημείο αυτό ο Υπουργός καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Εισερχόμαστε στη δεύτερη επίκαιρη ερώτηση δευτέρου κύκλου με αριθμό πρωτοκόλλου 848/29.3.99 του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Εθνικής Παιδείας και Θρησκευμάτων, σχετικά με τον αποκλεισμό του Νομού Λακωνίας από την ίδρυση νέων ανωτάτων εκπαιδευτικών τμημάτων. 

Η επίκαιρη ερώτηση του κ. Δαβάκη είναι η ακόλουθη: 

"Με πρόσφατη απόφαση του Υπουργού Εθνικής Παιδείας και Θρησκευμάτων, αναμένεται φέτος να λειτουργήσουν σαράντα τρία (43) νέα τμήματα σε ΑΕΙ και ΤΕΙ της Χώρας. Ειδικότερα, πρόκειται να περιληφθούν στο νέο μηχανογραφικό δελτίο των υποψηφίων φοιτητών και σπουδαστών, είκοσι έξι (26) τμήματα ΑΕΙ και δεκαεπτά (17) νέα τμήματα ΑΕΙ. 

Παρ'όλα αυτά και για μία ακόμα φορά, από την ίδρυση και λειτουργία των νέων αυτών εκπαιδευτικών τμημάτων, αποκλείεται ο Νομός Λακωνίας. 

'Οπως είναι φυσικό, αισθήματα καταφανούς πικρίας, διακατέχουν όλους τους Λάκωνες, που βλέπουν τον τόπο τους να θεωρείται, επίσημα πλέον, περιοχή "δεύτερης κατηγορίας", εκ μέρους της Πολιτείας. Χωρίς να έχει υπάρξει, την τελευταία τουλάχιστον δεκαετία, κανένα ουσιαστικό έργο πνοής για τον Νομό, οι Λάκωνες πολίτες βλέπουν για μια ακόμη φορά ο τόπος τους να εξαιρείται από αποφάσεις πολιτικής και αναπτυξιακής σημασίας που λαμβάνονται όμως ταυτόχρονα για άλλες περιοχές. 

Στη Λακωνία και ιδιαίτερα στη Σπάρτη, θα μπορούσε κάλλιστα να λειτουργήσει Πανεπιστημιακό τμήμα αλλά και ΤΕΙ, πρόταση που βρίσκει σύμφωνους όλους τους φορείς του νομού και της πόλης, οι οποίοι είναι πρόθυμοι να συμβάλλουν με κάθε τρόπο προς αυτήν την κατεύθυνση. 

Οι προτάσεις είναι πολλές, υπάρχουν και έχουν έγκαιρα κατατεθεί. Δυστυχώς όμως, μέχρι σήμερα δεν υπήρξε η πολιτική βούληση, ώστε η Λακωνία να αποκτήσει ένα Ανώτατο Εκπαιδευτικό 'Ιδρυμα. 

Κατόπιν των ανωτέρω, ερωτάται ο κύριος Υπουργός Παιδείας 

Γιατί η Λακωνία αποκλείεται για μια ακόμα φορά, από την ίδρυση Πανεπιστημιακού Τμήματος, τη στιγμή κατά την οποία αυξάνεται κάθε χρόνο ο αριθμός των νέων Εκπαιδευτικών Τμημάτων Ανωτάτης Εκπαίδευσης σε όλη τη Χώρα; ". 

O Υφυπουργός Εθνικής Παιδείας και Θρησκευμάτων έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν έχει περάσει πολύς καιρός από τότε που απάντησα σε ερώτηση του συναδέλφου με το ίδιο περιεχόμενο. 

Επανέρχομαι, λοιπόν, για να επαναλάβω στην Αίθουσα ορισμένα βασικά στοιχεία: Πρώτα απ' όλα, ένα από τα θεμελιώδη μεταρρυθμιστικά προγράμματα της εκπαιδευτικής μεταρρύθμισης στο σύνολό της είναι η διεύρυνση της τριτοβάθμιας εκπαίδευσης με την κατάργηση των Γενικών Εξετάσεων. 

Δεν θα αναλύσω τους στόχους. Απλούστατα θα ήθελα να πω ότι αυτό το πρόγραμμα μπορεί και εφαρμόζεται στα πλαίσια της πολιτικής βούλησης του Υπουργείου Παιδείας με ορισμένες διαδικασίες δεσμευτικές τόσο για το Υπουργείο Παιδείας όσο και για τα τριτοβάθμια ιδρύματα της χώρας ΑΕΙ και ΤΕΙ. 

Προς Θεού! Είναι έξω από κάθε πολιτική βούληση οι γεωγραφικοί αποκλεισμοί οποιασδήποτε περιοχής στη χώρα μας για να αποκτήσει ή να μην αποκτήσει πανεπιστημιακό ίδρυμα ή ΤΕΙ. 

Το πρόγραμμα τελεί υπό την προϋπόθεση ότι θα υπάρξουν κατ' αρχήν προτάσεις τεκμηριωμένες από τα πανεπιστήμια και τα ΤΕΙ της χώρας, προκειμένου να υιοθετηθούν τα νέα τμήματα των πανεπιστημίων ή στα νέα παραρτήματα των ΤΕΙ νέα γνωστικά αντικείμενα προκειμένου, να εξασφαλιστούν και θέσεις στη συνέχεια ώστε να επιτύχουμε τη διεύρυνση των θέσεων των εισακτέων για το 2000 και από κει και πέρα βέβαια και το ισοζύγιο της ζήτησης και της προσφοράς πανεπιστημιακών θέσεων ή και θέσεων στα ΤΕΙ. 

Οι προτάσεις αυτές αξιολογούνται πρώτα απ' όλα σε ατομικό επίπεδο, στη συνέχεια σε συλλογικό επίπεδο και μετά υιοθετούνται από αρμόδια επιτροπή η οποία είναι έξω από την κηδεμονία και τον έλεγχο του Υπουργείου Παιδείας. Δεν θα μπορούσε εξ' άλλου να γίνει διαφορετικά. 

'Ερχομαι τώρα στο Νομό Λακωνίας. Δεν υπήρξαν, δυστυχώς λέμε για μας, ούτε από την πλευρά του Πανεπιστημίου Πατρών ούτε από την πλευρά του ΤΕΙ Καλαμάτας τεκμηριωμένες προτάσεις που να ήθελαν πεδίο εφαρμογής το γεωγραφικό χώρο του Νομού Λακωνίας, είτε με την ίδρυση πανεπιστημιακού τμήματος είτε με την ίδρυση παραρτήματος ΤΕΙ. 

Αυτό βέβαια δεν σημαίνει ότι σταμάτησε αυτό το πρόγραμμα. Το πρόγραμμα αυτό θα έχει διάρκεια και βάθος χρόνου. Είναι ένα πρόγραμμα σε διαρκή εξέλιξη και η διεύρυνση της τριτοβάθμιας εκπαίδευσης δεν θα σταματήσει στο 2000, ούτε στα σαράντα τρία τμήματα. Θα λειτουργήσουν μέχρι το 2000 εβδομήντα τμήματα. Και από εκεί και πέρα ευχόμαστε και προσπαθούμε να λειτουργήσουν άλλα εκατόν εβδομήντα τμήματα έως ότου να φθάσει η χώρα μας στο να μεταβληθεί σε ένα απέραντο πανεπιστήμιο και ΤΕΙ των Βαλκανίων για να αλλάξουμε και τη φορά του ρεύματος. Δηλαδή να μην φεύγουν φοιτητές στο εξωτερικό, αλλά να έρχοναι φοιτητές του εξωτερικού να σπουδάζουν για προπτυχιακά και μεταπτυχιακά στην Ελλάδα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης έχει το λόγο. 

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, κύριε Υπουργέ, την απάντησή σας δεν υπάρχει αμφιβολία παρά να την εκλάβει ο καθένας ως μία υπόσχεση ή μια δέσμευση μέχρι το 2000. 

Ο Νομός Λακωνίας όπως λέω και στην ερώτησή μου είναι πλήρως αποκομμένος τις τελευταίες δεκαετίες από οποιοδήποτε έργο πνοής που μπορεί να έχει ένας νομός αυτής της φυσιογνωμίας, είτε αγροτικής πνοής είτε πανεπιστημιακής πνοής είτε οποιασδήποτε άλλης αναπτυξιακής προοπτικής και διάρκειας. 

Πιστεύω, λοιπόν, ότι η απάντησή σας παρά τις αλγεινές αρχικές εντυπώσεις αποκλεισμού του νομού μου, νομίζω ότι δημιουργεί ευοίωνες προοπτικές και ελπιδοφόρες καταστάσεις. Εδώ είμαστε και πιστεύω μέχρι το 2000 να υπάρχουν οι κατάλληλες προτάσεις, όπως εσείς τις θεωρείτε. Νομίζω ότι έχουν ήδη υπάρξει προτάσεις, είναι η πρόταση εν είδει μελέτης του καθηγητού Κόνσολα του Παντείου Πανεπιστημίου η οποία αναφέρεται και ομιλεί περί δημιουργίας Πανεπιστημίου Πελοποννήσου με τμήματα στον κάθε νομό της περιφέρειας Πελοποννήσου. 

Δεν ξέρω αν το Πανεπιστήμιο Πατρών είναι αρμόδιο για να κάνει πρόταση για τη νοτιανατολική Πελοπόννησο ή το ΤΕΙ Καλαμάτας. Εγώ μιλώ αυτήν τη στιγμή για τη δημιουργία ανεξαρτήτου τμήματος ΑΕΙ στο Νομό Λακωνίας, αλλά και σε άλλους νομούς της Πελοποννήσου. 

Πιστεύω όμως ότι αν υπάρξει η πρόταση όπως εσείς την εννοείτε, τότε θα είμαστε εδώ για να σας επιτιμήσουμε ή να σας συγχαρούμε και να σας ευχαριστήσουμε για τη δημιουργία ενός τμήματος στο Νομό Λακωνίας. 

Πάντως θέλω να κλείσω την ομιλία μου ως εξής: Αν υπήρχε μια τέτοια πρόταση, κύριε Υπουργέ, θα την κάνατε εσείς αποδεκτή; Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κ. Δαβάκη, ο οποίος εκ της Λακωνίας υπήρξε λακωνικότατος. 

Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Εφόσον βελτιώνετε το περιεχόμενο της ερώτησης και το εξειδικεύετε θα απαντήσω στο ειδικό ερώτημα: Και βεβαίως ναι. Αν υπήρχε πρόταση η οποία θα είχε προέλθει είτε από το Πανεπιστήμιο Πατρών είτε από το ΤΕΙ Καλαμάτας, που γεωγραφικά είναι αρμόδια να κάνουν προτάσεις περιφερειακής διασποράς των νέων τμημάτων και παραρτημάτων, τότε βεβαίως το Υπουργείο Παιδείας μετά και τη σχετική θετική εισήγηση, της αρμόδιας επιτροπής αξιολόγησης, θα έλεγα με ιδιαίτερη ευχαρίστηση το "ναι". Διότι δεν υπάρχει διάθεση -δεν αναφέρομαι σε πολιτική βούληση- γεωγραφικού αποκλεισμού, γιατί το πρόγραμμα διεύρυνση της τριτοβάθμιας εκπαίδευσης αποβλέπει όπως προανέφερα στην περιφερειακή διασπορά των ιδρυμάτων της τριτοβάθμιας εκπαίδευσης της χώρας μας, για να διευκολύνει αυτό που είπατε και σεις δηλαδή στο πρόγραμμα της περιφερειακής ανάπτυξης της χώρας. Διότι το βλέπουμε και υπ'αυτό το φως και είναι γεγονός. 

Επίσης χρονικά δεν σταματά ούτε στα σαράντα τρία τμήματα ούτε στα εβδομήντα. Σας είπα ότι θα έχει μια συνέχεια εφαρμογής αυτό το πρόγραμμα και από αυτήν την Κυβέρνηση και από οποιαδήποτε άλλη κυβέρνηση διότι υπάρχει ο απώτερος στρατηγικός στόχος. 

Από εκεί και πέρα θα ήθελα να διαβεβαιώσω τον αγαπητό συνάδελφο ότι εμείς "πιέζουμε" με κομψό τρόπο τα πανεπιστήμια της περιφέρειας να προχωρήσουν σε τέτοιου είδους προτάσεις. Από την άλλη, όμως, καλά είναι να ενεργοποιηθούν και οι τοπικοί φορείς και παράγοντες προκειμένου να προκαλέσουν τέτοιες τεκμηριωμένες μελέτες και προτάσεις που με πολύ καλή διάθεση και με ιδιαίτερη εύνοια περιφερειακής αποκέντρωσης, τις βλέπει και το Υπουργείο Παιδείας. 

ΑΘΑΝΑΣΙΟΣ ΔΑΒΑΚΗΣ: Το ΤΕΙ είναι αρμόδιο για την πρόταση; 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα πέντε μαθητές και πέντε συνοδοί-καθηγητές από το 2ο Γυμνάσιο Ασπροπύργου Αττικής. 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Θα ήθελα να εξηγήσω στα παιδιά ότι αυτήν την ώρα έχουμε κοινοβουλευτικό έλεγχο όπου παρευρίσκονται μόνο οι ερωτώντες Βουλευτές και οι ερωτώμενοι Υπουργοί. 

Τρίτη είναι η με αριθμό 861/31.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή, προς τους Υπουργούς Εργασίας και Κοινωνικών Ασφαλίσεων και Ανάπτυξης σχετικά με τη λήψη μέτρων συνέχισης της λειτουργίας της επιχείρησης "ΒΙΟΜΑΓΝ" στην Εύβοια κλπ. 

Η επίκαιρη ερώτηση του κ. Γκατζή σε περίληψη έχει ως εξής: 

"Η επιχείρηση "ΒΙΟΜΑΓΝ" (πρώην Σκαλιστίρη) έχει ανακοινώσει διαθεσιμότητες 140 εργαζομένων ανά τρεις μήνες και απολύσεις όλων των συμβασιούχων ορισμένου χρόνου, επικαλούμενη αδυναμία καταβολής δεδουλευμένων και λειτουργίας της επιχείρησης. 

Σημειωτέον ότι η Κυβέρνηση έχει προσφέρει "γη και ύδωρ" στο μεγαλοεπιχειρηματία Κ. Βαρβούτη με κίνητρα διευκολύνσεις και άλλες παροχές, ενώ δεν έχουν λήξει ακόμα οι δεσμευτικές συμβατικές του υποχρεώσεις από την πώληση, που λήγουν το 2001. 

Παράλληλα πριν από λίγο καιρό η Κυβέρνηση παρέδωσε και το δεύτερο μεταλλευτικό συγκρότημα της περιοχής το "πρώην Παπαστρατή", που διαθέτει εκατομμύρια τόνους κοιτάσματα λευκολίθου, έναντι του εξευτελιστικού τιμήματος των διακοσίων εξήντα επτά (267.000.000) εκατομμυρίων δραχμών, αφού στη κυριολεξία το διέλυσε. 

Ερωτώνται οι κύριοι Υπουργοί: 

Σε τι μέτρα θα προχωρήσουν για την αποτροπή των διαθεσιμοτήτων; 

Εάν προτίθενται να επιβάλουν τη συνέχιση της λειτουργίας της επιχείρησης. 

Τι θα γίνει μετά το τέλος της συμβατικής 5ετίας; 

Προτίθεται η Κυβέρνηση να ακολουθήσει κλαδική πολιτική στο στρατηγικής σημασίας προϊόν του λευκολίθου με τη δημιουργία Δημόσιου Ενιαίου Φορέα (που παλιότερα ήταν πρόταση και του ΠΑΣΟΚ) σαν μόνης βιώσιμης και αναπτυξιακής λύσης για το συγκρότημα "πρώην Σκαλιστήρη" αλλά και την περιοχή;". 

Η Υφυπουργός Ανάπτυξης κ. Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κατ' αρχήν, κύριε Πρόεδρε, θα παρακαλούσα αν είναι δυνατόν μετά να συζητηθεί και η δεύτερη ερώτηση που αναφέρεται στο Υπουργείο Ανάπτυξης. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε συνάδελφε, το 1996 η εταιρεία "ΒΙΟΜΑΓΝ" αγόρασε όλες τις κύριες παραγωγικές μονάδες του πρώην συγκροτήματος Σκαλιστήρη και η μεταβίβαση κυρώθηκε με το ν. 2038/96. 

Μετά από πολλούς άκυρους διαγωνισμούς πωλήθηκε τελικά με πλειστηριασμό, ο οποίος διεξήχθη σύμφωνα με όλες τις δικονομικές διαδικασίες από τον ΟΑΕ και με βάση αυτόν τον πλειστηριασμό έγινε και η πώληση των υπολοίπων μεταλλείων λευκολίθου. 

Πρέπει δε να σας πω ότι εάν έχετε οποιαδήποτε αμφιβολία για τον τρόπο που έγινε η πώληση των πρώην Παπαστρατή, θα παρακαλούσα να το καταγγείλετε με ό,τι μέσα έχετε στη διάθεσή σας, γιατί η διαδικασία ήταν απολύτως άψογη και ο πλειστηριασμός ακολούθησε άκαρπους διαγωνισμούς.'Αρα μη δημιουργείτε εντυπώσεις χωρίς λόγο. 

Υπάρχει, λοιπόν, μια ιδιωτική εταιρεία, η οποία αγόρασε τα μεταλλεία και η οποία έχει τον τελευταίο καιρό μεγάλα προβλήματα που οφείλονται βασικά σε εξωγενείς παράγοντες. Κατ' αρχήν είναι η τιμή του λευκολίθου διεθνώς, η οποία έχει πέσει εξαιρετικά λόγω των μεγάλων αποθεμάτων που έχουν μπει από την Κίνα και δεύτερον υπάρχει αδυναμία των αγορών της Ανατολικής Ευρώπης να αποπληρώσουν στην εταιρεία παραγγελίες πάνω από ένα δισεκατομμύριο (1.000.000.000) δραχμές λόγω των προβλημάτων που έχει η Ανατολική Ευρώπη.'Εχει, λοιπόν, η εταιρεία πολύ σοβαρά προβλήματα. 

Το Υπουργείο Ανάπτυξης παρακολουθεί την κατάσταση από κοντά. Αν και είναι μια ιδιωτική εταιρεία αλλά είναι σε μια περιοχή με ιδιαίτερα προβλήματα, προσπαθεί όσο είναι δυνατόν να βοηθήσει την όλη κατάσταση και κυρίως να εξασφαλίσει τις δυνατότητες λειτουργίας της επιχείρησης, όσον αφορά στις θέσεις εργασίας. 

Πρέπει να σας πω ότι έγινε μια έμμεση προσπάθεια αυτήν τη στιγμή να αντιμετωπίσουμε την πτώση των εγγυητικών επιστολών ή το τίμημα απέναντι στον ΟΑΕ. Υπάρχει αίτημα από την εταιρεία να υπάρξουν νομοθετικές ρυθμίσεις για θέματα επενδύσεων που αφορούν στο περιβάλλον και τα οποία δεν έχει εκπληρώσει λόγω των ιδιαιτέρων προβλημάτων που είχε και βεβαίως η πρόθεσή μας είναι να βοηθήσουμε θεσμικά -και γι' αυτό υπάρχει συνεργασία και με το δήμο και με τους εργαζόμενους και με την εταιρεία- ό,τι αφορά από την δική μας πλευρά για να μπορέσουμε να δημιουργήσουμε τις κατάλληλες προϋποθέσεις που η εταιρεία θα μπορέσει να λειτουργήσει στον ανταγωνισμό. 

Εγώ από την ερώτησή σας κρατάω ότι είστε απολύτως αντίθετος σε οποιαδήποτε διευκόλυνση, κίνητρα ή παροχή χρειασθεί να δοθεί στην εταιρεία, γιατί αυτά τα καταγγέλλετε, ότι δηλαδή προσφέρουμε γη και ύδωρ κλπ. Η μόνη όμως δυνατότητα να διατηρηθούν οι θέσεις εργασίας και να λειτουργήσει η επιχείρηση, είναι να βρεθεί ένας τρόπος να στηριχθεί αυτή η επιχείρηση σ' αυτήν τη δύσκολη περίοδο που η πτώση της και τα προβλήματά της οφείλονται σε εξωγενείς παράγοντες. Αυτό που δεν είναι δυνατόν από πλευράς Κυβέρνησης είναι να αντιμετωπισθεί οποιαδήποτε χρηματοδότηση της εταιρείας. Είναι μία ιδιωτική εταιρεία. Θα πρέπει να λύσει αυτά τα προβλήματά της με τράπεζες, να κάνει ένα επιχειρησιακό σχέδιο για να μπορέσει να αντιμετωπίσει αυτήν τη δύσκολη περίοδο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο,. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν ξέρω αν είναι ενημερωμένη η κυρία Υφυπουργός ότι χθες δόθηκε σε εκατόν σαράντα εργαζομένους, μέσω εξωδίκων, γνωστοποίηση ότι μπαίνουν σε κυλιόμενη διαθεσιμότητα τρίμηνη κλπ. Δεν ξέρω αν είστε πάλι ενημερωμένη σχετικά με τις απολύσεις που έγιναν σε προσωπικό με σχέση εργασίας ορισμένου χρόνου. Δεν ξέρω αν ξέρετε ότι σταμάτησε η λειτουργία τμημάτων εξόρυξης του λευκολίθου, λόγω χρεών στη ΔΕΗ. Και δεν είναι μόνο τα χρέη στη ΔΕΗ. Θα σας πω ότι το φέσι ουσιαστικά για την επιχείρηση είναι σύστημα. Χρωστάει εργοδοτικές εισφορές των εργαζομένων στα ασφαλιστικά τους ταμεία. Χρωστάει δυόμισι μηνών μισθούς. Δεν έχει ανταποκριθεί στις συμβατικές υποχρεώσεις από την αγορά. Ούτε αυτό το εξευτελιστικό ποσό των τριακοσίων εκατομμυρίων (300.000.000) δραχμών το χρόνο δεν το δίνει. Δεν ξέρω γιατί δεν τοποθετηθήκατε σ' αυτό. Πέρα από αυτό και οι απαιτήσεις τις οποίες προβάλλει είναι πρωτάκουστες. 

Αποθρασυμένη, κύριε Πρόεδρε, από τη μεταχείριση που έχει από την Κυβέρνηση ζητάνε να μεταφερθεί ουσιαστικά ολόκληρος οικισμός για να κάνουν την εξόρυξη κάτω από τον οικισμό. Και μάλιστα ζητά το κόστος αυτό της μεταφοράς των κατοίκων και του οικισμού κλπ., να το πληρώσει η Κυβέρνηση. 

Εμείς δεν έχουμε, όπως αφήσατε να εννοηθεί κυρία Υφυπουργέ, καμία εμπάθεια για την επιχείρηση, αλλά ούτε και για κανέναν επιχειρηματία. Θέλουμε να λειτουργούν με τους νόμους και να είναι εντάξει στις υποχρεώσεις τους. 

Είπατε ότι θα δώσετε βοήθεια και δεν έχουμε αντίρρηση να δοθεί μέσα σε πραγματικά πλαίσια ανάγκης και όταν οι επιχειρηματίες ανταποκρίνονται σωστά. 'Ομως-και δεν μιλάμε εδώ αν έχουμε ή όχι στοιχεία- ο τρόπος με τον οποίο πωλούνται σήμερα οι επιχειρήσεις, δείχνει ότι η Ελλάδα κατεδαφίζεται και όποιος προλαβαίνει έρχεται και παίρνει επιχειρήσεις με εξευτελιστικές τιμές, χωρίς στην ουσία να πληρώνει και αυτές τις εξευτελιστικές τιμές. Και έχουμε το παράδοξο, κύριε Πρόεδρε, να μην ενισχύονται οι δημόσιες επιχειρήσεις -και να βγαίνουν να συκοφαντούνται οι δημόσιες επιχειρήσεις στον ελληνικό λαό, ότι πληρώνει ιδιαίτερα τους χαραμοφάηδες στις επιχειρήσεις αυτές κλπ.-και να ενισχύονται οι ιδιωτικές επιχειρήσεις, οι οποίες εν πάση περιπτώσει -και ιδιαίτερα αυτές οι επιχειρήσεις του λευκολίθου- εάν περνούσαν σε αναπτυξιακή διαδικασία μέσα από ένα δημόσιο φορέα θα είχαμε πολύ καλύτερα αποτελέσματα. 

Το θέμα είναι τι θα γίνει, κυρία Υφυπουργέ, και μετά την πενταετία. Φαίνεται ότι δεν ανταποκρίνεται στις υποχρεώσεις του ξκαι η πενταετία πλησιάζει. Τι θα γίνει από εκεί και πέρα; Τι θα γίνει με τους εργαζόμενους; Πώς θα λυθούν αυτά τα θέματα; 

ΠΡΟΕΔΡΕΥΩΝ (Παναγιώτης Σγουρίδης): Η Υφυπουργός Ανάπτυξης κ. Διαμαντοπούλου, έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, υπάρχει μονίμως ένα πρόβλημα όταν συζητούμε με τους συναδέλφους του ΚΚΕ. Υπάρχει μονίμως η αντίληψη ότι υπάρχει ένα κράτος το οποίο έχει επιχειρήσεις, μια οικονομία, οποία είναι κρατικά ελεγχόμενη. Βρίσκονται σε ένα άλλο χρονικό και οικονομικό πλαίσιο. Ως εκ τούτου είναι μια συζήτηση κωφών. 

Αγαπητέ συνάδελφε, κατηγορήσατε τους επιχειρηματίες. Είναι δικό σας θέμα, μπορείτε να το κάνετε. Εγώ δεν εκπροσωπώ κανέναν. Για το συγκεκριμένο επιχειρηματία ούτε πρόθεση έχω να απολογηθώ ούτε πρόθεση έχω να τον στηρίξω ούτε πρόθεσή μας είναι να μιλήσουμε εξ' ονόματος οποιουδήποτε επιχειρηματία. Τα θέματα τα οποία βάζετε ως Βουλευτής του νομού να τα καταγγείλετε και βεβαίως όπου υπάρχει θέμα νομικό να υπάρξει αντιμετώπισή του. Η στήριξη οποιασδήποτε ιδιωτικής επιχείρησης γίνεται μέσα σε θεσμικά πλαίσια και μόνο όταν οι λόγοι για τους οποίους η επιχείρηση έχει πρόβλημα, όπως συμβαίνει εδώ, είναι εξωγενείς και δεν μπορούν να αντιμετωπιστούν διαφορετικά. 

'Οσον αφορά στους εργαζόμενους, υπάρχει πάλι συγκεκριμένο θεσμικό πλαίσιο από το Υπουργείο Εργασίας, από τα πακέτα που κάνουμε όταν υπάρχει ανάγκη, από τον ΟΑΕΔ τα οποία και θα αντιμετωπιστούν. Δέσμευση για το ότι θα λειτουργήσει τόσα χρόνια η επιχείρηση, με τόσους εργαζόμενους με αυτές τις συνθήκες είναι εκτός λογικής. Οι επιχειρήσεις δεν λειτουργούν ούτε με νόμους ούτε με κοινές υπουργικές αποφάσεις. Οι επιχειρήσεις λειτουργούν στα πλαίσια του ανταγωνισμού. Βγάζουν ανταγωνιστικό προϊόν, πωλείται, δεν βγάζουν ανταγωνιστικό προϊόν, δεν πωλείται. 'Ετσι είναι η πραγματικότητα και σ'αυτήν τη λογική πρέπει και οφείλετε να προσαρμοστείτε. 

ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 849/29.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Ανάπτυξης σχετικά με τη συνέχιση λειτουργίας της επιχείρησης "ΒΑΛΚΑΝ ΕΧΠΟΡΤ", τη διασφάλιση των θέσεων εργασίας κλπ. 

Η επίκαιρη ερώτηση του κυρίου συναδέλφου έχει ως εξής: 

"Εννιά μήνες παραμένουν οι εργαζόμενοι στη "ΒΑΛΚΑΝ ΕΧΠΟΡΤ" απλήρωτοι, ενώ ταυτόχρονα, παραμένει ασαφής η προοπτική εξέλιξης της επιχείρησης στη χώρα μας και με ιδιαίτερο ρόλο στην εθνική μας οικονομία. 

Η αποβιομηχάνιση της ευρύτερης περιοχής της Θεσσαλονίκης και το πιθανό κλείσιμο της "ΒΑΛΚΑΝ ΕΧΠΟΡΤ", θα δημιουργήσει ακόμα μεγαλύτερη ανεργία στην περιοχή, με αλυσιδωτές επιπτώσεις. 

Ερωτάται ο κύριος Υπουργός: 

Τι μέτρα πρόκειται να λάβει, για να μπορέσει να παραμείνει η "ΒΑΛΚΑΝ ΕΧΠΟΡΤ" σε λειτουργία και να διασφαλιστούν οι θέσεις εργασίας των εργαζομένων σ' αυτήν, αλλά και των άλλων κλάδων, π.χ. υλοτόμοι, εργάτες κατεργασίας ξύλου, που ανέρχονται σε αριθμό πάνω από δέκα χιλιάδες εργαζομένων". 

Η Υφυπουργός Ανάπτυξης κ. Διαμαντοπούλου έχει το λόγο για τρία λεπτά να πρωτολογήσει. 

ΑΝΝΑ ΔΙΑΜΑΝΟΠΟΥΛΟΥ (Υφυπουργός Ανάπτυξης): Κύριε Πρόεδρε, η "ΒΑΛΚΑΝ ΕΧΠΟΡΤ" εδώ και χρόνια, είναι μια επιχείρηση με πολλά προβλήματα, αλλά είναι μια μεγάλη μονάδα από την οποία πραγματικά έχει δίκιο ο κύριος συνάδελφος, υπάρχει μεγάλη εξάρτηση και θέσεων εργασίας, αλλά και διαφόρων άλλων επιχειρήσεων μικρότερων. 

Η Κυβέρνηση έχει κάνει στο παρελθόν πάρα πολλές προσπάθειες για να αντιμετωπίσει τα προβλήματα της επιχείρησης. 'Εχουν γίνει επανειλημμένες συμφωνίες πιστωτών, πάνω από είκοσι τράπεζες εκλήθηκαν από το Υπουργείο, κάθησαν στο ίδιο τραπέζι και καταφέραμε κατά καιρούς να κάνουμε κάποιες ρυθμίσεις για τους πιστωτές, ώστε να μην πτωχεύσει η εταιρεία. Η εταιρεία έχει φθάσει σε ένα σημείο που τα χρέη της είναι μεγάλα. 'Εχει μια πανσπερμία μετοχών, ως εκ τούτου δεν είναι ελεγχόμενες από κάποιον, ο οποίος θα μπορούσε να πάρει την ευθύνη για να προχωρήσει στην αντιμετώπιση των προβλημάτων της εταιρείας. Σήμερα υπάρχει ένα management το οποίο έχει επιλεγεί από τους εργαζομένους και νομίζω ότι υπάρχουν δύο δυνατότητες. Η μια είναι αν υπάρχει αγοραστής ο οποίος θα θελήσει να βάλει κεφάλαια στην εταιρεία, η εταιρεία έχει μια ελπίδα να προχωρήσει και να εξυγιανθεί. Αλλιώς θα πρέπει να μπει ως έχει σε εκκαθάριση από τους πιστωτές, δηλαδή από τις τράπεζες, στις οποίες υπάρχουν χρέη και βέβαια στην εκκαθάριση εν λειτουργία θα γίνει ιδιαίτερη προσπάθεια από τους πιστωτές για την πώλησή της. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ρόκο, έχετε το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, πράγματι, διέπεται από ιδιωτικοοικονομικά κριτήρια και λειτουργικές κανόνες η "ΒΑΛΚΑΝ ΕΧΠΟΡΤ", αλλά εταιρείες με τέτοιο στρατηγικό ρόλο πρέπει κάθε φορά να έχουν την άμεση στήριξη θα έλεγα του Υπουργείου Ανάπτυξης. 

Βεβαίως, η κυρία Υπουργός λέει ότι κάτι τέτοιο στο παρελθόν έχει γίνει. 'Εγινε κυρία Υπουργέ, αλλά αυτό που δεν έγινε είναι να τηρηθεί ο έλεγχος της λειτουργίας ακόμα και του σημερινού management, η οποία καθημερινά από ίδιες δημόσιες υπηρεσίες αποδεικνύεται αφερέγγυος. 

'Εχω, κυρία Υπουργέ, στα χέρια τον ισολογισμό του 1997 όπως αυτός έγινε από ορκωτό λογιστή και έχω τις παρατηρήσεις του. Είναι είκοσι τέσσερις παρατηρήσεις. Εκεί υπάρχει μια παραλειτουργία, εκεί υπάρχουν θέματα ανοικτά για τα οποία το κράτος θα έπρεπε να παρέμβει. Ακούω ότι γίνονται πάρα πολλά. 'Οταν βοηθήθηκε αυτή η εταιρεία στο παρελθόν, οι τότε ιδιοκτήτες της έφτιαξαν διάφορες παράλληλες εταιρείες και μετέφεραν προγράμματα της Ευρωπαϊκής 'Ενωσης και εισροές σε άλλες δραστηριότητες και έτσι άφησαν την εταιρεία στο έλεος του Θεού. 'Ετσι, στο έλεος του Θεού μένουν σήμερα οι εργαζόμενοι, δέκα μήνες τώρα απλήρωτοι και πρέπει να υπάρξει μια σοβαρή παρέμβαση από πλευράς Υπουργείου Ανάπτυξης και όχι μόνον των τραπεζών. 

Οι τράπεζες, κυρία Υπουργέ, ήδη τη Δευτέρα εκδικάσανε, θα κάνουν εκκαθάριση σε λειτουργία, θα πάρουν τα λεφτά τους γιατί τα περιουσιακά στοιχεία αυτής της εταιρείας είναι πάρα πολύ μεγάλα, θα ικανοποιηθούν τα αιτήματά τους, θα πάρουν αυτά τα χρήματα. Αυτοί όμως που θα χάσουν το μεροκάματο θα είναι οι εργαζόμενοι και οι εξαρτώμενοι από την επιχείρηση. 

Θα πρέπει να διατάξετε άμεσο έλεγχο οικονομικό για να βρεθούν οι υπεύθυνοι, για να καθίσουν στο σκαμνί και να πάρετε πρωτοβουλίες να μην εκποιηθεί η εταιρεία, να μην κλείσει κάτω από το δικό σας σοβαρό έλεγχο, η από εδώ και πέρα λειτουργία της να δώσει προοπτική, να δώσει φερεγγυότητα στη λειτουργία. Και τελικά είμαι σίγουρος από αυτά που έχω ακούσει, που θα προσκομίσω στο μέλλον με επίκαιρες ερωτήσεις που θα καταθέσω και προς τον Υπουργό Δικαιοσύνης και προς τον Υπουργό των Οικονομικών με γραπτά στοιχεία ότι έπρεπε πριν παρέμβουμε εμείς να παρέμβετε εσείς. Γιατί δεν πάει άλλο και οι εργαζόμενοι το γνωρίζουν αυτό και σιωπούν προς στιγμή επειδή ακριβώς η δαμόκλεια σπάθη της απόλυσης, της μη πληρωμής κλπ., τους κάνουν να σιωπούν. Είναι μια πραγματικότητα. Δείτε την πραγματικά για να βρείτε πρώτα-πρώτα τους υπεύθυνους και μετά τη λύση. 

ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Υπάρχουν δύο διαφορετικά θέματα. Το ένα είναι ο οικονομικός έλεγχος της εταιρείας, ο οποίος γίνεται μέσα στο πλαίσιο που υπάρχει για το νομικό πλαίσιο των ανωνύμων εταιρειών. 'Ομως εγώ κρατώ την παρατήρησή σας και θα τη μεταβιβάσω και στον Υφυπουργό Οικονομικών για άμεσο έλεγχο, αν είναι δυνατόν και αυτήν την εβδομάδα, των ισολογισμών και των στοιχείων τα οποία καταθέτετε. Και αυτό, σαν μια παρέμβαση μέσα στα πλαίσια των νόμων που γίνεται μετά από καταγγελία Βουλευτή. 

Το δεύτερο για τη λειτουργία της επιχείρησης. Θα επαναλάβω αυτά που είπα προηγουμένως ότι δεν είναι δυνατόν ούτε να απολογηθούμε για τους ισολογισμούς της εταιρείας ούτε για την κακή διαχείριση του management ούτε μπορούμε να βρούμε αγορές σε μια ιδιωτική εταιρεία να πουλήσει ούτε μπορούμε βέβαια να τη χρηματοδοτήσουμε. Σκεφθείτε ότι υπάρχουν πολλές επιχειρήσεις σ'αυτόν τον κλάδο. Υπάρχει ένας ανταγωνισμός, υπάρχει ένα θεσμικό πλαίσιο που δεν επιτρέπει τις κρατικές ενισχύσεις. Και εν πάση περιπτώσει, ας κατανοήσουμε κάποια στιγμή ότι υπάρχει ένας ιδιωτικός τομέας ο οποίος οφείλει να λειτουργεί μόνος του. Αυτό που έχει η Κυβέρνηση σαν υποχρέωση είναι να δημιουργεί ένα ανταγωνιστικό περιβάλλον υγιές, ώστε να μπορεί ο καθένας να αναπτυχθεί. Μια πρόταση η Κυβέρνηση να μπει στη "ΒΑΛΚΑΝ ΕΧΠΟΡΤ" για να τη διασώσει, όπως κάναμε και στην προηγούμενη συζήτηση με τη "ΒΙΟΜΑΓΝ", είναι εκτός τόπου και χρόνου. 

ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 857/31.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Δανέλλη προς τον Υπουργό Γεωργίας σχετικά με τη διαδικασία ελέγχου και κατανομής της επιδότησης για το ελαιόλαδο. 

Η επίκαιρη ερώτηση του κυρίου συναδέλφου έχει ως εξής: 

"Η οικονομική ενίσχυση στην παραγωγή ελαιολάδου, η λεγόμενη επιδότηση, γνωρίζει τα τελευταία χρόνια δραματική μείωση κυρίως λόγω της κρατικής ολιγωρίας να συστήσει αποτελεσματικούς μηχανισμούς ελέγχου και να διασφαλίσει το εισόδημα των πραγματικών ελαιοπαραγωγών και δικαιούχων. 

Φτάσαμε έτσι στις διακόσιες ενενήντα έξι (296) δραχμές ανά κιλό κατά την ελαιοκομική περίοδο 1996/97 και στις διακόσιες πενήντα (250) δραχμές περίπου κατά την περίοδο 1997-1998. 

Η θετική για τους 'Ελληνες ελαιοπαραγωγούς εξέλιξη της αντικατάστασης του Κοινοτικού πλαφόν από το Εθνικό και η παράλληλη αύξησή του σε τετρακόσιες δεκαεννιά χιλιάδες πεντακοσίους (419.500) τόνους, δεν απομάκρυνε τους φόβους και την ανησυχία ότι τα ίδια εκφυλιστικά φαινόμενα και η αδικία εις βάρος των εντίμων ελαιοπαραγωγών θα συνεχιστούν με την ανοχή της πολιτείας. 

Ερωτώνται οι κύριοι Υπουργοί: 

1. Αν αναγνωρίζεται η ανάγκη εξυγίανσης της διαδικασίας κατανομής της επιδότησης και παράλληλα εκείνη της αποτελεσματικής και αυστηρής τιμωρίας των παρανομούντων. 

2. Αν σχεδιάζει να εντείνει τους ελέγχους του Οργανισμού Ελαιολάδου και έγκαιρα να δημοσιοποιούνται τα αποτελέσματά τους πριν τη νέα ελαιοκομική περίοδο προς όφελος των πραγματικών και εντίμων ελαιοπαραγωγών. 

3. Αν το Υπουργείο προσανατολίζεται να εντείνει τους ελέγχους παραγωγών μέσω των Ενώσεων και να τους καταστήσει αποτελεσματικούς και συστηματικούς". 

Ο Υφυπουργός Γεωργίας κ. Βρεττός έχει το λόγο για να πρωτολογήσει για τρία λεπτά. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Η ερώτηση, όπως την υποβάλλει ο αξιότιμος συνάδελφος κ. Δανέλλης, νομίζω ότι περιγράφει ένα υπαρκτό πρόβλημα. 'Ισως όχι στο βαθμό που αναφέρεται εδώ, αλλά σε ένα αρκετό μεγάλο βαθμό. Και θεωρώ ότι είναι χρήσιμη με την έννοια ότι μας δίνεται η ευκαιρία να πούμε και ορισμένα πράγματα και προς τον αξιότιμο κύριο συνάδελφο και προς τους παραγωγούς και τους ελαιοτριβείς. 

'Οπως γνωρίζετε, κύριε συνάδελφε, έχει αλλάξει ο κανονισμός του λαδιού και έχει μπει το ελληνικό πλαφόν, το οποίο ανέρχεται σε τετρακόσιους δεκαεννέα χιλιάδες τόνους. Αυτό κατά κάποιο τρόπο διευκολύνει τα πράγματα, αλλά δεν λύνει όλα τα θέματα. 

Το πρόβλημα των επιπλέον εγγραφών του ελαιολάδου μπορεί να εξακολουθεί να υφίσταται εάν δεν κάνουμε ουσιαστικούς και αποτελεσματικούς ελέγχους και αν δεν περάσει μία νοοτροπία ότι εκείνοι οι οποίοι επιχειρούν να κάνουν αυτού του είδους τις ταχυδακτυλουργίες είναι αυτοί που βλάπτονται τελικά. Και βεβαίως δεν βλάπτουν μόνο τους εαυτούς τους, αλλά βλάπτουν και άλλους παραγωγούς οι οποίοι δεν φταίνε σε τίποτα. 

Ιδιαίτερα μερικές περιοχές πρέπει να λάβουν πολύ σοβαρά υπόψη τους ότι υπάρχει κίνδυνος να περάσουμε το ελληνικό πλαφόν των τετρακοσίων δεκαεννέα χιλιάδων τόνων, να έχουμε μεγάλες ποινές και η τιμή να μειωθεί δραματικά. Από αυτό το Βήμα κάνω έκκληση προς όλους τους ελαιοπαρα-γωγούς της χώρας να προσέξουν πάρα πολύ διότι ο κίνδυνος υπάρχει και αν δεν προσέξουμε μπορεί η ενίσχυση να είναι μικρότερη από ό,τι είναι φέτος. 

Σε ό,τι αφορά τους ελέγχους ιδιαίτερα αυτήν την περίοδο οι έλεγχοι γίνονται περισσότεροι. Και γίνονται διότι υπάρχει και από τον καινούριο κανονισμό μία άλλη διαδικασία, η οποία μάλιστα περιγράφεται και σε εγκύκλιο, την οποία στείλαμε προς την περιφέρεια και ιδιαίτερα στις διευθύνσεις αγροτικής πολιτικής των νομαρχιών, αλλά και διότι ορισμένα πράγματα τα οποία ίσως δεν γίνονται στο βαθμό που θα έπρεπε, αυτήν την περίοδο θα γίνουν. Και αναφέρομαι στον έλεγχο, ο οποίος θα συνοδεύει τον τελικό φάκελο για πληρωμή. 

Θα υπάρχει έκθεση ελέγχου η οποία θα προέρχεται από τη Νομαρχία και η οποία θα ελέγχεται και από το Υπουργείο. Με λίγα λόγια, κύριε συνάδελφε, δεν θα πληρώνεται κανένας εάν δεν υπάρχει έκθεση ελέγχου της υπεύθυνης νομαρχίας. Με αυτήν την έννοια θεωρώ ότι οι νομάρχες είναι οι κύριοι υπεύθυνοι να κάνουν τους ελέγχους, οι οποίοι προβλέπονται από τον Κανονισμό, ώστε να μην έχουμε τα αποτελέσματα τα οποία μέχρι σήμερα είχαμε. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δανέλλης έχει το λόγο για δύο λεπτά. 

ΣΠΥΡΙΔΩΝ ΔΑΝΕΛΛΗΣ: Ευχαριστώ, κύριε Πρόεδρε. 

Χαίρομαι διότι η πολιτική ηγεσία του Υπουργείου Γεωργίας έχει αφ' ενός σαφέστατη εικόνα της πραγματικότητας, αφ' ετέρου δε έχει την πολιτική βούληση να αντιμετωπίσει ένα πρόβλημα το οποίο είναι πρόβλημα και ηθικής, αλλά και πολιτικής τάξης. 

Ως γνωστό, αγαπητοί συνάδελφοι, οι έλεγχοι κάθε χρόνο γίνονται από τον Οργανισμό Ελέγχου Ενισχύσεων Ελαιολάδου, ο οποίος διενεργεί τους ελέγχους αυτούς στα ελαιοτριβεία και δίνει στη δημοσιότητα τα αποτελέσματα των ελέγχων γύρω στον Οκτώβριο όταν ήδη δηλαδή έχει ξεκινήσει η παραγωγή του ελαιολάδου νέας σοδειάς -υπάρχει αυτή η καθυστέρηση- και στη συνέχεια επιβάλλονται οι ποινές όπου διαπιστωθούν υπερβάσεις. 

Δυστυχώς μέχρι τώρα οι ποινές αυτές, οι οποίες προβλέπονται από τους υφιστάμενους νόμους και κανονισμούς, οι οποίοι είναι επαρκέστατοι, πρέπει να σημειώσουμε εδώ και προβλέπουν την άρση της άδειας λειτουργίας του ελαιοτριβείου, στο οποίο διαπιστώνονται αυτές οι υπερβάσεις, δεν τηρούνται και στις περισσότερες περιπτώσεις μετατρέπονται αμέσως σε οικονομικά πρόστιμα, ενώ στις υπόλοιπες περιπτώσεις καταφεύγουν σε διοικητικά δικαστήρια όπου οι γνωστές γραφειοκρατικές χρονοβόρες διαδικασίες παραπέμπουν το θέμα πολύ αργότερα. 

Υπάρχει ένα πρόβλημα που μεταφέρεται πλέον στο εσωτερικό μας με την έννοια ότι με την αλλαγή όπου το πλαφόν είναι εσωτερική υπόθεση και δεν ισχύει πια ο παλιός κανονισμός λειτουργίας, δημιουργείται ένα πρόβλημα ανταγωνισμού μεταξύ των ελαιοπαραγωγών νομών που είναι ένα επιπλέον ζήτημα το οποίο πρέπει να έχουμε υπόψη μας και πρέπει να αντιμετωπίσουμε προς άρση των αδικιών οι οποίες δημιουργούνται. 

Νομίζω, όπως είπα και πριν, ότι και οι κοινοτικοί κανονισμοί και οι νόμοι μας, αλλά και οι υπουργικές αποφάσεις και εγκύκλιοι που υπάρχουν, αντιμετωπίζουν επαρκώς και ουσιαστικά το πρόβλημα αρκεί να τίθενται σε εφαρμογή. Και εκεί νομίζω είναι το πρόβλημα στο οποίο θα πρέπει να στρέψει την προσοχή του το Υπουργείο Γεωργίας. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βρεττός έχει το λόγο δύο λεπτά για να δευτερολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν νομίζω, κύριε Πρόεδρε, ότι μπορεί να υπάρξει σημείο διαφωνίας με τον κύριο συνάδελφο. 'Ολα αυτά που είπε είναι πράγματα τα οποία θέλουν αντιμετώπιση και ιδιαίτερα αυτό που αφορά τη μη υπέρβαση του πλαφόν. 

Από τις υπηρεσίες του Υπουργείου Γεωργίας έγινε μία έρευνα για την περιφερειοποίηση των ποσοστών γιατί πολύ σωστά υπαινιχθήκατε περίπου, κύριε συνάδελφε, ότι θα μπορούσε κάθε νομός ξεχωριστά να έχει ένα δικό του πλαφόν οπότε δεν θα υπάρξει και αδικία. Αυτό, όμως, φαίνεται ότι είναι δύσκολο, τουλάχιστον στο πρώτο χρόνο εφαρμογής του συστήματος, να γίνει. Δεν ξέρω αν μπορεί να γίνει στον επόμενο χρόνο. Θα το δούμε. Ανάλογα με τα αποτελέσματα. 

Οι έλεγχοι που προβλέπονται, όπως είπα και προηγουμένως, είναι αυστηροί ιδιαίτερα με τον καινούριο κανονισμό. Το θέμα είναι να γίνουν όπως είπατε. 

'Εχει μεγάλη σημασία, κύριε συνάδελφε, να καταλάβουμε όλοι μας ότι έχουμε αποκεντρώσει το κράτος και ότι οι διευθύνσεις γεωργικής ανάπτυξης και νομαρχιών έχουν μεγάλη υποχρέωση να κάνουν οι ίδιοι τους πρωτογενείς ελέγχους. Υποχρέωση από το νόμο, υποχρέωση από τα καθήκοντα τα οποία τους περιγράφονται σύμφωνα με τους κανονισμούς. Και ο νομάρχης, όμως, όταν βάζει την υπογραφή του και στέλνει ένα ποσό, παραδείγματος χάρη δεκαοκτώ δισεκατομμυρίων (18.000.000.000) δραχμών από το Ηράκλειο για πληρωμή εδώ, θα πρέπει να στείλει αυτό το ποσό, αφού είναι σίγουρος ότι έχουν γίνει οι έλεγχοι από την υπηρεσία που υπάγεται. 

'Οταν κάναμε τη Νομαρχιακή Αυτοδιοίκηση δεν της δώσαμε μόνο αρμοδιότητες, της δώσαμε και ευθύνες. Είναι μεγάλη η ευθύνη αυτή και δεν μπορεί να ζητείται από τον εκάστοτε Υπουργό ή από τον εκάστοτε Υφυπουργό. Πρέπει να ζητείται πρωτογενώς από εκεί. Από εκεί είναι οι ουσιαστικοί έλεγχοι. Βεβαίως το Υπουργείο έχει την υποχρέωση να ελέγχει τον ελέγχοντα. Αυτή είναι η υποχρέωσή του. 'Οχι να ελέγχει την πηγή πρωτογενώς. 

Συνεπώς -και πρέπει να τα πω αυτά, κύριε συνάδελφε, γιατί είδα την αντίδρασή σας- εάν υπάρχουν πανωγραψίματα στο Ηράκλειο ή οπουδήποτε αλλού -δεν υπαινίσσομαι τίποτα- την πρώτη ευθύνη την έχει η Νομαρχιακή Αυτοδιοίκηση. 

ΘΕΟΔΩΡΑ ΜΠΑΚΟΓΙΑΝΝΗ: Δεν μπορεί να ελέγχει η Νομαρχιακή Αυτοδιοίκηση. 

ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε να πάρετε το λόγο, κυρία Μπακογιάννη. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ'αριθμόν 25/26.1.99 επερώτηση των Βουλευτών της Νέας Δημοκρατίας κυρίων Αναστάσιου Καραμάριου, Προκόπη Παυλόπουλου, Σπύρου Σπύρου, Αδάμ Ρεγκούζα, Παρθένας Φουντουκίδου, Ιωάννη Λαμπρόπουλου, Αθανάσιου Δαβάκη, Βασίλειου Σωτηρόπουλου, Αθανάσιου Γιαννόπουλου, Γεωργίου Σούρλα, Βασίλειου Πάππα, Ιωάννη Χωματά, Εμμανουήλ Κεφαλογιάννη, Γεωργίου Αλογοσκούφη και του Αθανάσιου Βαρίνου προς τον Υπουργό Ανάπτυξης, σχετικά με την τουριστική πολιτική της Κυβέρνησης. 

Εκ μέρους του Συνασπισμού της Αριστεράς και της Προόδου ο Πρόεδρος του κ. Νικόλαος Κωνσταντόπουλος με επιστολή του ορίζει ως Κοινοβουλευτικό Εκπρόσωπο στην επερώτηση αυτή τον κ. Δανέλλη. 

Επίσης ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας με επιστολή του ορίζει ως Κοινοβουλευτικό Εκπρόσωπο τον Βουλευτή κ. Γεώργιο Ρόκο. 

Ο κ. Καραμάριος έχει το λόγο για είκοσι λεπτά. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κυρία και κύριοι συνάδελφοι, όσο και αν τα γεγονότα, που συμβαίνουν στη βαλκανική περιοχή μας, επηρεάζουν οπωσδήποτε και τις εσωτερικές μας εξελίξεις και πολύ περισσότερο τη φετινή μας τουριστική περίοδο, για την οποία δύσκολη αυτήν κατάσταση ευχόμεθα να περάσει το δυνατόν συντομότερο, επ' ωφελεία των λαών της Βαλκανικής, όμως είμαστε αναγκασμένοι περισσότερο από κάθε άλλη φορά, να δούμε και το πρόβλημα της τουριστικής πολιτικής της Κυβέρνησης, αφού το θέμα αυτό είναι ιδιαίτερα επίκαιρο. 

'Ετσι με τη συζητούμενη επερώτησή μας, ελέγχουμε την Κυβέρνηση για την ασκούμενη πολιτική της στον τουρισμό, γιατί πιστεύουμε ότι οι οποιεσδήποτε προσπάθειές της πάνω στο θέμα του τουρισμού δεν κατατείνουν προς την ορθή κατεύθυνση. Και αυτό το τονίζουμε ιδιαίτερα, γιατί πλέον, ενώ έγινε ολοφάνερο ότι μόνον η τουριστική μας βιομηχανία είναι εκείνη, που αποφέρει τη σημαντικότερη συμμετοχή στην αύξηση του εθνικού μας εισοδήματος, δυστυχώς η Κυβέρνηση δεν αντελήφθη ότι οφείλει να συνειδητοποιήσει επιτέλους τη σοβαρότητα των ενεργειών της γύρω από τα προβλήματα του τουρισμού. 

Φυσικά, δεν πρόκειται εγώ να σχολιάσω την αλλαγή, που έγινε και πάλι στην κορυφή του ΕΟΤ, γιατί αυτό το φαινόμενο δυστυχώς κατάντησε να θεωρείται αστείο. 

'Οταν μιλάμε, κυρίες και κύριοι συνάδελφοι, για βιομηχανία, πρέπει να γνωρίζουμε ότι τελικά οι οποιεσδήποτε προσπάθειές μας πρέπει να συντονίζονται με τέτοιον τρόπο, ούτως ώστε να αποτελούν μια συγκεκριμένη επιχείρηση ενεργειών. Ο συντονισμός των ενεργειών αυτών φυσικά δεν πρέπει να διασπάται. Πρέπει να υπάρχει ένα συντονιστικό όργανο, που με την κατεύθυνση και τις οδηγίες του, να εκτελούνται οι επιμέρους ενέργειες και στους επιμέρους τομείς δράσης. 

Η αρχή της εξουσίας δεν διασπάται, παρά μόνον όταν οι επιμέρους εξουσίες μπορούν να αναπτυχθούν, αποβλέποντας πάντοτε στην εξυπηρέτηση της βασικής αρχής, που είναι η κορυφή της εξουσίας. 

Με βάση αυτές τις σκέψεις, θα αναφέρω τι παρατηρείται σήμερα στην τουριστική βιομηχανία. Ενώ ξέρουμε ότι, για να επιτύχει αυτός ο σημαντικός τομέας του εθνικού μας εισοδήματος που λέγεται τουρισμός, πρέπει να υπάρχει μια σαφής πολιτική, ένας σαφής προγραμματισμός και σχεδιασμός, συλλογικός και ενιαίος, η Κυβέρνηση, τουλάχιστον με όσα μέχρι σήμερα δημοσιοποιήθηκαν και έγιναν γνωστά ιδιαίτερα από την προκάτοχο Υπουργό του κυρίου Υπουργού, διασπά αυτήν την πολιτική, κατακερματίζει τις υπηρεσίες του τουρισμού, με στόχο να επιτύχει την τουριστική της πολιτική μέσα από μια πολυσύνθετη μηχανή, πλαισιωμένη από υπηρεσίες διάσπαρτες και κέντρα εξουσίας διαφορετικών απόψεων και κατευθύνσεων. Συγχέει δηλαδή την τουριστική πολιτική γενικής κατεύθυνσης με τις ανάγκες κάθε επιμέρους τόπου της επικράτειάς μας, με αποτέλεσμα τελικά, όχι να υπάρχει συντονισμός ενεργειών, αλλά αντίθετα μια πανσπερμία αποφάσεων, ενεργειών και πρωτοβουλιών που μέχρι να αντιληφθεί τι ακριβώς συμβαίνει, κάθε φορά έπεται των εξελίξεων. 

Η προσπάθεια δηλαδή της Κυβέρνησης, με τη δημοσιοποίηση κάποιων προεδρικών διαταγμάτων, κατατείνει με ακρίβεια σε αυτήν την κακή πολιτική της. Το μπλοκάρισμα αυτών των προεδρικών διαταγμάτων από το σημερινό κύριο Υπουργό Ανάπτυξης, με ανεξακρίβωτες μέχρι στιγμής τις πραγματικές προθέσεις του, δεν μας αποστερούν το δικαίωμα της κρισιολόγησής τους, γιατί ήδη ο κύριος Υπουργός εξεδήλωσε την πρόθεσή του να αναπτύξει τουριστική πολιτική μέσα από τη Γενική Γραμματεία του Υπουργείου Ανάπτυξης. 

Εδώ αξίζει να τονίσω ιδιαίτερα ότι ο Σύλλογος Υπαλλήλων του ΕΟΤ, των διπλωματούχων μηχανικών και των βοηθών αορίστου χρόνου, άσκησε μία κριτική πάνω σ' αυτά τα προεδρικά διατάγματα, που ομολογουμένως αποτελούν μια εργασία, που μέσα από εκεί βγάζει κανείς τα συμπεράσματά του, που στο σύνολό τους είναι πολύ σπουδαία. Και αν κανείς τα δει με καλοπιστία, θα αντιληφθεί ότι οι άνθρωποι αυτοί που τα συνέταξαν όσο και αν δεν θέλει κανείς να τους πιστέψει, σε κάθε περίπτωση είμαστε υποχρεωμένοι τουλάχιστον να σεβαστούμε τις απόψεις τους. Και αν ξεχωρίσουμε κάποιες έντονες απόψεις τους, με βάση αυτές, παρατηρούμε τα εξής: 

Πρώτον, ενώ η υφιστάμενη κατάσταση του ΕΟΤ προβλέπει ως προϊσταμένους διευθύνσεων και τμημάτων ενενήντα δύο άτομα, με τη σχεδιαζόμενη νέα πολιτική και προεδρικά διατάγματα προβλέπονται εκατόν τριάντα πέντε άτομα, χωρίς τα άτομα που θα είναι στις ανώνυμες εταιρείες "Φεστιβάλ και Ακίνητης Περιουσίας". 

Δεύτερον, ενώ με την υφιστάμενη κατάσταση προβλέπονται ως μέλη διοικητικών συμβουλίων γενικοί διευθυντές και σύμβουλοι γενικών διευθυντών εννέα άτομα, με τη σχεδιαζόμενη κατάσταση, προβλέπονται τριάντα τέσσερα άτομα, πλέον των σαράντα τακτικών και σαράντα αναπληρωματικών μελών του Εθνικού Συμβουλίου Τουρισμού. 

Τρίτον, οι ιδρυθείσες με το ν. 2636/1998 θυγατρικές εταιρείες του ΕΟΤ ανώνυμες εταιρίες, εξακολουθούν να παραμένουν λειτουργικά ασύνδετες με τον ΕΟΤ. 

Τέταρτον, οι ειδικές μορφές τουρισμού -ορεινός, οικολογικός, πολιτιστικός, συνεδριακός, υγείας, κλπ.- που αποτελούν τομείς προτεραιότητας σε όλες τις διοικητικές δομές των ανταγωνιστικών χωρών, συμπιέζονται οργανωτικά σε ένα και μοναδικό τμήμα, της 3ης Διεύθυνσης, όπως και ο τομέας εκπαίδευσης, όπου δεν γίνεται καμία αναφορά στην ανάγκη οργάνωσης των νέων επαγγελμάτων. 

Πέμπτον, με τα σχεδιαζόμενα προεδρικά διατάγματα και το νέο διοικητικό σχήμα, εκείνες που πρωτίστως ζημιώνονται είναι οι ιδιωτικές επενδύσεις. 'Ενα παράδειγμα καταδεικνύει αυτόν μας τον ισχυρισμό. 

Ξενοδοχείο, εκτός σχεδίου, διακοσίων μιας κλινών στην Τήνο, χωροθετείται στην Ερμούπολη, έδρα της Περιφέρειας νοτίου Αιγαίου. Μετά από γνωμάτευση της Κεντρικής Υπηρεσίας του Υπουργείου Περιβάλλοντος, Χωροταξίας και Δημοσίων 'Εργων στην Αθήνα, λαμβάνει έγκριση καταλληλότητας στη Ρόδο, που αφορά τις αρμοδιότητες του σημερινού ΕΟΤ, έγκριση αρχιτεκτονικής μελέτης στη Ρόδο και οικοδομική άδεια στην Ερμούπολη, ενώ για την υπαγωγή στον αναπτυξιακό νόμο, θα κριθεί στην Κεντρική Υπηρεσία του Υπουργείου Εθνικής Οικονομίας και Οικονομικών στην Αθήνα. Και καταλαβαίνετε ότι, κατά τα λοιπά για να επιλύσει το πρόβλημά του ο κάτοικος της Τήνου θα πρέπει να ζητήσει τη βοήθεια της Παναγίας της Τήνου! 

Κυρίες και κύριοι συνάδελφοι, επέμεινα περισσότερο στο διοικητικό μέρος του τουρισμού, γιατί πιστεύω ότι με αυτά θα κεντρίσω περισσότερο την προσοχή του κυρίου Υπουργού Ανάπτυξης πάνω σ' αυτό το θέμα, που είτε θέλουμε είτε όχι, αυτό είναι και το κυρίαρχο πάνω στο πρόβλημα της χάραξης μιας καλύτερης τουριστικής μας πολιτικής, προκειμένου αυτός πλέον να εμποδίσει οριστικά τη μελετούμενη νέα σχεδίαση της τουριστικής μας πολιτικής. 

'Ομως, θέλοντας να σχολιάσουμε και τα επιμέρους σημερινά προβλήματα του τουρισμού, θα ήθελα να τονίσω και τα εξής: 

Ο τουρισμός αποτελεί σήμερα, όπως είναι γνωστό, την κύρια βιομηχανία στην αύξηση του εθνικού μας εισοδήματος. Η συναλλαγματοφόρος συμβολή του τουρισμού υπολογίζεται περίπου στα εννέα δισεκατομμύρια (9.000.000.000) δολάρια ετησίως, η δε απασχόληση στον κλάδο γενικά κυμαίνεται γύρω στα τετρακόσιες χιλιάδες άτομα άμεσα και τριακόσιες πενήντα χιλιάδες συμπληρωματικά και περιστασιακά, που εξαρτούν έμμεσα το εισόδημά τους από την τουριστική δραστηριότητα. 

Παρ' όλα αυτά, όπως και παραπάνω ανέφερα και παρά τις οποιεσδήποτε κατά καιρούς προσπάθειες των ιθυνόντων του ΕΟΤ, δεν κατορθώθηκε να εκπονηθεί μια σταθερή και μακρόχρονη εθνική στρατηγική και πολιτική πάνω στα θέματα του τουρισμού. 

Οι συνεχείς αλλαγές στην κορυφή του ΕΟΤ, η ανυπαρξία ενός συγκεκριμένου προγράμματος και μιας συγκεκριμένης πολιτικής επί του τουρισμού, συνέτειναν στο να λαμβάνονται κάθε φορά μέτρα υπέρ του τουρισμού, χωρίς όμως αποτέλεσμα. 

Και ακόμη, η ανυπαρξία ενός Υπουργείου Τουρισμού, στο οποίο θα συγκεντρώνονταν όλες οι υπηρεσίες του τουρισμού σαν ένα άλλο παραγωγικό Υπουργείο, συνετέλεσε στην πολυδιάσπαση των δραστηριοτήτων, στην ελλιπή παρακολούθηση των υπηρεσιών του τουρισμού, στο εσωτερικό και στο εξωτερικό, και ιδιαίτερα, στην αδυναμία παρακολούθησης των έργων υποδομής και της διαχείρισης της ακινήτου περιουσίας του. 

Είναι αδιανόητο, σε εποχές ανάπτυξης του τουριστικού ρεύματος στην Ελλάδα, να υπάρχουν μονάδες ιδιοκτησίας του ΕΟΤ, που αντί να ανθούν, καθημερινά να αχρηστεύονται ή και να κλείνουν. Τόποι υψηλού τουριστικού ενδιαφέροντος -Κρήτη, Ρόδος, Κως, Χαλκιδική, Κέρκυρα, νησιά του Αιγαίου και Ιονίου, Πελοπόννησος κλπ.- με ομορφιές και αρχαιότητες, δεν μπορούν να αποκτήσουν μέχρι σήμερα σύγχρονα έργα υποδομής, για να παράσχουν τουρισμό υψηλών διαγραφών με γήπεδα γκολφ, μαρίνες κλπ. 

Τα περισσότερα ξενοδοχειακά συγκροτήματα είναι γηρασμένα. Δεν μπορούν πια να δεχτούν τουρίστες, που θα τους κρατήσουν και για άλλες σεζόν. Οι τουρίστες φεύγουν, παραπονούμενοι για προσφερόμενες υπηρεσίες. 

Πολλές τουριστικές επιχειρήσεις -ξενοδοχεία κλπ.- είναι υπερχρεωμένες, εξαιτίας των μεγάλων τόκων υπερημερίας των δανείων τους. Οι δε τράπεζες αρνούνται να προβούν στη διαγραφή τόκων. Αυτό έχει σαν αποτέλεσμα, ενώ αυτά υπολειτουργούν, να μην μπορούν να εκσυγχρονιστούν. 

Και εδώ θα ήθελα να προσθέσω ότι χθες, από πληροφορίες μας, ο Υπουργός Εθνικής Οικονομίας και Οικονομικών εξέδωσε μια απόφαση, με την οποία ρυθμίζονται τα χρέη των τουριστικών επιχειρήσεων και ιδιαίτερα εκείνα των νησιών του ανατολικού Αιγαίου. Παρά το ότι μέχρι στιγμής δεν γνωρίζουμε το ακριβές περιεχόμενο, παρά ελάχιστες πληροφορίες, είμεθα εκ προϊμίου αντίθετοι στο γεγονός ότι, για τη ρύθμιση των χρεών των τουριστικών επιχειρήσεων, των νησιών του ανατολικού Αιγαίου, βάζει ως πλαφόν της ρύθμισης οι ξενοδοχειακές επιχειρήσεις να μην υπερβαίνουν τις εκατόν πενήντα κλίνες. 

Το γεγονός αυτό, κύριε Υπουργέ, μας προκαλεί το λιγότερο κατάπληξη. Γιατί δεν μπορούμε να αντιληφθούμε, τη σκοπιμότητα αυτού του διαχωρισμού και τις προϋποθέσεις. Από τη στιγμή που η Κυβέρνηση δέχεται κατάχρηση των τραπεζών στον υπολογισμό των τόκων υπερημερίας και αποφασίζει τη μείωσή τους, σε καμιά περίπτωση δεν μπορείτε αυτή η κατάχρηση να έχει δύο όψεις του ιδίου νομίσματος. Η υπερχρέωση των επιχειρήσεων, αφού αποτελεί εξόφθαλμη αδικία, δεν μπορεί να τεμαχιστεί για μικρές ή μεγάλες επιχειρήσεις. 

Κατά ποια λογική οι επιχειρήσεις των εκατόν πενήντα κλινών και άνω δεν υφίστανται την αδικία της υπερχρεώσεώς των από τους υπερβολικούς τόκους; Δεν αποφέρουν, δεν συνεισφέρουν στην εθνική οικονομία τα μεγάλα ξενοδοχεία που η βιωσιμότητά τους θεωρείται εκ των προτέρων περισσότερο βεβαία; Με ποιο δικαίωμα κάνετε αυτό το διαχωρισμό; 

Κύριοι της Κυβέρνησης, η ρύθμιση αυτή πραγματικά μπορεί να βοηθήσει αρκετές μικρές επιχειρήσεις. Εμείς με σχετική πρόταση νόμου που καταθέσαμε και ενσωματώθηκε στο συζητούμενο τότε νομοσχέδιο και νυν ν. 2601/98, τις είχαμε εντάξει όλες σε μια και μόνο κατηγορία, ανεξαρτήτως της δυναμικότητός τους. Στην ουσία δηλαδή, δεν κάνετε τίποτα σήμερα, αφού με τη ρύθμιση αυτή δεν λύνετε το πρόβλημα των επιχειρήσεων, αφού ο τουρισμός θεωρείται ενιαίος και η πολιτική μας πρέπει να είναι ενιαία και όχι αποσπασματική. 

Να είστε βέβαιοι ότι εάν τελικά είναι έτσι τα πράγματα η ρύθμιση αυτή θα καταπέσει δικαστικά γιατί είναι πέρα για πέρα αντισυνταγματική, άδικη και παράνομη. 

Οι γνωστές Περιοχές της Ολοκληρωμένης Τουριστικής Ανάπτυξης (ΠΟΤΑ), ουδέποτε υλοποιήθηκαν, για παράδειγμα η ΠΟΤΑ Μεσσηνίας. 

Οι ειδικές μορφές τουρισμού, συνεδριακού, εκπαιδευτικού, θρησκευτικού, κοινωνικού κλπ., δεν προχώρησαν με την εκτέλεση συναφών έργων ή υπηρεσιών υποδομής. 

Τα σοβαρότατα προβλήματα της επιμήκυνσης της τουριστικής περιόδου και του χειμερινού τουρισμού, δεν προχωρούν προς καμία ορθή κατεύθυνση. 

Για τα μεγάλα επίσης προβλήματα της διαφήμισης, της έρευνας της αγοράς και της προβολής του ελληνικού τουριστικού προϊόντος στο εξωτερικό, καμία συγκεκριμένη πολιτική δεν έγινε ή προγραμματίστηκε. 

Σε όλα αυτά τα προβλήματα, αν προστεθούν και τα προβλήματα των μεταφορών, οδικών, αεροπορικών και θαλασσίων, σε συνδυασμό με την αναβάθμιση και τον εκσυγχρονισμό των αεροδρομίων μας, των λιμανιών και της οδοποιϊας, αντιλαμβάνεται ο οποιοσδήποτε πόσο δυσκολότερα καθίστανται τα προβλήματα του τουρισμού στην επίλυσή τους. 

Στο σημείο αυτό, κύριε Υπουργέ, θα ήθελα να τονίσω τα εξής: Τώρα που επιζητούμε αύξηση τουριστικού ρεύματος στη χώρα μας από το εξωτερικό, αλλά και στο εσωτερικό, εσείς βρήκατε την ευκαιρία να αυξήσετε τα εισιτήρια της Ολυμπιακής Αεροπορίας. Δεν αντιλαμβάνεστε ότι με την έναρξη της τουριστικής σεζόν αυτό θα προκαλέσει αλυσιδωτές αναταράξεις στο κόστος της παροχής των υπηρεσιών του τουρισμού; Αυτή είναι η πολιτική σας για τη σωτηρία δήθεν της Ολυμπιακής Αεροπορίας; Δεν αντιλαμβάνεστε ότι με τον τρόπο αυτόν τώρα η Ολυμπιακή Αεροπορία θα ανταγωνιστεί με τις ξένες εταιρείες, οι οποίες προφανώς επειδή θα τις συμφέρει θα έρθουν να κάνουν δρομολόγια και στο εσωτερικό της χώρας μας; 

Τέλος, η μη απορρόφηση σημαντικών κονδυλίων από το δεύτερο πακέτο του Κοινοτικού Πλαισίου Στήριξης έχει ως συνέπεια τα αναγκαία έργα υποδομής, όχι μόνο να καρκινοβατούν, αλλά και να κινδυνεύουν να μείνουν ή ημιτελή ή ανεκτέλεστα. 

Ο πίνακας που θα μου επιτρέψετε να καταθέσω στα Πρακτικά της Βουλής, αποδεικνύει την πορεία αυτών των έργων και την απορρόφηση των σχετικών ευρωπαϊκών κονδυλίων. 

(Στο σημείο αυτό ο Βουλευτής κ. Αναστάσιος Καραμάριος καταθέτει για τα Πρακτικά τον προαναφερθέντα πίνακα, ο οποίος βρίσκεται στο Τμήμα Γραμματείας της Διεύθυνσης Στενογραφίας και Πρακτικών της Βουλής) 

Κυρίες και κύριοι συνάδελφοι, θα ήθελα στο σημείο αυτό να τονίσω το πόσο υπεύθυνοι είστε κύριε Υπουργέ, για τη μη κατασκευή των έργων υποδομής και ιδιαίτερα η Κυβέρνηση. 

Ενδεικτικά θα ήθελα να σας πω τα εξής: 

'Εργο: Βελτίωση-επέκταση τουριστικών εγκαταστάσεων Αρχαίου Θεάτρου Επιδαύρου, προϋπολογισμός εννιακόσια εξήντα τέσσερα εκατομμύρια (964.000.000) δραχμές. Απεντάχθηκε γιατί η έκτασή του αποφασίστηκε εν τω μεταξύ να παραχωρηθεί στο Υπουργείο Πολιτισμού. 

'Εργο: Βελτίωση-επέκταση χιονοδρομικού κέντρου Παρνασσού, προϋπολογισμού δύο δισεκατομμυρίων περίπου. Απεντάχθηκε λόγω μεγάλης καθυστέρησης στην έγκριση της Μ.Π.Ε. 

'Εργο: Βελτίωση-επέμβαση στο καταφύγιο και τα μονοπάτια της περιοχής Κιθαιρώνα Αττικής, προϋπολογισμού διακοσίων εβδομήντα δύο εκατομμυρίων (272.000.000) δραχμών. Ορίστηκε φορέας υλοποίησης ο ΕΟΣ αντί του ΕΟΤ και έκτοτε η τύχη του αγνοείται. 

'Εργο: Ανάπλαση-αξιοποίηση περιοχής κεντρικού δικτύου μονοπατιών Νήσου Θήρας, προϋπολογισμού διακοσίων εκατομμυρίων (200.000.000) δραχμών. Ορίστηκε φορέας υλοποίησης η Νομαρχία Κυκλάδων και έκτοτε δεν έχει προχωρήσει. 

'Εργο: Μαρίνα Μυκόνου, προϋπολογισμού δυόμισι δισεκατομμυρίων (2.500.000.000) δραχμών. Απεντάχθηκε λόγω αμφισβητήσεων από την Ευρωπαϊκή 'Ενωση και προσφυγής στο Συμβούλιο της Επικρατείας. 

'Εργο Μαρίνα Κατακώλου, προϋπολογισμού δύο δισεκατομμυρίων (2.000.000.000) δραχμών, εργολαβία λιμενικών έργων πεντακόσια δέκα εκατομμύρια (510.000.000) δραχμές από το ΠΕΠ δυτικής Ελλάδας. Ορίστηκε στα μισά των διαδικασιών ανάθεσης του έργου ως φορέας υλοποίησης του έργου η Νομαρχία Ηλείας αντί του μέχρι τότε ΕΟΤ, ενώ είχε μέχρι τότε δημοπρατηθεί το έργο και είχε οριστικοποιηθεί η επιλογή του αναδόχου. 

'Εργο: Μεθοριακός Σταθμός Σαγιάδας, προϋπολογισμού χιλίων τετρακοσίων εκατομμυρίων (1.400.000.000) δραχμών. Δημοπρατήθηκε το Νοέμβριο του 1997 η εκτέλεση του έργου από τον ΕΟΤ και προχώρησαν οι διαδικασίες κατακύρωσής του. Στη συνέχεια, αποφασίστηκε να μεταφερθεί το έργο στην περιφέρεια Ηπείρου. Ακυρώθηκαν οι διαδικασίες του ΕΟΤ και ξανάρχισαν και συνεχίζονται ακόμη από την περιφέρεια. Το έργο όμως δεν έχει εκτελεστεί ακόμη. 

'Εργο: Μεθοριακός Σταθμός Κρυσταλλοπηγής, προϋπολογισμού διακοσίων εκατομμυρίων περίπου. Η μελέτη του ΕΟΤ εστάλη και το έργο μεταφέρθηκε στην περιφέρεια δυτικής Μακεδονίας για να προχωρήσει. 

'Εργο: Εκσυγχρονισμός Υδροθεραπευτηρίου Μεθάνων, προϋπολογισμός μελέτης χιλίων τριακοσίων εκατομμυρίων (1.300.000.000) δραχμών. Το έργο προτάθηκε με πλήρη μελέτη από τον ΕΟΤ στο δεύτερο Κοινοτικό Πλαίσιο Στήριξης. Αμφισβητήθηκε αβασάνιστα η σκοπιμότητά του από την Ευρωπαϊκή 'Ενωση και δεν εντάχθηκε τελικά. 

'Εργο: Μαρίνες Ρόδου, Μαλίων, Πρεβέζης. Τα έργα αυτά ενώ εβρίσκοντο σε πλήρη εξέλιξη (πρώτη φάση λιμενικών έργων), ξαφνικά μεταφέρθηκαν από τον ΕΟΤ στις αντίστοιχες περιφέρειες και ακόμα είναι ημιτελή. 

Τι απαιτείται όμως να κάνουμε, κυρίες και κύριοι συνάδελφοι, γιατί έχουμε κάποιες προτάσεις και εμείς. 

Πρέπει να γίνει μία χάραξη ενιαίας και σταθερής τουριστικής πολιτικής σε μακρόχρονη βάση. 

Να δημιουργηθεί αρμόδιο Υπουργείο Τουρισμού με συγκέντρωση των υπηρεσιών, χάραξη της τουριστικής πολιτικής επιτελικά και μόνο. 

Η υλοποίηση της τουριστικής πολιτικής σε έργα υποδομής και προσφορά υπηρεσιών από τους κατά τόπους αρμόδιους φορείς, ΟΤΑ πρώτου και δευτέρου βαθμού και τους συναφείς Οργανισμούς Ο.Τ.Ε., Δ.Ε.Η., ΕΛ.ΤΑ., Ολυμπιακή Αεροπορία. 

Ριζική αντιμετώπιση του νομοθετικού πλαισίου των τουριστικών επιχειρήσεων και όλων των συναφών δραστηριοτήτων, υπηρεσιών, προσωπικού, δράσεων κλπ. 

Επανεξέταση του προβλήματος των υπερχρεωμένων τουριστικών και ξενοδοχειακών επιχειρήσεων με όσες παρατηρήσεις είπα προηγουμένα στο θέμα αυτό. 

Δραστική παρέμβαση στο πρόβλημα εκσυγχρονισμού των ξενοδοχείων, των καταλυμάτων και συναφών επιχειρήσεων και παροχές κινήτρων και για την κατεδάφιση παλαιών και αναχρονιστικών ξενοδοχείων. 

Σαφής προγραμματισμός και ένταξη εκτέλεσης έργων υποδομής στις κυρίως τουριστικές μας περιοχές με γήπεδα γκόλφ, μαρίνες, λιμάνια και έργων οδοποιϊας. 

Πλήρης προγραμματισμός για το θαλάσσιο τουρισμό μας και των ειδικών μορφών του. 

Αναβάθμιση της τουριστικής εκπαίδευσης και των σχολών της. 

Ξεκαθάρισμα της λειτουργίας των καζίνο και των προβλημάτων που έχουν ανακύψει, Πόρτο Καρρά, Ρόδου, Πάρνηθας, Κέρκυρας κλπ. 

Σχολιάζοντας τέλος, κυρίες και κύριοι, την πορεία του τρίτου Κοινοτικού Πλαισίου Στήριξης θα ήθελα να επιστήσω την προσοχή του κυρίου Υπουργού ότι, μέχρι σήμερα και ενώ με την τέταρτη εγκύκλιο του Υπουργού Εθνικής Οικονομίας υποβολής των σχετικών προτάσεων έληξαν, από πλευράς τουρισμού ακόμα δεν έχουν κληθεί οι αρμόδιοι περιφερειάρχες για να κάνουν τη σχετική πρόταση και ειδικότερα να εξειδικεύσουν τους στόχους του τρίτου Κοινοτικού Πλαισίου Στήριξης. 

Για μας τέτοιοι στόχοι πρέπει να είναι: 

Ο ανταγωνισμός των τουριστικών μονάδων. 

Η ποιότητα του τουρισμού. 

Ο εμπλουτισμός του τουριστικού πακέτου. 

Η αρμονική ανάπτυξη του τουρισμού σε συνδυασμό με το φυσικό, δομικό και δομημένο περιβάλλον. 

Με όσα είπα, κυρίες και κύριοι συνάδελφοι, και με όσα επιπλέον αναφέρονται στη συζητούμενη επερώτησή μας, πιστεύω ότι κάνουμε το καθήκον μας σε μία εποχή που η χώρα μας περνάει δύσκολες στιγμές και η βιομηχανία του τουρισμού μας κλωνίζεται. Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Προκόπης Παυλόπουλος έχει το λόγο. 

Θέλετε να πάρετε και τη δευτερολογία σας; 

ΠΡΟΚΟΠΗΣ ΠΑΥΛΟΠΟΥΛΟΣ: Ναι, κύριε Πρόεδρε.'Οσα έχω να πω θα τα πω πολύ σύντομα. 

Κύριε Πρόεδρε, κυρίες και κύριοι συνάδελφοι, ο τρόπος με τον οποίον επιχειρεί η Κυβέρνηση να αποκεντρώσει από τη μία πλευρά και να ιδιωτικοποιήσει τον ΕΟΤ, είναι και διοικητικά ανορθόδοξος, αλλά και πολιτικά αναποτελεσματικός. Πρώτα-πρώτα να σας πω γιατί είναι διοικητικά ανορθόδοξος. 

'Εχει χρησιμοποιηθεί η νομοθεσία -μια νομοθεσία που ουδεμία σχέση είχε, όταν ο νομοθέτης την θέσπισε, με το συγκεκριμένο σκοπό- η οποία αφορά την ιδιωτικοποίηση συγκεκριμένων νομικών προσώπων δημοσίου δικαίου. Και μέσω αυτής της εξουσιοδοτικής διάταξης, που αφορά ένα πολύ συγκεκριμένο ζήτημα, επιχειρείται με προεδρικά διατάγματα, να ιδιωτικοποιηθεί ή να αποκρατικοποιηθεί, να αλλάξει εν πάση περιπτώσει νομική μορφή, όχι απλώς και μόνο ένα νομικό πρόσωπο δημοσίου δικαίου, αλλά ένα ολόκληρο Υπουργείο. 

Προσωπικά πιστεύω ότι πέραν του ότι χρησιμοποιείτε μία διαδικασία, η οποία δεν προοριζόταν ποτέ γι' αυτό, είναι βέβαιο ότι εάν ο νομοθέτης είχε ως στόχο με διατάγματα να μπορούν να γίνονται οι μεταβολές, τις οποίες εσείς αυτήν τη στιγμή επιχειρείτε, το διάταγμα αυτό θα ήταν αντισυνταγματικό, ως αντίθετο προς τις διατάξεις του άρθρου 43 παράγραφος 2 εδάφιο α' του Συντάγματος. Διότι ακόμα και με διατάγματα είναι δυνατή η μεταβολή ενός νομικού μορφώματος του δημόσιου τομέα, όταν το θέμα έχει τουλάχιστον μία συγκεκριμένη ειδικότητα, όταν ο νόμος καθορίζει τις γενικές γραμμές, με βάση τις οποίες θα επιχειρήσει το διάταγμα στη συνέχεια να εξειδικεύσει ορισμένα πράγματα. 

Θα σας παρακαλούσα, κύριε Υπουργέ, να διαβάσετε τη σχετική εξουσιοδότηση και να δείτε αν υπάρχει έστω και η παραμικρή εξειδίκευση για το πώς σκεπτόταν ο νομοθέτης ότι μπορούσε το προεδρικό διάταγμα να ρυθμίζει τα ζητήματα, τα οποία σχετίζονται με τον ΕΟΤ. Προφανώς η εξουσιοδότηση αυτή είχε δοθεί γιατί έχουμε νομικά πρόσωπα τα οποία έχουν μια συγκεκριμένη μορφή και επέτρεπε ήσσονος σημαίας μεταβολές. Αλλά να χρησιμοποιείτε μία εξουσιοδότηση, η οποία έχει πολύ συγκεκριμένο αντικείμενο για ορισμένα νομικά μορφώματα και μέσω αυτού να προσπαθείτε να αλλάξετε πλήρως τη μορφή ενός ολόκληρου Υπουργείου και ενός τεράστιας σημασίας νομικού προσώπου, όπως είναι ο ΕΟΤ -και μάλιστα νομικού προσώπου δημοσίου δικαίου- νομίζω ότι είναι πέρα και έξω απο τη λογική του ιδίου του Συντάγματος, που καθορίζει υπό ποιες προϋποθέσεις και ποιους όρους είναι δυνατόν να εκδοθούν προεδρικά διατάγματα προς αυτήν την κατεύθυνση. 

Προσωπική μου εκτίμηση είναι -ούτε ετάζω νεφρούς και καρδίας, ούτε προσπαθώ να προκαταλάβω αποφάσεις δικαστηρίων- αλλά όταν το στείλετε για επεξεργασία ενώπιον του Συμβουλίου της Επικρατείας, θα αντιληφθείτε εάν και κατά πόσο το δικαστήριο συμφωνεί προς αυτήν την κατεύθυνση. 'Ενα θα σας πω μονάχα. Πριν στείλετε -εάν επιχειρήσετε να τα στείλετε ακολουθώντας την κατεύθυνση της προκατόχου σας Υπουργού- τα διατάγματα αυτά στο Συμβούλιο της Επικρατείας, διαβάστε τις παρατηρήσεις που έχει κάνει σε αντίστοιχη περίπτωση για ιδιωτικοποίηση άλλων νομικών προσώπων μικρότερης σημασίας, όπως ήταν ο Οργανισμός Σχολικών Κτιρίων. Δείτε τις παρατηρήσεις που έκανε και που ετέθη το ζήτημα αν ήταν συνταγματική μια τέτοια εξουσιοδότηση. Δείτε τις επιφυλάξεις του δικαστηρίου και σκεφθείτε ότι εάν είχε επιφυλάξεις προς αυτή την κατεύθυνση, πόσο μάλλον μπορεί να είχε επιφυλάξεις για ένα τόσο μεγάλο ζήτημα, όπως το ζήτημα της ουσιαστικής κατάργησης του Υπουργείου Τουρισμού και του νομικού προσώπου δημοσίου δικαίου που λέγεται Ελληνικός Οργανισμός Τουρισμού. 

Η δεύτερη παρατήρηση, την οποία ήθελα να κάνω και που κάνει αδόκιμη την όλη επιχείρηση, την οποία προσπαθείτε αυτήν τη στιγμή να διαμορφώσετε, είναι αυτό το οποίο εσείς θεωρείτε ότι μπορεί να λεχθεί ως ιδιωτικοποίηση. 

Κύριε Υπουργέ, εδώ είναι μία γενικότερη παρατήρηση, την οποία έχω να κάνω σχετικά με τον τρόπο με τον οποίο αντιλαμβάνεσθε τις ιδιωτικοποιήσεις και βεβαίως την ιδιωτικοποίηση στο συγκεκριμένο τομέα, που λέγεται ΕΟΤ. Πρέπει να ξέρετε -και νομίζω ότι το γνωρίζετε- ότι ιδιωτικοποίηση δεν σημαίνει ότι αλλάζω τη νομική μορφή και από νομικό πρόσωπο δημοσίου δικαίου το κάνω νομικό πρόσωπο ιδιωτικού δικαίου με μία μετοχή, αλλά καθορίζω απολύτως πλήρως και εγώ όπως θέλω τη διοίκηση ενός νομικού προσώπου. Γιατί γνωρίζετε ότι εξίσου γραφειοκρατικά και εξίσου κρατικά συμπεριφέρεται ένα νομικό πρόσωπο δημοσίου και ένα νομικό πρόσωπο ιδιωτικού δικαίου όταν ελέγχεται απολύτως από την Κυβέρνηση. Ιδιωτικοποίηση σημαίνει στην ουσία να δώσεις σε ένα νομικό πρόσωπο μεγαλύτερες δυνατότητες ευελιξίας, δυνατότητες, ώστε να διαχειρίζεται κανείς αυτό το νομικό πρόσωπο με βάση τους κανόνες της ιδιωτικής οικονομίας και κυρίως να το προσανατολίσεις στον ανταγωνισμό ή να του δώσεις τη δυνατότητα να ανταγωνισθεί εκείνο άλλους φορείς. Να του δώσεις δηλαδή τη δυνατότητα να αναπτύξει αποτελεσματική και αποδοτική δηλαδή ορθολογική οικονομική δραστηριότητα. 

Εσείς τι κάνετε στην περίπτωση αυτή; Και το έχετε επιχειρήσει και σε άλλες περιπτώσεις. Το λέω γιατί δεν βαρύνεσθε εσείς με αυτό το πράγμα. Η προκάτοχός σας Υπουργός βαρύνεται, αλλά θα παρακαλούσα να το δείτε. Εσείς τι κάνετε στη συγκεκριμένη περίπτωση; Μετατρέπετε ένα νομικό πρόσωπο δημοσίου δικαίου σε ιδιωτικού δικαίου ή δημιουργείτε άλλα νομικά πρόσωπα ιδιωτικού δικαίου, και το κάνετε μονομετοχικό. Και το κράτος καθορίζει με πλήρη διακριτική ευχέρεια ποια θα είναι η διοίκησή του. Δεν λέγεται αυτό το πράγμα ιδιωτικοποίηση. Αυτό είναι μασκάρεμα -με την καλή έννοια το λέω- ενός νομικού προσώπου δημοσίου δικαίου σε νομικό πρόσωπο ιδιωτικού δικαίου με στόχο να αποφύγει κανείς τους κανόνες του δημόσιου λογιστικού. Να αποφύγει τους κανόνες που αφορούν την κατάρτιση και εκτέλεση του προϋπολογισμού με όλα τα ελλείμματα που αυτό μπορεί να συνεπάγεται. Και απλώς και μόνο να δώσετε την αίσθηση ότι επιχειρείτε ένα άνοιγμα προς την ιδιωτική οικονομία. Το έχετε κάνει και σε άλλες περιπτώσεις. Το επιχειρείτε στην περίπτωση αυτή και στον ΕΟΤ. Δεν πρόκειται για ιδιωτικοποίηση και δεν ξέρω αν προσφερόταν αυτήν τη στιγμή, με τα δεδομένα που έχουμε και τόσο γρήγορα, εν πάση περιπτώσει ο ΕΟΤ σε μία τόσο γενικευμένη ιδιωτικοποίηση, όπως αυτή που σας προανέφερα. 

Αυτό το οποίο επιχειρείτε με τη νομοθεσία ή το σχέδιο το οποίο έχετε κατά νου, δεν πρόκειται να οδηγήσει, σε καμία περίπτωση, σε ιδιωτικοποίηση. Και, εν πάση περιπτώσει, είναι μία ιδιωτικοποίηση που γίνεται χωρίς τον παραμικρό σχεδιασμό. 

Τέλος, θα ήθελα να σταθώ στο σοβαρότερο κατ' εμέ θέμα. Ποιο είναι το σχέδιο εκείνο που έχετε καθορίσει για να προβείτε σ' αυτήν την αλλαγή του νομικού καθεστώτος του Υπουργείου; Πρώτα-πρώτα καταργείτε ουσιαστικά το Υπουργείο και τον ΕΟΤ, μεταφέρετε τις αρμοδιότητες στο Υπουργείο Ανάπτυξης και στη συνέχεια μεταφέρονται στις περιφέρειες ως περιφερειακές αρμοδιότητες. Και όχι μόνο ως περιφερειακές αρμοδιότητες, αλλά μεταφέρονται και στους ΟΤΑ ως αρμοδιότητες τοπικές. 

'Εχω την εντύπωση, κύριε Υπουργέ -και εδώ πάλι θα σας βοηθούσε η νομολογία του Συμβουλίου της Επικρατείας, η οποία αφορά το τι είναι τοπική υπόθεση και τι είναι περιφερειακή υπόθεση και τι είναι κεντρική υπόθεση- ότι όλο αυτό το σχέδιο που έχετε μπροστά σας και το οποίο κληρονομήσατε, στηρίζετε σε μια παντελώς εσφαλμένη προϋπόθεση: Θεωρεί ότι κάθε τι το οποίο ανήκει στην κεντρική εξουσία, μπορεί να αποκεντρωθεί ή να αυτοδιοικηθεί, ανάλογα με την πολιτική βούληση της Κυβέρνησης, ξεχνώντας ότι ο βασικός κανόνας που προκύπτει και από το άρθρο 101 και το άρθρο 102 του Συντάγματος, είναι ότι υπάρχουν υποθέσεις εθνικές που δεν μπορούν ούτε να αποκεντρωθούν ούτε να αυτοδιοικηθούν και υπάρχουν υποθέσεις τοπικές και περιφερειακές. Αναμφισβητήτως, η έννοια τουρισμός για πολλούς και διαφόρους λόγους είναι εθνική υπόθεση. Δεν μπορεί να εκχωρήσει η Κυβέρνηση ούτε σε περιφερειακά όργανα ούτε πολύ περισσότερο σε αυτοδιοικούμενα, την αρμοδιότητα αυτή. 

Ο τουρισμός, και ως έννοια που αφορά την εθνική οικονομία και ως έννοια που αφορά την εθνική ανάπτυξη, αποτελεί υπόθεση εθνική. Τι μπορεί να κάνει κανείς μόνο; Θα υπάρχει πάντα μία κεντρική υπηρεσία που θα καθορίζει τις γενικές γραμμές, αλλά και την πολιτική γενικότερα και τα περιφερειακά όργανα μπορεί να την εκτελούν σε επίπεδο περιφέρειας και τα αυτοδιοικούμενα όργανα μπορούν να διαχειρίζονται το τοπικό σκέλος του ό,τι έχει αποφασισθεί σε εθνικό επίπεδο. Δεν μπορεί ο Οργανισμός Τοπικής Αυτοδιοίκησης, με όλο το σεβασμό που έχω στην Τοπική Αυτοδιοίκηση, να καθορίσει πολιτική τουρισμού. Αυτό και να το θέλετε, δεν μπορείτε να το κάνετε. 

Φοβούμαι ότι με αυτό που πάτε να κάνετε, όταν αργότερα θα ληφθούν σημαντικότατες αποφάσεις σε επίπεδο εφαρμογής της κείμενης νομοθεσίας, εάν την περάσετε τελικά, θα δείτε ότι θα υπάρχει σωρεία ακυρωτικών αποφάσεων. Σαν και αυτές που έχετε όταν θεωρήσατε ότι ο νομάρχης μπορεί να καθορίσει όρους και περιορισμούς δομήσεως για την περιοχή του νομού του και ήρθε το Συμβούλιο της Επικρατείας και σας είπε ότι η χωροταξική πολιτική είναι εθνική πολιτική. Το ίδιο πάσχει και σ' αυτό το νομοσχέδιο. Και θα σας παρακαλούσα πολύ να το δείτε και αυτό. 

'Αρα σ' αυτά τα τρία σημεία και στον τρόπο που επιχειρείτε τις ιδιωτικοποιήσεις και στον τρόπο με τον οποίο χρησιμοποιείτε την εξουσιοδότηση και στον τρόπο με τον οποίο χειρίζεσθε την έννοια της εθνικής περιφερειακής και τοπικής υπόθεσης, η όλη επιχείρηση, ας το πω έτσι, αποκέντρωσης και ιδιωτικοποίησης του ΕΟΤ πάσχει. Υπό τα δεδομένα αυτά θα ήταν σωστό και για λόγους πρακτικούς και συνέπειας πολιτικής να ξαναδείτε το όλο θέμα, το οποίο χωρίς φρόνηση, κατά την εκτίμησή μου, η προκάτοχη πολιτική ηγεσία του Υπουργείου Ανάπτυξης έφερε για να "αναμορφώσει" τον ΕΟΤ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εκ μέρους της Νέας Δημοκρατίας ορίζεται ως Κοινοβουλευτικός Εκπρόσωπος η Βουλευτής Α' Αθηνών κ. Θεοδώρα Μπακογιάννη. Επίσης, ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ ορίζει ως Κοινοβουλευτικό Εκπρόσωπο για την επερώτηση αυτή τον κ. Σταύρο Παναγιώτου. 

Ο κ. Σπύρου έχει το λόγο. 

ΣΠΥΡΙΔΩΝ ΣΠΥΡΟΥ: Κύριε Πρόεδρε, κυρία και κύριοι συνάδελφοι, έχει επισημανθεί και έχει επιβεβαιωθεί από επίσημα χείλη ότι η Ελλάδα ως τουριστικός προορισμός δεν αντιμετωπίζει αποτελεσματικά τα ποικίλα προβλήματα που έχει και δεν αξιοποιεί αποτελεσματικά τα στοιχεία εκείνα που θα μπορούσαν να την έχουν κάνει καλύτερο προορισμό για τα εκατομμύρια των επισκεπτών της. Στα λόγια αυτά συμπυκνώνεται η αδυναμία του τουρισμού στη χώρα μας να λειτουργεί ως ισχυρός μοχλός ανάπτυξης αλλά και παράγοντας εξασφάλισης εργασίας και σημαντικού εισοδήματος για χιλιάδες πολίτες και από τους τρεις κλάδους της παραγωγικής διαδικασίας, πρωτογενή, δευτερογενή και τριτογενή. 

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 

Η αδυναμία χάραξης μιας μακράς τουριστικής πολιτικής, που να μπορεί να μελετά, να σχεδιάζει, να προγραμματίζει και να υλοποιεί δράσεις που θα έχουν στόχο τη συνεχή ποιοτική και ποσοτική αύξηση του τελικού αποτελέσματος στον τουρισμό, που δεν είναι άλλο από την αύξηση του εισοδήματος σαν ποσοστό επί του ΑΕΠ, χωρίς να υποτιμάμε και άλλα παράλληλα οφέλη, είναι η σημαντικότερη αιτία της φθίνουσας πορείας του τουρισμού στη χώρα μας τα τελευταία χρόνια. 

Αυτό σε συνδυασμό με την άναρχη και απρογραμμάτιστη τουριστική δόμηση οδήγησε τον τουρισμό να χάσει βαθμιαίως την ανταγωνιστικότητά του και να παραμείνει μέχρι σήμερα στα όρια του μαζικού και φθηνού παραθεριστικού τουρισμού. 

Δεν θα επικαλεσθώ, κυρίες και κύριοι συνάδελφοι, τα γνωστά και χιλιοειπωμένα συμπεράσματα από ημερίδες και συνέδρια για τον τουρισμό, στα οποία γίνεται αναφορά και καταγραφή της σωρείας προβλημάτων στον τομέα αυτόν, τα οποία ασφαλώς γνωρίζει η εκάστοτε πολιτική ηγεσία και ο Υπουργός Ανάπτυξης κ. Βενιζέλος, αλλά θα επιμείνω στο να επισημάνω και να ζητώ πιο υπεύθυνη αντιμετώπιση του όλου θέματος, όπως το ζητά και ο φορολογούμενος 'Ελληνας πολίτης αλλά και ο κάθε επιχειρηματίας και ο κάθε εργαζόμενος στον τουρισμό. 

Χρειάζεται απάντηση, κύριε Υπουργέ, γιατί οι απορροφήσεις κοινοτικών κονδυλίων αλλά και η διάθεση εθνικών πόρων στον τουρισμό είναι τόσο χαμηλές, με αποτέλεσμα η εκτέλεση και ολοκλήρωση σημαντικών έργων υποδομής να υστερούν σημαντικά, όπως έργα που έχουν σχέση με τις πύλες εισόδου, έργα που έχουν σχέση με την προστασία του περιβάλλοντος, έργα που θα βοηθήσουν την ανάπτυξη εναλλακτικών μορφών τουρισμού. 

'Εργα όχι μόνο δεν έγιναν, αλλά πολλά δεν μπόρεσαν ούτε να ολοκληρωθούν ούτε να συνεχιστούν, πολλά δε απ' αυτά δεν έχουν καν ξεκινήσει. Είμαι βέβαιος ότι τα γνωρίζετε και έχετε και σεις την ίδια ευαισθησία όπως κι εμείς. 

Παραμένει όμως το ερώτημα: γιατί τόση αδιαφορία; Γιατί τόση καθυστέρηση; Γιατί, ακόμη, τόση διασπάθιση του δημοσίου χρήματος; Ποιο μεγάλο έργο έχει γίνει ή ολοκληρώσατε, κύριε Υπουργέ; Μήπως οι μαρίνες της Ζακύνθου, της Κεφαλλονιάς, της Λευκάδος, της Μυκόνου, που εκκρεμούν; Γνωρίζετε ότι τα έργα του Β' Κοινοτικού Πλαισίου Στήριξης βρίσκονται στη μέση και διάγουμε τον τελευταίο χρόνο που ολοκληρώνεται το Β' Κοινοτικό Πλαίσιο Στήριξης και όμως δεν έχουν ολοκληρωθεί. 

Γνωρίζετε ασφαλώς ότι τριάντα πέντε έργα του ΕΟΤ βρίσκονται στον αέρα και πολλά απ' αυτά έχουν εγκαταλειφθεί από τις τεχνικές υπηρεσίες του ΕΟΤ, αφού αυτές τελούν υπό κατάργηση μετά από την επιχειρούμενη διάλυση του ΕΟΤ. Τουναντίον η Ιταλία διατηρεί τον Εθνικό Οργανισμό Τουρισμού της και η Ισπανία επίσης και αυτό οφείλει να σας προβληματίσει. 

Μήπως, κύριε Υπουργέ, έχετε κάνει κάποιον σχεδιασμό και προτάσεις για τη στρατηγική που θα ακολουθήσετε στο διαμορφούμενο Γ' Κοινοτικό Πλαίσιο Στήριξης σε κεντρικό επίπεδο; Μήπως έχετε σχέδια τουριστικής δράσης εν όψει του 2004, που θα γίνουν οι Ολυμπιακοί Αγώνες; Και ποιος παράλληλος σχεδιασμός έχει γίνει για τη συνεργασία με τα άλλα Υπουργεία, που η καλή τους λειτουργία επηρεάζει τον τουρισμό, όπως είναι οι συγκοινωνίες, είτε είναι χερσαίες είτε αεροπορικές είτε πρόκειται για κρουαζιέρες, ή για αστυνόμευση, το επίπεδο των παρεχομένων υγειονομικών υπηρεσιών, όταν ο ίδιος ο Υπουργός Υγείας πρόσφατα δήλωσε ότι ντρέπεται για την κατάσταση που επικρατεί στα νοσοκομεία; 

Η εκπαίδευση και η κατάρτιση υπολείπονται σοβαρά στον ευαίσθητο τομέα του τουρισμού και είναι ανάγκη να γίνει ανώτατη σχολή τουρισμού στο Ιόνιο Πανεπιστήμιο, που τα δεδομένα ευνοούν μια τέτοια απόφαση. 

Κυρίες και κύριοι συνάδελφοι, ο τουρισμός ως δραστηριότητα ασχολείται με τον άνθρωπο και την ιδιαιτερότητά του και απαιτεί την ύπαρξη, τη λειτουργία μιας κεντρικής επιτελικής δράσης που να είναι ενιαία, θα κατευθύνει και θα υλοποιεί τις αποφάσεις σε κεντρικό επίπεδο. 

Χρειάζεται αναβάθμιση του τομέα του τουρισμού με μόνιμη θέση Υφυπουργού. Είναι παροιμιώδης η αλλαγή των γενικών γραμματέων του ΕΟΤ, πριν καλά καλά μπορέσουν να προσαρμοστούν στα νέα τους καθήκοντα. 

Ο κατακερματισμός του ΕΟΤ σε ανώνυμες εταιρείες τον υποβαθμίζει και τον εκτρέπει από την αποστολή του. Θα θέλαμε να μας πείσετε ότι μέχρι στιγμής είστε ευχαριστημένος από τη λειτουργία τους τόσο όσον αφορά το φεστιβάλ όσο και για τη διαχείριση της περιουσίας. 'Ολα έγιναν χωρίς μελέτη από την προκάτοχό σας, με δόση εμπάθειας προς τους εργαζόμενους. 

Πάντως τα αποτελέσματα εμείς δεν τα προοιωνίζουμε θετικά. Και ασφαλώς οι περιφέρειες θα υλοποιούν τις αποφάσεις της κεντρικής διοίκησης, γιατί υπάρχει ιδιαιτερότητα σε κάθε τόπο, σε κάθε περιφέρεια, σε κάθε νομό. Σήμερα άλλωστε ο τουρισμός δεν μπορεί να στηρίζεται μόνο στα τοπικά δεδομένα, μάλιστα σε μια εποχή σκληρού ανταγωνισμού και παγκοσμιοποίησης της αγοράς. 

Ακόμη, κύριε Υπουργέ, είναι γνωστό ότι η διαφήμιση και προβολή είναι σήμερα ισχυρός παράγοντας και συντελεστής για την επιτυχή αύξηση του αριθμού των τουριστών, που θα έχουν τελικό προορισμό τη χώρα μας. Ποιος είναι ο προγραμματισμός σας στον τομέα της διαφήμισης; Γιατί τόση καθυστέρηση; Γιατί τόσο μικρή εγγραφή πιστώσεων στον προϋπολογισμό, όταν θα έπρεπε να είναι τουλάχιστον διετής ο προϋπολογισμός και να υπάρχει έγκαιρη παρέμβαση; 

Σήμερα οι επιχειρηματίες και ιδιαίτερα οι μικρού και μέσου μεγέθους, όπως και τα ενοικιαζόμενα καταλύματα, βρίσκονται σε άσχημη κατάσταση. Ο πρόσφατα ψηφισθείς αναπτυξιακός νόμος δεν τους περιλαμβάνει, με αποτέλεσμα να παλεύουν με τις δικές τους δυνάμεις. Τα ενοικιαζόμενα καταλύματα αδυνατούν να αποκτήσουν το ειδικό σήμα λειτουργίας τους με κριτήρια πληρότητος τα οποία θεσπίστηκαν μεν για φορολογικούς νόμους -με το ν. 2160/93- αλλά έχασαν την αξία τους, αφού το αντικειμενικό σύστημα φορολόγησης εφαρμόστηκε από το 1995. Αντιθέτως η θέσπιση κριτηρίων ποιότητας στη λειτουργία θα βοηθούσε στην απόκτηση του ειδικού σήματος, εν όψει της έναρξης της τουριστικής περιόδου. 

Επ' αυτού, κύριε Υπουργέ, επιθυμούμε να έχουμε μία απάντηση. 

Ακόμα, η έλλειψη νομικού πλαισίου εύρυθμης λειτουργίας όχι μόνο των επιχειρήσεων αλλά και των μεγάλων τουριστικών γραφείων, θα βοηθούσε τις επιχειρήσεις μας να μην πέφτουν θύματα της αφερεγγυότητας και της ασυδοσίας κάποιων τουριστικών γραφείων. 

Λυπάμαι που λείπει ο κύριος Υπουργός, χωρίς να υποτιμώ την παρουσία σας, κύριε Υφυπουργέ. Περίμενα όμως από την επερώτηση να έχουμε απαντήσεις σήμερα και να μην καταφύγουμε μετά απ' αυτήν σε απλές ερωτήσεις. Θέλω να πιστεύω ότι ο κύριος Υπουργός, ο οποίος προέρχεται από το Υπουργείο Πολιτισμού -το οποίο παίζει πολύ σημαντικό ρόλο στον τουρισμό, γνωστού όντος ότι η χώρα μας είναι ένας απέραντος αρχαιολογικός χώρος- θα έχει την ευαισθησία να ασχοληθεί ιδιαίτερα με τον τουρισμό. Μολονότι δεν σας κρύβω ότι θα ήθελα να έχω αυτές τις απαντήσεις, όμως φοβάμαι ότι στα κύματα που θα δημιουργούσε ο χειμαρρώδης πάντοτε πολιτικός του λόγος ίσως κινδύνευε να χαθεί το παιδί του Ξενίου Διός, που είναι ο τουρισμός. 'Ετσι όμως στερηθήκαμε και τις απαντήσεις. 

Ευελπιστούμε να έχουμε επίσημες απαντήσεις, για να μπορέσουμε πράγματι να συμβάλουμε στην επίλυση των προβλημάτων, τα οποία υπάρχουν σε έναν πολύ σημαντικό τομέα της εθνικής μας οικονομίας. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", ενενήντα οκτώ μαθητές και έντεκα συνοδοί-δάσκαλοι από το 35ο Δημοτικό Σχολείο Πάτρας. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Το λόγο έχει ο κ. Ιωάννης Λαμπρόπουλος για οκτώ λεπτά, αφού θα πάρει χρόνο και από τη δευτερολογία του. 

ΙΩΑΝΝΗΣ ΛΑΜΠΡΟΠΟΥΛΟΣ: Αν και από τη Μεσσηνία, θα είμαι Λάκων. 

Κύριε Πρόεδρε, κύριοι συνάδελφοι, συζητάμε σήμερα εδώ στη Βουλή για τον τουρισμό, που χωρίς αμφιβολία είναι κύρια πηγή συναλλάγματος για τη χώρα μας. Επιπλέον δίνει εργασία σε πάνω από μισό εκατομμύριο 'Ελληνες και ακόμη στηρίζει τα ελληνικά προϊόντα, κυρίως αγροτικά, που κάθε χρόνο καταναλώνουν τα δώδεκα περίπου εκατομμύρια τουρίστες που επισκέπτονται την Ελλάδα. 'Οπως γίνεται κατανοητό, είναι πολλαπλά τα οφέλη από τον τουρισμό. 

Η χώρας μας έχει όλες τις προϋποθέσεις να αναπτυχθεί ακόμη περισσότερο τουριστικά και να τραβήξει μεγαλύτερο ακόμη αριθμό τουριστών, μάλιστα, αυτή τη χρονική περίοδο,που γειτονικές και ανταγωνιστικά για μας χώρες στον τουρισμό, όπως η Αίγυπτος και η Τουρκία, έχουν τα προβλήματά τους. 

Το θέμα είναι όμως, εμείς τι κάνουμε; Σπεύδουμε να εκμεταλλευθούμε αυτές τις συγκυρίες; Σπεύδουμε να αναβαθμίσουμε τις παρεχόμενες υπηρεσίες μας στους επισκέπτες; Σπεύδουμε να δημιουργήσουμε την κατάλληλη υποδομή, που θα στηρίξει τον τουρισμό; 

Η απάντηση είναι ότι το κράτος δεν προσφέρει τίποτε. Ας είναι καλά η ιδιωτική πρωτοβουλία, στην οποία πολλές φορές η Δημόσια Διοίκηση μόνο εμπόδια βάζει. 

Οι υπηρεσίες του κράτους μας δεν μπορούν ούτε καν να διασφαλίσουν απλά πράγματα συμπεριφοράς στους τουρίστες, αφού με τον ερχομό τους στο αεροδρόμιο θα πέσουν θύματα κάποιων -ευτυχώς λίγων- αετονύχηδων, που θα αναλάβουν τη μεταφορά τους. 

'Οσο για τις ξενοδοχειακές μας επιχειρήσεις, δυστυχώς οι περισσότερες είναι υπερχρεωμένες με τα τραπεζικά πανωτόκια. 

Τα προβλήματα στον τουρισμό είναι μεγάλα. 

Για παράδειγμα θα αναφερθώ σήμερα στο νομό μου, τη Μεσσηνία, που έχει τεράστιες δυνατότητες ανάπτυξης στον τουριστικό τομέα, αφού διαθέτει άριστο κλίμα, τεράστιες και πεντακάθαρες ακρογιαλιές, φυσικό περιβάλλον μοναδικό και σπουδαίους αρχαιολογικούς χώρους. 

Παρ' όλα αυτά ο τουρισμός είναι λίγος, διότι χρόνια τώρα δεν υπήρξε υποδομή. 

Τον τελευταίο καιρό πολλές συζητήσεις έχουν γίνει για την περίφημη Π.Ο.Τ.Α. στη Μεσσηνία, δηλαδή Περιοχή Ολοκληρωμένης Τουριστικής Ανάπτυξης. 

'Εχει ξεκινήσει να γίνει ένα σπουδαίο έργο στην περιοχή της Πύλου, που θα αλλάξει ολόκληρη την οικονομία του νομού. Τι γίνεται όμως, κύριε Υπουργέ; Γιατί δεν προχωράει; Γιατί μπαίνουν συνεχώς εμπόδια από κάποιες υπηρεσίες; 

Πρέπει σήμερα, κύριε Υπουργέ, η Κυβέρνηση να ξεκαθαρίσει τη θέση της, τι πρόκειται να κάνει με την Π.Ο.Τ.Α. στη Μεσσηνία. Θα τη στηρίξει, ναι ή όχι; Περιμένουμε όλοι οι φορείς του νομού απάντηση τώρα, γιατί το θεωρούμε το υπ'αριθμόν ένα αναπτυξιακό έργο για το νομό. 

Προτάσεις για την τουριστική ανάπτυξη του νομού μας έχουμε συγκεκριμένες, τις έχουμε στείλει και στο Υπουργείο και όλοι οι φορείς, και οι οποίες εν περιλήψει είναι οι εξής: 

Πρώτον. Ολοκλήρωση έργων αυτοκινητοδρόμου Τρίπολης-Καλαμάτας. Εδώ και έξι χρόνια που είσαστε Κυβέρνηση δεν έχει δοθεί στην κυκλοφορία ούτε ένα χιλιόμετρο δρόμου. Γιατί να έλθει ο τουρίστας στην Καλαμάτα για διακοπές, όταν κινδυνεύει να τσακιστεί σε κάθε στροφή του δρόμου αυτού; 

Δεύτερον. Ολοκλήρωση έργων αυτοκινητοδρόμου του περιφερειακού δικτύου του νομού. Ο δρόμος αυτός είναι ακόμα χειρότερος. 

Τρίτον. Εξειδίκευση χρήσεων γης. Το πρόβλημα είναι μεγάλο. 

Τέταρτον. Ολοκληρωμένη ανάπτυξη των αρχαιολογικών χώρων, μουσείων και γύρω περιοχών. 

Δεν νοείται, κύριε Υπουργέ, το μουσείο στον αρχαιολογικό χώρο της αρχαίας Μεσσήνης, που έχει χαρακτηριστεί από την Ακαδημία Αθηνών ως ο τέταρτος αρχαιολογικός χώρος σε όλην την Ελλάδα, να μην είναι ανοικτό για επισκέπτες λόγω ελλείψεως χώρου και προσωπικού, ενώ έχει μέσα θησαυρό ευρημάτων. Συνοστίζονται τα ευρήματα, τα αγάλματα. Είναι πολιτική αυτή για τον τουρισμό μας, για τον πολιτισμό μας; 

Πέμπτον. Ανάδειξη και αναστήλωση αρχαίων, βυζαντινών και μεταβυζαντινών κάστρων, που είναι πολλά στη Μεσσηνία, Κορώνη, Μεθώνη, Πύλο κλπ. 

'Εκτον. Ανάδειξη και αναστήλωση βυζαντινών και μεταβυζαντινών ναών και μοναστηρίων. Είναι σπουδαία μνημεία, όπως του ναού του Σωτήρος. 'Ελεγαν και λέγεται ακόμα "Αγιά Σοφιά στην Πόλη και Σωτήρος του Μωριά". Στη Χριστιανούπολη, που είναι το μεγάλο μνημείο, αυτό και το Ανδρομονάστηρο επίσης κινδυνεύουν να γκρεμιστούν. 

Υπάρχουν μελέτες στο Υπουργείο Πολιτισμού σχετικά με αυτά; Πηγαίνουν σήμερα εκεί οι τουρίστες να επισκεφθούν αυτά τα μνημεία και ντρεπόμαστε. 

'Εβδομον. Ανάπτυξη ειδικών υποδομών για εκμετάλλευση των δυνατοτήτων εναλλακτικού τουρισμού, όπως ανάδειξη περιοχών οικολογικού τουρισμού, φαράγγια του Νέδα, Ριντόμου κλπ, ανάδειξη ορεινών διαδρόμων του Ταϋγέτου, αυτό το θαυμάσιο βουνό που κάηκε πέρυσι, ολοκλήρωση έργων ιαματικών λουτρών, περιοχής Γαργαλιάνων, βελτίωση μαρινών και αλιευτικών καταφυγίων κλπ. 

Πολλά χρόνια τώρα -πάνω από οκτώ- δεν έχει τελειώσει η μαρίνα της Πύλου και δεν ξέρουνε πότε θα ολοκληρωθεί το έργο. Κατασκευάζεται, ανακατασκευάζεται, ακόμα να τοποθετηθούν οι εγκαταστάσεις και ακόμα να τοποθετηθούν τα ηλεκτρολογικά. 

Είμαστε κράτος; 'Ολες τις μαρίνες τις μάζεψε η Τουρκία και εμείς δεν μπορούμε να κάνουμε τίποτα; Ιδίως στην Πύλο, σε ένα τόσο κομβικό σημείο, όπου είναι απαραίτητη η μαρίνα; 

'Ογδοον. Στήριξη των μικρομεσαίων επιχειρήσεων τουριστικής παραγωγής και οργάνωση και αναβάθμισή τους. 

Κύριε Υπουργέ, μέχρι σήμερα για όλα αυτά τα παραπάνω δεν έχει γίνει τίποτα. Αν θέλουμε την τουριστική ανάπτυξη, θα πρέπει να προγραμματίσουμε και να υλοποιήσουμε τις παραπάνω προτάσεις. 

Επιτέλους, κάποτε στον τόπο μας πρέπει να χαράξουμε συγκεκριμένη τουριστική πολιτική. Μπορούμε με το Γ' Πακέτο Στήριξης να κάνουμε κάποια πράγματα. Φοβάμαι όμως πως με αυτήν την Κυβέρνηση θα χαθεί και αυτή η ευκαιρία, όπως χάθηκαν και οι προηγούμενες. Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, ο Πρόεδρος του Συνασπισμού της Αριστεράς και της Προόδου κ. Κωνσταντόπουλος και ο Βουλευτής της Νέας Δημοκρατίας κ. Γεώργιος Αλογοσκούφης ζητούν ολιγοήμερη άδεια απουσίας στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Δημήτριος Β. Κωστόπουλος): Η Βουλή ενέκρινε. 

Ο κ. Δαβάκης έχει το λόγο. 

Κύριε Δαβάκη, να προσθέσω και τη δευτερολογία στο χρόνο σας; 

ΑΘΑΝΑΣΙΟΣ ΔΑΒΑΚΗΣ: 'Οχι, κύριε Πρόεδρε. 
Κύριε Πρόεδρε, με λύπη και ειλικρινή απογοήτευση διαπιστώνουμε όλοι μας στην Αίθουσα αυτή, το δεύτερο κόμμα σε κοινοβουλευτική πλειοψηφία, η Νέα Δημοκρατία, να επερωτά την Κυβέρνηση, να επερωτά τον αρμόδιο Υπουργό και αυτός να απουσιάζει. 

Είναι μία διαπίστωση που μας κάνει όλους μας να αναρωτηθούμε, αν έχει νόημα πλέον η συνέχεια αυτής της επερώτησης, δεδομένου ότι ο παριστάμενος Υφυπουργός, τον οποίο όλοι εκτιμούμε και τιμούμε, και προσφάτως ανέλαβε τα υπουργικά του καθήκοντα και αναρμόδιος περί του τουρισμού είναι. 

'Ολοι μας λοιπόν διερωτώμεθα κατά πόσον θα μπορεί να δώσει ασφαλείς, συγκεκριμένες και ακριβείς απαντήσεις. Γι'αυτό επιφυλάσσομαι για τη δευτερολογία μου, γιατί περιμένω να δω πώς ο κ. Χαραλάμπους θα απαντήσει στα διάφορα καυτά -αλλά και επί μέρους για τις περιφέρειές μας- ερωτήματα που αφορούν τον τουρισμό. 

Κύριε Πρόεδρε, είναι ένα φαινόμενο το οποίο παρατηρείται και στη δεύτερη βαριά βιομηχανία μας που είναι η γεωργία. Η ίδια η υποβάθμιση, κάθε Δευτέρα ή Παρασκευή που συνήθως συζητείται επερώτηση της Αξιωματικής Αντιπολίτευσης, παρουσιάζεται, χωρίς -επαναλαμβάνω- να φαίνεται στο πρόσωπο του παρισταμένου κάθε φορά Υπουργού, αλλά επαναλαμβάνεται σε ζητήματα καίριας σημασίας, όπως είναι αυτά που τώρα επερωτούμε για τον τουρισμό αλλά και για τη γεωργία. 

Κύριε Πρόεδρε, όλοι μας και ιδιαίτερα ο ελληνικός λαός λίγο πριν τη νέα τουριστική περίοδο διερωτάται αν έχουμε τουριστική πολιτική στην πατρίδα μας. Διότι βλέπουμε συνεχώς, τα τελευταία χρόνια ιδιαίτερα, τον τουρισμό και τον κατ'εξοχήν αρμόδιο πολιτικό φορέα που είναι ο Ελληνικός Οργανισμός Τουρισμού να δεινοπαθεί με τις συνεχείς ανακολουθίες και τις συνεχείς μεταβολές που θέλει να επιβάλει το εκάστοτε κυβερνητικό σχήμα του ΠΑΣΟΚ. 

Μπορεί, κύριε Υπουργέ, να υπάρξει μία συνέχεια στην τουριστική μας πολιτική, όταν οι διάφοροι, κομματικοί θα έλεγα, παράγοντες του ΠΑΣΟΚ εναλλάσσονται στην καρέκλα του κάθε φορά διευθύνοντος συμβούλου ή προέδρου του ΕΟΤ; 

Πιστεύω, κύριε Υπουργέ, ότι δεν μπορεί. Διότι δεν μπορεί να υπάρξει μια συγκεκριμένη χάραξη, δεν μπορεί να υπάρξει μια συγκεκριμένη πολιτική τουρισμού, όταν δημιουργείται αυτή η πολιτική κατάσταση. 

Υπάρχει μία ασυνέχεια, όπως υπάρχει ασυνέχεια σε όλα τα κρίσιμα ζητήματα της ελληνικής πολιτικής ζωής, σε όλα τα κρίσιμα ζητήματα τα οποία αφορούν την ελληνική πραγματικότητα. 

Δεν ξέρω αν το μειδίαμά σας αφορά αυτά που λέω, περισσότερο θα έπρεπε να κλαίτε παρά να γελάτε. Και χαίρομαι που προσήλθε αυτήν τη στιγμή ο κύριος Υπουργός, για να ακούσει τα επί μέρους, τα οποία νομίζω ότι πρέπει να απαντηθούν. 

Αναφέρομαι σε ορισμένα ζητήματα τα οποία βέβαια αφορούν το νομό μου, το Νομό Λακωνίας, αλλά είναι και ευρυτέρας σημασίας. Υπολειτουργία του γραφείου του ΕΟΤ στη Σπάρτη. Είναι ένα γραφείο ταμπέλα. Δεν υπάρχει υπάλληλος ο οποίος να μπορεί να δώσει σαφείς απαντήσεις, στεγάζεται σε ένα παράρτημα του Δημαρχείου Σπάρτης και νομίζω ότι αυτήν τη στιγμή υποτιμούμε την τουριστική προοπτική του Νομού Λακωνίας. 

Οι εγκαταστάσεις των σπηλαίων Δυρού, μέχρι τώρα ανήκουν στη δικαιοδοσία του ΕΟΤ. Πληροφορούμαι ότι σε λίγο θα περιέλθουν στο Υπουργείο Πολιτισμού και πολύ σωστά θα έλεγα, πλην όμως δεν μπορούμε να εγκαλούμε το Υπουργείο Πολιτισμού για την πρόσφατη, ενδεχομένως, ανάληψή του από την αρμοδιότητα των σπηλαίων, όταν οι εγκαταστάσεις των σπηλαίων Δυρού βρίσκονται σε ελεεινή μορφή. 'Εχουν να τύχουν της προστασίας και της φροντίδας της πολιτείας πάρα πολλά χρόνια. Οι Πύργοι της Βάθειας εδώ και δύο χρόνια είναι κλειστοί γιατί έχει λήξει η σύμβασή τους με τον ΕΟΤ και διερωτώμαι τα τόσα εκατομμύρια, τα οποία διέθεσε το ελληνικό κράτος, το ελληνικό δημόσιο, πού πήγαν; 'Εχει παύσει πλέον η τουριστική και η πολιτιστική σημασία των Πύργων της Βάθειας για το ελληνικό κράτος; Καθώς επίσης και ο Πύργος Καπετανάκου στην Αρεόπολη και ο Πύργος Τζαννετάκη στο νησί της Κρανάης, όπου και εκεί υπάρχει μία συρροή τουριστών και θα μπορούσε ο ΕΟΤ με ιδιαίτερη φροντίδα να λάβει συγκεκριμένα μέτρα. 

Η μαρίνα της Μονεμβασίας. 'Ενα ακόμη από τα έργα του ΕΟΤ, το οποίο έχει μεταβληθεί σε γεφύρι της 'Αρτας. Ο ελληνικός λαός και ιδιαίτερα οι κάτοικοι της Μονεμβασίας, αλλά και όλοι αυτοί που αγαπούν τη Μονεμβασιά, διερωτώνται τι γίνεται με τη μαρίνα Μονεμβασίας. 'Εχει καταλήξει μία σκοτεινή ιστορία. Και οι τοπικοί φορείς και εμείς σας ερωτάμε ευθέως, κύριε Υπουργέ, τι θα κάνετε με τη μαρίνα Μονεμβασίας; 

Τα ορεινά καταφύγια του Ταϋγέτου και του Πάρνωνα είναι σημαντικοί χώροι, που μπορούσε η ελληνική πολιτεία, το Υπουργείο Τουρισμού να τους αξιοποιήσει πολύ καλά. Να αξιοποιήσει και την τουριστική τους αλλά και την αγροτοτουριστική τους σημασία. 

Κλείνοντας, κύριε Υπουργέ, θα ήθελα να επιστήσω την προσοχή της πολιτικής ηγεσίας -το είχα κάνει και παλαιότερα σε μία επίκαιρη ερώτησή μου- σχετικά με την τύχη της περιουσίας του ΕΟΤ που αφορά τα "ΞΕΝΙΑ". Τα περισσότερα από τα "ΞΕΝΙΑ" της χώρας μας είναι δημιουργήματα ενός 'Ελληνος αρχιτέκτονος, ο οποίος σημάδεψε τη νεότερη αρχιτεκτονική, του 'Αρη Κωνσταντινίδη. Οι νέοι ιδιοκτήτες των "ΞΕΝΙΑ" δεν ξέρω πώς θα συμπεριφερθούν σε αυτά τα αρχιτεκτονήματα, τα τυπικά αρχιτεκτονήματα της νεότερης αρχιτεκτονικής περιόδου της χώρας μας και τι κακοτεχνίες και παρεμβάσεις θα κάνουν. Πρέπει να ληφθεί ιδιαίτερη μέριμνα, δεδομένου ότι τα "ΞΕΝΙΑ" της χώρας μας, που φέρουν τη σφραγίδα του 'Αρη Κωνσταντινίδη, πρέπει να αντιμετωπιστούν εκ μέρους της πολιτείας σαν μνημεία της νεότερης αρχιτεκτονικής μας. Και πολύ φοβούμαι ότι θα υπάρξει η γνωστή προχειρότητα και η γνωστή τακτική του ελληνικού κράτους, κλείνοντας τα μάτια απέναντι σε αυτές τις αμαρτωλές παρεμβάσεις, που δυστυχώς θα δημιουργήσουν τερατογενέσεις. 

Κύριε Υπουργέ, πιστεύω ότι ο ελληνικός τουρισμός έχει ανάγκη ενός καλύτερου μέλλοντος, μίας καλύτερης πολιτικής, μίας ιδιαίτερης σημασίας. Μίας σημασίας που μέχρι τώρα, τα τέλη της τελευταίας δεκαετίας, δεν έχει επιδειχθεί. 

Θέλω να πιστεύω και ευελπιστώ ότι η παρουσία σας στο Υπουργείο Ανάπτυξης, το οποίο συμπεριλαμβάνει και το Υπουργείο Τουρισμού, θα δώσει μία νέα διάσταση στο θέμα που λέγεται ελληνικός τουρισμός στην πατρίδα μας. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Υπουργός Ανάπτυξης έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κυρίες και κύριοι συνάδελφοι, χαίρομαι, γιατί η επερώτηση των συναδέλφων της Νέας Δημοκρατίας μου δίνει την ευκαιρία να αναφερθώ στην τουριστική πολιτική της χώρας. Αυτό θα μπορούσε να γίνει υπό συνθήκες πιο γόνιμες και πρόσφορες στο πλαίσιο και της διαδικασίας του νομοθετικού έργου και της διαδικασίας της ενημέρωσης της αρμόδιας Διαρκούς Επιτροπής. Δεν ξέρω γιατί οι συνάδελφοι επέμεναν στη συζήτηση της επερώτησης αυτής, η οποία είχε υποβληθεί πριν τον ανασχηματισμό και πριν την ανάληψη των καθηκόντων του Υπουργείου Ανάπτυξης από εμένα. 

Υπάρχει, επιπλέον ένα ειδικό πρόβλημα που θέλω να επισημάνω. Η συγκυρία επιβάλλει μία εθνική πανστρατιά, ως προς την υπεράσπιση της διεθνούς εικόνας της χώρας για πολλούς λόγους αναγόμενους στην εθνική στρατηγική και την εξωτερική πολιτική, αλλά και για λόγους που σχετίζονται με την τουριστική πολιτική, με τη διατήρηση αδιάπτωτου του κύματος έλευσης τουριστών στη χώρα μας κατά τη φετινή τουριστική περίοδο, που αρχίζει τώρα με το Καθολικό Πάσχα. Βεβαίως πρέπει να ομολογήσουμε και δημοσία ότι η διατήρηση αυτής της υψηλής προοπτικής δεν είναι μία εύκολη υπόθεση, γιατί πολλές φορές στα διεθνή μέσα ενημέρωσης κακώς, κάκιστα η χώρα μας εμφανίζεται ως πολύ γειτονική με τα συμβαίνοντα στο Κόσοβο, με το πεδίο των αεροπορικών βομβαρδισμών και των άλλων στρατιωτικών επιχειρήσεων που διεξάγονται στην περιοχή. 

Θέλω, λοιπόν, να αξιοποιήσω την ευκαιρία για να δηλώσω με τον πιο επίσημο και κατηγορηματικό τρόπο προς τη Βουλή, αλλά και διά της Βουλής προς την κοινή γνώμη, όχι τόσο την ελληνική όσο τη διεθνή κοινή γνώμη, ότι η Ελλάδα δεν είναι μέρος της κρίσης στα Βαλκάνια. Η Ελλάδα μπορεί γεωγραφικά να είναι σχετικά κοντά με το Κόσοβο, με την Αλβανία, με την πρώην Γιουγκοσλαβική Δημοκρατία της Μακεδονίας, αλλά πολιτικά, αναπτυξιακά, οικονομικά, κοινωνικά, βρίσκεται σε τελείως διαφορετική κατάσταση, βρίσκεται πολύ μακριά. Είναι μέλος ισότιμο και ισόκυρο της Ευρωπαϊκής 'Ενωσης, είναι μέλος όλων των περιφερειακών και των διεθνών οργανισμών. Η κατάσταση που επικρατεί στην ελληνική καθημερινή πραγματικότητα από πλευράς επιπέδου ευημερίας και ανάπτυξης είναι τελείως διαφορετική από την κατάσταση που επικρατεί στις άλλες χώρες της περιοχής. Το λέμε αυτό με θλίψη. Στόχος μας είναι η ανάπτυξη στο ίδιο επίπεδο όλων των βαλκανικών χωρών, αλλά δεν έχει κανένα λόγο η Ελλάδα να αφήνει να εκλαμβάνεται ως χώρα γειτονική με την κρίση περισσότερο απ' ότι άλλες χώρες, που είναι παραδοσιακές χώρες υποδοχής τουριστικού κύματος, όπως για παράδειγμα η Ιταλία. Δεν έχουμε στενόστερη σχέση με την περιοχή της κρίσης, απ' ότι η Ιταλία. Από την Ιταλία άλλωστε έχουμε την εκκίνηση όλων των αεροσκαφών που μετέχουν στους βομβαρδισμούς. Δεν το λέμε αυτό για κανέναν άλλο λόγο, αλλά για να δείξουμε ότι η Ελλάδα δεν διαφέρει σε τίποτα από την υπόλοιπη Νότια Ευρώπη, από τις υπόλοιπες χώρες του νότου της Ευρωπαϊκής 'Ενωσης, που είναι κατ' εξοχήν χώρες τουριστικής υποδοχής μαζί με χώρες βεβαίως και της Κεντρικής και Βόρειας Ευρώπης, που αναπτύσσουν άλλες μορφές τουρισμού, χειμερινού κλπ., όπως η Αυστρία. 

Καλό είναι να συνεχίσω έτσι με τη δεύτερη παρατήρησή μου: Μετά την Αυστρία, με βάση τους επίσημους δείκτες, όπως όλες και όλοι γνωρίζετε, η Ελλάδα είναι η χώρα για την οποία ο τουρισμός έχει τη μεγαλύτερη οικονομική σημασία. Διότι με βάση τους επίσημους δείκτες συμβολής του τουρισμού στο ΑΕΠ και στην απασχόληση η Ελλάδα είναι μεταξύ των ευρωπαϊκών χωρών η δεύτερη μετά την Αυστρία. 

Εάν δε λάβουμε υπόψη μας ότι υπάρχει -δυστυχώς, αλλά υπάρχει- εκτεταμένη παραοικονομία και στον τουρισμό, τότε βεβαίως γίνεται αντιληπτό ότι η Ελλάδα είναι η πρώτη χώρα, τόσο από πλευράς συμβολής του τουρισμού στο ΑΕΠ όσο και από πλευράς συμβολής του τουρισμού στην απασχόληση του ενεργού πληθυσμού, ιδίως όταν ο πληθυσμός αυτός είναι ένας πληθυσμός πολυαπασχολούμενος. Διότι, όταν με βάση τα επίσημα στοιχεία του Παγκόσμιου Οργανισμού Τουρισμού έχουμε μια απασχόληση της τάξεως του 10% του ενεργού πληθυσμού, αντιλαμβάνεσθε ότι μέσα από τους μηχανισμούς της κοινωνικής πολυσθένειας, της εποχικής απασχόλησης, της πολυαπασχόλησης, το ποσοστό αυτό προσεγγίζει το 20%. 'Οταν δε η επίσημη συμμετοχή του τουρισμού στο ΑΕΠ φθάνει στο 8%, τότε αντιλαμβάνεσθε ότι μπορεί με βάση τα μεγέθη της παραοικονομίας αυτό πραγματικά να κινείται σε διπλάσια ή σε σχεδόν διπλάσια επίπεδα. Είναι λοιπόν, πράγματι, ο πιο ζωτικός τομέας. Είναι το συγκριτικό πλεονέκτημα της χώρας. 

Μόνο που επί δεκαετίες ολόκληρες - η κ. Μπακογιάννη δυστυχώς τα έχει ακούσει αυτά και προχθές, γιατί συνυπήρξαμε ως ομιλητές στη γενική συνέλευση του ΣΕΤΕ, του Συνδέσμου Ελληνικών Τουριστικών Επιχειρήσεων, αλλά τι να κάνουμε, πρέπει να τα επαναλάβουμε και πρέπον και σκόπιμο είναι να τα επαναλαμβάνουμε στη Βουλή των Ελλήνων- η χώρα αξιοποιεί και εκμεταλλεύεται εν μέρει μόνο το συγκριτικό της αποτέλεσμα, καθώς η λογική που έχει επικρατήσει εκ των πραγμάτων ήταν μία λογική τουρισμού θερινών διακοπών, πεντάμηνης διάρκειας περίπου, που αφήνει αναξιοποίητες τις πιο σημαντικές όψεις της ελληνικής ταυτότητας, που είναι πάντα η Δύση της Ανατολής και η Ανατολή της Δύσης, την πολιτιστική, κυρίως την ιστορική, που συνδέεται με το μύθο και την ιδεολογία των περιοχών, που είναι επώνυμες περιοχές υποδοχής τουριστών. Και βεβαίως αυτά στη σημερινή εποχή, στο τέλος του 20ού αιώνα, στην εποχή της μετανεοτερικότητας, πρέπει να συνδυασθούν με όλους τους άλλους στόχους μιας σύνθετης τουριστικής πολιτικής δωδεκάμηνης διάρκειας και υψηλής ποιότητας που περνάει μέσα από τις ειδικές μορφές τουρισμού, όπως είναι ο συνεδριακός τουρισμός, ο θρησκευτικός τουρισμός, ο τουρισμός ειδικών θεραπευτικών μεθόδων κ.ο.κ. 

Πρέπει επίσης να σας πω ότι το μεγάλο πρόβλημα -και αυτή είναι η τρίτη μου παρατήρηση- της χώρας είναι ο προσανατολισμός του συνόλου σχεδόν της υφιστάμενης υποδομής προς αυτήν την αντίληψη του τουρισμού θερινών διακοπών και άρα της εποχικής λειτουργίας των μεγάλων ξενοδοχειακών μονάδων. 

Τα προβλήματα της τουριστικής υποδομής, όπως έχουν διαμορφωθεί εδώ και δεκαετίες, θα τα περιέγραφα πολύ συνοπτικά, σχεδόν συνθηματικά ως εξής: Το 85% των ξενοδοχειακών μας μονάδων έχουν δυναμικότητα μικρότερη των εκατό κλινών. Κλίνες πολυτελείας είναι μόλις το 7% του συνόλου των ξενοδοχειακών κλινών. Το 65% περίπου της ξενοδοχειακής υποδομής αξιοποιείται εποχικά για μια διάρκεια έξι περίπου μηνών, ενώ ελάχιστο μόνο ποσοστό 35% είναι μονίμου λειτουργίας σε δωδεκάμηνη βάση. Παρ' όλα αυτά, για να έλθουμε στην αισιόδοξη όψη των πραγμάτων, με βάση τα δεδομένα του Παγκόσμιου Οργανισμού Τουρισμού, η μέση ετήσια πληρότητα των ξενοδοχειακών κλινών στην Ελλάδα φθάνει στο 61%, ενώ η μέση ετήσια πληρότητα της Γαλλίας, που είναι η χώρα που υποδέχεται το μεγαλύτερο αριθμό τουριστών σε δωδεκάμηνη βάση, γιατί έχει αναπτύξει ιστορικά, παραδοσιακά τις άλλες μορφές του αστικού και πολιτιστικού τουρισμού, έχει μέση πληρότητα 50% σε δωδεκάμηνη βάση. Και αυτό είναι ιδιαίτερα αισιόδοξο, γιατί δείχνει ότι κάθε επέκταση της τουριστικής περιόδου με διάφορες μορφές δράσης, τις οποίες προσπαθούμε να οργανώσουμε και να εφαρμόσουμε, θα εκτινάσσει τη μέση ετήσια πληρότητα της ξενοδοχειακής μας υποδομής σε πάρα πολύ υψηλά επίπεδα για τα ευρωπαϊκά επίπεδα, σε σύγκριση με τις χώρες εκείνες που έχουν μακρά παράδοση δωδεκάμηνου τουρισμού, μακρά παράδοση στην οποία συμμετέχει και το ρεύμα το μικρό, αλλά καθόλου αμελητέο, των ελλήνων επισκεπτών προς τις χώρες αυτές, παρ' ότι βέβαια το τουριστικό μας ισοζύγιο είναι πάντοτε θετικό. Πάντοτε η αναλογία είναι πολύ καλύτερη από την αναλογία ένα προς δύο, σε σχέση με αυτούς που υποδεχόμαστε. 

Αντιλαμβάνεσθε, λοιπόν, ότι όλο αυτό το πλέγμα προβλημάτων και διαπιστώσεων πρέπει να μας οδηγήσει -και μας έχει οδηγήσει- στη διατύπωση ενός άλλου τουριστικού δόγματος. Είμαστε όλοι μας πλέον -και αυτό είναι μία πολύ ενδιαφέρουσα συναίνεση, η οποία οδηγεί στη διαμόρφωση μιας εθνικής, τολμώ να πω, στρατηγικής στο χώρο του τουρισμού- υπέρ ενός τουρισμού, όπως είπα προηγουμένως, δωδεκάμηνης διάρκειας ειδικών χαρακτηριστικών και συνεργειών που πρέπει να αναπτυχθούν, που έχει ως βασικό χαρακτηριστικό την ποιότητα. Αλλά ποιότητα σημαίνει πολλά πράγματα. Σημαίνει κινητοποίηση όχι μόνο των δημοσίων επενδύσεων και της δημόσιας δαπάνης γενικότερα αλλά κινητοποίηση και των ιδιωτικών επενδύσεων οι οποίες κινητοποιούνται, αλλά δεν κινητοποιούνται πάντοτε με έναν τρόπο ο οποίος να είναι, ας το πούμε έτσι, επιχειρηματικά διορατικός. Διότι υπάρχει επί χρόνια και μια επαναπαυμένη επιχειρηματικότητα στο χώρο των τουριστικών επιχειρήσεων, λόγω της προστασίας που προσέφερε το κρατικό κέλυφος στα θέματα αυτά. Και τώρα τελευταία, τα πολύ τελευταία χρόνια, αρχίζουν να αναπτύσσονται άλλου είδους αντιλήψεις επιχειρηματικές και να αναλαμβάνονται επενδυτικοί κίνδυνοι. Διότι βεβαίως οι κρίσιμες δεκαετίες του '70 και η κρίσιμη δεκαετία του '80 -διότι η δεκαετία του '60 ήταν μία δεκαετία αξιοποίησης των προφανώς πλεονεκτικών περιοχών με τη λογική των "ΞΕΝΙΑ" και των "ΑΣΤΕΡΩΝ", που ήταν μια λογική υψηλής ποιότητας αλλά κρατικοκεντρική-ήταν δεκαετίες στις οποίες κυριάρχησε η λογική των grands , η λογική των επιδοτήσεων και γι' αυτό έχουμε και μέχρι σήμερα το φαινόμενο των υπερχρεωμένων ξενοδοχειακών, τουριστικών επιχειρήσεων. Γι' αυτό και έχουμε ένα υψηλό ποσοστό πτώχευσης επιχειρήσεων και μεταβίβασης ξενοδοχειακών μονάδων σε άλλες ιδιοκτησίες. Αντιλαμβάνεσθε, λοιπόν, ότι όλα αυτά πρέπει να ξεπερασθούν μέ πάρα πολύ πυκνές και συντονισμένες ενέργειες. 

Για το λόγο αυτό ο τελευταίος σχετικός νόμος που ψηφίστηκε επί των ημερών της προκατόχου μου, της κυρίας Βάσω Παπανδρέου, προβλέπει τη σύσταση ενός οργάνου στρατηγικής, ενός οργάνου τουριστικής πολιτικής, το οποίο θέλουμε να παίξει μείζονα ρόλο, που είναι το Εθνικό Συμβούλιο Τουρισμού. 'Ηδη χθες ανακοίνωσα ότι συγκροτείται ως όργανο στρατηγικής αλλά και ως forum για ένα διαρκές τουριστικό partenariat ανάμεσα στο κράτος και τον ιδιωτικό τομέα το Εθνικό Συμβούλιο Τουριστικής Πολιτικής, στο οποίο μετέχουν όλα τα εμπλεκόμενα Υπουργεία με τους γενικούς τους γραμματείς, ο διοικητής της ΥΠΑ, οι δεκατέσσερις μεγάλοι τουριστικοί φορείς, μετέχουν επίσης οι εκπρόσωποι της ΚΕΔΚΕ και της ΕΝΑΕ, τρεις ειδικοί επιστήμονες και πέντε προσωπικότητες της τουριστικής αγοράς, έτσι ώστε να έχουμε ένα όργανο τριάντα ατόμων, τριάντα ενός με τη συμμετοχή του προέδρου του, που θα είναι ο γενικός γραμματέας του ΕΟΤ, για να υπάρχει ενιαίο συντονιστικό κέντρο και να μην υπάρχει πολυκεφαλισμός και πολυδιάσπαση σε αυτά τα θέματα, προκειμένου όχι μόνο να γίνονται συζητήσεις αλλά να επιλύονται επί τόπου προβλήματα. Το όργανο θα αναδείξει και τη γραμματεία του. Πρέπει να ακούμε τις απόψεις όλων αυτών των φορέων διότι αναπτύσσονται συνέργειες, όπως έχω πει κατ' επανάληψη, στον τουρισμό. Δεν έχει σημασία να έχεις ένα ξενοδοχείο πέντε αστέρων μέσα σε μια περιοχή στην οποία δεν λειτουργεί, λόγω ευθύνης του δήμου, η ύδρευση ή η αποχέτευση, δεν είναι δυνατόν να έχεις ένα ξενοδοχείο υψηλής ποιότητας και πολλών επενδυομένων κεφαλαίων και δίπλα να έχεις μια εταιρεία ενοικιαζομένων αυτοκινήτων, η οποία "εξαπατά" ας πούμε, το τουριστικό κοινό. Χρειάζεται ένας συντονισμός. Και αυτά μπορούν να επιλυθούν. 'Αλλωστε εμείς έχουμε δημιουργήσει ένα κλίμα αγαστής συνεργασίας με όλους τους φορείς της τουριστικής αγοράς από την πρώτη στιγμή. Οι απόψεις τους λαμβάνονται πάρα πολύ σοβαρά υπόψη, εκπροσωπούνται στο πολύ στενότερο όργανο όλοι οι κρίσμοι κλάδοι, που είναι το διοικητικό συμβούλιο του ΕΟΤ, όπου εκπροσωπούνται όλες οι μεγάλες κατηγορίες των τουριστικών επιχειρήσεων κατ' αποτέλεσμα, διότι η συμμετοχή εκεί είναι προσωπική, δεν είναι συμμετοχή εκπροσώπων συλλογικών φορέων. 

'Ολα δε αυτά οδηγούν σε αποτελέσματα, διότι όπως ακριβώς είπε ο πρώτος των υπογραφόντων συναδέλφων κ. Καραμάριος, πράγματι εξεδόθη απόφαση του Υπουργού Εθνικής Οικονομίας και Οικονομικών για το διακανονισμό των χρεών των ξενοδοχειακών επιχειρήσεων στο ανατολικό Αιγαίο. 'Ηδη προ πολλού έχει γίνει ο διακανονισμός των χρεών από την ΕΤΒΑ, η οποία εν μέρει εποπτεύεται από το Υπουργείο Ανάπτυξης και πολλά από τα χρέη αυτά εξυπηρετούνται. Πρέπει δε να σας πω ότι το Υπουργείο Ανάπτυξης λόγω της γενικής του μέριμνας για όλα αυτά τα θέματα παρεμβαίνει όπου εμφανίζεται πρόβλημα. Πρόβλημα για παράδειγμα -και ορθά επεσημάνθηκε από τους συναδέλφους- υπάρχει και οξύτατο στο "ΠΟΡΤΟ ΚΑΡΡΑΣ", που είναι η μεγαλύτερη μονάδα της Βορείου Ελλάδος σίγουρα, ίσως της χώρας. Είναι μια -ας το πούμε έτσι- περιοχή οργανωμένης τουριστικής ανάπτυξης, την οποία συνέλαβε ο ιδρυτής της κατά τρόπο πρωτοποριακό στις αρχές της δεκαετίας του '70 και δεν επιτρέπεται αυτήν την περιουσία, η οποία ανήκει τώρα σε θυγατρική εταιρεία της Εθνικής Τράπεζας, άρα είναι εμμέσως μια δημόσια περιουσία, να την αφήσουμε να απαξιωθεί. Οι εργαζόμενοι συμφώνησαν στο άνοιγμα της επιχείρησης και στην προσωρινή της λειτουργία φέτος. Ελπίζω ότι θα διευθετηθεί και το ζήτημα της λειτουργίας του καζίνο, που είναι συμπληρωματικό και δευτερεύον σε σχέση με την ξενοδοχειακή επιχείρηση και τις άλλες τουριστικές δραστηριότητες, όπως η μαρίνα, το time sharing, που γίνεται σε ένα τμήμα του συγκροτήματος αυτού κ.ο.κ., προκειμένου να διαμορφωθούν επενδυτικά προγράμματα μέσα από δημόσιο διαγωνισμό, που θα οδηγήσει στη συγκέντρωση και στην επένδυση πολύ σημαντικού ιδιωτικού, αλλά γιατί όχι και δημοσίου κεφαλαίου, αν χρειαστεί να δοθεί κάποια επιχορήγηση μέσα από τη διαδικασία είτε των κλασικών επιχορηγήσεων του αναπτυξιακού νόμου είτε του Κοινοτικού Πλαισίου Στήριξης. 

Και για να μη σας κουράζω ιδιαιτέρως, πρέπει να τονίσω και εγώ ότι οι βαθμοί απορρόφησης του υποπρογράμματος "Τουρισμός", του προγράμματος "Τουρισμός-Πολιτισμός" του Β' Κοινοτικού Πλαισίου Στήριξης δεν μας ικανοποιούν. Κάνουμε συντονισμένες προσπάθειες κατά τα πρότυπα που εφαρμόστηκαν και στο υποπρόγραμμα "Πολιτισμός", που έχει μια απορρόφηση που προσεγγίζει τώρα το 75%, να αυξήσουμε με διάφορες κινήσεις την απορρόφηση του υποπρογράμματος "Τουρισμός". Υπάρχει όμως μια πολύ σημαντική διαφορά, την οποία θέλω να τονίσω εδώ, για να μην υπάρχει καμία παρεξήγηση ότι έγιναν τα πράγματα καλύτερα στο Υπουργείο Πολιτισμού μέχρι τώρα απ'ό,τι στον τομέα του τουρισμού. Δεν είναι έτσι, διότι δεν υπήρχαν ιδιωτικά κεφάλαια που να μετέχουν στο υποπρόγραμμα "Πολιτισμός", ενώ προβλέπεται συμμετοχή ιδιωτικών κεφαλαίων στο υποπρόγραμμα του τουρισμού. Επιπλέον δε, το υποπρόγραμμα του τουρισμού θέλει να διαπεράσει, να διατρήσει, νέα κοιτάσματα τουριστικής πολιτικής, νέες μορφές τουρισμού, όπως είναι για παράδειγμα η αξιοποίηση των ορεινών όγκων, η ανάπτυξη του ιαματικού τουρισμού, τη δημιουργία νέων μορφών επένδυσης, όπως είναι η ΠΟΤΑ, η οποία εξαρτάται και από το ιδιωτικό κεφάλαιο. 'Αρα, πράγματι, οι ρυθμοί εκτέλεσης των έργων αυτών, απορρόφησης, ωρίμανσης, είναι μικρότεροι. 'Ομως, προοιωνίζονται ένα πολύ καλό σχεδιασμό του Γ' Κοινοτικού Πλαισίου Στήριξης μέσα από την εμπειρία η οποία ήδη έχει αποκτηθεί. 

Η εμπειρία αυτή τώρα συνδέεται και με την οργάνωση των φορέων που ασκούν η τουριστική πολιτική. Είναι το ζήτημα στο οποίο κατ' εξοχήν επικεντρώνεται, για λόγους που δεν μπορώ να αντιληφθώ, η επερώτηση. Αυτό είναι ένα ζήτημα δευτερεύον. 

Η απάντηση στο ερώτημα πώς οργανώνονται οι δημόσιοι φορείς άσκησης της τουριστικής πολιτικής δεν εξαρτάται από μια τυπολογική καθαρότητα, από μια θεσμική, ας το πούμε έτσι, αντίληψη για το πώς πρέπει να είναι τα πράγματα. 'Ολα αυτά εξαρτώνται από το στόχο, από μια συνολική πολιτική ποιότητας, πολιτική ολικής ποιότητας, για το πω ακριβέστερα. Το οργανωτικό σχήμα υπηρετεί το στόχο, δεν υπηρετεί μια αφηρημένη θεσμική ισορροπία ότι πρέπει τα πράγματα να είναι έτσι, να είναι δημόσιες υπηρεσίες ή Ν.Π.Δ.Δ. ή ανώνυμες εταιρείες. Τα πάντα μπορεί να χρησιμοποιεί κανείς με στόχο τη διοίκηση και την εκτέλεση ενός συνολικού έργου που λέγεται ελληνικός τουρισμός, που λέγεται ελληνική τουριστική πολιτική. Δεν μπορεί να εφαρμόζονται προβιομηχανικά μοντέλα οργάνωσης φοντιστικά ευθύγραμμα, βαριά. Πρέπει να έχουμε μια ευελιξία, έτσι ώστε να παράγεται το καλύτερο δυνατό αποτέλεσμα. Αυτό σημαίνει πάρα πολύ απλά το εξής: Υπάρχουν συνεστημένες στην αρχική φάση λειτουργίας τους δύο ανώνυμες θυγατρικές εταιρείες του Ε.Ο.Τ.: Η θυγατρική εταιρεία για το ελληνικό φεστιβάλ και η θυγατρική εταιρεία για την αξιοποίηση της περιουσίας. Πρέπει αυτές να κινηθούν χωρίς βάρη με μια άλλη αντίληψη, με ευελιξία, με τα χαμηλότερα λειτουργικά έξοδα, έτσι ώστε να τις δούμε να αναπτύσσονται. Στη συνέχεια πρέπει να καταστεί σαφές -και το έχουμε καταστήσει σαφές στους εργαζόμενους αυτό- ότι η διαφορά μεταξύ ενός Ν.Π.Δ.Δ., όπως είναι ο Ε.Ο.Τ., και μιας δημόσιας υπηρεσίας, που είναι εντεταγμένη σε ένα Υπουργείο με το σχήμα της γενικής γραμματείας, δεν υπάρχει. Δεν υπάρχει ούτε ως προς το status των υπαλλήλων ούτε ως προς την ευελιξία. Δεν είναι πιο ευέλικτο ένα Ν.Π.Δ.Δ. απ'ό,τι μια δημόσια υπηρεσία. Τα ίδια προβλήματα έχουν και τα δύο αυτά. 'Αρα, λοιπόν, αν ο Ε.Ο.Τ. θα είναι Ν.Π.Δ.Δ. με θυγατρικές εταιρείες ή αν οι βασικές του υπηρεσίες που λειτουργούν ως δημόσια αρχή και ασκούν δημόσια εξουσία, παράγοντας διοικητικές πράξεις, συνάπτοντας διοικητικές συμβάσεις, δηλαδή κινούμενες στο πεδίο του δημοσίου δικαίου πάντα, θα γίνουν υπηρεσίες του Υπουργείου αυτού καθ'εαυτού; Αυτό είναι κάτι που θα το λύσουμε με την απόλυτη συναίνεση των εργαζομένων. Δεν πρόκειται να ανοίξουμε εκεί ένα περιττό μέτωπο, το οποίο είναι μέτωπο περί των εννοιών. Βρισκόμαστε στον παράδεισο των νομικών εννοιών. Δεν έχει καμία πρακτική σημασία. Πρακτική σημασία έχει το επόμενο ζήτημα, ποιος θα είναι ο ευέλικτος φορέας ο οποίος θα κάνει την προβολή του τουριστικού προϊόντος, που θα έπρεπε να είναι ένας φορέας με τη μεγαλύτερη δυνατή άνεση, να κινείται στη διεθνή αγορά και να χρησιμοποιεί τα μέσα που χρησιμοποιούν και όλες οι άλλες χώρες. Και επόμενο συγγενές ερώτημα: τι γίνεται με την περιφερειακή τουριστική πολιτική, ποιος την ασκεί, πώς την ασκεί. 'Εχουμε μόνο κεντρική εθνική πολιτική ή πρέπει να έχουμε και περιφερειακή τουριστική πολιτική; Η απάντηση είναι ότι πρέπει να έχουμε και περιφερειακή τουριστική πολιτική. Πρέπει να αναπτύσσονται και να προβάλλονται τα περιφερειακά και τα τοπικά χαρακτηριστικά. Πρέπει να αναπτύσσονται συνεργασίες και συνέργειες ως προς την προβολή του προϊόντος. Πρέπει να διαμορφώνονται πακέτα διακοπών ή επισκέψεων που να περιέχουν και περισσότερα πράγματα και περισσότερες περιοχές, έτσι ώστε να κινείται κανείς και σε ένα μεγάλο γεωγραφικό φάσμα της χώρας. 

Αντιλαμβάνεσθε, λοιπόν, ότι εκεί χρειαζόμαστε και για την προβολή και για την οργάνωση τη συνεργασία τριών παραγόντων, τη συνεργασία του κεντρικού φορέα των περιφερειακών οργάνων και του ιδιωτικού κεφαλαίου. Διότι, αν όλα αυτά τα είχαμε συγκεντρώσει σε έναν κοινό κορβανά για την προβολή της χώρας, τότε θα είχαμε πολλαπλάσια αποτελέσματα, διαμορφώνεται μια κρίσιμη μάζα. Και αυτό προσπαθούμε να κάνουμε με αφορμή και την υπονόμευση, ηθελημένη ή αθέλητη, της εικόνας της χώρας ως τουριστικού προορισμού, που γίνεται μέσα από τα δελτία ειδήσεων ορισμένων διεθνών τηλεοπτικών δικτύων. Πρέπει εκεί να κάνουμε -και κάνουμε τώρα- έναν αναπροσανατολισμό της διαφημιστικής πολιτικής του Ε.Ο.Τ., προκειμένου να εστιάσουμε εκεί που έχουμε τώρα πρόβλημα και ανάγκη. Και γι'αυτό κινητοποιούμε όλους τους παράγοντες, κλαδικούς, περιφερειακούς, εκεί όπου έχουμε ειδικά προβλήματα. Μπορεί να έχουμε για παράδειγμα ειδικό πρόβλημα στις κρουαζιέρες; Θα κάνουμε μια ειδική επέμβαση. Ειδικό πρόβλημα στις σχολικές εκδομές από το εξωτερικό, σχολεία από άλλες χώρες; Θα κάνουμε μια επέμβαση και διπλωματική και διαφημιστική κ.ο.κ., χωρίς βεβαίως να δίνουμε την εντύπωση ότι είμαστε μέρος της κρίσης. Χρειάζεται μια πολύ λεπτή επικοινωνιακή και επιχειρηματική ισορροπία, διότι έχει πολύ μεγάλη σημασία αυτό. 

Υπάρχουν, όντως, όπως γνωρίζετε, στο πλαίσιο της πρόσφατα ψηφισμένης νομοθεσίας για την τουριστική πολιτική σχέδια προεδρικών διαταγμάτων, τα οποία συζητούνται. Δεν είναι, αν θέλετε, ένα νομικό δόγμα με τη νομική που σας είπα, που είναι η αρχική λογική που είχε ανακοινώσει και η κ. Παπανδρέου. Δεν διαφοροποιείται σε τίποτα η λογική αυτή. 

ΑΝΑΣΤΑΣΙΟΣ ΚΑΡΑΜΑΡΙΟΣ: Θα τα φέρετε στην επιτροπή, πριν υπογραφούν; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οπως σας είπα και προχθές στη γενική συνέλευση του ΣΕΤΕ, το θυμάται η κ. Μπακογιάννη, εγώ ουκ ήλθον καταλύσαι, αλλά πληρώσαι. Και όπως είμαι ευγενής απέναντι στην κ. Μπακογιάννη, είμαι ευγενής απέναντι σε όλες τις κυρίες και στην κ.Ροδούλα Ζήση με πολύ μεγάλη χαρά. Αυτά, λοιπόν, τα έχουμε πει. 

Μην αναζητείτε υποτιθέμενες τριβές μεταξύ κυβερνητικών στελεχών εκεί που δεν υπάρχουν, διότι εμάς μας ενδιαφέρει -και αυτή είναι η σταθερή κυβερνητική επιλογή, η γραμμή της Κυβέρνησης, είτε Υπουργός είναι ο ένας είτε Υπουργός είναι ο άλλος- η προώθηση του τουριστικού προϊόντος, η διεύρυνση της τουριστικής περιόδου, να κάνουμε ό,τι καλύτερο και ό,τι περισσότερο μπορούμε προς την κατεύθυνση αυτή. 

Παρατήρησα ότι έχουν γίνει και ορισμένες σημειακές παρεμβάσεις για τοπικά προβλήματα. Δεν θέλω να κουράσω τη Βουλή ή να υποβιβάσω το επίπεδο της επερώτησης και να την πολυδιασπάσω σε ένα άθροισμα επικαίρων ερωτήσεων για το ένα ή το άλλο ζήτημα. Είμαστε πάντα στη διάθεσή σας όχι μόνο να απαντάμε, που είναι το εύκολο, αλλά και να λύνουμε προβλήματα, διότι εδώ δεν υπάρχει κάποια διαφωνία, η οποία να είναι διαφωνία ιδεολογική ή πολιτική. 'Οχι ότι δεν μπορεί να αναπτυχθεί μείζων διαφωνία ιδεολογική και πολιτική στον τουρισμό. Μπορεί. Δεν βλέπω, όμως, να αναπτύσσεται εν προκειμένω, διότι η πολιτική, όπως την έχουμε διαμορφώσει τα τελευταία πολλά χρόνια εμείς ως Κυβέρνηση ΠΑ.ΣΟ.Κ., έχει πείσει τους πάντες και για αυτό είμαι ιδιαίτερα ευτυχής. 

'Αλλωστε, την οργανωτική αμφιβολία την εισήγαγε η Νέα Δημοκρατία. Η Νέα Δημοκρατία ήταν αυτή η οποία άλλοτε είχε Υπουργείο Τουρισμού, άλλοτε δεν είχε, περιέφερε τον Τουρισμό από το Υπουργείο Προεδρίας στον Υπουργείο Εθνικής Οικονομίας κ.ο.κ. 

Εγώ δέχομαι ότι όλα αυτά ήταν δοκιμές. Δεν τα χαρακτηρίζω ως σφάλματα. 'Ηταν δοκιμές. Εν πάση περιπτώσει, εμείς έχουμε καταλήξει σε ένα σχήμα και έχουμε διαμορφώσει ένα συναινετικό κλίμα, μέσα στο οποίο και θα πορευθούμε λύνοντας όλα τα προβλήματα τα οποία ανέφερα προηγουμένως. 

Θέλουμε λοιπόν και ένα κλίμα σταθερότητας, πολιτικής και θεσμικής και ένα κλίμα συνεργασίας, συναίνεσης και συνέργειας, σε σχέση με την αγορά. Και νομίζω ότι αυτά τα έχουμε πετύχει. Υπάρχουν οιωνοί εξαιρετικά καλοί. Η συγκυρία η άσχημη, η δυσμενής, είναι παροδική. 'Ολοι ελπίζουμε και πιστεύουμε ότι είναι παροδική και αγωνιζόμαστε για να είναι όσο το δυνατόν συντομότερη. Και πρέπει σήμερα από εδώ, από την Αίθουσα της Βουλής, να εξαποστείλουμε αυτό το μήνυμα όχι, όπως είπα, στους κομματικούς οπαδούς ή φίλους μας ή στην ελληνική κοινή γνώμη, αλλά διεθνώς, ότι εδώ υπάρχει ύφος σταθερότητας, ότι οι ελληνικές ακτές, τα ελληνικά νησιά, τα ελληνικά μνημεία, οι αρχαιολογικοί χώροι, τα συνεδριακά κέντρα, οι χώροι διασκέδασης είναι έτοιμοι να υποδεχθούν το κύμα των τουριστών που εδώ θα βρεθούν σε μία γωνιά η οποία έχει τα χαρακτηριστικά και τα ευρωπαϊκά, τα δυτικά αλλά και τα μεσογειακά, και τα χαρακτηριστικά της καθ'ημάς ανατολής υπό την πιο καλή έννοια του όρου, που δημιουργούν ένα σύνθετο, γοητευτικό, τουριστικό προϊόν. 

Ευχαριστώ πολύ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Δημήτριος Β. Κωστόπουλος): Η κ. Μπακογιάννη ως Κοινοβουλευτικός Εκπρόσωπος της Νέας Δημοκρατίας έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι μόνο ως Κοινοβουλευτική Εκπρόσωπος αλλά και ως σύνθετο γοητευτικό προϊόν. 

ΘΕΟΔΩΡΑ ΜΠΑΚΟΓΙΑΝΝΗ: Σας ευχαριστώ πολύ. 

Τα κάνει επίτηδες, κύριε Πρόεδρε. 

Κυρίες και κύριοι συνάδελφοι, θα ξεκινήσω με τη συμφωνία η οποία αναμφισβήτητα υπάρχει σε όλες τις πτέρυγες της Βουλής των Ελλήνων. Η Ελλάδα δεν ήταν, δεν είναι και δεν θα είναι ένα μέρος του προβλήματος του Κοσόβου. Και δεν υπάρχει, επίσης, καμία αμφιβολία ότι το μήνυμα αυτό δεν πρέπει να μείνει εδώ μεταξύ μας, ούτε προς τον ελληνικό Tύπο, αλλά, κύριε Υπουργέ, να μεταφερθεί πραγματικά στη διεθνή κοινότητα. Και ως προς αυτήν την κατεύθυνση πολύ λίγα πράγματα έχουν γίνει. Διότι εμείς οι 'Ελληνες μπορεί να το γνωρίζουμε, αλλά ο Αμερικανός πολίτης, ο οποίος βομβαρδίζεται από το αντικειμενικότατο κατά τα λοιπά "CNN", βλέπει κάτι χάρτες μπροστά του, στους οποίους φλέγεται η Ελλάδα και φλέγονται όλα τα νησιά επιμελώς. Δεν έχει λείψει κανένα νησί το οποίο να μη φλέγεται. Φλέγεται και η Κρήτη. Kαι κατά τα λοιπά το μήνυμα το οποίο παίρνει ο Αμερικάνος τουρίστας είναι ότι εκεί υπάρχει πρόβλημα, ας πάμε από την άλλη μεριά. 

Το λέω αυτό, κύριοι συνάδελφοι, γιατί δεν πρέπει να ξεχνάμε ότι η κρίση Οτσαλάν αφαίρεσε από την Τουρκία και προσέθεσε στην Ελλάδα μέσα σε είκοσι μέρες 11% αύξηση της τουριστικής μας κίνησης, το οποίο σημαίνει ότι ο Ευρωπαίος ή ο Αμερικάνος τουρίστας είναι εξαιρετικά ευαίσθητος αλλά και εξαιρετικά ευέλικτος. Με πολύ μεγάλη ευκολία, δηλαδή, μπορεί να πάει και να αλλάξει τον τόπο διακοπών του. 

'Αρα, το μήνυμα είναι σαφές. Θα χρειαστεί, όμως, μία εκστρατεία η οποία θα πρέπει να ξεκινήσει άμεσα τώρα και η οποία να στηρίξει πραγματικά την Ελλάδα στο επίπεδο του τουρισμού. 

Εγώ άκουσα με μεγάλη προσοχή τον κύριο Υπουργό. Εκείνος είναι σαφές ότι δεν άκουσε τους επερωτώντες Βουλευτές. 'Ηδη αναρωτήθηκε γιατί μιλάμε τώρα για αυτό το δευτερεύον θέμα του θεσμικού πλαισίου. 

Κύριε Υπουργέ, μιλάμε για το δευτερεύον θέμα του θεσμικού πλαισίου διότι τυχαίνει τριάμισι χρόνια μετά από την ανάληψη της εξουσίας από το ΠΑ.ΣΟ.Κ. να αναρωτιόμαστε εμείς, μετά τις τρομακτικές επιτυχίες τις οποίες είχε η τουριστική πολιτική της Κυβέρνησής σας, πώς θα συνεχιστεί αυτή η ιστορία. 

'Ηρθε, λοιπόν, εδώ ο κύριος Υπουργός και μας έβγαλε ένα λόγο. Θα συμφωνήσω μαζί του, τον είχα ξανακούσει στο ΣΕΤΕ και εκείνος θα ακούσει μερικά από αυτά τα οποία είπα εγώ στο ΣΕΤΕ ξανά. Η διαφορά μεταξύ του ΣΕΤΕ και της Βουλής των Ελλήνων ότι δεν χρειάζονται συγκεκριμένες απαντήσεις σε συγκεκριμένα ερωτήματα, διότι αυτός είναι ο στόχος. Αν αυτές οι απαντήσεις δεν δοθούν, τότε θα παραμείνουν τα ερωτηματικά και πάνω από όλα δεν θα έχουμε κάνει ούτε ένα βήμα μπροστά. 

Με πολύ, λοιπόν, ευγενικό τρόπο -και θα έλεγα και με περισσή γαλαντομία- είπε ο κύριος Υπουργός ότι κατά τα λοιπά δεν ήρθε να καταλύσει τίποτα και θα συνεχίσει το έργο της προηγούμενης Υπουργού. Αυτό το έργο της προηγούμενης Υπουργού, όμως, έχει προβλήματα. Ο κύριος Υπουργός φαντάζομαι πως τα έχει αντιληφθεί τώρα και προσπαθεί να βρει έναν τρόπο να μείνει πιστός στις αλλαγές του θεσμικού πλαισίου, οι οποίες έχουν εξαγγελθεί, χωρίς βεβαίως να τηρήσει καμία από αυτές. Και εδώ είναι ο παραλογισμός. 

Για να τον βοηθήσω και εγώ θα του θυμίσω ότι με αυτήν την οργάνωση, η οποία είχε προταθεί από την κ. Παπανδρέου, ο Οργανισμός Τουρισμού κατακερματίζεται και μοιράζονται οι αρμοδιότητες και οι ευθύνες σε πολλούς φορείς με διαφορετικές ηγεσίες και με ποικίλλες προτεραιότητες. Είμαι βέβαιη ότι εάν αυτό το σχήμα τελικώς επικρατήσει, τότε ο συντονισμός και η ευελιξία θα είναι έννοιες άγνωστες, κύριοι συνάδελφοι, για τον ελληνικό τουρισμό. 

Και θυμίζω τους φορείς: Υπουργείο Ανάπτυξης, Ανώνυμη Εταιρεία Ελληνικός Οργανισμός Τουρισμού, Ανώνυμη Εταιρεία Διαχείρισης Περιουσίας, δεκατρείς περιφέρειες, όλες οι νομαρχιακές αυτοδιοικήσεις, το Ξενοδοχειακό Επιμελητήριο Ελλάδος, το Εθνικό Συμβούλιο Τουρισμού, το οποίο μέχρι τώρα ήταν στα χαρτιά και από χθες έχει τριάντα ένα μέλη, το Ινστιτούτο Τουριστικής 'Ερευνας και Πολιτικής, το Τουριστικό Επιμελητήριο, η Σχολή Τουριστικών Επαγγελμάτων κ.ο.κ.. 'Ολοι αυτοί οι φορείς θα πρέπει να έχουν αρμοδιότητες. Υπάρχουν βεβαίως αλληλοκαλύψεις και υπάρχει το φαινόμενο της πλήρους αποσύνθεσης. 

Το δημοσιονομικό κόστος με αυτήν την οργάνωση; Βεβαίως και δεν μειώνεται, αφού όλα τα νομικά πρόσωπα χρηματοδοτούνται από τον κρατικό προϋπολογισμό, δημιουργούνται ανάγκες διορισμού διοικητικών συμβουλίων και ανοίγουν βεβαίως και από την πίσω πόρτα οι περίφημες προσλήψεις συμβούλων και συνεργατών. Αυτή είναι η κατάσταση η οποία επροτάθη από την προηγούμενη Υπουργό Τουρισμού. 

Θέλω, όμως, εδώ να επαναφέρω αυτό το οποίο -διότι νομίζω ότι έλειπε ο κύριος Υπουργός όταν αναφέρθηκε- είπε ο κ. Καραμάριος. Ποιος είναι τελικά ο στόχος. Ο στόχος του τουρισμού είναι αναμφισβήτητα να υπάρχουν, να διευκολύνονται, αν θέλετε -ο στόχος του οποιουδήποτε θεσμικού πλαισίου- οι επενδύσεις οι καινούριες, να μπορεί πραγματικά, αποτελεσματικά να μην ταλαιπωρείται ο πολίτης και να δημιουργηθούν όλα αυτά τα κίνητρα, τα οποία θα επιτρέψουν μία σωστή επένδυση. Δεν ακούσατε τον κ. Καραμάριο, κύριε Υπουργέ, για αυτό και εγώ θα επαναλάβω ακριβώς το ίδιο παράδειγμα του κ. Καραμάριου, γιατί το βρίσκω πραγματικά εξωφρενικό. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Το άκουσα. 

ΘΕΟΔΩΡΑ ΜΠΑΚΟΓΙΑΝΝΗ: Το ακούσατε; Πολύ ωραία. Αφού το ακούσατε, αναρωτιέμαι, λοιπόν, εγώ το εξής: Μπορεί αυτό το παράδειγμα να σας κάνει να σκεφθείτε ότι το σύνολο αυτού του πλαισίου δεν μπορεί να έχει λογική; Δεν είναι ποτέ δυνατόν να γίνει στην Ελλάδα του 2000 μία επένδυση με αυτούς τους όρους; 

Μπορούμε να συμφωνήσουμε σε αυτήν την αρχή; Και αν συμφωνήσουμε πάνω σε αυτήν την αρχή, θα πρέπει ευθαρσώς εδώ μέσα να πείτε ότι: "Κοιτάξτε, τα ξανακοίταξα τα διατάγματα και μετά βεβαιότητος σας λέω ότι δεν μπορούν να σταθούν. 

Κύριοι συνάδελφοι, εγώ δεν είμαι μηχανικός. Κάποιος από εδώ μέσα μπορεί να είναι και μηχανικός. Εζήτησα -και θέλω να το δείτε- το οργανόγραμμα του Υπουργείου Τουρισμού, το οποίο, έτσι όπως το βλέπω εγώ, είχε ίσιες γραμμές. 'Ηξερε ο καθένας ποιος είναι ο προϊστάμενός του και ποιος αποφασίζει. 

Αυτό εδώ είναι το οργανόγραμμα του Υπουργείου Τουρισμού μετά από τα προεδρικά διατάγματα, τα οποία θα υπάρξουν, εκτός εάν ο κύριος Υπουργός τα ακυρώσει. Κύριε Υπουργέ, το βλέπετε; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Να μου το δώσετε. 

ΘΕΟΔΩΡΑ ΜΠΑΚΟΓΙΑΝΝΗ: Θα σας το δώσω. Και θα σας το αφιερώσω ιδιαίτερα! Και θα σας το αφιερώσω, γιατί εδώ δεν πρόκειται περί ευελιξίας, εδώ πρόκειται απλούστατα περί χάους! Και αυτό θα είναι το χάος, το οποίο θα επέλθει. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Εχετε σκέψη γεωμετρική και όχι τριγωνομετρική! 

ΘΕΟΔΩΡΑ ΜΠΑΚΟΓΙΑΝΝΗ: Ναι, έχω πράγματι! 

Και καλά θα κάνετε, κύριε Υπουργέ, αυτό το χάος να μην το χρεωθείτε, γιατί θα το χρεωθείτε και προσωπικά, όπως αντιλαμβάνεσθε. Και είναι καλύτερα καμιά φορά κάποιος να είναι λιγότερο ευγενής προς τους προκατόχους του και πιο αποτελεσματικός. 

Κύριοι συνάδελφοι, εγώ θέλω να αναφερθώ στο πολύ μεγάλο θέμα της απορρόφησης, στην οποία αναφέρθηκε και πριν από λίγο ο κύριος Υπουργός στο λόγο του. Και θέλω να αναφερθώ στο πολύ μεγάλο θέμα της απορρόφησης των ευρωπαϊκών κονδυλίων, γιατί δεν ξέρω αν υπάρχουν τομείς όπου τα πράγματα είναι πάρα πολύ χειρότερα, αλλά πιστεύω ότι ιδιαίτερα στον τουρισμό η κατάσταση είναι η χειρότερη που παρουσιάζεται σε ολόκληρο το ελληνικό κράτος. 

Είναι σωστή η διαπίστωση που έκανε ο Πρόεδρος του ΣΕΤΕ κ. Κοκοτός, ότι ο τουρισμός συμμετέχει με πολύ χαμηλά ποσοστά στη χρηματοδότηση από τα κρατικά κονδύλια. Και πιστεύω ότι σε αυτό θα συμφωνήσει και ο κύριος Υπουργός. Και πάντως θα έχει την πλήρη στήριξη της Νέας Δημοκρατίας για αύξηση αυτών των κονδυλίων για το τρίτο πακέτο, το μέχρι πρότινος ονομαζόμενο "Πακέτο Σαντέρ". 

Το 1,5% του Β' Κοινοτικού Πλαίσιου Στήριξης, κατά 50% δηλαδή λιγότερο από το Α' Κοινοτικό Πλαίσιο Στήριξης, είναι πολύ χαμηλό ποσοστό το οποίο, εν όψει του σχεδιασμού της "ΑΤΖΕΝΤΑ 2000", θα πρέπει αναμφισβήτητα να ανασχεδιαστεί. Είναι όμως επίσης αδιαμφισβήτητο γεγονός ότι ουσιαστικά ούτε καν με αυτά τα χρήματα επιδοτείται. 

Η αρμόδια Επίτροπος της Ευρωπαϊκής 'Ενωσης σε ερώτηση του Βουλευτού της Νέας Δημοκρατίας κ. Χατζηγάκη έδωσε, κύριοι συνάδελφοι, την εξής απάντηση, που θα καταθέσω μετά και για τα Πρακτικά. Και ήταν καταπέλτης! 

"Θαλάσσιος τουρισμός, μαρίνες" -ο τόσο βασικός αυτός τομέας- "προϋπολογισμός 46 δισεκατομμύρια, πληρωμές 0,6 δισεκατομμύρια." Η συνταρακτική απορρόφηση του 1,4%! 

"Ορεινός τουρισμός. Προϋπολογισμός 20 δισεκατομμύρια. Απορρόφηση 9,2 δισεκατομμύρια." Απορρόφηση 23%. 

Είπε πριν ο κύριος Υπουργός ότι: "Δεν είχαμε το πλαίσιο, δεν ήμασταν έτοιμοι. Και αυτός ήταν ο λόγος για τον οποίον το Υπουργείο Πολιτισμού είχε καλύτερες απορροφήσεις από το Υπουργείο Τουρισμού." Αυτό δεν είναι αλήθεια. 

Η αλήθεια είναι ότι ο κωδικός "Αγροτοτουρισμός", για τον οποίο πολύ καλά γνωρίζω λόγω της Ευρυτανίας, για τον οποίον ήταν έτοιμο το θεσμικό πλαίσιο, που απορρόφησε θαυμάσια στο Β' Κοινοτικό Πλαίσιο Στήριξης, αυτός κόπηκε. Και ήταν κατ' εξοχήν ο αγροτοτουρισμός αυτό που έδωσε ώθηση στην ανάπτυξη όλων των ορεινών περιοχών. Και τα έχετε εδώ τα κονδύλια και είναι αναπορρόφητα. Ε, δεν είναι κρίμα; 

"Ενισχύσεις-επενδύσεις." Απορρόφηση 33%. Ούτε το 1/3. Και ξέρετε γιατί; Γιατί σήμερα για να μπορέσει κάποιος να κάνει επένδυση, θα πρέπει τουλάχιστον επί δυόμισι χρόνια να ταλαιπωρείται από Υπουργείο σε Υπουργείο, από φορέα σε φορέα, που στο τέλος έχει σηκώσει τα χέρια ψηλά και λέει "δεν την επιθυμώ την επιδότησή σας". 

Μου έλεγαν προχθές στο ΣΕΤΕ, που ήμαστε με τον κύριο Υπουργό, ότι για να επιδοτηθεί ένα γήπεδο γκολφ -όταν στην Τουρκία γίνονται έντεκα, πακέτο μαζί- για να επιδοτηθεί, επαναλαμβάνω, αυτό το έρημο γήπεδο γκολφ στην Κρήτη, δεν έχουν καταφέρει επί δυόμισι χρόνια να πάρουν τις απαντήσεις που πρέπει από τις αρμόδιες υπηρεσίες. 

"ΠΟΤΑ". Απορρόφηση 16%. Αναφέρθηκε πριν ο συνάδελφος εκ Μεσσηνίας. 

"Παροχή υπηρεσιών στις μικρομεσαίες τουριστικές επιχειρήσεις". Στον κορμό του κλάδου δηλαδή. Απορρόφηση 0,04%. 

"Κατάρτιση". Είμαστε πλήρως καταρτισμένοι, ως γνωστόν, εμείς οι 'Ελληνες και γι' αυτό έχουμε απορρόφηση 1,19%. 

Σύνολο, κύριοι συνάδελφοι, 20,8%. Με 20,8%, αποκλείεται να γίνει πετυχημένη τουριστική πολιτική. 

Και θέλω να πω εδώ, στη Βουλή, κάτι που θεώρησα υποχρέωσή μου να το πω προχθές και στο ΣΕΤΕ και το άκουσε ο κύριος Υπουργός. Η απόφαση της "Αντζέντα 2000", η οποία είχε ήδη παρθεί από πριν, αλλά επισημοποιήθηκε στο Βερολίνο, είναι ότι από εδώ και πέρα τα κονδύλια τα ευρωπαϊκά, από τη στιγμή που δεσμεύονται για συγκεκριμένο έργο, το οποίο μέσα σε δύο χρόνια δεν παρουσιάσει τις απορροφήσεις, που πρέπει, φεύγουν. Δεν μετακινούνται πλέον. Δεν πάνε σε άλλους κωδικούς πλέον. Δεν γίνεται η γνωστή ελληνική και ευρωπαϊκή, εν πάση περιπτώσει, έτσι, θα έλεγα ευγενικά, αλλαγή κωδικών και στοιχείων, ώστε να μπορέσουμε από ένα έργο, το οποίο δεν απορροφά τα κονδύλιά του, αν τα μεταφέρουμε σε ένα άλλο και τελικά να κρατήσουμε τα χρήματα στην Ελλάδα. 

Κυρίες και κύριοι συνάδελφοι, αυτός είναι ο μεγαλύτερος κίνδυνος, ο οποίος παρουσιάζεται για την Ελλάδα τα επόμενα επτά χρόνια. Γιατί αυτή η Κυβέρνηση, για την οποία επαίρεται ο κύριος Υπουργός, στάθηκε ανίκανη να απορροφήσει αυτά τα κονδύλια. 'Ομως, μόνο μία διαφορετική αντίληψη και μια διαφορετική πολιτική θα μπορέσει ουσιαστικά να έχει σαν αποτέλεσμα τη σωστή απορρόφηση των κονδυλίων. Και εγώ δεν σας κρύβω ότι ανησυχώ βαθύτατα. Και ανησυχώ, γιατί μπορεί οι τυμπανοκρουσίες να λένε για 8,2 τρισεκατομμύρια και τι θα γίνει και πώς θα παρουσιαστεί αυτό το χρήμα, πώς θα πέσει στην ελληνική αγορά, αλλά αυτά τα 8,2 τρισεκατομμύρια, που μπορεί αύριο να γίνουν 7, τα 7 να γίνουν 6 και τα 6 να γίνουν 5, λόγω της ανικανότητας της Ελλάδας να τα απορροφήσει. 

Δεν υπάρχει καμία αμφιβολία, κύριοι συνάδελφοι, ότι στους στόχους θα συμφωνήσουμε όλοι. Θέλουμε, πράγματι, αυτό για το οποίο επί χρόνια μιλάμε, ένα δωδεκάμηνο τουρισμό, έναν ειδικό τουρισμό. Και ορθώς αναφέρθηκε ο κ. Βενιζέλος και είπε ότι η Ελλάδα δεν έχει αυτήν τη στιγμή το είδος του τουρισμού, το οποίο θα κρατούσε πραγματικά για δώδεκα μήνες τον κόσμο σε αυτόν τον τόπο. 

Επίσης, δεν υπάρχει καμία αμφιβολία ότι από όλα τα στοιχεία προκύπτει ότι παρουσιάζουμε την υψηλότερη εποχικότητα μεταξύ των ανταγωνιστριών χωρών, σύμφωνα με το Διεθνές Ινστιτούτο Τουριστικών Ερευνών και Προβλέψεων. 'Εχουμε 75% εποχικότητα, για να μη μιλήσω για την παραοικονομία, η οποία συχνά -όπως έχουμε καταγγείλει- φτάνει το 70%. 

Τέλος, όταν ο κύριος Υπουργός μείνει λίγο περισσότερο στο Υπουργείο του και έχει τη δυνατότητα μιας βαθύτερης ενημέρωσης, θα πρέπει να επανέλθουμε, κύριοι συνάδελφοι. Και θα πρέπει να επανέλθουμε, γιατί υπάρχουν εξειδικευμένα θέματα, που χρειάζονται απάντηση. Και απάντηση χρειάζονται: 

Η προετοιμία για την Ολυμπιάδα του 2004. 

Η προσαρμογή των τουριστικών επιχειρήσεων στις αλλαγές, που θα καταστούν αναγκαίες με το Eυρώ. 

Η υποβάθμιση των μεταφορών. 

Το φαινόμενο της Ολυμπιακής Αεροπορίας, στο οποίο αναφέρθηκε και πριν ο συνάδελφος της Νέας Δημοκρατίας. 

Η προσαρμογή της ακτοπλοϊας στο καθεστώς του καμποτάζ. 

Η απόδοση της διαχείρισης της περιουσίας του ΕΟΤ. Δεν έχουμε αυτήν τη στιγμή καμία απόδοση και περιμένουμε να δούμε τι θα γίνει, τέλος πάντων, με αυτά τα "ΞΕΝΙΑ" και πώς θα προχωρήσουν. 

Το καθεστώς λειτουργίας των καζίνο. 'Ηταν πολύ γενική η τοποθέτηση του κυρίου Υπουργού προχθές. 

Η οργάνωση των φεστιβαλικών θεσμών. 

Ο τουρισμός είναι μια πολύ σοβαρή υπόθεση, για να την αφήσουμε στα χέρια κάποιων ανθρώπων, οι οποίοι μπορεί απλώς και μόνο να τη θεωρούν ως εξάμηνη απασχόληση, κύριοι συνάδελφοι. 

Θα πρέπει, επιτέλους, κατά την άποψη της Νέας Δημοκρατίας, να υπάρχει ένας ξεκαθαρισμένος φορέας. 'Ενας φορέας, ο οποίος θα ασχοληθεί. Εμείς πιστεύουμε, μετά πράγματι από αρκετές σκέψεις και αρκετές αλλαγές -και δεν θα το αρνηθώ αυτό- ότι χρειάζεται ένα Υπουργείο Τουρισμού. Αν θέλετε να το κάνετε σε επίπεδο Υπουργείου ή Υφυπουργείου, αυτό είναι δικό σας θέμα. Εμείς, επαναλαμβάνω, πιστεύουμε ότι είναι αναγκαίο. Πιστεύουμε, ότι χρειάζεται ένα ξεκαθαρισμένο πλαίσιο. Πιστεύουμε απολύτως ότι αυτό, το οποίο, ίσως περισσότερο παρά ποτέ, χρειάζεται εν όψει μάλιστα των επόμενων επτά ετών, είναι αυτό που δεν καταφέραμε στην Ελλάδα, ούτε εμείς ως Κυβέρνηση της Νέας Δημοκρατίας, αλλά ούτε και εσείς, όσα χρόνια είσαστε Κυβέρνηση, να γίνει το περίφημο ONE STOP SHOP. 

Χαριτολόγησε προχθές ο Υπουργός, λέγοντας ότι μπορεί one stop shop more. Δεν είναι αυτό το μόνο. Και δεν είναι η ώρα να κάνουμε, αν θέλετε, αυτού του είδους τις σκέψεις, διότι αν δεν μπορούμε σε αυτόν τον τόπο παραμονές του 2000 να δημιουργήσουμε μία υπηρεσία, η οποία θα είναι μία ενιαία και της οποίας τα διάφορα όργανα θα έχουν τη δικαιοδοσία να δώσουν απάντηση στον επενδυτή, ε, τότε είμαστε άξιοι της τύχης μας, κύριοι συνάδελφοι. 

Και σήμερα εμπειρία διαθέτουμε, τα λάθη μας τα κάναμε, τα πληρώσαμε. 

Αλλά αυτήν τη στιγμή έχουμε τη δυνατότητα τουλάχιστον να κάνουμε την προσπάθεια να μην έχουμε αυτές τις απορροφήσεις, αυτήν την εμφάνιση, εν ολίγοις αυτό το χάλι το οποίο παρουσιάζεται σήμερα στον τομέα του τουρισμού. Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Δημήτριος Γεωργακόπουλος, έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, πραγματικά νομίζω ότι είναι πάρα πολύ σημαντική η σημερινή επερώτηση γιατί ο τομέας του τουρισμού παίζει σημαντικότατο ρόλο στην οικονομία της χώρας και όχι μόνο, γιατί απασχολούνται χιλιάδες άτομα. 

Είναι ένας τομέας ο οποίος νομίζω ότι είναι η πιο μεγάλη βιομηχανία την οποία έχουμε και μπορούμε να την αναπτύξουμε ακόμα περισσότερο.'Αρα, θα πρέπει η συζήτηση εδώ να έχει το χαρακτήρα περισσότερο του προβληματισμού που έχουμε πάνω στο ζήτημα αυτό του τουρισμού και όχι μιας στείρας αντιπαράθεσης. Και παρακολουθώ βεβαίως, ότι σε αυτό το κλίμα διεξάγεται σήμερα η συζήτηση προς μεγάλη μου ευχαρίστηση, τόσο από τους συναδέλφους της Αντιπολίτευσης, όσο και από τον κύριο Υπουργό. 

Βεβαίως, ο ελληνικός τουρισμός κατά την άποψή μου, εκτός από όσα αναφέρθηκαν εδώ πάσχει από ένα πρόβλημα στο θέμα της ποιότητας. Και το θέμα της ποιότητας δεν είναι μονάχα τα μεγάλα έργα τα οποία ανέφεραν οι επερωτώντες συνάδελφοι ή σε αυτά τα οποία αναφέρθηκε ο κύριος Υπουργός που πολύ σωστά έβαλε το θέμα της ανάπτυξης και της γενικότερης πολιτικής για τον τουρισμό. Υπάρχουν και ορισμένα μικρά προβλήματα, καθημερινά προβλήματα, τα οποία βλέπει ο τουρίστας, ενοχλούν τον τουρίστα, διώχνουν τον τουρίστα από τη χώρα μας. Και σε αυτά τα μικρά προβλήματα δεν στάθηκε σήμερα κανένας. 

Η γενικότερη εικόνα την οποία βγάζουμε στα χωριά μας ή σε πολλά χωριά ή σε πολλές πόλεις, οι οποίες δέχονται το μεγάλο κύμα του τουρισμού, δεν είναι αυτή η οποία θα θέλαμε. 

Είπε ο Υπουργός προηγουμένως για τον τουρισμό στην Αυστρία. Ο τουρισμός στην Αυστρία, όπου σταθείς αποπνέει μία ποιότητα, μία ευγένεια προς τον τουρίστα, θα έλεγα είναι ο καλοδεχούμενος. Στην Ελλάδα δυστυχώς, με μεγάλη μου λύπη σε πάρα πολλά μέρη διαπιστώνουμε, από τον ταξιτζή στο αεροδρόμιο μέχρι τον ταβερνιάρη, μέχρι και η όψις των καταστημάτων ακόμη -και θα αναφέρω ορισμένα παραδείγματα για να δείτε πόσο μπορεί να θίξουν τους ανθρώπους αυτούς, οι οποίοι έρχονται από τα πέρατα της γης για να αφήσουν εδώ τα χρήματά τους και να θαυμάσουν βεβαίως, τη χώρα μας και να αποκομίσει και η Ελλάδα ένα όφελος από τον τουρισμό της- δέχονται μία χυδαιότητα πολλές φορές, ένα τσαμπουκά, μία ποιότητα η οποία θα έλεγα, δεν έχει καμία σχέση με την ευγένεια του ελληνικού λαού. 

Υπάρχουν ορισμένοι οι οποίοι δημιουργούν μία τέτοια εικόνα, η οποία είναι έξω από τις παραδόσεις του ελληνικού λαού. Ακόμη, πάρα πολλοί δήμοι και πάρα πολλές νομαρχίες δεν δίνουν τη δέουσα προσοχή. 

Θα σας αναφέρω ένα παράδειγμα, κύριε Υπουργέ. Ξέρετε ότι σε πολλές πόλεις δεν θα τις αναφέρω τώρα, κρεμάνε τα κρέατα έξω από τα κρεοπωλεία ακόμα; Αυτό το πράγμα όταν το βλέπει ο τουρίστας ανατριχιάζει. Και είναι ένα καθημερινό θέαμα που το παρακολουθούμε εκεί. Παρεμβαίνουμε στις νομαρχίες, στους δήμους και αυτοί συνεχίζουν και κρεμάνε τα κρέατα στο πεζοδρόμιο. 

Από την άλλη μεριά, έχουμε και όλη αυτήν την ιστορία με την ασυδοσία η οποία υπάρχει γενικότερα στα παραλιακά καταστήματα. Είναι ένα θέμα το οποίο επίσης, ενοχλεί. 

Δεν θα πω βεβαίως, ότι δεν έχουν γίνει άλματα τον τελευταίο καιρό.'Εχει βελτιωθεί σημαντικά η ποιότητα του τουρισμού, ιδιαίτερα στις τουριστικές περιοχές. Κατανόησαν πλέον οι κάτοικοι εκεί, ότι θα ζήσουν απ'αυτήν την απασχόληση. Είναι η απασχόλησή τους, είναι η περιουσία τους, είναι η εργασία τους και θα πρέπει οπωσδήποτε να την προσέξουν. Υπάρχουν και πολύ καλοί επιχειρηματίες οι οποίοι πραγματικά υποφέρουν από τις ασχήμιες των άλλων. 

Δεν χρειάζεται μονάχα ένα θεσμικό πλαίσιο μιας τουριστικής πολιτικής η οποία να οδηγεί στη βελτίωση της ποιότητας. Χρειάζεται και να εφαρμόζεται. 

Παλιότερα, υπήρχε η Τουριστική Αστυνομία. Θυμάμαι όταν ήμουν παιδί ότι περνούσε η Τουριστική Αστυνομία, έκανε συστάσεις και συμμορφώνοντο. Τώρα δεν συμμορφώνεται κανένας με τίποτα. Υπάρχει μία γενικότερη ασυδοσία και αυτό θα πρέπει να μας απασχολήσει, κύριε Υπουργέ. Είναι μία ασυδοσία, η οποία δεν ξέρω από πού προήλθε και πώς έχει καταλάβει όλους γενικότερα, να μην υπακούουν πουθενά, σε καμία πολιτική, σε καμία βελτίωση αυτής της ποιότητας την οποία έχει ανάγκη ο ελληνικός τουρισμός. 

Θέλω ακόμα να πω ότι η επέκταση του χρόνου του τουρισμού συνδέεται άμεσα με τον ορεινό τουρισμό. Δόξα τω Θεώ, η Ελλάδα έχει τέτοιες ομορφιές -σας το λέω αυτό ως παλιός ορειβάτης- καταφύγια και θα μπορούσαν να γίνουν τέτοιες εγκαταστάσεις στα βουνά της Ελλάδας, που πραγματικά να γίνουμε μία δεύτερη Αυστρία. Μπορούμε, αρκεί να προσέξουμε εκεί να μη γίνει πάλι η κατάληψη από τους αυθαιρετούντες. Να μην ξεκινήσει η αυθαιρεσία, όπως ξεκινάει γενικώς και μετά πάει το κράτος να επιβάλει τους νόμους. Τότε βεβαίως, είναι πολύ αργά να επιβάλεις τους νόμους όταν έχει χτιστεί μία περιοχή από τους αυθαίρετους οικιστές. Γιατί οργανώνονται οι αυθαίρετοι οικιστές κατά του κράτους τότε, κύριε Υπουργέ και το ξέρετε πάρα πολύ καλά. Είναι κάτι που θα πρέπει να το αντιμετωπίσουμε. 

Μπορώ να μιλήσω για τον ορεινό όγκο της Πίνδου, για τους ορεινούς όγκους της Πελοποννήσου. Δεν είναι μόνο ο Ταϋγετος, είναι το Παναχαϊκό, είναι ο Χελμός, είναι πάρα πολλά. Είναι το Πήλιο, το οποίο είναι από τα πρώτα βουνά. Υπάρχουν και πάρα πολλά στη Στερεά Ελλάδα. Είναι το Καλλίδρομο, που μόνο το όνομά του λέει ότι είναι ένα καταπληκτικό βουνό. 

Κύριε Υπουργέ, μία φορά θα ήθελα να σας πάω εκδρομή στο Καλλίδρομο για να δείτε τις ομορφιές. Υπάρχει ένα οροπέδιο πάνω στο οποίο υπάρχει μία λίμνη, η οποία είνα άγνωστη εκεί στο Καλλίδρομο. Και μιλάμε για ομορφιές, τις οποίες δεν έχουμε αξιοποιήσει, αντίθετα πολλές φορές, μπορώ να πω ότι τις καταστρέφουμε. 

Οι περιοχές που θα πάρουν μέρος στην Ολυμπιάδα, δηλαδή, η Αττική, η Αρχαία Ολυμπία θα πρέπει τουριστικά να αναβαθμιστούν. Δεν μπορεί κανένας να ξεχωρίσει την Ολυμπιάδα του 2004 χωρίς να γίνουν ορισμένες παρεμβάσεις στην περιοχή της Αρχαίας Ολυμπίας και όχι μόνο στην Αρχαία Ολυμπία.'Ηδη, έχουν αρχίσει να αναπτύσσονται τα δύο τουριστικά συγκροτήματα τα οποία ήταν σχεδόν εγκαταλελειμμένα στην Ηλεία. Το ένα, το "ΞΕΝΙΑ" το ανέλαβε μία ιδιωτική επιχείρηση και κάνει επενδύσεις δεκατεσσάρων εκατομμύριων (14.000.000.000) δραχμών για να το ανακαινίσει και να αναπτυχθεί τουριστικά. Το άλλο είναι το "ΜΙΡΑΜΑΡΕ". 

Θα μπορούσε επίσης, οι εγκαταλελειμμένες γαίες που υπάρχουν εκεί από τις αποξηραμένες λίμνες σε αυτές τις πραγματικά άγονες περιοχές, να δοθούν για να γίνουν γήπεδα γκόλφ.'Ενα γήπεδο γκόλφ μπορεί να γίνει άνετα. Και αν βρεθεί ιδιώτης επενδυτής, δεν καταλαβαίνω γιατί να μην του το δώσουμε, όταν είναι μία αποξηραμένη λίμνη, τα χωράφια είναι άγονα, δεν τα καλλιεργεί κανένας και έχουν καλάμια και βούρλα μέσα. Απλώς είναι εστίες μόλυνσης και κουνουπιών. Και εμείς αφήνουμε αυτές τις γαίες ανεκμετάλλευτες και δεν τις δίνουμε προς τουριστική εκμετάλλευση που μπορούν πραγματικά να αναπτυχθούν. Είναι και πάρα πολλά άλλα, τα οποία προβλέπονται στο πρόγραμμα του Νομού Ηλείας για την Αρχαία Ολυμπία και την περιφέρεια. 

Ειπώθηκαν πάρα πολλά, όπως ότι για να κάνει κάποιος μία τουριστική επένδυση πρέπει να πάει σε δεκαπέντε υπηρεσίες. Μου έχει κάνει εντύπωση το εξής και θέλω να σας το πω, κύριε Υπουργέ. Το Γενικό Επιτελείο Ναυτικού έχει γνώμη για κάθε επένδυση που γίνεται στην παραλία. Δεν μπορεί το Γενικό Επιτελείο να επιλέξει αυτές τις παραλίες, τις οποίες θεωρεί για λόγους αμυντικούς ή άλλους σημαντικούς λόγους ότι πρέπει να πει τη γνώμη του και να απελευθερώσει τις άλλες, έτσι ώστε μόνο το Υπουργείο Τουρισμού να έχει γνώμη επ'αυτού; Τρώνε πάρα πολύ χρόνο με αυτά. 

Μετά έχουμε τις εφορίες, οι οποίες δεν καθορίζουν τη γραμμή του αιγιαλού. 'Αλλο πρόβλημα είναι αυτό. Για να γίνει μία τουριστική επένδυση, θα πρέπει να συνέλθει η επιτροπή. Δεν υπάρχει ο ένας τη μια φορά, δεν υπάρχει ο άλλος την άλλη φορά και μέχρι να καθορισθεί ο αιγιαλός, έχουν περάσει έξι μήνες, έχουν γίνει και οι αυθαιρεσίες γύρω-γύρω και το αποτέλεσμα είναι να χρονοτριβούν τόσο πολύ που ουσιαστικά να ξεφεύγουν από τους προϋπολογισμούς που έχουν κάνει για μία επένδυση. 

Αυτές τις λεπτομέρειες να καθίσει να τις δει το Υπουργείο Τουρισμού και σε συνεργασία με τα αλλα Υπουργεία. Τότε πιστεύω, ότι μπορεί να δοθεί λύση. 'Ισως αυτό το όργανο που είπατε της τουριστικής πολιτικής, να δώσει λύση σε αυτά τα θέματα. Αλλά χρονοτριβούν πάρα πολύ οι επενδύσεις. 

Θα ήθελα να κάνω και μια παρατήρηση σ' αυτά που είπε η κ. Μπακογιάννη, όσον αφορά την ευθύγραμμη οργάνωση και την τριγωνομετρική οργάνωση. Εκτός απο την ευθύγραμμη οργάνωση, εκτός, δηλαδή, από την Ευκλείδεια γεωμετρία, υπάρχει και η αναλυτική γεωμετρία, η οποία με εξισώσεις μεν, αλλά οδηγεί στο ίδιο αποτέλεσμα και μάλιστα ευκολότερα θα έλεγα. 

Επομένως, το θέμα δεν είναι τι σχήμα θα έχεις. Σημασία έχει αν θα λειτουργήσει πραγματικά αυτό το σχήμα, αν θα λειτουργήσει δηλαδή, ευέλικτα και παραγωγικά. Δυστυχώς μέχρι τώρα μας έχουν πείσει για τα σχήματα που υπήρχαν ότι δεν λειτουργούσαν παραγωγικά. Φρενάριζαν θα έλεγα την ανάπτυξη σε πάρα πολλούς τομείς. 

'Εχετε την ευκαιρία λοιπόν, κύριε Υπουργε, τώρα με το νέο σχήμα, με τα νέα προεδρικά διατάγματα -έστω και αν τα διορθώσετε, καλό είναι να μην κάνετε αλλαγές, αλλά συμπληρώσεις- να οδηγήσετε σε μία αποτελεσματικότερη λειτουργία αυτούς τους θεσμούς, τους οποίους ήδη έχουμε θεσμοθετήσει. 

Ευχαριστώ πολύ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σταύρος Παναγιώτου έχει το λόγο για δέκα λεπτά. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, το πρώτο που θα ήθελα να παρατηρήσω είναι ότι ο σημαντικός αυτός κλάδος της εθνικής μας οικονομίας, όπως άλλωστε συνολικά η οικονομία της χώρας μας, επηρεάζεται αρνητικά από τα γεγονότα στο Κόσοβο, απο τις δολοφονικές επιδρομές των ΗΠΑ και του ΝΑΤΟ ενάντια στη γειτονική μας χώρα τη Γιουγκοσλαβία. Η συνέχιση των επιδρομών εγκυμονεί σοβαρούς κινδύνους επέκτασης της κρίσης στην υπόλοιπη Βαλκανική και την εμπλοκή της χώρας μας σε δυσάρεστες περιπέτειες, το κόστος των οποίων θα είναι ανυπολόγιστο για τον τόπο και το λαό μας. 

Τα λεγόμενα απο τον Πρωθυπουργό "πρώτα η Ελλάδα" είναι πέρα για πέρα υποκριτικά, γιατί είναι γνωστό πως με τις υπογραφές που έβαλαν φαρδιά-πλατιά ο Πρωθυπουργός και οι Υπουργοί, εγκρίνοντας τις επιθέσεις, υπόταξαν και θυσιάζουν τα συμφέροντα της χώρας και του λαού μας στα συμφέροντα των μονοπωλίων και του ιμπεριαλισμού. 

Συνεπώς, η Κυβέρνηση εκτός του ότι είναι συνένοχη για το έγκλημα που συντελείται σε βάρος της γειτονικής μας χώρας και του λαού της, είναι και υπεύθυνη για τις αρνητικές συνέπειες στην οικονομία της χώρας μας. 'Αλλο πράγμα η υποκειμενική επιθυμία του κυρίου Υπουργού και άλλο πράγμα η αντικειμενική πραγματικότητα. 'Αλλωστε δεν χρειάζεται να πούμε πολλά, αρκούν οι ειδήσεις για τις εξελίξεις στο Χρηματιστήριο. 

Γίνεται, λοιπόν, φανερό ότι εκείνο που προέχει σήμερα είναι το σταμάτημα των επιδρομών των ΗΠΑ και του ΝΑΤΟ ενάντια στη Γιουγκοσλαβία και η διασφάλιση της ειρήνης στα Βαλκάνια, στη βάση των αρχών του Διεθνούς Δικαίου. Μόνο σε συνθήκες ειρήνης, σε συνθήκες φιλίας και συνεργασίας μεταξύ των χωρών και των λαών, κυρίως των γειτονικών, μπορούμε να μιλάμε για ανάπτυξη του τουρισμού και γενικότερα της εθνικής οικονομίας. 

'Οσον αφορά τη διαπίστωση της επερώτησης περί ανυπαρξίας μιας σταθερής και μακροχρόνιας εθνικής στρατηγικής και πολιτικής πάνω στα θέματα του τουρισμού, δεν μας βρίσκει σύμφωνους, γιατί η Κυβέρνηση έχει και εφαρμόζει σαφέστατη τουριστική πολιτική, το κύριο περιεχόμενο της οποίας είναι ο σταθερός προσανατολισμός στην εξυπηρέτηση των συμφερόντων των μονοπωλίων και των μεγαλοξενοδόχων. 

Στην εξυπηρέτηση αυτών των συμφερόντων αποσκοπεί η ιδιωτικοποίηση, ανωνυμοποίηση τόσο της περιουσίας του ΕΟΤ όσο και των πιο κερδοφόρων υπηρεσιών. Γι' αυτό ειλικρινά δεν μπορούμε να καταλάβουμε τις επισημάνσεις σας για ΑΕ με μόνο μέτοχο το κράτος. 

Με τις επισημάνσεις αυτές παραπληροφορείτε τον ελληνικό λαό και παρουσιάζετε την Κυβέρνηση, ότι δήθεν ενδιαφέρεται για τη διατήρηση του δημόσιου χαρακτήρα των επιχειρήσεων σε σημαντικούς κλάδους της οικονομίας. Με τον τρόπο αυτό καθώς και με τον ισχυρισμό σας ότι είσθε οι μόνοι που ενδιαφέρεσθε για τις ιδιωτικοποιήσεις, σε τελευταία ανάλυση υποστηρίζετε την Κυβέρνηση. 

Τόσο η Κυβέρνηση όσο και εσείς, έχετε κάνει πανάκεια την ιδιωτική πρωτοβουλία και συναγωνίζεσθε μεταξύ σας στην ιδιωτικοποίηση των πάντων. Στην ουσία δεν υπάρχουν διαφορές μεταξύ σας. Οι διαφορες σας είναι μόνο στις μορφές, στις μεθόδους, στους ρυθμούς κλπ. των ιδιωτικοποιήσεων. 

Πουλήσατε τα "ΞΕΝΙΑ" Σκύρου, Ιτέας, Πάρου, Σφακίων, Πάτμου, Κοζάνης, Ηρακλείου, Καστοριάς και σύμφωνα με το χρονοδιάγραμμα, προβλέπεται στο επόμενο διάστημα η πώληση των "ΞΕΝΙΑ" 'Ανδρου, Σάμου, Σκιάθου, Χίου, Καλαμπάκας. Ακόμη, εκμισθώθηκαν τα "ΞΕΝΙΑ" Πορταριάς, Καστανιάς, Τσαγκαράδας, Θάσου. 

Επίσης, η έκταση στην Κυλλήνη έχει κατακυρωθεί στη Γερμανική ΤUI με ετήσιο μίσθωμα μόνο διακοσίων εκατομμυρίων τη στιγμή που έχει δύο ξενοδοχεία και κτίζεται ένα νέο και διαθέτει κάμπινγκ. Και όπως είναι γνωστό, αποτελεί το διαμάντι του ΕΟΤ. 

Παραπέρα έχουν κατακυρωθεί το Παλιούρι Χαλκιδικής και η Επανομή Θεσσαλονίκης. Τέλος, το φιλέτο του ΕΟΤ στην Αττική, το "ΞΕΝΙΑ" Λαγονησίου κατακυρώθηκε στην τουριστική εταιρεία "ΗΛΙΟΣ" της οικογένειας Μαντονανάκη. 

Ανάλογη είναι η κατάσταση με τα Καζίνο. Κάνοντας μία αναδρομή της πολιτικής που εφαρμόσατε ΠΑ.ΣΟ.Κ. και Νέα Δημοκρατία την τελευταία δεκαπενταετία, έχουμε τα εξής: Το 1984 κηρύσσεται έκπτωτος απο το καζίνο Πάρνηθας ο ιδιώτης Δημητρίου λόγω σημαντικών παραβάσεων. Είχε προηγηθεί η απομάκρυνση των Γερμανών από το Καζίνο της Κέρκυρας για να ακολουθήσει το 1988 η απομάκρυνση πάλι των Γερμανών από το Καζίνο της Ρόδου. Και ενώ λειτουργούν με αποκλειστική ευθύνη του δημοσίου και παρουσιάζουν σημαντικά πλεονεκτήματα, το 1993 η Νέα Δημοκρατία ψηφίζει το ν.2160 που προβλέπει την ιδιωτικοποίηση των Καζίνο. Το ΠΑ.ΣΟ.Κ. ενώ υπόσχεται την κατάργησή του, όταν τον Οκτώβριο του 1993 γίνεται Κυβέρνηση, ξεχνάει τις προεκλογικές του υποσχέσεις και φέρνει το ν.2206 που αποτελεί παραλλαγή του ν.2160 της Νέας Δημοκρατίας. Το 1995 η Κυβέρνηση προχωρεί στην ανεξέλεγκτη εκχώρηση αδειών Καζίνο σε ιδιώτες. Στα λίγα χρόνια που πέρασαν, το 1999 τα επιχειρήματα της Κυβέρνησης πέφτουν στο κενό. Ενώ ο τζίρος των Καζίνο στα τρία χρόνια λειτουργίας τους πλησίασε το ένα τρισεκατομμύριο (1.000.000.000.000) δραχμές, δεν τηρούνται ούτε και οι συμβατικοί στοιχειώδεις όροι, δεν αποδίδονται στο δημόσιο τα προβλεπόμενα ποσοστά, δεν πραγματοποιούνται επενδύσεις και αντί για εισαγωγή συναλλάγματος, σημειώνεται εξαγωγή του. Οι παρανομίες διαδέχονται η μία την άλλη και τα κοινωνικά προβλήματα προσλαμβάνουν ανησυχητικές διαστάσεις. 

Τι άλλο θέλετε; Γιατι παραπονείσθε, κύριοι συνάδελφοι της Νέας Δημοκρατίας; 

Φυσικά δεν χάνετε την ευκαιρία, να υπενθυμίζετε στην Κυβέρνηση, ότι εφαρμόζει τη δική σας οικονομική πολιτική -μόνο που την εφαρμόζει στρεβλά- και ότι αν ήσασταν εσείς στην εξουσία, θα την εφαρμόζατε σωστά. 

Τώρα πώς γίνεται η Κυβέρνηση να εφαρμόζει συνολικά τη δική σας οικονομική πολιτική και αυτή να διαφέρει στους επιμέρους τομείς της οικονομίας, μεταξύ άλλων και στον τουρισμό, θα θέλαμε να μας το εξηγήσετε, να το καταλάβουμε, να το καταλάβει και ο ελληνικός λαός. Γιατί εκείνο που καθημερινά συνειδητοποιεί και καταλαβαίνει όλο και περισσότερο ο ελληνικός λαός, είναι ότι δεν υπάρχουν ουσιαστικές διαφορές μεταξύ σας και ότι είστε μία από τα ίδια. 

Με το σπάσιμο του ΕΟΤ στα δύο μεταξύ άλλων επιδιώκεται και η αλλαγή των εργασιακών σχέσεων. Οι εργασιακές σχέσεις των χιλίων εκατόν τριάντα τεσσάρων υπαλλήλων του ΕΟΤ στην κεντρική υπηρεσία, στις περιφερειακές υπηρεσίες και στα γραφεία του εξωτερικού θα περάσουν στη διακριτική ευχέρεια των εκάστοτε διοικήσεων των Α.Ε. Οι σχέσεις αυτές θα διέπονται από ιδιωτικοοικονομικά κριτήρια με ό,τι αυτό συνεπάγεται για την κατάργηση της μονιμότητας και τα ασφαλιστικά τους δικαιώματα. 

'Οταν κάνει λόγο κανείς για εθνική στρατηγική και πολιτική στον τομέα του τουρισμού, θα πρέπει να το θεωρεί ως συστατικό μέρος της ολόκληρης οικονομικής ανάπτυξης της χώρας, όπου η ανάπτυξη αυτή θα είναι προς όφελος του λαού και του τόπου και όχι μιας χούφτας μεγαλοξενοδόχων. 

Θα συνδέεται αρμονικά και θα ενεργοποιεί τους τομείς και τις δραστηριότητες της οικονομίας μας, βιομηχανία, βιοτεχνία, γεωργία, εμπόριο κλπ. 

Θα σέβεται το περιβάλλον και δεν θα το αντιμετωπίζει σαν αναλώσιμο είδος μιας χρήσης. 

Θα επεξεργάζεται και θα εφαρμόζει ήπιες μορφές ανάπτυξης του τουρισμού, πολιτιστικό, αθλητικό κλπ. Θα εφαρμόζει κοινωνική πολιτική με κοινωνικό, θεραπευτικό και λοιπό τουρισμό και θα παρέχει τη δυνατότητα για διακοπές στα λαϊκά στρώματα. 

Θα εξασφαλίζει ανθρώπινους όρους εργασίας και αμοιβής στους εργαζόμενους στο δημόσιο και ιδιωτικό τομέα του τουρισμού. 

Ο φορέας για την άσκηση αυτής της τουριστικής πολιτικής μπορεί και πρέπει να είναι ο ΕΟΤ, με τη σημερινή οργανωτική του δομή, προσαρμοσμένη στις σύγχρονες ανάγκες, με διαφορετικό βέβαια προσανατολισμό. Με άλλα λόγια έχει σχέση με τον άλλο τρόπο ανάπτυξης της χώρας, κατά συνέπεια και του τουρισμού. 

Για την εφαρμογή όμως μιας τέτοιας πολιτικής, χρειάζεται μια κυβέρνηση που θα στηρίζεται στη λαϊκή εξουσία. 

'Αμεσα προτείνουμε να αποσυρθούν τα προεδρικά διατάγματα για νομιμοποίηση του ΕΟΤ και δεύτερον, να ανακληθούν τα προεδρικά διατάγματα και ο νόμος με τα οποία έγιναν ανώνυμες εταιρείες η περιουσία και το φεστιβάλ του ΕΟΤ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του Δημοκρατικού Κοινωνικού Κινήματος, κ. Γιώργος Ρόκος, έχει το λόγο για δέκα λεπτά. 

ΓΕΩΡΓΙΟΣ ΡΟΚΟΣ: Κύριε Πρόεδρε, πράγματι συζητάμε για ένα θέμα πολύ σοβαρό. Η χώρα μας για όσους ταξιδεύουμε -κι εμείς εκ των πραγμάτων ταξιδεύουμε πολύ ανά τον κόσμο- είναι και διαπιστώνεται καθημερινά, η ωραιότερη χώρα του κόσμου. Η σύνθεση του ήλιου και της θάλασσας, του βουνού και της θάλασσας, του κάμπου, τα ωραιότατα ποτάμια και οι κοιλάδες καθιστούν τη χώρα μας σαν χώρα προοπτικής τουρισμού. Αλλά δεν είναι μόνον αυτά. 

Η αλήθεια είναι ότι σήμερα ο τουρισμός εκ των πραγμάτων αποτελεί ίσως το μόνο τομέα με τις πλέον ισχυρές συναλλαγματικές εισφορές στη χώρα μας, καθιστώντας τον κυρίαρχη οικονομική δραστηριότητα. Και αυτό γίνεται παρ' όλο που σαν χώρα δεν έχουμε κάνει ουσιαστικά τίποτε απ' αυτά που θα έπρεπε να έχουμε κάνει, διδασκόμενοι και απο τις κοντινές χώρες της Μεσογείου. 

Ονειρευόμουν από μικρός τη δημιουργία ενός Υπουργείου Τουρισμού, που θα αναλάμβανε δραστηριότητες σ' αυτόν τον τομέα. Το τολμήσαμε με καθυστέρηση το 1994. Βαφτίσαμε κάποιον σοσιαλιστή, τον βάλαμε στην Κυβέρνηση και του είπαμε "διαχειρίσου τον τουρισμό". Και αυτός ο κύριος ασχολήθηκε με τα καζίνο, εθισμένος φαίνεται και στη διοίκηση, στη λογική του τζόγου. Πήγαμε να προσαρμόσουμε την ελληνική αυτή αρρωστημένη συνήθεια στη δική μας πραγματικότητα, να την εμπεδώσουμε και να της δώσουμε περιεχόμενο. Δώδεκα ή δεκατέσσερις άδειες από καζίνο, χειριζόμενοι αυτή την υπόθεση, αλλά και αυτά λάθος τα κάναμε, διότι παρ' όλο που θα έπρεπε να είναι συνδυασμένα με την τουριστική δράση, αυτό δεν έγινε. 

Να φέρω ένα παράδειγμα από την περιοχή μου, τη Θεσσαλονίκη. Υπήρχε πολύ κοντά το "ΠOΡΤΟ ΚΑΡΡΑΣ". Φτιάξαμε κι ένα καζίνο στη Θεσσαλονίκη για να το έχουν κοντά οι τζογαδόροι. Είχε συγκεκριμένες δεσμεύσεις δημιουργίας τουριστικών εγκαταστάσεων, ξενοδοχειακών μονάδων κλπ., που συμβατικά έπρεπε να προηγηθούν της άδειας του καζίνο. Ούτε αυτό έγινε. Κι έτσι, δημιουργήσαμε αδιέξοδο στο καζίνο του "ΠΟΡΤΟ ΚΑΡΡΑΣ", που σήμερα κλείνει και οι εργαζόμενοι έχουν πεταχτεί στο περιθώριο. Ούτε διαχειριστές λοιπόν δεν μπορούμε να είμαστε; 

Κάποτε έλεγα, σαν μέλος του ΠΑ.ΣΟ.Κ., με βάση τα προγράμματα και τους σχεδιασμούς, θα παντρέψουμε το βουνό και τη θάλασσα. Και το έλεγα αυτό με πίστη, γιατί έβλεπα μια κοντινή μητρόπολη, την Ασπροβάλτα να αναπτύσσεται -βεβαίως άναρχα, γιατί αυτή είναι η δομή της Δημόσιας Διοίκησης και του ελέγχου- και παραπάνω, στα επτά χιλιόμετρα τον ορεινό όγκο του Ζοχού, όπου θα μπορούσε -έστω αντιγράφοντας τις υπόλοιπες χώρες του ευρωπαϊκού Νότου, τις Μεσογειακές χώρες- να αναπτυχθούν αυτά τα χωριά προς μία τουριστική κατεύθυνση. Χρειαζόταν όμως μια καθοδήγηση. 'Ηθελε μια συμμετοχή του κράτους. 'Ηθελε ένα ολοκληρωμένο σχέδιο. Αντί όμως το Υπουργείο Τουρισμού να ασχοληθεί με αυτά, ασχοληθήκαμε με τα καζίνο. 

Οι ευκαιρίες χάνονται. Διαπιστώνει κανείς στη Βόρειο Ελλάδα πως οι τουρίστες διέρχονται και οδηγούνται στη γειτονική Τουρκία. Αυτές οι πελώριες προοπτικές που ανέφερα, έχουν μείνει προοπτικές. 

Ο Εθνικός Οργανισμός Τουρισμού, αντί να είναι ένα όργανο σχεδιασμού, ήταν όργανο διαχείρισης ξενοδοχειακών μονάδων και ήταν και κακός διαχειριστής. Και οδηγήθηκε σε κρίση, ώστε πολλές φορές να θεωρείται δικαιολογημένη και η παρέμβαση. Αλλά, η παρέμβαση που έγινε, ήταν σε σωστή βάση; Δίνει πράγματι προοπτική; 

Κύριοι συνάδελφοι, θυμάμαι τους πολιτευόμενους ή τους Βουλευτές της περιοχής μου, που περίμεναν την τουριστική περίοδο, για να βολέψουν τα τέκνα τους σ' αυτές τις εγκαταστάσεις του ΕΟΤ. Εμείς, λοιπόν, υποβαθμίσαμε τη λειτουργία του. 

'Αραγε τώρα, που τις αρμοδιότητες τις μεταφέρουμε στην περιφέρεια του διορισμένου Περιφερειάρχη, του εξαρτούμενου από την κεντρική διοίκηση, δεν θα γίνει το ίδιο; 'Οταν καλούμαστε πολιτικά να προχωρήσουμε βήμα προς βήμα στην αποκέντρωση, λέμε να δώσουμε πόρους και αρμοδιότητες στην Αυτοδιοίκηση, αντί να κάνουμε και σ' αυτόν τον τομέα μια τέτοια παλικαριά και αυτές τις εγκαταστάσεις να τις δώσουμε στην Τοπική Αυτοδιοίκηση, που θα είναι ένας πόρος, αλλά ταυτόχρονα και μία πρόκληση συμμετοχής για σχεδιασμό ανάπτυξης της περιφέρειας, δεν το κάναμε. 

Γιατί, μέσα από αυτό το σχέδιο νόμου και νόμο της μετατροπής του ΕΟΤ σε ανώνυμη εταιρεία, πάλι θα μεταφέρουμε τις ευθύνες σε κάποιους οι οποίοι έχουν και κατέχουν, για να μπορέσουν με λογική κέρδους βραχυπρόθεσμου σχεδιασμού, να ελέγξουν και αυτές. 

Η αξιοποίηση όχι μόνο της φύσης, αλλά και της γεωγραφικής μας θέσης είναι αυτές που δίνουν την προοπτική για να μεγαλουργήσει ο τουρισμός μας. Ο πολιτισμός και η τέχνη, κεκτημένα αιώνων και αυτά θα μπορούσαν και θα έπρεπε να σχεδιαστούν. 

'Ελεγε προηγούμενα ο Κοινοβουλευτικός Εκπρόσωπος του ΠΑ.ΣΟ.Κ., ας τα αφήσουμε αυτά, τους μακρόπνοους σχεδιασμούς και ας δούμε τη λογική της καθημερινής διαχείρισης. Να δούμε, δηλαδή, πώς δεν πρέπει να κρεμάται το κρέας έξω, γιατί προκαλεί, πως θα πρέπει να λειτουργούν οι αγορανομικές υπηρεσίες, πως θα πρέπει να υπάρχει η Τουριστική Αστυνομία ή να δραστηριοποιείται η Αστυνομία σ' αυτήν την κατεύθυνση. 

Και θα μπορούσα να του πω και εγώ πάρα πολλα από τα μικρά που θα μπορούσαν να γίνουν. Αλλα εάν δεν ξεκινήσουμε από επάνω, αν δεν υιοθετήσουμε τη λογική πως αυτός ο τομέας δράσης χρήζει ανάγκης δημιουργίας ενός Υπουργείου Τουρισμού, ξανά για έναν ολοκληρωμένο σχεδιασμό, για μια ουσιαστική παρέμβαση, για μια αλλαγή της ίδιας της δικής μας νοοτροπίας σε επίπεδο πολιτικων οργάνων, δεν θα κάνουμε πάλι τίποτα. Θα μείνει το ταξί, ταξί της Ελλάδος, που δουλεύει τρεις βάρδιες σαν όχημα, πολλές φορές με τον οδηγό του σε διπλή βάρδια καταϊδρωμένο, δεν θα σκεφθούμε οτι θα πρέπει να δώσουμε κίνητρο αλλαγής του οχήματος καθε τρία ή τέσσερα χρόνια για να υπάρχει ταξί στη χώρα μας, που να εκπροσωπεί επάξια την τουριστική προοπτική. Και πόσες τέτοιες παρατηρήσεις μπορεί να κάνει κανείς στις υπηρεσίες. Η ανυπαρξία σηματοδοτήσεων στους δρόμους όπου κρατάμε το ρεκόρ ατυχημάτων. Είναι ένας ανασταλτικός παράγοντας. Βεβαίως αφορά και άλλα Υπουργεία. Ομως θα πρέπει να υπάρχει ένα βασικό Υπουργείο, το οποιο θα εισηγείται στα άλλα Υπουργεία. Μπήκε ο τουρισμός στο Υπουργείο Ανάπτυξης, γιατί έτσι νομίζουν κάποιοι ότι θα μπορούσαν πράγματι με διοριζόμενους κάθε φορά προέδρους οργανισμών ή με τη μεταφορά των αρμοδιοτήτων στις ανώνυμες εταιρείες θα λύσει το πρόβλημα χωρίς να έχει έναν ουσιαστικό ολοκληρωμένο σχεδιασμό. 

Δεν γίνεται κυρίες και κύριοι συνάδελφοι, πάρτε πίσω τουλάχιστον εσείς της Κυβέρνησης αυτά τα οραματικά προγράμματα, που είχατε κάποτε, σταματήστε να είστε απλοί διαχειριστές μιας κρίσης που δεν έχει αναπτυξιακούς ορίζοντες, που δεν έχει σχέδιο, αλλά έχει την καθημερινή υποταγή, σε συμφέροντα συγκεκριμένων νεόπλουτων που το ίδιο το σύστημα που εσείς διαμορφώσατε επιδεινώνει, μεγιστοποιεί τη δράση τους, κάνοντας αμέτοχο τον καθημερινό 'Ελληνα, τον καθημερινό ανθρωπο σε μια αλλη προοπτική. Για να μπορέσει να μείνει ο 'Ελληνας στην ύπαιθρο, για να μπορέσει ο αγροτοεργάτης αυτός που ασχολείται ουσιαστικά σήμερα να πάρει μια άλλη προοπτική. Φεύγει ο αγρότης από την ύπαιθρο γιατί δεν του αφήσανε και περιθώρια τουριστικής δράσης. Αυτά τα ωραία ορεινά χωριά με τους παραδοσιακούς οικισμούς που θα μπορούσαν όπως έχει γίνει στις άλλες χώρες Ιταλία, Γαλλία, Ισπανία, να μετατραπούν σε θύλακες τουριστικής δράσης που θα μεγαλώσουν την τουριστική περίοδο, θα δώσουν και το χειμώνα τη δυνατότητα στον πολίτη της υπαίθρου να δραστηριοποιείται, μια και δεν τον φθάνει το εισόδημα του καλοκαιριού του αγρότη. Να πάρει το τρακτέρ να το βάλει πίσω από την πλατεία, να ανοίξει την πλατεία του χωριού. Αλλά όλα αυτά όμως, κύριε Υπουργέ, θα μπορούν να γίνουν με μία άμεση δράση, πρόκληση της αυτοδιοίκησης. 'Οταν τον εθνικό οργανισμό τουρισμού και τις παρεμφερείς δραστηριότητες τις μεταφέρετε στην περιφέρεια, όταν δημιουργείτε ανώνυμες εταιρείες των ισχυρών, αυτή η μικρή παρέμβαση που επικαλέστηκε προηγουμένως ο ίδιος ο Κοινοβουλευτικός σας Εκπρόσωπος, δεν θα υλοποιηθούν ποτέ. Γι'αυτό επιμένουμε σαν πρόταση, νέο Υπουργείο Τουρισμού, για νέο σχεδιασμό, για προοπτική πραγματικής ανάπτυξης για να μπορέσει η οικονομία της χώρας μας να αναπτυχθεί και να μεγαλώσει. Είναι ο τομέας με τη μεγαλύτερη οικονομική αποτελεσμαστικότητα, μέσα από τους ίδιους τους αριθμούς όπως σας αναφέρεται σαφώς στην ερώτηση με τα εννέα διασεκατομμύρια (9.000.000.000) συναλλάγματος που προέρχονται απο τον τουρισμό. Αποφασίστε και μη χρησιμοποιείτε και αυτο σαν ένα στοιχείο διαπλοκής κάθε φορά της κεντρικής εξουσίας με τη περιφερειακή εξουσία που θα αφήνει περιθώρια πελατειακών σχέσεων. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Καραμάριος έχει το λόγο για δέκα λεπτά. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, θα ήθελα απαντώντας στον αξιότιμο κύριο Υπουργό Ανάπτυξης, που δυστυχώς απουσιάζει, αλλά ελπίζω τα όσα λεχθούν να μεταφερθούν από τον παριστάμενο κύριο Υφυπουργό, ότι η Κυβέρνηση έχει συνέχεια και ότι οι αλλαγές των προσώπων στο Υπουργικό Συμβούλιο δεν έχουν καμία σχέση με την κυβερνητική πολιτική η οποία πρέπει να ασκείται από κάθε Υπουργείο. Και αν η Κυβέρνηση ήθελε να σεβαστεί τον θεσμό τον κοινοβουλευτικό, η ίδια και ο ίδιος ο Υπουργός θα έπρεπε να φέρει αυτά τα σχεδιαζόμενα προεδρικά διατάγματα για την αλλαγή της τουριστικής μας πολιτικής στη Διαρκή Επιτροπή, όπως υπεσχέθη η προκάτοχός του η κ. Παπανδρέου, και όχι να διαβάζουμε ή να πληροφορούμεθα τον τρόπο και την μελετούμενη αυτή νέα σχεδιαζόμενη πολιτική, από τρίτους και από τα σχέδια των προεδρικών διαταγμάτων. Γι'αυτό και θα πρέπει στο σημείο αυτό να υπενθυμίσω στο κύριο Υπουργό ότι αυτό είναι πρωταρχικό αν θέλουν το Εθνικό Κοινοβούλιο να συμμετάσχει σε αυτήν την έκκληση του κυρίου Υπουργού, της συναίνεσης του κόσμου του πολιτικού για μια ασκούμενη πολιτική στον τουρισμό. Χαίρομαι επιτέλους διότι αναγνώρισε πλέον ο Υπουργός Ανάπτυξης ότι σήμερα η βιομηχανία μας η τουριστική είναι η πρώτη βιομηχανία στην αύξηση του εθνικού μας εισοδήματος. Αλλά πολύ φοβάμαι ότι με όσα είπα και την πρόκληση που στην πρωτολογία μου του απηύθυνα ότι η σχεδιαζόμενη προσπάθεια της πρώην Υπουργού, της κ. Παπανδρέου θα έχει και συνέχεια. 

Θα ήθελα όμως να απαντήσω στον Υπουργό Ανάπτυξης που είναι τώρα παρών, ότι κύριε Υπουργέ, σας είπα και άλλοτε ότι σέβομαι πάρα πολύ το θεσμό του καθηγητού του πανεπιστημίου. Και θα το ήθελα πάρα πολύ, σας το είπα ξανά, αλλά θα προτιμούσα να μην είναι συνδεδεμένος με την πολιτική, γιατί μέσα από εκεί θα είχα την ευτυχία να καθοδηγώ μαθητές για θέματα της ζωής μας και της πολιτείας, του δικαίου ή οποιοδήποτε άλλου τομέα πανεπιστημιακής έδρας. 

Αλλά δυστυχώς σήμερα είμαστε υποχρεωμένοι να προσγειωθούμε. Και όλοι οι παριστάμενοι συνάδελφοι μηδέ του Εκπροσώπου του Κοινοβουλευτικού του ΠΑΣΟΚ δεν είπαν τίποτε άλλο στο θέμα που συζητάμε σήμερα, αλλά προβλήματα του τουρισμού. Και θα πρέπει λοιπόν να σας πω, κύριε Υπουργέ, ότι το οργανωτικό σύστημα υπηρετεί πράγματι το στόχο, αλλά το οργανωτικό σύστημα για να επιτευχθεί ο στόχος είναι το εργαλείο. Αυτό το εργαλείο συζητάμε. Γι'αυτό θέλησα στην πρωτολογία μου να σας επισημάνω και να σας κεντρίσω πραγματικά, κύριε Υπουργέ, να δείτε αυτήν τη σχεδιαζόμενη πολιτική ότι είναι λάθος. Αυτό το εργαλείο που πρέπει να επιτύχουμε τους στόχους της τουριστικής μας πολιτικής πρέπει πραγματικά να μην τολμηθεί να γίνει όπως αποπειράσθε. Είναι λάθος. Και από τη στιγμή που δεχθήκατε πραγματικά την βιομηχανία του τουρισμού σαν τη μεγαλύτερη πλέον σήμερα είστε υποχρεωμένοι να μην αυτοσχεδιάζετε. Είστε υποχρεωμένοι να δείτε επιτέλους πως πρέπει να γίνει αυτο το σύστημα εξουσίας του Υπουργείου Τουρισμού που επιμένουμε εμείς πως πρέπει να υλοποιηθεί στην πράξη. Βεβαίως, και οι περιφέρειες έχουν κάθε λόγο στην προκειμένη περίπτωση. Βεβαίως, και οι οργανισμοι πρώτου και δευτέρου βαθμού της Τοπικής Αυτοδιοίκησης έχουν κάθε λόγο. Αλλά η ασκηθησομένη πολιτική εις ότι αφορά, το στόχο, τους τομείς και τον προγραμματισμό πρέπει να εξαρτάται από ένα κέντρο εξουσίας. 'Οταν λες στον πολιτικό μηχανικό φτιάξε μου ένα σπίτι με έξι δωμάτια ο στατικός μελετητής θα τη φτιάξει με τα έξι δωμάτια. 'Οταν θα του λες φτιάξε μια πολυκατοικία θα τη φτιάξει ανάλογα με την πολυκατοικία. Δεν έχει σημασία η υλοποίηση, έχει σημασία, λοιπόν, ο προγραμματισμός. 

Γι'αυτό σας παρακαλώ πάρα πολύ να δείτε από την αρχή το θέμα γιατί θα σας έλεγα με δύο λέξεις ματαιοπονείτε και δυστυχώς πελαγοδρομείτε. Κανείς δεν έχει αμφιβολία το κλίμα των ημερών να είναι πράγματι με αυτήν την έννοια που εσείς ζητήσατε. Αλλά λυπούμαι ότι ματαιοπονούμε όλοι μας γιατί θέλουμε δεν θέλουμε είμαστε υποχρεωμένοι να σεβαστούμε ότι απο την οποιαδήποτε εξέλιξη στη Βαλκανική θα έχει και εξέλιξη στα εσωτερικά μας προβλήματα. 

Διότι η εξωτερική πολιτική είναι εκείνη που διαμορφώνει την εσωτερική πολιτική. 

Συνδυάσατε, κύριε Υπουργέ, ότι τάχα το 85% των επιχειρήσεων είναι κάτω των εκατό κλινών. Και αυτό το είπατε για να δικαιολογήσετε τη μόλις χθες εκδοθείσα απόφαση του Υπουργού Εθνικής Οικονομίας για τη ρύθμιση των χρεών. 

Ανεξαρτήτως, αν συμφωνούμε ή όχι, κύριε Υπουργέ, θα σας έλεγα ότι η εκδοθείσα απόφαση έχει μια και μόνο προϋπόθεση μεταξύ των άλλων που είναι καίρια στην προκειμένη περίπτωση, ότι δηλαδή, απαραίτητη προϋπόθεση για την υπαγωγή των επιχειρήσεων στις ρυθμίσεις της απόφασης, είναι η βιωσιμότητα τους κατά τη ρύθμιση και όπως αυτή θα κρίνεται από την τράπεζα, που έχει χορηγήσει το μεγαλύτερο μέρος των προς ρύθμιση οφειλών με βάση μελέτης βιωσιμότητας που θα υποβάλει η επιχείρηση ταυτόχρονα με το αίτημα ρύθμισης. 

Αντιλαμβάνεστε τι θα πει αυτό; Ποια τράπεζα θα δεχθεί ρύθμιση χρέους, όταν εκ των προτέρων δεν θα υπάρχει βιωσιμότητα; Αλλού θα έπρεπε να έχετε το θάρρος και την πολιτική ευθύνη. Σας μιλάω ειλικρινά. Να κάνετε αυτό που κάνατε με το άρθρο 12, του ν.2601. Το είπαμε τότε. Δέχεστε ότι η υπερχρέωση των επιχειρήσεων προέρχεται από ανατοκισμούς, όχι νόμιμα επιβληθέντες; Διότι οι περισσότεροι επεβλήθησαν ανά τρίμηνο ή δίμηνο και όχι ανά εξάμηνο τουλάχιστον, όπως προβλέπει βασική διάταξη του Αστικού και Εισαγωγικού Κώδικα. 

Αφού το δέχεστε, γιατί δεν έχετε το θάρρος να πείτε αναδρομικά ότι ρυθμίζουμε τα χρέη. Και ζητάτε με την απόφαση αυτή διαγραφή των τόκων με βάση τον ν.2078/92, που ψηφίστηκε επί Νέας Δημοκρατίας σε εκτέλεση μιας κοινοτικής οδηγίας που έλεγε τότε, ότι δεν μπορούν οι τράπεζες μετά παράλευση έτους να χρεώνουν ως επισφαλείς τις απαιτήσεις αυτές στα βιβλία τους, και να μη τις χρεώνουν πράγματι, αλλά προκειμένου περί αξιώσεως καταβολής του υπολοίπου χρέους τις συνυπολόγιζαν με αποτέλεσμα το χρέος να φθάνει σε δυσθεόρατα ύψη. Και έρχεται σήμερα η απόφαση και λέει να εφαρμοστεί αυτή η διάταξη. Πώς όμως; Με προϋπόθεση τη βιωσιμότητα; 

Δεν θα υπάρξει καμία λύση, κύριε Υπουργέ. 'Εχετε πράγματι θάρρος να επαναφέρετε το άρθρο 12, του ν.2601 με αναδρομική ρύθμιση; Αλλιώς δεν λύνεται το πρόβλημα. 

'Ερχεστε ακόμα, κύριε Υπουργέ, και αναφέρεστε σε δύο ανώνυμες εταιρείες, που έχουν συσταθεί με προεδρικά διατάγματα, Φεστιβάλ και Ακίνητης Περιουσίας. Μη νομίζετε ότι το Φεστιβάλ θα σώσει την τουριστική μας πολιτική. Είναι ένας τομέας του τουρισμού. Εκείνο δε το προεδρικό διάταγμα περί ακίνητης περιουσίας, είναι ντροπή πράγματι της πολιτείας. 

Θα σας θυμίσω εγώ ειδικά που ξέρω την Καλλιθέα της Ρόδου, αλλά και πολλοί συνάδελφοι που την ξέρουν λένε "δεν ντρεπόσαστε για τη μη αξιοποίηση και εγκατάλειψη της ακίνητης περιουσίας;" Σωστά θέλετε να την ξεκαθαρίσετε το συντομότερο, αλλά δυστυχώς επί τόσα χρόνια είχατε εσφαλμένη πολιτική. 

Κύριε Υπουργέ, θέλετε να εκσυγχρονίσουμε τα ξενοδοχεία. Με ποια χρήματα; Με τα χρήματα που δίνουμε αυτήν τη στιγμή ως επιδότηση; Με τα πεντακόσια εκατομμύρια (500.000.000) που επιδοτούνται π.χ. όλα τα ξενοδοχεία τα παλιά της Δωδεκανήσου; Θα είναι αστείο αυτό να το πιστέψετε. Δεν προχωρείτε σε σωστό εκσυγχρονισμό, όπως σας είπα και προηγουμένως. 'Η δέχεστε τον πραγματικό εκσυγχρονισμό ή δεν κάνετε τίποτα. Επίσης, δεν νομίζετε ότι υποβιβάζουμε την προσπάθεια της Κυβέρνησης και της πολιτείας, να έχουμε αναβάθμιση του τουρισμού όταν λέμε ότι τα μεγάλα ξενοδοχεία δεν είναι βιώσιμα ή δεν χρειάζονται βοήθεια από το κράτος; 'Η δέχεσθε την ενιαία πολιτική του τουρισμού -ή δεν την δέχεστε. Το να λέτε ότι ρυθμίζουμε τα μικρότερα ξενοδοχεία αυτό γίνεται προφανώς για πολιτική παραμονές εκλογών. Αυτό σας είπα ότι είναι λάθος. Διότι δεν θα φθάσουμε στο στόχο που είναι διαγραφή των χρεών με αυτόν το νόμο αφού δεν έχετε δικαίωμα με την οδηγία της Ευρωπαϊκής 'Ενωσης να την τεμαχίσετε. 'Οπως θα γνωρίζετε σαν καθηγητής δεν μπορούμε να τεμαχίσουμε αυτήν την οδηγία. 'Η δεχόμαστε την υπερχρέωση λόγω τόκων, ανατοκισμού, εσφαλμένως υπολογισθέντων ή δεν την δεχόμαστε. Είναι ακυρώσιμος αυτή η απόφαση. Μάλιστα αυτή είναι αντιγραφή μιας άλλης αποφάσεως της τέως Υπουργού Ανάπτυξης για την παλαιότερη ρύθμιση χρεών στο βόρειο Αιγαίο και στη Σαμοθράκη. 

Κύριε Υπουργέ, θα ήθελα τελειώνοντας να σας επισημάνω τα εξής: Η πολιτική σας και στα Καζίνο δεν απέδωσε. Και επ' ευκαιρία θα έλεγα ότι καθυστερεί και η άδεια του Καζίνο της Ρόδου. 'Οπως ξέρετε, ενώ το κράτος είπε ότι παραχωρεί τέτοιες άδειες δε ορισμένες περιοχές της Ελλάδος, ειδικά δε ό,τι αφορά το καζίνο Ρόδου υποχρεώθηκε η ανάδοχος εταιρεία να εκτελέσει έργα κοινωφελή ύψους είκοσι δισεκατομμυρίων (20.000.000) στο Δήμο Ρόδου, ενώ ο Δήμος Ρόδου, που είναι ο ιδιοκτήτης του ακινήτου στο οποίο θα στεγαστεί, εν τούτοις δεν συνεβλήθη ως εκ τρίτου συμβαλλόμενος για να δεσμευθεί η εταιρεία αυτή στο δήμο για την εκτέλεση των έργων αυτών. Και μέχρι σήμερα πολύ σωστά μελετάτε το θέμα αυτό. 

Για το "ΠΟΡΤΟ ΚΑΡΡΑΣ" πράγματι, όπως ξέρετε και εσείς υπάρχει τεράστιο λειτουργικό πρόβλημα που ελπίζω να επιλυθεί για το καλό των εργαζομένων. 

Κύριε Πρόεδρε, θα ήθελα τελειώνοντας επειδή είμαστε οι τελευταίοι ομιλητές και επίκεινται οι εορτές του Πάσχα να ευχηθώ σε όλους Καλό Πάσχα και η Ανάσταση του Θεανθρώπου πραγματικά να επιφερει ειρήνη σε αυτήν την περιοχή, για να εφαρμόσουμε πράγματι αυτήν την πολιτική που θέλουμε της τουριστικής μας πολιτικής μέσα στην ειρήνη, η οποία είναι απαραίτητη προϋπόθεση για την ανάπτυξη της οποιασδήποτε τουριστικής πολιτικής. 

Ευχαριστώ. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, από τα δυτικά θεωρεία παρακολουθούν τη συνεδρίασή μας σαράντα επτά μαθητές και τρεις συνοδοί-καθηγητές από το 1ο Γυμνάσιο Πρέβεζας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Τους καλοσωρίζουμε στο Κοινοβούλιο. 

(Χειροκροτήματα απ' όλες τις πτέρυγες) 

Ο κ. Σπύρου έχει το λόγο. 

ΣΠΥΡΙΔΩΝ ΣΠΥΡΟΥ: Κύριε Πρόεδρε, είναι ίδιον της Κυβέρνησης να ωραιοποιεί την κατάσταση. Γιατί στόχος της επερώτησής μας δεν ήταν απλώς να εγκαλέσουμε την Κυβέρνηση για τις ελλείψεις ή τις παραλείψεις οι οποίες παρατηρούνται στον τομέα του τουρισμού, τον οποίο θεωρείτε και εσείς, όπως και όλες οι πτέρυγες της Βουλής σαν ατμομηχανή της εθνικής μας οικονομίας και σημαντικό παράγοντα ανάπτυξης και εισοδήματος των πολιτών, αλλά στόχος ήταν να λάβουμε και ορισμένες απαντήσεις όπου υπάρχουν προβλήματα φλέγοντα και ζωτικά που απασχολούν τάξεις μέσα στον τουριστικό τομέα. 

Επίσης, εξέφραση ανησυχίες στην πρωτολογία μου ότι μέσα στον χειμαρρώδη και στα κύματα του χειμαρρώδους πολιτικού λόγου του κυρίου Υπουργού, θα κινδύνευε το παιδί του Ξενίου Διός, που είναι ο τουρισμός. Και επιβεβαιώθηκα. Γιατί διαπίστωσα ότι δεν μπορέσαμε να πάρουμε απαντήσεις σε αυτά τα συσσωρευμένα προβλήματα. 

Επειδή ο κύριος Υπουργός είναι και πανεπιστημιακός δάσκαλος, θα ήθελα με την ευκαιρία αυτή να πω ότι στα δέκα χρόνια που ο Μέγας Αλέξανδρος βάδισε προς τα εκεί που ανατέλλει ο ήλιος, βάδισε πεζός σαράντα χιλιάδες χιλιόμετρα, διέσχισε δέκα πέντε χώρες -και έφιππος ορισμένες φορές- και έχτισε δέκα πόλεις, που τα μνημεία υπάρχουν μέχρι σήμερα. Εδώ στον τόπο μας στα δεκαεννιά χρόνια που είμαστε στην Ευρωπαϊκή 'Ενωση, εκατόν εξήντα τρισεκατομμύρια (160.000.000.000.000) διαχείριστηκε το ελληνικό κράτος. 'Εχει και το μερίδιο ευθύνης της η Νέα Δημοκρατία. Ρωτώ όμως ως πολίτης τι ολοκληρώθηκε σε αυτόν τον τόπο. Οι υποδομές, τα μεγάλα έργα, η Εγνατία, το Ρίο-Αντίρριο, τα Μετρό, η Δημόσια Διοίκηση, η υγεία, η παιδεία; 

'Ενας τομέας, όπως είναι ο τουρισμός, χρειάζεται πρακτικές λύσεις. 'Οταν δεν μπορούμε να έχουμε Συμβούλιο Εξωτερικής Πολιτικής για πολύ σοβαρά θέματα, είναι δυνατόν να έχουμε αποκέντρωση υπηρεσιών χωρίς να υπάρχει ένας κεντρικός σχεδιασμός. Γι' αυτό χρειάζεται να το ξαναμελετήσετε. 

Περιμένω να δώσετε μία απάντηση κύριε Υπουργε αναφορικά με το θέμα των τριάντα χιλιάδων επιχειρήσεων ξενοδοχειακών ενοικιαζόμενων καταλυμάτων που δεν μπορούν να πάρουν το σήμα, ώστε να κλείσουν τα συμβόλαια εν όψει της τουριστικής περιόδου, στηριζόμενοι σε πληρότητα προηγουμένων ετών και που μπήκαν με τον ν.2160 για να εξυπηρετήσουν φορολογικούς σκοπούς. Σήμερα όμως που ισχύουν τα αντικειμενικά κριτήρια θα πρέπει να μπουν κριτήρια ποιότητος στη λειτουργία και κατασκευή, ώστε να υπάρξει και πραγματικά ένας ανταγωνισμός και μια αναβάθμιση του προϊόντος, αλλά και τα καταλύματα αυτά να αποκτήσουν αυτό το σήμα για να μπορέσουν να εργασθούν. 

Αναφορικά με τη ρύθμιση των χρεών έθιξε το θέμα ο κύριος συνάδελφος. Νομίζω ότι πρέπει να το αντιμετωπίσετε στην ουσία και όχι με καθαρά πολιτικές σκοπιμότητες που δεν λύνουν τα προβλήματα αυτών των επιχειρήσεων. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο Υπουργός Ανάπτυξης κ. Βενιζέλος. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, να δώσω μερικές απαντήσεις για τα Πρακτικά και ενδεχομένως για όσους από τους εκπροσώπους των ΜΜΕ παρακολουθούν τη συζήτηση, γιατί οι συνάδελφοι που έθεσαν μια σειρά από θέματα, πλην των δύο παρισταμένων συναδέλφων της Νέας Δημοκρατίας, δυστυχώς απεχώρησαν, ενώ εγώ αναγκάστηκα να απουσιάσω επειδή συνεδρίαζε παραλλήλως το Υπουργικό Συμβούλιο, όπως γνωρίζετε, για πολύ σοβαρά θέματα. 

Κατά σειρά σημασίας αρχίζω από την προετοιμασία της τουριστικής υποδομής για τους Ολυμπιακούς Αγώνες του 2004. 'Οπως γνωρίζετε το ζήτημα με έχει απασχολήσει επί μακρόν υπό την ιδιότητα του προέδρου της διϋπουργικής επιτροπής για την προετοιμασία των Ολυμπιακών Αγώνων. 'Εχουμε την υποχρέωση φιλοξενίας είκοσι πέντε χιλιάδων ατόμων το καλοκαίρι του 2000. Είκοσι πέντε χιλιάδες άτομα είναι η ευρύτατη ολυμπιακή οικογένεια. Ξεκινάμε από μία αφετηρία η οποία είναι ευοίωνη. Η υποδομή της Αττικής και της ευρύτερης ακτίνας των εκατό χιλιομέτρων περι την Αθήνα μέσα στην οποία σύμφωνα με τις ολυμπιακές προδιαγραφές μπορούμε να οργανώσουμε τη φιλοξενία αυτή, είναι πολύ πλούσια. Ο αριθμός των κλινών πέντε αστέρων είναι μικρότερος βέβαια απ' ό,τι θα θέλαμε. Αλλά ελπίζω ότι σύντομα, σε συνεργασία με την 'Ενωση Ξενοδόχων Αττικής και το ξενοδοχειακό επιμελιτήριο, θα καταλήξουμε στη σύναψη μιας συμφωνίας η οποία στη συνέχεια θα ανακοινωθεί και στην ΔΟΕ .Θα είμαστε δε πραγματικά πρωτοπόροι γιατί ακόμη σήμερα που μιλάμε το ζήτημα αυτό δεν έχει διευθετηθεί στο Σίδνεϊ, που οργανώνει τους ολυμπιακούς αγώνες του 2000. Παρ' ό,τι, πρέπει να σας πω, η κινητοποίησή τους ήταν πάρα πολύ μεγάλη, αλλά η ξενοδοχειακή υποδομή είναι πολύ μικρότερη απ'ό,τι αυτή της Αττικής. Και βέβαια θα ήταν λάθος να οργανωθούν επενδύσεις ξενοδοχειακών κλινών μόνο και μόνο για το 2004. Ο σχεδιασμός λαμβάνει υπόψη και αυτό, αλλά δεν μπορεί να είναι εστιασμένος στο 2004. 

Η δεύτερη παρατηρησή μου αφορά την πολιτιστική ολυμπιάδα, η οποία εάν οργανωθεί όπως την έχουμε σχεδιάσει -και εκεί εξακολουθώ να έχω μία ανάμειξη υπό την προσωπική μου ιδιότητα ως ένας εκ των τριών ιδρυτών του Ιδρύματος Πολιτιστικής Ολυμπιάδας μαζί με τον Χουάν Αντόνιο Σάμαρανκ και το Φρεντερίκο Μαγιόρ- μπορεί να μας βοηθήσει πράγματι μέσα από πολιτιστικές και καλλιτεχνικές δραστηριότητες να επεκτείνουμε την τουριστική περίοδο τους μήνες της άνοιξης και τους μήνες του φθινοπώρου, εάν όχι και του χειμώνα. Και προς την κατεύθυνση αυτή σε συνεργασία με το Υπουργείο Πολιτισμού, θα κινητοποιήσουμε όλους τους μεγάλους πολιτιστικούς φορείς. 

Τα ζητήματα της ακτοπλοϊας είναι αντικείμενο της πρώτης συνεδρίασης του Εθνικού Συμβουλίου Τουρισμού. Καθόλου δε τυχαία εκπρόσωπος της ελληνικής ακτοπλοϊας θα μετέχει και στο Δ.Σ. του ΕΟΤ. Είμαστε μάλιστα σε συνεργασία μαζί τους για να αντιμετωπίσουμε τα τρέχοντα συγκυριακά προβλήματα του τουρισμού λόγω του πολέμου στο Κοσσυφοπέδιο. 

Δεν αποδίδουμε σημασία μεγαλύτερη απ ό,τι πρέπει στο ελληνικό φεστιβάλ, στο φεστιβάλ Αθηνών. στο φεστιβάλ Επιδαύρου, στο φεστιβάλ του μικρού θεάτρου της Επιδαύρου, στα περιφερειακά φεστιβάλ. Αυτά ήταν επι χρόνια ολόκληρα και εξακολουθούν να είναι προσανατολισμένα στη προσφορά μιας παράλληλης δυνατότητας στον τουρίστα που έρχεται για θερινές διακοπές στην Ελλάδα. Δεν μετατρέπουν τον τουρισμό θερινών διακοπών σε πολιτιστικό τουρισμό, αλλά έχουμε ανάγκη και από τέτοιου είδους υπηρεσίες, προστιθέμενης αξίας που ανεβάζουν τη συνολική κατανάλωση και κάνουν συνολικότερα δελεαστικό το πακέτο των διακοπών. Δεν πρέπει να εγκαταλείψουμε τον τουρισμό διακοπών. Πρέπει να προσθέσουμε και τα άλλα είδη τουρισμού. Και πρέπει -πράγματι εδώ συμφωνώ με τον Κοινοβουλευτικό μας Εκπρόσωπο τον κ. Γεωργακόπουλο- να τονίσω και εγώ, ότι όσοι έχουν τη νοοτροπία, ότι έχουμε κάποιο μονοπωλιακό προϊόν στην Ελλάδα και ότι κάνουμε χάρη στους τουρίστες που τους υποδεχόμαστε εδώ γιατί είμαστε μοναδικοί, αυτοί σφάλλουν, κοιμούνται ύπνο βαθύ. Ο ανταγωνισμός είναι σκληρότατος. Το μόνο που έχουμε είναι η πολιτιστική κληρονομιά και τα αρχαία μνημεία, συμπεριλαμβανομένουν και του βυζαντινού πλούτου. Αυτό πράγματι είναι πολύ σημαντικό σχεδόν ολιγοπωλιακό πλεονέκτημα, αλλά δεν αρκεί. 'Αρα χρειάζεται σεμνότητα και γνώση ότι είμαστε μέσα σε σκληρό ανταγωνισμό. 

'Εχουμε ήδη οργανώσει την προετοιμασία των τουριστικών επιχειρήσεων και κυρίως των μικρομεσαίων για την προσαρμογή στο Ευρώ με σειρά σεμιναρίων επαφών κλπ. και το ίδιο γίνεται και για ένα άλλο ζήτημα πολύ πιο επείγον, που δεν άκουσα να αναφέρεται, που είναι ο ιός 2000 στα συστήματα πληροφορικής. 'Ηδη, πριν από δύο εβδομάδες, οργανώθηκε σχετική ημερίδα. 

Η περιουσία του ΕΟΤ είναι ένα τεράστιο πρόβλημα που απασχολεί το ελληνικό κράτος, όπως απασχολεί και η περιουσία αυτού του ίδιου του δημοσίου. Και πρέπει να σας πω, ότι με τις επιλογές που έχουν γίνει και τη λειτουργία της ανώνυμης εταιρείας, πιστεύω ότι θα φθάσουμε σ' ένα ικανοποιητικό βαθμό αξιοποίησης. Οι εντολές, που έχω δώσει, είναι όλες οι μονάδες αυτεπιστασίας να λειτουργούν γιατί τίποτα δεν απαξιώνει περισσότερο την περιουσία από τη διακοπή λειτουργίας. Το κόστος από την λειτουργία είναι μικρότερο ακόμα και αν γίνονται με ζημία, από το κόστος το μακροπρόθεσμο λόγω της απαξίωσης των εγκαταστάσεων, έτσι ώστε να τις διατηρήσουμε στην υψηλότερη δυνατή αξία. 

Τα στοιχεία που δόθηκαν για το δεύτερο Κοινοτικό Πλαίσιο Στήριξης είναι θα έλεγα ανεπίκαιρα. Η αλήθεια είναι την είπα μόνος μου για τους λόγους που εξήγησα, άλλωστε τα προγράμματα αυτά τουρισμού ή πολιτισμού έχουν αρχίσει και με ένα χρόνο καθυστέρηση σε σχέση με τα άλλα. 'Αρα πρέπει να τα υπολογίζουμε με βάση τα συγκριτικά στοιχεία του προηγούμενου χρόνου -ότι έχουμε εκταμιεύσεις ύψους 35%, νομικές δεσμεύσεις οι οποίες είναι σε πάρα πολύ υψηλό ποσοστό- μέχρι το τέλος του χρόνου θα καλύπτουν πλήρως το πρόγραμμα και απορρόφησης της δημόσιας δαπάνης μέχρι τέλους Δεκεμβρίου του 1999 της τάξεως του 63%. 

Mε τις διευθετήσεις που θα γίνουν πιστεύω, ότι θα βελτιώσουμε όσο γίνεται περισσότερ τα ποσοστά αυτά.Και βεβαίως αυτό λειτουργεί και ως υπόδειγμα για το τρίτο Κοινοτικό Πλαίσιο Στήριξης διότι υπήρξε μία υπεραισιοδοξία των τοπικών αυτοδιοικήσεων, των Νομαρχιακών Αυτοδιοικήσεων, κυρίως ορισμένων δήμων και ορισμένων επιχειρήσεων μεσαίου μεγέθους που ζήτησαν την ένταξή τους στα μέτρα του υποπρογράμματος και δεν μπόρεσαν να ανταποκριθούν. 

Ως προς την ποιότητα που είναι ο βασικός στόχος, πρέπει να πω ότι είμαστε σε συνεννόηση με το ξενοδοχειακό επιμελητήριο και τον ΕΛΟΤ, ώστε να γίνει ένα ταχύρυθμο πρόγραμμα τυποποίησης και πιστοποίησης των ξενοδοχειακών μονάδων με αυτοψίες για να απονεμηθούν όσο γίνεται γρηγορότερα τα αστέρια. Και το πρόβλημα κυρίως υπάρχει με τα ξενοδοχεία πολυτελείας, αυτά που θα διεκδικήσουν την ένταξή τους στα πέντε αστέρια. Τα υπόλοιπα λίγο πολύ μπορούν εύκολα να ενταχθούν στη νέα τυπολογία. 

Πρέπει να σας πω, ότι αυτό θα το εφαρμόσουμε και για τα ενοικιαζόμενα δωμάτια. Τα βοηθητικά καταλύματα είναι πολύ σημαντικά, είναι άλλα τόσα. Σε άλλες χώρες είναι πολύ περισσότερα. Εκεί θα υπάρξει ένα ανάλογο σύστημα κλειδιών.'Οπως υπάρχουν αστέρια για τα ξενοδοχεία, θα υπάρχουν κλειδιά. 

ΑΝΑΣΤΑΣΙΟΣ ΚΑΡΑΜΑΡΙΟΣ: 'Οχι με βάση την κάλυψη. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, με βάση την υποδομή. Δεν είναι με βάση την κάλυψη τα αστέρια, είναι με βάση την υποδομή. Το ίδιο θα γίνει και στους χώρους εστίασης διότι είναι βασική συνιστώσα της τουρικής αγοράς, βασικότατη. 

Ως προς τα καζίνο Ρόδου, θέλω να τονίσω ότι έτσι όπως διατυπώνεται η πράξη του Υπουργού σε συνδυασμό με την προγενέστερη πράξη, η πραγματοποίηση της επένδυσης για την οποία δεσμεύτηκε με τωρινό της επίκαιρο έγγραφο η Εμπορική Τράπεζα, θα οδηγήσει σε ανάκληση της άδειας. 'Αρα, υπάρχει πλήρες πλέγμα εγγυήσεων για τη πραγματοποίηση των επενδύσεων αυτών, οι οποίες δεν προκύπτουν μόνο μέσα από σύμβαση. Προκύπτουν και μέσα από τη σύμβαση, προκύπτουν από μονομερή διοικητική πράξη και αυτό είναι ισχυρότερο. Είναι ισχυρότερο, διότι επαπειλείται η ανάκληση της άδειας ανά πάσα στιγμή. Και αυτό θα σας παρακαλέσω να το πείτε και στην τοπική κοινωνία. 

ΑΝΑΣΤΑΣΙΟΣ ΚΑΡΑΜΑΡΙΟΣ : Φυσικά. 

Η ρύθμιση χρεών; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Η ρύθμιση χρεών θεωρώ ότι είναι ένα πολύ ευνοϊκό βήμα. Είμαστε τώρα ξανά σε συνεχή διάλογο με την Ομοσπονδία Ξενοδόχων προκειμένου να επιλύσουμε όλα τα προβλήματα που θα εμφανιστούν και αν υπάρχει πρόβλημα θα το δούμε σε συνεργασία με το Υπουργείο Οικονομικών. Είναι πρωτοβουλία του Υπουργείου Οικονομικών καλή, ενδεχομένως θα χρειαστεί να κάνουμε κάποια βελτίωση. Διάθεσή μας είναι να βοηθήσουμε και το έχει δείξει αυτό η ΕΤΒΑ, που έχει στενότερη σχέση μαζί μας γιατί είναι εποπτευόμενος φορέας του Υπουργείου Ανάπτυξης. 

Κλείνω με μια απορία. 'Ακουσα αυτά που είπατε κύριε Καραμάριε, αυτά που είπε η κ. Μπακογιάννη, για το οργανωτικό σχήμα και το οργανωτικό σχήμα στον τουρισμό. Δεν έχω καταλάβει τι προτείνετε τελικά. Καλά, εμείς έχουμε έναν προβληματισμό, θα κάνουμε το καλύτερο. Η άποψη της Νέας Δημοκρατίας είναι, Υπουργείο Τουρισμού. Υπουργείο Τουρισμού υπάρχει. Είτε είναι Υπουργός ο προϊστάμενος, είτε είναι Υφυπουργός, είπε η κ. Μπακογιάννη, δεν πειράζει. 'Αρα, τα σχήματα που έχει το κράτος επειδή δεν υπάρχουν Υφυπουργεία, είναι είτε Υπουργείο είτε γενική γραμματεία. 'Εχουμε λοιπόν Γενική Γραμματεία Τουρισμού. Ο Ε.Ο.Τ. τι προτείνετε να γίνει; 

ΑΝΑΣΤΑΣΙΟΣ ΚΑΡΑΜΑΡΙΟΣ: Να καταργηθεί, αν γίνει Υπουργείο Τουρισμού. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Α, να καταργηθεί λοιπόν. Ε, αυτό λέει το σχέδιο διατάγματος της κ. Παπανδρέου. Τώρα κατάλαβα ότι συμφωνείτε. Και παιδευόμαστε τόση ώρα. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το λόγο, κύριε Καραμάριε. Δεν θα παραβιάσουμε τον Κανονισμό. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της επερώτησης προς τον Υπουργό Ανάπτυξης. 

'Εχω την τιμή να ανακοινώσω στο Σώμα ότι ο Υφυπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εξωτερικών, Εθνικής Οικονομίας και Οικονομικών, Ανάπτυξης, Περιβάλλοντος Χωροταξίας και Δημοσίων 'Εργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης, Εμπορικής Ναυτιλίας, Δημόσιας Τάξης και Τύπου και Μέσων Μαζικής Ενημέρωσης κατέθεσαν σχέδιο νόμου: "Για τον ερασιτεχνικό και επαγγελματικό αθλητισμό". 

Παραπέμπεται στην αρμόδια Διαρκή Επιτροπή. 

Πριν λύσουμε τη συνεδρίαση το Προεδρείο σας εύχεται Καλό Πάσχα, καλή Λαμπρή, όπως έλεγαν οι παλαιότεροι. Το Αναστάσιμο Φως να καταυγάζει τις ψυχές σας και διαθλάσεως και αντανακλάσεως να φωτίζει και τους σκοτεινούς Νώες εκείνων που αμαυρώνουν τις ημέρες αυτές. Καλό Πάσχα. 

ΣΠΥΡΙΔΩΝ ΣΠΥΡΟΥ: Καλό Πάσχα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Καλό Πάσχα σε όλους. 

ΠΡΟΕΔΡΕΥΩΝ (Παναγιώτης Ν. Κρητικός): Μη υπάρχοντος άλλου αντικειμένου κύριοι συνάδελφοι δέχεσθε σ'αυτό το σημείο να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 14.06 λύεται η συνεδρίαση για τη Δευτέρα 19 Απριλίου 1999 και ώρα 18.00' με αντικείμενο εργασιών του Σώματος Κοινοβουλευτικό έλεγχο, σύμφωνα με την ημερήσια διάταξη που θα κυκλοφορήσει. 

Ο ΠΡΟΕΔΡΟΣ                                                                             ΟΙ ΓΡΑΜΜΑΤΕΙΣ





 







































  


  









