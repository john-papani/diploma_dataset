      ΣΥΝΕΔΡΙΑΣΗ ΛΑ΄
      Δευτέρα 2 Δεκεμβρίου 2002
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Άδεια απουσίας των Βουλευτών Γ. Δεικτάκης, Γ. Αμπατζόγλου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 3 Δεκεμβρίου 2002, σελ.
      4. Συζήτηση επικαίρων ερωτήσεων: 
      α) Προς τον Υπουργό Εθνικής Παιδείας και Θρησκευμάτων, σχετικά με τον καταλογισμό των ευθυνών για την κλοπή γραπτών και πτυχιούχων ιατρικών σπουδών του εξωτερικού στο ΔΙΚΑΣΤΑ, σελ.
      β) Προς την Υπουργό Περιβάλλοντος, Χωροταξίας και Δημοσίων Έργων: i) σχετικά με την απλούστευση των διαδικασιών ένταξης περιοχών στα σχέδια πόλεων κλπ., σελ.
      ii) σχετικά με το νέο χωροταξικό περιφερειακό σχεδιασμό, την απουσία του Νομού Εύβοιας κλπ., σελ.
      γ) Προς τον Υπουργό Οικονομίας και Οικονομικών, σχετικά με το κλείσιμο εκκρεμών φορολογικών υποθέσεων και μικροεπιχειρήσεων κλπ., σελ.
      δ) Προς τον Υπουργό Γεωργίας, σχετικά με την απαγόρευση επιβίβασης σε αγροτικά αυτοκίνητα πέραν των δύο ατόμων κλπ., σελ.
5. Συζήτηση επερώτησης Βουλευτών της Νέας Δημοκρατίας προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την Τοπική Αυτοδιοίκηση, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΝΝΑΚΟΠΟΥΛΟΣ Ι, σελ.
      ΕΥΘΥΜΙΟΥ Π., σελ.
      ΖΗΣΗ Ρ., σελ.
      ΜΕΛΑΣ Π., σελ.
      ΠΑΠΑΓΕΩΡΓΟΠΟΥΛΟΣ Ε., σελ.
      ΠΙΠΕΡΓΙΑΣ Δ., σελ.
      ΣΤΡΙΦΤΑΡΗΣ Σ., σελ.
      ΦΩΤΙΑΔΗΣ Α., σελ.
      ΧΑΤΖΗΜΙΧΑΛΗΣ Φ,. σελ.
      Β. Επί της επερώτησης:
      ΓΚΑΤΖΗΣ Ν., σελ.
      ΚΟΥΒΕΛΑΣ Σ., σελ.
      ΛΑΜΠΡΟΠΟΥΛΟΣ Ι., σελ.
      ΜΠΟΥΡΑΣ Α., σελ.
      ΠΑΠΑΔΗΜΑΣ Λ.,  σελ.
      ΠΟΛΥΔΩΡΑΣ Β., σελ.
      ΠΟΛΥΖΟΣ Ε., σελ.
      ΤΖΑΜΤΖΗΣ Ι., σελ.
      ΧΑΛΚΙΔΗΣ Μ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ ΛΑ΄
      Δευτέρα 2 Δεκεμβρίου 2002
      Αθήνα, σήμερα στις 2 Δεκεμβρίου 2002, ημέρα Δευτέρα και ώρα 18.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Γιαννακόπουλο, Βουλευτή Μεσσηνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Γλυκών Νερών Αττικής ζητεί να εξεταστεί σοβαρά και με γνώμονα την προστασία της ποιότητας ζωής των κατοίκων της περιοχής, το θέμα της μετατροπής της τάσης του ρεύματος στους πυλώνες της ΔΕΗ.
      2) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε  αναφορά με την οποία ο Ανεξάρτητος Αγροτικός Σύλλογος Επαρχίας Αλμυρού Μαγνησίας ζητεί ικανοποίηση αιτημάτων των αγροτών.
      3) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Πτελεού Μαγνησίας ζητεί οικονομική ενίσχυση για την ανακούφιση των αγροτών της περιοχής.
      4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Σαϊνοπούλειο Ίδρυμα ζητεί την αποπεράτωση του ΕΑΚ Σαϊνοπούλειο στη Μαγούλα Σπάρτης.
      5) Ο Βουλευτής Αθηνών κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Πανελλήνια Εκπολιτιστική Ένωση Λαμπειέων Ηλείας διαμαρτύρεται για την κατάργηση του Πνευματικού Κέντρου Δίβρης Νομού Ηλείας.
      6) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Νικόλαος Χασάπογλου, Δημοτικός Σύμβουλος Δήμου Έλους Λακωνίας, ζητεί τη στελέχωση του Αγροτικού Ιατρείου  Γλυκόβρυσης Δήμου Έλους Λακωνίας με μόνιμο γιατρό.
      7) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την ικανοποίηση οικονομικών αιτημάτων των μελών του.
      8) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Εργαζομένων Περιφέρειας Αττικής ζητεί την ικανοποίηση εργασιακών τους προβλημάτων.
      9) O Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία το Σωματείο Ιατρικών Επισκεπτών Β.Ελλάδος ζητεί την αυτόνομη πορεία και διαχείριση του Επικουρικού τους Ταμείου .
      10) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία Μόνιμοι Κάτοικοι και Επαγγελματίες Ακτίου Πρέβεζας ζητούν να τους  επιτραπεί η ελεύθερη διέλευση μέσω των διοδίων  προς την πόλη της Πρέβεζας μετά την έναρξη λειτουργίας της υποθαλάσσιας σήραγγας Ακτίου Πρέβεζας.
      11) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Δήμαρχος Περάματος Πειραιά ζητεί την άμεση μετεγκατάσταση των εγκαταστάσεων  της εταιρείας πετρελαιοειδών TOT HELLAS εκτός του Ικονίου Περάματος.
      12) Οι Βουλευτές κυριοι ΑΝΤΩΝΗΣ ΣΚΥΛΛΑΚΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Προστασίας Περιβάλλοντος Αλιβερίου Εύβοιας, ο Φιλοδασικός Σύλλογος Μηλακίου, ο Σύλλογος Φίλων Καράβου, η Δημοτική Παράταξη ΤΑΜΥΝΑΪΚΗ ΣΥΝΕΡΓΑΣΙΑ, και ο Δημοτικός Συνδυασμός Ταμυνέων «ΠΑΡΕΜΒΑΣΗ» καταγγέλλουν την εκποίηση δημοσίου κτήματος στη θέση Στάχτες Μηλακίου Αλιβερίου του Νομού Εύβοιας.
      13) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία Αντιπρόσωποι της ’Ενωσης Αγροτικών Συνεταιρισμών Λέσβου ζητούν την αύξηση της τιμής του ελαιολάδου.
      14) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία οι Υπάλληλοι του Κέντρου Διάγνωσης, Αξιολόγησης και Υποστήριξης Λάρισας ζητούν ρύθμιση των μεταθέσεων στα ΚΔΑΥ και ΣΜΕΑ.
      15) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Πανελλήνιος Σύλλογος Ειδικού Εκπαιδευτικού Ειδικής Αγωγής ζητεί ρύθμιση των μεταθέσεων του προσωπικού που υπηρετεί σε ΚΔΑΥ και ΣΜΕΑ.
      16) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Εκπαιδευτικών Νομού Μαγνησίας ζητεί την  κάλυψη όλων των κενών θέσεων στα Σχολεία του Νομού Μαγνησίας με προσλήψεις  εκπαιδευτικών.
      17) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Νικόλαος Πάππας ζητεί την επίλυση συνταξιοδοτικού του προβλήματος.
      18) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Πανελλήνια Ένωση Ιατρών Δημόσιας Υγείας ΕΣΥ ζητεί την επίλυση του μισθολογικού προβλήματος των ιατρών του ΕΣΥ.
      19) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Πανελλήνια Ένωση Ιατρών Δημόσιας Υγείας ΕΣΥ ζητεί την επίλυση του μισθολογικού προβλήματος των ιατρών του ΕΣΥ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 324/9-7-02 ερώτηση δόθηκε με το υπ’ αριθμ. 35/1-8-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 324/9.7.2002 που κατέθεσε στη Βουλή, ο Βουλευτής κ. Σωτήρης Κούβελας, παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/Αεροδρομίων Βορείου Ελλάδας τα εξής:
      Κατά το χρονικό διάστημα από 30.6.1992 μέχρι 30.6.2002 για την αναβάθμιση και τον εκσυγχρονισμό του Αεροδρομίου Θεσσαλονίκης ΜΑΚΕΔΟΝΙΑ, έχουν γίνει οι εξής πληρωμές και υπάρχει ο ακόλουθος προγραμματισμός έργων:
      - Γενόμενες πληρωμές μέχρι σήμερα:			30.705.000€
      - Υλοποιούνται και βρίσκονται σε εξέλιξη τέσσερα (4)
      έργα συνολικού προϋπολογισμού:			78.210.000€
- Έχουν δημοπρατηθεί και επίκειται η υπογραφή των σχετικών
συμβάσεων τριών (3) έργων συνολικού προϋπολογισμού:	247.690.000€
- Πρόκειται να δημοπρατηθούν έργα συνολικού 
προϋπολογισμού:						508.407.000€
      Τα υπόλοιπα ερωτήματα του κυρίου Βουλευτή που αναφέρονται στο ύψος των εισπραχθέντων τελών από «Σπατόσημο», στην διάθεση των εσόδων από «Σπατόσημο» κλπ. Είναι αρμοδιότητας της Υπηρεσίας Πολιτικής Αεροπορίας και κατ’ επέκταση του Υπουργείου Μεταφορών και Επικοινωνιών, προς το οποίο κοινοποιείται η Ερώτηση.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      2. Στην με αριθμό 619/23-7-02 ερώτηση δόθηκε με το υπ΄ αριθμ. 3390/1-8-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην 619/23-7-02 ερώτηση της Βουλής η οποία κατατέθηκε από τον Βουλευτή Αναστ. Σπηλιόπουλος, σχετικά με την εφαρμογή της οδηγίας 1999/70/ΕΚ και στους συμβασιούχους γιατρούς του ΙΚΑ, σας γνωρίζουμε τα εξής:
      Με την αριθ. 93567/16-5-2001 απόφαση του Υπουργού Εργασίας και Κοινωνικών Ασφαλίσεων συγκροτήθηκε Ομάδα Εργασίας (τροποποιήθηκε με την αριθ. 90444/29-1-2002 απόφαση του Υπουργού Εργασίας και Κοινωνικών Ασφαλίσεων), με αντικείμενο την πλήρη εναρμόνιση της Οδηγίας 1999/70/ΕΚ του Συμβουλίου της 28ης  Ιουνίου 1999 «Σχετικά με τη συμφωνία πλαίσιο για την εργασία ορισμένου χρόνου που συνήφθη από τα Εργατικά Συνδικάτα (CES),  την Εργοδοτική Συνομοσπονδία (UNICE) και το Ευρωπαϊκό Κέντρο Δημοσίων Επιχειρήσεων (CEEP)», στο Εθνικό μας Δίκαιο.
      Η Ομάδα, στην οποία συμμετείχαν εκπρόσωποι της ΓΣΕΕ και του ΣΕΒ, συνέταξε σχέδιο Προεδρικού Διατάγματος το οποίο θα διαβιβασθεί στην Οικονομική και Κοινωνική Επιτροπή (ΟΚΕ) για γνωμοδότηση.
      Ο Υφυπουργός
      Ρ. ΣΠΥΡΟΠΟΥΛΟΣ»
      3. Στην με αριθμό 325/9-7-02 ερώτηση δόθηκε με το υπ΄ αριθμ. 54/31-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση 325/9-7-02 που κατέθεσαν οι Βουλευτές κύριοι Τ. Τσιόγκας και Ν. Γκατζής, σας πληροφορούμε τα εξής:
      Από τους Δήμους Παλαμά, Σελλάνων, Φύλλου και Άρνης του Νομού Καρδίτσας αναγγέλθηκαν στον ΕΛΓΑ ζημιές σε καλλιέργειες από την χαλαζόπτωση της 7ης Ιουλίου 2002.
      Αμέσως μετά την χαλαζόπτωση, οι αρμόδιοι για τις περιοχές γεωπόνοι επόπτες του Υποκαταστήματος ΕΛΓΑ στη Λάρισα, διενήργησαν επισημάνσεις έτσι ώστε να έχει ο Οργανισμός μια πρώτη εικόνα για το ύψος και την έκταση των ζημιών. Από τις επισημάνσεις αυτές διαπιστώθηκε ότι προξενήθηκαν σημαντικές ζημιές κυρίως σε καλλιέργειες βάμβακος, αλλά και σε καλλιέργειες αραβοσίτου, σακχαρότευτλων και κηπευτικών, σε έκταση 27.000 στρεμμάτων.
      Το έργο των εξατομικευμένων εκτιμήσεων των ζημιών θα ξεκινήσει μετά την εκπνοή της 12ήμερης προθεσμίας υποβολής δηλώσεων ζημιάς, από κλιμάκιο γεωπόνων εκτιμητών του Οργανισμού και από τις καλλιέργειες που χρήζουν άμεσης εκτίμησης.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους το συντομότερο δυνατό.
      Όσον αφορά το ποσοστό κάλυψης των ζημιών, σημειώνεται ότι σύμφωνα με το άρθρο 7 του Κανονισμού Ασφάλισης της Φυτικής Παραγωγής από τον ΕΛ.Γ.Α., με επιφύλαξη των διατάξεων των άρθρων 9 («Ειδική κάλυψη ζημιών από παγετό στα καρποφόρα δένδρα») και («Ειδικές διατάξεις Ασφαλιστικής κάλυψης») του Κανονισμού αυτού, για τις ζημιές από τα καλυπτόμενα ασφαλιστικά ζημιογόνα αίτια που υπερβαίνουν το 20% της ηρτημένης παραγωγής, παρέχεται αποζημίωση ίση με 74,8% της συνολικής ζημιάς. Ο συγκεκριμένος συντελεστής αποζημίωσης είναι από τους υψηλότερους που ισχύουν στα πλαίσια θεσμοθετημένων ασφαλιστικών παροχών διεθνώς.
      Σημειώνεται ότι κατά τη διατύπωση των πορισμάτων εκτίμησης από τους γεωπόνους εκτιμητές του Οργανισμού για τον υπολογισμό του ποσοστού ζημιάς στις πληγείσες καλλιέργειες, λαμβάνονται υπόψη:
      - Η ποσοτική απώλεια (εντελώς χαμένη ή κατεστραμμένη παραγωγή).
      - Η ποιοτική υποβάθμιση της εναπομείνασας παραγωγής.
      - Οι επιπλέον καλλιεργητικές φροντίδες και τα έξοδα που πρέπει να καταβάλει ο παραγωγός, μετά το ζημιογόνο αίτιο, για να μπορέσει να αξιοποιήσει την εναπομείνασα παραγωγή του (επιπλέον ψεκασμοί με φυτοφάρμακα, σκάλισμα, έξοδα διαλογής), εκφρασμένα σε ποσοστά επί τοις εκατό της αναμενόμενης παραγωγής.
      Σε περιπτώσεις εκτάκτων καιρικών φαινομένων, εξ αιτίας των οποίων ζημιώνονται οι γεωργοκτηνοτρόφοι πελάτες της ΑΤΕ, προβλέπονται πιστωτικές διευκολύνσεις (μετατόπιση λήξης δανείων χωρίς επιβάρυνση με τόκους ποινής, επαναχορηγήσεις δανείων και ρυθμίσεις οφειλών, όπου κριθούν απαραίτητες), στα πλαίσια της 1620/89 Πράξης του Διοικητή της Τράπεζας Ελλάδος.
      Οι προϋποθέσεις και οι όροι της ευνοϊκής αντιμετώπισης των προαναφερθεισών περιπτώσεων, καθορίζονται από τις ισχύουσες Οδηγίες της Τράπεζας και είναι ενιαίοι, χωρίς να διαφοροποιούνται κατά περιοχές, γεωγραφικό διαμέρισμα ή παραγωγική δραστηριότητα, ενώ οι ενδιαφερόμενοι πληγέντες πελάτες της ΑΤΕ θα πρέπει να απευθύνονται στο Κατάστημα ΑΤΕ της περιοχής τους, για περισσότερες πληροφορίες και υποβολή αιτήσεων μετά των απαραιτήτων δικαιολογητικών.
      Ο Υπουργός
      Γ. ΔΡΥΣ»
      4. Στην με αριθμό 216/4.7.02 ερώτηση δόθηκε με το υπ’ αριθμ.3821/24.7.02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 216/2002 ερώτηση, που κατατέθηκε στη Βουλή από το Βουλευτή κ. Ε. Κοντομάρη, για τα θιγόμενα σ’ αυτή θέματα, σας πληροφορούμε τα εξής:
      Α. Με τις υπ’ αριθμ. 1770/22/4.6.02, 1936/26/25.6.02 και 2129/28/9.7.2002 αποφάσεις του Διοικητικού Συμβουλίου του Οργανισμού Απασχόλησης Εργατικού Δυναμικού (ΟΑΕΔ) έχουν καταρτιστεί, σύμφωνα με τις διατάξεις του άρθρου 13 του ν. 2956/2001 «Αναδιάρθρωση Ο.Α.Ε.Δ. και άλλες διατάξεις» (ΦΕΚ 258/6.11.2001), πίνακες θέσεων των τριών Ανωνύμων Εταιρειών «Επαγγελματική Κατάρτιση Α.Ε», «Παρατηρητήριο Απασχόλησης Ερευνητική-Πληροφορική Α.Ε» και «Υπηρεσίες Υποστήριξης Ανθρώπινου Δυναμικού Α.Ε.».
      Στους εν λόγω πίνακες καθορίζονται οι θέσεις, καθώς και τα απαιτούμενα προσόντα για την πλήρωση αυτών.
      Στην συνέχεια θα προωθηθεί ανακοίνωση-πρόσκληση προς του υπαλλήλους του Οργανισμού, προκειμένου να δηλώσουν, όσοι επιθυμούν, να προσληφθούν από τις Ανώνυμες Εταιρείες ή να αποσπασθούν, εφόσον εγκριθεί η απόσπασή τους, ύστερα από αξιολόγησή τους από την Ειδική Επιτροπή Αξιολόγησης, η οποία έχει συγκροτηθεί, σύμφωνα με τις προαναφερόμενες διατάξεις.
      Όσες θέσεις δεν καλυφθούν από υπαλλήλους του ΟΑΕΔ θα προκηρυθχούν κατά τα οριζόμενα στις διατάξεις του άρθρου 11 παρ. 18 ν. 2956/2001.
      Οι ανωτέρω διαδικασίες προβλέπεται ότι, θα έχουν ολοκληρωθεί στο τέλος του τρέχοντος έτους, οπότε θα έχουν στελεχωθεί οι Ανώνυμες Εταιρείες.
      Β. Σας γνωρίζουμε επίσης, ότι το τρέχον έτος πρόκειται να εφαρμοστεί σε όλη τη χώρα Πρόγραμμα Απόκτησης Εργασιακής Εμπειρίας (STAGE) για 4.100 άνεργους, ηλικίας μέχρι 35 ετών, πτυχιούχος ΑΕΙ-ΤΕΙ στον τομέα της Πληροφορικής και των Επικοινωνιών. Το πρόγραμμα θα έχει διάρκεια εννέα μηνών και στους ασκούμενους θα καταβάλλεται το ποσό των 20,54 Ευρώ την ημέρα. Οι ως άνω θέσεις θα κατανεμηθούν στο ιδιωτικό τομέα και στους ΟΤΑ, με σκοπό να στελεχώσουν τα Κέντρα Ενημέρωσης του Πολίτη (ΚΕΠ). 
      Ο Υπουργός
      ΔΗΜΗΤΡΙΟΣ ΡΕΠΠΑΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 3 Δεκεμβρίου 2002.
      Α. ΑΝΑΦΟΡΕΣ -ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής).
      1. Η με αριθμό 2204/22-10-2002 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Γεωργίας, σχετικώς με την επιστροφή 40 δραχμών στους βαμβακοκαλλιεργητές από την εκκοκκιστική περίοδο 2001-2002.
      2. Η με αριθμό 677/3-9-2002 αναφορά του Βουλευτή του Κομμουνιστικού Κόμματος Ελλάδος, κ. ΄Αγγελου Τζέκη προς τον Υπουργό Εθνικής Άμυνας, σχετικώς με τη μη χορήγηση μερίσματος από το Μετοχικό Ταμείο Στρατού στα μέλη της Πανελλήνιας ΄Ενωσης Αξιωματικών και Υπαξιωματικών Εθνικής Αντίστασης 1941-1944. 
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
      1. Η με αριθμό 721/25-7-2002 ερώτηση του Βουλευτή της Νέας Δημοκρατίας, κ. Ελευθερίου Παπανικολάου προς τον Υπουργό Ανάπτυξης, σχετικώς με τη λήψη μέτρων για την τουριστική και πολιτιστική ανάπτυξη του Νομού Μεσσηνίας. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Κύριοι συνάδελφοι, θέλω να ζητήσω την έγκρισή σας για να προηγηθεί η δεύτερη επίκαιρη ερώτηση του δευτέρου κύκλου, με αριθμό 171/26.11.2002 του Βουλευτή της Νέας Δημοκρατίας, κ. Παναγιώτη Μελά, προς τον Υπουργό Εθνικής Παιδείας και Θρησκευμάτων, σχετικώς με τον καταλογισμό ευθυνών για την κλοπή γραπτών των πτυχιούχων ιατρικών σπουδών του εξωτερικού, στο Διαπανεπιστημιακό Κέντρο Αναγνώρισης τίτλων Σπουδών της Αλλοδαπής.
      Η Βουλή εγκρίνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε.
      Η επίκαιρη ερώτηση του κυρίου συναδέλφου έχει ως εξής:
      «Στις 3-8-2002 έγινε η κλοπή εννιακοσίων πενήντα περίπου γραπτών των πτυχιούχων Ιατρικών Σχολών του Εξωτερικού από το ΔΙΚΑΤΣΑ.
      Οι διαρρήκτες εισήλθαν μετά από απενεργοποίηση του συναγερμού του κτιρίου με τον προσωπικό και απόρρητο κωδικό της διευθύντριας.
      Γνώριζαν δε επακριβώς τη διαδρομή που θα ακολουθήσουν και σε ποιο γραφείο θα βρουν τα κλειδιά για να εισέλθουν στην αίθουσα του Δ.Σ. όπου φυλάσσονταν τα γραπτά.
      Έχουν περάσει περίπου τέσσερις μήνες και δεν έχουν καταλογιστεί ευθύνες, δεν έχει διαταχθεί ΕΔΕ, δεν έχει ολοκληρωθεί ακόμα η προανάκριση.
      Συγχρόνως, ο αρμόδιος Υπουργός -απαντώντας σε ερώτησή μου- σχεδόν απαλλάσσει την διευθύντρια και τους άλλους υπαλλήλους του ΔΙΚΑΤΣΑ, που γνώριζαν τον κωδικό της διευθύντριας, από τις ευθύνες τους.
      Δημιουργείται, έτσι, η εντύπωση, ότι γίνεται προσπάθεια συγκάλυψης αυτού του σκανδάλου.
      Μετά ταύτα ερωτάται ο αρμόδιος Υπουργός:
      1. Γιατί απαλλάσσονται η διευθύντρια και οι άλλοι υπάλληλοι, που γνώριζαν τον απόρρητο κωδικό της, από διοικητικές ευθύνες χωρίς να έχει γίνει ΕΔΕ;
      2. Μήπως κάποιοι με τη μη διενέργεια ΕΔΕ και την καθυστέρηση της προανάκρισης θέλουν να πετύχουν τη συγκάλυψη του σκανδάλου;».
      Το λόγο έχει ο Υπουργός Εθνικής Παιδείας και Θρησκευμάτων κ.Ευθυμίου.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Ο κ. Μελάς ως γιατρός χειρουργός ωτορινολαρυγγολόγος, νομίζω ότι θα πρέπει να γνωρίζει ποιο ακριβώς ήταν το πρόβλημα που οδήγησε στην κλοπή του ΔΙΚΑΤΣΑ. Είναι απολύτως διαυγές ότι αυτή η απόπειρα ήταν ο τελευταίος σπασμός ενός παλαιού συστήματος το οποίο εθίγη καίρια και βαθύτατα από την πολιτική που ακολουθήσαμε ώστε οι εξετάσεις του ΔΙΚΑΤΣΑ, της Ιατρικής στη συγκεκριμένη περίπτωση, να γίνονται με τον τρόπο των πανελλήνιων εξετάσεων, δηλαδή, με συγκαλυμμένα γραπτά, με θέματα που δίνονται από κοινού και πραγματοποιούνται οι εξετάσεις των παιδιών στις επτά ιατρικές, αλλά τα γραπτά στέλνονται σε διαφορετικές κατευθύνσεις καλυμμένα, έτσι ώστε να μην υπάρχει καμία δυνατότητα παρέμβασης, παρά μόνο η αντικειμενική και αδιάβλητη βαθμολογία. 
      Οι επιστρατευθέντες, απ’ ό,τι φαίνεται επαγγελματίες διαρρήκτες, είχαν σκοπό να ανατρέψουν αυτό το σύστημα, να διαβάλουν την αξία αυτού του συστήματος και να επιστρέψουμε σ’ ένα παλιό καθεστώς, πιθανόν ευνοϊκότερο.
 Κατά τούτο, κύριε Μελά, θέλω να σας διαβεβαιώσω ότι αυτή η επιχείρηση απέτυχε, διότι όπως γνωρίζετε ακυρώσαμε τα γραπτά τα οποία είχαν κακοποιηθεί, είχαν θιγεί και επανελήφθησαν οι εξετάσεις για το σκέλος εκείνων των οποίων τα γραπτά βρέθηκαν αλλοιωμένα με την αποκάλυψη των στοιχείων. 
      Από την αρχή ακολουθήσαμε ένα δρόμο, ότι είναι τόσο σοβαρή η ιστορία που δεν μπορεί παρά να αποδοθεί στην Ελληνική Αστυνομία και στην ελληνική δικαιοσύνη στην οποία καταθέσαμε τα πάντα. Θέλω εδώ να σας διαβεβαιώσω υπευθύνως ότι καταθέσαμε οποιοδήποτε στοιχείο από οπουδήποτε και αν προερχόταν. Συγκεκριμένα εγώ, μετέφερα μέσω του Προέδρου του ΔΙΚΑΤΣΑ, τις καταγγελίες του συναδέλφου σας Βουλευτή Θεσσαλονίκης του κ. Σπηλιόπουλου, για  συγκεκριμένα κυκλώματα, τα οποία μας επεσήμανε ότι δυνάμει ενδέχεται να κρύβονται πίσω απ’ όλες αυτές τις διαδικασίες. 
      Στη δικαιοσύνη εδόθησαν τα πάντα με σαφή τρόπο και κατ’ αυτή την έννοια, όχι απλώς δεν αθωώνουμε κανέναν, αλλά οπωσδήποτε δεν κατηγορούμε εξ ορισμού και κανέναν. Όλοι και όλα βρίσκονται στα χέρια της ανάκρισης. Αλλά θα μου επιτρέψετε να πω ότι είναι πολύ ασθενέστερη μια ΕΔΕ σε θέματα τα οποία βρίσκονται στα χέρια της αστυνομικής και εισαγγελικής ερεύνης ανοικτά, προς όλους και επαναλαμβάνω κανέναν δεν αθωώνει το Υπουργείο Παιδείας, όπως και κανέναν δεν κατηγορεί.
      Από την αρχή έγινε γνωστό από την ανάκριση, ότι πράγματι χρησιμοποιήθηκε ο κωδικός της διευθύντριας την οποία γνώριζαν, η πρώτη εικόνα που μας δόθηκε είναι ότι γνώριζαν άλλοι τρεις υπάλληλοι, απεδείχθη ότι είναι δύο, τα ονόματά τους τα έχω και δεν ξέρω αν σας ενδιαφέρει τα να πω στη Βουλή;
      ΠΑΝΑΓΙΩΤΗΣ ΜΕΛΑΣ: Βεβαίως.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είναι η κ. Κυριακή Βλάχου και η κ. Βασιλική Νικολοπούλου. Γνώριζαν τον κωδικό διότι αυτό ήταν απαραίτητο κατά την κρίση της διευθύντριας λόγω της στενής συνεργασίας που είχαν και έχουν επί υπηρεσιακών θεμάτων. 
      Η ανάκριση δεν καθυστερεί, την ανάκριση την τροφοδοτούμε και την επαναφέρουμε συχνά. Μας έχει ζητηθεί μια ανοχή χρόνου από τη Γενική Ασφάλεια διότι επαναλαμβάνω η εικόνα που έχουν είναι ότι πρόκειται για επιστράτευση υψηλού επιπέδου διαρρηκτών, καθώς το μόνο που θα διαφωνήσω μαζί σας και κλείνω, είναι ότι δεν εγνώριζαν τα πάντα. Βρέθηκαν προ εκπλήξεως όταν ήταν κλειδωμένη η δεύτερη αίθουσα του διοικητικού συμβουλίου την οποία χρειάστηκε να διαρρήξουν με διαρρηκτικά μέσα.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Μελάς.
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, θα πω ότι η απάντηση του κυρίου Υπουργού με απογοήτευσε. Συμφωνώ με τις αδιάβλητες εξετάσεις κύριε Υπουργέ, και συμφωνώ να ελέγξετε σε βάθος τα αίτια. Μου δίνεται όμως η εντύπωση ότι μέχρι τώρα η πολιτική ηγεσία του Υπουργείου επιθυμεί τη συγκάλυψη αυτού του σκανδάλου. Και αυτό το λέω γιατί οι διαρρήκτες, για να πετύχουν τη διάρρηξη, γνώριζαν τον προσωπικό και απόρρητο κωδικό της διευθύντριας, με τον οποίον πέτυχαν την απενεργοποίηση του συναγερμού. Εάν και δύο άλλοι υπάλληλοι γνώριζαν τον κωδικό της διευθύντριας, αυτό δεν απαλλάσσει ούτε τη διευθύντρια από τις ευθύνες της ούτε τους δύο άλλους υπαλλήλους.
      Και ποιοι ήσαν οι δύο άλλοι υπάλληλοι; Τους αναφέρατε, κύριε Υπουργέ: Η κ. Νικολοπούλου, η οποία είναι αναβαθμισμένη υπηρεσιακά από τη διευθύντρια και η κ. Βλάχου, η προσωπική γραμματέας του προέδρου, που -άκουσον, άκουσον, κύριε Υπουργέ- οι διαρρήκτες γνώριζαν ότι στο γραφείο της και σε ποιο σημείο στο γραφείο της θα βρουν τα κλειδιά για να ανοίξουν την αίθουσα του διοικητικού συμβουλίου. Αυτό τι σημαίνει; Ότι οι διαρρήκτες ήταν πλήρως ενημερωμένοι τι δρόμο θα ακολουθήσουν, πού θα βρουν τα κλειδιά για να ανοίξουν –επαναλαμβάνω- την αίθουσα του διοικητικού συμβουλίου και πού θα πάνε για να βρουν τα γραπτά.
      Κι ενώ συμβαίνουν όλα αυτά, έρχεστε εσείς και μου απαντάτε σε ερώτησή μου ότι δεν ευθύνεται η διευθύντρια ούτε κανένας άλλος υπάλληλος. Εδώ είναι η απάντηση σας. Τη γνωρίζετε. Δεν ξέρω εάν υπάρχουν επί του συγκεκριμένου γεγονότος και ποινικές ευθύνες υπάρχουν όμως διοικητικές. Αυτές τις ποινικές ευθύνες θα τις αποδώσει η δικαιοσύνη. Νομίζω όμως ότι η προανάκριση έχει καθυστερήσει, έχουν περάσει τέσσερις μήνες και αρχίζω να πιστεύω ότι το θέμα το αφήνετε να ξεχαστεί στο πέρασμα του χρόνου. 
      Γι’ αυτό σας είπα ότι μου δίνεται η αίσθηση ότι κι εσείς συμβάλλετε στη συγκάλυψη του σκανδάλου και στην προστασία αυτών των προσώπων. Γι’ αυτό έχω να σας πω ξεκάθαρα, κύριε Υπουργέ: Εάν δεν ξηλώσετε αύριο κιόλας τη διοίκηση του ΔΙΚΑΤΣΑ…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
      ΠΑΝΑΓΙΩΤΗΣ ΜΕΛΑΣ: Ένα λεπτό, κύριε Πρόεδρε.
      …εάν δεν θέσετε σε διαθεσιμότητα τη διευθύντρια και εάν δεν γίνει έρευνα σε βάθος, σημαίνει ότι το απόστημα που λέγεται ΔΙΚΑΤΣΑ δεν θέλετε να ανοίξει και με την τακτική σας αυτήν προσπαθείτε να κουκουλώσετε αυτό το σκάνδαλο.
      ΠΡΟΕΔΡΕΥΩΝ (Κωνσταντίνος Γείτονας): Κύριε Μελά, μην με αναγκάσετε να σας διακόψω. Ολοκληρώστε.
      ΠΑΝΑΓΙΩΤΗΣ ΜΕΛΑΣ: Τελειώνω.
      Κουκουλώνοντας όμως το σκάνδαλο αυτό, κουκουλώνετε την αγωνία εννιακοσίων πενήντα παιδιών και την ταλαιπωρία εννιακοσίων πενήντα οικογενειών. Έτσι, φοβάμαι ότι θα χαρακτηριστείτε ως πολιτική ηγεσία Υπουργείου που όχι μόνο ανέχεται τα σκάνδαλα, αλλά συμβάλλει και στη συγκάλυψή τους.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Μελά, ειλικρινά δεν θα σας απαντήσω ούτε στους υπαινιγμούς περί συγκαλύψεως σκανδάλου ή ο,τιδήποτε. Έχω την αίσθηση ότι κι εσείς ο ίδιος δεν το πιστεύετε, αλλά πρέπει να καλύψετε με μία ρητορική έναν ορισμένο ρόλο. Εγώ δεν συμφωνώ σ’ αυτού του είδους την πολιτική διαπραγμάτευση. Δεν θα σας απαντήσω καν.
      Η θέση μας είναι απολύτως διαυγής. Και σας επαναλαμβάνω ότι πάρα πολύ συχνά καλούμε τη Γενική Ασφάλεια και της θέτουμε υπόψη οποιοδήποτε στοιχείο διαθέτουμε από οποιαδήποτε πηγή περιλαμβανομένων και συναδέλφων σας Βουλευτών της Νέας Δημοκρατίας. Διότι εμείς επιδιώκουμε να φτάσουμε στο βάθος της υπόθεσης.  
      Κύριε Μελά, κανείς Υπουργός δεν δικαιούται να είναι υποκατάστατο της αστυνομικής έρευνας και του εισαγγελικού ελέγχου. Επαναλαμβάνω λοιπόν ότι έως την ολοκλήρωση αυτής της ανακρίσεως κανείς δεν είναι αθώος, αλλά και κανείς δεν είναι ένοχος.
      ΠΑΝΑΓΙΩΤΗΣ ΜΕΛΑΣ: Από τους τρεις δεν φταίει κανείς;
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Και θα μου επιτρέψετε να σας πω ότι τα φερόμενα από σας ως «φοβερά στοιχεία» θα μπορούσαν να είναι ευκόλως ανατρέψιμα αν είχατε μιλήσει κι εσείς με τους αξιωματικούς της Γενικής Ασφάλειας.
      ΠΑΝΑΓΙΩΤΗΣ ΜΕΛΑΣ: Έχω μιλήσει και μου είπαν τα ονόματα. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αν έχετε μιλήσει λοιπόν…
      ΠΡΟΕΔΡΕΥΩΝ (Κωνσταντίνος Γείτονας): Κύριε Μελά, θα ηρεμήσετε λίγο; Σας παρακαλώ. Δεν είναι κοινοβουλευτικός διάλογος αυτός. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αν μου επιτρέπετε λοιπόν, σας επιστρέφω τους χαρακτηρισμούς, γιατί αν έχετε μιλήσει εσείς προσπαθείτε τώρα να δημιουργήσετε την εικόνα ενός σκανδάλου εκεί που δεν υπάρχει, διότι αν έχετε μιλήσει θα σας έχουν πει ότι έχουν όλα τα στοιχεία υπ’ όψιν τους και τη βαθιά, επίμονη πίεση του Υπουργείου να ανακαλυφθεί η οποιαδήποτε πτυχή.
      ΠΑΝΑΓΙΩΤΗΣ ΜΕΛΑΣ: Ο προσωπικός, ο δικός…
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Άρα έρχεστε –και με συγχωρείτε- ως κοινός συκοφάντης ισχυριζόμενος ότι πάμε να συγκαλύψουμε. Διότι αν έχετε μιλήσει γνωρίζετε πόσο επίμονα, πόσο κατηγορηματικά, πόσο αποφασιστικά θέλουμε να φτάσουμε στο μεδούλι. 
      ΠΑΝΑΓΙΩΤΗΣ ΜΕΛΑΣ: Με λέτε συκοφάντη όταν…
      ΠΡΟΕΔΡΕΥΩΝ (Κωνσταντίνος Γείτονας): Κύριε Μελά σας παρακαλώ! Είστε παλαιός κοινοβουλευτικός, έχει κανόνες ο κοινοβουλευτικός έλεγχος. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν είναι δυνατόν να λέτε αυτά τα πράγματα. Σε θέματα ηθικής τάξεως κύριε Μελά δεν υπάρχει περίπτωση να βρείτε τρωτή αυτή την ηγεσία του Υπουργείου Παιδείας. Σας παρακαλώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ ολοκληρώστε. 
      ΠΑΝΑΓΙΩΤΗΣ ΜΕΛΑΣ: Κανένας από τους τρεις δεν φταίει; Άρα τους καλύπτετε. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Σας παρακαλώ. Επιμόνως, σταθερά θέλουμε να οδηγήσουμε εις βάθος αυτή την ιστορία, η οποία σας ξεκαθαρίζω ότι ήταν απόλυτα σαφές γιατί έγινε, απέτυχε σε αυτό που έγινε, απέτυχε πλήρως…
      ΠΑΝΑΓΙΩΤΗΣ ΜΕΛΑΣ: Πως έγινε η απενεργοποίηση του…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μην γράφεται τίποτε στα Πρακτικά απ’ όσα λέει ο κ. Μελάς.
      ΠΑΝΑΓΙΩΤΗΣ ΜΕΛΑΣ: …
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ!
      
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Μελά, επειδή πιστεύω ότι πρέπει να διασφαλίσουμε τη σοβαρότητα της Βουλής και του ελέγχου…
      ΠΑΝΑΓΙΩΤΗΣ ΜΕΛΑΣ: …
      ΠΡΟΕΔΡΕΥΩΝ (Κωνσταντίνος Γείτονας): Δεν γράφεται τίποτα απ’ όσα λέει ο κ. Μελάς.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν σας απαντώ σ’ αυτό το επίπεδο ηθικών κατηγοριών χωρίς αντίκρισμα και ηθικών κατηγοριών χωρίς βάρος. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ ολοκληρώστε σας παρακαλώ.
      ΠΑΝΑΓΙΩΤΗΣ ΜΕΛΑΣ: …
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα μου επιτρέψετε να σας πω ότι εφόσον -όπως πιστεύουμε- η έρευνα της Γενικής Ασφάλειας και η εισαγγελική έρευνα καταλήξει και εφ’ όσον είναι αυτός ο οδηγός μας, δεν υπάρχει περίπτωση ο,τιδήποτε προκύψει να μην οδηγήσει στην αυστηρότατη τιμωρία των τυχόν εμπλεκομένων.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ κλείστε σας παρακαλώ.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αλλά δεν επιτρέπεται σε κανέναν ούτε να αθωώνει προκαταβολικά ούτε να καταδικάζει προκαταβολικά. 
      ΠΑΝΑΓΙΩΤΗΣ ΜΕΛΑΣ: …
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση της ερώτησης και πραγματικά δεν αξίζει κύριε Μελά να σηκώνουμε τους τόνους και να παραβαίνουμε τον Κανονισμό για ένα τέτοιο ζήτημα. Για όνομα του Θεού! 
      ΠΑΝΑΓΙΩΤΗΣ ΜΕΛΑΣ: Μα σηκώνουμε τους τόνους, διότι δεν μας απάντησε επί της ουσίας ο κύριος Υπουργός.
      ΠΡΟΕΔΡΕΥΩΝ (Κωνσταντίνος Γείτονας): Ο κοινοβουλευτικός διάλογος έχει κανόνες. Ρωτήσατε γραπτά, απάντησε ο Υπουργός, τοποθετηθήκατε εσείς και σας απαντάει με δευτερολογία.
      ΠΑΝΑΓΙΩΤΗΣ ΜΕΛΑΣ: Θα επανέλθουμε. 
      ΠΡΟΕΔΡΕΥΩΝ (Κωνσταντίνος Γείτονας): Εάν δεν σας ικανοποιεί η απάντησή του να επανέλθετε. Ο ελληνικός λαός θα κρίνει. Δεν είναι αυτή στάση κοινοβουλευτική. Λυπάμαι που το λέω, με όλη την εκτίμηση που σας έχω.
      ΠΑΝΑΓΙΩΤΗΣ ΜΕΛΑΣ: Ναι, αλλά θέλουμε μια σαφή απάντηση κύριε Πρόεδρε. Άλλο ποινικές και άλλο διοικητικές ευθύνες. 
      ΠΡΟΕΔΡΕΥΩΝ (Κωνσταντίνος Γείτονας): Αλίμονο εάν κάθε φορά οι Βουλευτές, οι συνάδελφοι, όλοι όσοι είναι σε αυτά τα έδρανα, δεν ικανοποιούνται με την απάντηση των Υπουργών, να δημιουργούν πρόβλημα.  
      Επανερχόμαστε στη συζήτηση των επικαίρων ερωτήσεων πρώτου κύκλου. Πρώτη είναι η με αριθμό 158/25-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς την Υπουργό Περιβάλλοντος, Χωροταξίας και Δημοσίων Έργων, σχετικώς με την απλούστευση των διαδικασιών ένταξης περιοχών στα σχέδια πόλεων κλπ.
      Η επίκαιρη ερώτηση του κυρίου συναδέλφου έχει ως εξής:
      «Σε όλους τους Ο.Τ.Α. της χώρας είναι επιτακτική η ανάγκη της εκπόνησης μελετών Γενικών Πολεοδομικών Σχεδίων (ΓΠΣ) και Σχεδίων Χωροταξικής και Οικιστικής Οργάνωσης Ανοικτής Πόλης (ΣΧΟΟΑΠ), προκειμένου να καθοριστεί συγκεκριμένη χρήση γης που είναι απαραίτητη για την ανάπτυξη των παραγωγικών δραστηριοτήτων, να προστατευθούν ευαίσθητες περιοχές και να οργανωθούν άρτια πολεοδομικά οι περιοχές Α και Β κατοικίας, όπως επίσης έχει καταστεί αναγκαία η επέκταση σε πολλές περιοχές σχεδίων πόλης και έχουν κινηθεί οι σχετικές διαδικασίες εδώ και πολλά χρόνια.
      Οι διαδικασίες όμως εκπόνησης και επέκτασης  των σχεδίων πόλης είναι αξιοσημείωτα χρονοβόρες και διαρκούν πολλές φορές είκοσι και πλέον χρόνια. Αποτέλεσμα αυτών των διαπιστωμένων χρονοβόρων διαδικασιών και δυσλειτουργιών είναι τόσο η αυθαίρετη οικιστική ανάπτυξη περιοχών όσο και οι κατά παρέκκλιση ηλεκτροδοτήσεις αυθαιρέτων κτισμάτων από τη ΔΕΗ. Επιπρόσθετα οι καθυστερήσεις στην ένταξη περιοχών που ήδη έχουν αναπτυχθεί σε σχέδια πόλης, δημιουργεί πολλαπλά προβλήματα. Οι οικιστές διώκονται ποινικά, τους επιβάλλονται υπέρογκα πρόστιμα, «εφευρίσκουν» τρόπους ώστε να ηλεκτροδοτηθούν «κατ’ εξαίρεση», ενώ οι Ο.Τ.Α. χάνουν πολύτιμους πόρους αφού δεν μπορούν να εισπράξουν τα δημοτικά τέλη. 
      Ερωτάται η αρμόδια Υπουργός.
      Προτίθεται να προβεί σε απλούστευση των διαδικασιών ένταξης περιοχών στα σχέδια πόλης, ιδιαίτερα μάλιστα όσων περιοχών έχουν ήδη αναπτυχθεί οικιστικά, σε νομιμοποίηση των αυθαίρετων κτισμάτων;
      Προτίθεται να δώσει τη δυνατότητα στη ΔΕΗ να ηλεκτροδοτεί τα αυθαίρετα κτίσματα που δεν πρόκειται να κατεδαφιστούν;»
      Το λόγο έχει η Υφυπουργός Περιβάλλοντος, Χωροταξίας και Δημοσίων Έργων κ. Ζήση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θεωρώ πολύ σημαντικά τα ερωτήματα που βάζει η επίκαιρη ερώτηση του κ. Πιπεργιά για τα μεγάλα θέματα σχεδιασμού της οικιστικής ανάπτυξης τα οποία έχουν να κάνουν με την ποιότητα της ζωής και με όλα τα επιμέρους ζητήματα που αναφέρει αυτή η ερώτηση.
      Πρέπει να σας πω ότι η ενεργοποίηση του ν. 2508/97 έχει ήδη ξεκινήσει για τα γενικά πολεοδομικά σχέδια και για τα σχέδια χωρικής ανάπτυξης των ανοιχτών πόλεων, διότι είναι τα απαραίτητα εργαλεία για να μπορέσουμε να προχωρήσουμε σε γενικότερες κατευθύνσεις και να γίνουν και οι πολεοδομικές μελέτες εκείνες οι οποίες εντάσσουν από τη μια μέσα στο σχέδιο πόλης συγκεκριμένες περιοχές και από την άλλη θέτουν όλες τις δυνατότητες των χρήσεων γης αλλά και των περιορισμών και των όρων δόμησης στο στόχο πάντα της ανάπτυξης που έχει βάλει η τοπική κοινωνία και που είναι και θεσμοθετημένη μέσα από τις διαδικασίες που έχουμε κάνει. 
      Η επιτάχυνση κύριε συνάδελφε, των μελετών επέκτασης έχει ξεκινήσει αλλά υπάρχουν προβλήματα σε ό,τι αφορά τις πολεοδομικές μελέτες που έχουν να κάνουν με τα ρέματα, με τις γεωλογικές μελέτες, καινούργια δηλαδή δεδομένα που έχουν παρουσιαστεί στην πάροδο του χρόνου. Γιατί η δυναμική που αναπτύσσεται τελικά στην οικιστική ανάπτυξη είναι μια δυναμική που ξεπερνά πολλές φορές και το σχεδιασμό που έχουμε κάνει πριν από κάποια χρόνια. 
      Πρέπει λοιπόν να σας πω ότι εντατικοποιείται αυτή η ολοκλήρωση των πολεοδομικών μελετών εκεί που δεν υπάρχουν προβλήματα.
      Σχετικά με την προώθηση και την απλούστευση των διαδικασιών που θέτετε στην ερώτησή σας, έχουμε ξεκινήσει με τον πρόσφατο νόμο την κωδικοποίηση της νομοθεσίας, διότι σ’ αυτά τα ζητήματα υπάρχουν πολλοί νόμοι και διατάξεις και βεβαίως την απλούστευση της νομοθεσίας ώστε να υπάρχει η δυνατότητα πιο γρήγορης έγκρισης όλων αυτών των πολεοδομικών μελετών, καταγράφοντας με συγκεκριμένες επιτροπές και με τις υπηρεσίες όλες αυτές τις αδυναμίες αλλά και τα συγκριτικά πλεονεκτήματα που μπορεί να υπάρχουν έτσι ώστε οι αρμόδιες υπηρεσίες να προτείνουν μέτρα βελτίωσης αυτού του συστήματος παραγωγής πολεοδομικών μελετών.
      Σε ό,τι αφορά την ηλεκτροδότηση, που αναφέρετε, σαφώς δεν μπορεί να γίνει καμιά νομιμοποίηση των αυθαιρέτων χωρίς τις προβλεπόμενες διαδικασίες. Μέχρι σήμερα αυτή η νομιμοποίηση έχει γίνει μόνο με την πιστοποίηση του αυθαιρέτου και με την πληρωμή προστίμων. Οι περιπτώσεις παρεκκλίσεων, που αναφέρει η ερώτησή σας, υπάρχουν μόνο με τη δυνατότητα που δίνεται πλέον από το νόμο στη Νομαρχιακή Αυτοδιοίκηση και τις αρμόδιες υπηρεσίες. Δεν υπάρχει καμιά άλλη διάταξη για την ηλεκτροδότηση των περιοχών του νομού της αρμοδιότητάς τους.
      Έτσι λοιπόν καταβάλλεται μια προσπάθεια σε νομοθετικό επίπεδο για την απλούστευση αυτών των προστίμων ανάλογα με τις κατηγορίες. Όμως μέχρι σήμερα δεν υπάρχει καμιά αλλαγή της νομοθεσίας εκείνης που επιβάλλει και αυστηρότητα και προστασία σε ό,τι έχει να κάνει με τη δόμηση.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, όταν μια περιοχή για να ενταχθεί στο σχέδιο πόλης κάνει είκοσι και είκοσι πέντε χρόνια, είναι επόμενο να έχουμε αυθαίρετα. Στη Χαλκίδα για παράδειγμα αυτή τη στιγμή είτε υπάρχει αυθαίρετη δόμηση είτε υπάρχει αυθαιρεσία της πολεοδομίας. Τελευταία πολλά τετράγωνα στην περιοχή της Πειραϊκής-Πατραϊκής που ήταν βιομηχανικός χώρος έγιναν ξαφνικά από πράσινο που πρόβλεπε το σχέδιο, οικόπεδα για να χτίσουν κάποιοι μεγάλοι επιχειρηματίες πολυκατοικίες. Και για τη Βιομηχανία Δάριγκ ξαφνικά, άλλαξε η χρήση γης και από βιομηχανικός χώρος που ήταν έγινε και αυτή οικόπεδα για να αναγερθούν δύο χιλιάδες κατοικίες. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ήταν και αρχαιολογικός χώρος.
      ΔΗΜΗΤΡΙΟΣ ΠΙΠΕΡΓΙΑΣ: Ακριβώς, ήταν βιομηχανικός και αρχαιολογικός χώρος. Με αυτόν τον τρόπο, ουσιαστικά με την πολυνομία και τη γραφειοκρατία, οδηγούμαστε πέραν των άλλων και σε φαινόμενα αυθαίρετης αλλαγής χρήσεων γης, κάνουμε κάποιους δισεκατομμυριούχους και αναπτύσσονται φαινόμενα διαφθοράς.
      Από την άλλη μεριά, κυρία Ζήση, διεξάγονται οι χωροταξικοί σχεδιασμοί χωρίς να υπάρχει καμία συμμετοχή της τοπικής κοινωνίας. Πρόσφατο παράδειγμα ο χωροταξικός σχεδιασμός της Εύβοιας, όπου δεν είχε πάρει χαμπάρι η τοπική κοινωνία. 
      Εμείς οι Βουλευτές, κυρία Ζήση, ξέρετε ότι μάθαμε τελευταία τι γίνεται με το χωροταξικό σχεδιασμό. 
      Και κάτι ακόμα. Έρχεται πρόσφατα το Συμβούλιο της Επικρατείας και λέει ότι βιομηχανία που λειτουργεί…
      ΠΡΟΕΔΡΕΥΩΝ (Κωνσταντίνος Γείτονας): Κύριε Πιπεργιά, υψηλούς τόνους χρησιμοποιείτε και σεις σήμερα. Μεταδοτική ήταν η ασθένεια από την προηγούμενη ερώτηση. Δεν χρειάζονται υψηλοί τόνοι.
      ΔΗΜΗΤΡΙΟΣ ΠΙΠΕΡΓΙΑΣ: Θα καταλάβετε, κύριε Πρόεδρε, γιατί χρησιμοποιώ υψηλούς τόνους.
      Έχουμε πρόσφατη απόφαση του Ε΄ Τμήματος του Συμβουλίου της Επικρατείας, που λέει το εξής: Η βιομηχανία «Μπούρικας» στην Αμάρυνθο δεν πρέπει να λειτουργεί. Κρίνεται παράνομη, παρότι λειτουργεί από το ’83, διότι δεν έχουν προχωρήσει οι σχεδιαστές, οι μελετητές και η περιφέρεια σε χρήσεις γης και σε ζώνες ανάπτυξης παραγωγικών δραστηριοτήτων, με αποτέλεσμα κάθε βιομηχανική και βιοτεχνική δραστηριότητα να τίθεται υπό διωγμό.
      Ξέρετε τι συμβαίνει, κυρία Ζήση; Ο οικιστής που αγόρασε ένα κτήμα δίπλα από νόμιμη βιομηχανία και έκτισε το αυθαίρετό του, προσφεύγει στη συνέχεια στο Συμβούλιο της Επικρατείας, που κρίνει ότι ο αυθαίρετος οικιστής έχει δίκιο και η βιομηχανία πρέπει να κλείσει.
      Αποτέλεσμα; Ο Μπούρικας προσέφυγε τώρα κατά του δημοσίου και ζητά 4,5 δισεκατομμύρια αποζημίωση, γιατί κλείνει η βιομηχανία του. Και ύστερα μιλάμε για αειφόρο ανάπτυξη και για πολλά άλλα πράγματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. Έχετε υπερβεί το χρόνο σας.
      ΔΗΜΗΤΡΙΟΣ ΠΙΠΕΡΓΙΑΣ: Ακόμα κάτι, κύριε Πρόεδρε. Δεν μπορεί κτίρια τα 	οποία δεν κατεδαφίζονται να μην ηλεκτροδοτούνται. Δεν μπορεί σε κτίρια που φιλοξενούνται οικογένειες να μην δίνουμε ρεύμα και έτσι να τις τιμωρούμε, τη στιγμή μάλιστα που αναπτύσσεται μία παραβιομηχανία εξυπηρέτησης μικροσυμφερόντων και ρουσφετιών στο επίπεδο της Νομαρχιακής Αυτοδιοίκησης.
      Επιτέλους, ας πάρει το Υπουργείο τολμηρές αποφάσεις.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Μπορώ να χρησιμοποιήσω και εγώ υψηλούς τόνους. Δεν είναι σωστό.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Οι συνδικαλιστές είναι λίγο ζόρικοι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Γιαννακόπουλε, ξεκινήσαμε με υψηλούς τόνους σήμερα. Γιατί;
      ΔΗΜΗΤΡΙΟΣ ΠΙΠΕΡΓΙΑΣ: Με συγχωρείτε για τον τόνο, κύριε Πρόεδρε, αλλά έχετε περάσει και εσείς από το Υπουργείο αυτό και ξέρετε.
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, προσωπικά κατανοώ τους υψηλούς τόνους και την αγωνία για θέματα που έχουν να κάνουν με την αειφόρο ανάπτυξη, όπως είπε ο κύριος συνάδελφος. Αυτή η αειφόρος ανάπτυξη είναι η πρόκληση τελικά και των Βουλευτών και του πολιτικού κόσμου και της κοινωνίας των πολιτών, γιατί χρειάζεται μια ισόρροπη ανάπτυξη και μια εναρμόνιση των τριών πυλώνων της ευημερίας και της προστασίας του περιβάλλοντος.
      Άρα, λοιπόν, να απαντήσω στο πρώτο θέμα που έθεσε ο κύριος συνάδελφος. Σαφώς ασφυκτιά ο ιστός της πόλης, διότι πάρα πολλές φορές, ενώ ζητείται η αποκέντρωση πόρων και αρμοδιοτήτων και έχουν αναλάβει οι πολεοδομίες των δήμων και της Νομαρχιακής Αυτοδιοίκησης να λύσουν ορισμένα ζητήματα βάσει των αρμοδιοτήτων τους, έχουμε προβλήματα, όπως είναι οι πράξεις εφαρμογής που έχουν καθυστερήσει, ελλείμματα γης, μη αναστολή οικοδομικών εργασιών σε σχεδιασμένους άξονες ανάπτυξης είτε τουριστικής είτε βιομηχανικής είτε υποδομών, που πρέπει να συγκλίνουν για να πετύχουμε και την κοινωνική και την οικονομική σύγκλιση, επί της ουσίας με την Ευρωπαϊκή Ένωση.
      Άρα, λοιπόν, έχουμε ελλείμματα και καθυστερήσεις σε όλα τα επίπεδα της διοίκησης, όχι μόνο του σχεδιασμού, αλλά και της υλοποίησης.
      Καταλαβαίνω, κύριε συνάδελφε, ότι βεβαίως υπάρχουν ζητήματα, όπως για παράδειγμα, στην εκτός σχεδίου δόμηση χωρίς χωροταξικό σχεδιασμό και χωρίς ένα συγκεκριμένο σχέδιο. 
      Σαφώς έχετε δίκιο όταν μιλάτε για ανάπτυξη. Πρώτα από όλα θα έπρεπε να υπάρχει ένα σχέδιο ανάπτυξης, μετά να έρθει η χωροταξία και μετά η πολεοδομία, οι περιορισμοί και οι όροι δόμησης. Δυστυχώς, πολλές φορές όλοι οι θεσμοί σχεδιάσαμε με άλλους τρόπους και σήμερα βρισκόμαστε σε αδιέξοδα. 
      Θέλω να σας διαβεβαιώσω, κύριε συνάδελφε, ότι προχωρούμε με επιτάχυνση τις διαδικασίες της χωροταξικής και πολεοδομικής ανασυγκρότησης της χώρας στα πλαίσια των δυνατοτήτων που υπάρχουν -εννοώ χρηματοδοτικών, αλλά και της επιστημονικής γνώσης και των διεθνών δεσμεύσεων.
      Η χωροταξία, που είναι οικονομική ανάπτυξη και η χρήση γης έχουν να κάνουν με τη στρατηγική της χώρας, με τους θεσμούς για τα θέματα μεταφορών και οικονομίας, για τις παραεγνάτιες δράσεις, για την Εύβοια με τη δυναμική που έχει αναπτύξει και για τις άλλες περιοχές της χώρας, που δεν είναι σήμερα όπως χθες. Γι’ αυτό επικαιροποιούμε όλες αυτές τις μελέτες που ήδη έχουν γίνει στην προηγούμενη δεκαετία, αλλά επειδή οι εξελίξεις είναι πολύ δυναμικές, η συμβολή όλων είναι απαραίτητη. 
      Υπάρχει όμως η διαδικασία της γνωμοδότησης  κύριε συνάδελφε. Έχουν γνωμοδοτήσει φορείς στη διάρκεια των τριών μηνών για κάθε χωροταξικό ή πολεοδομικό σχέδιο όπως προβλέπεται, αλλά ακόμη και για ρυμοτομικά και για άλλα σχέδια, περνώντας από το Κεντρικό Συμβουλιο Χωροταξίας, Οικισμού και Περιβάλλοντος.
      Υπάρχει η διαδικασία που προβλέπει ο ν.1650 για την προστασία του περιβάλλοντος και για το πρόσφατο πρόβλημα στην Εύβοια, όπου σε περιοχή με παραγωγική δραστηριότητα λόγω του χωροταξικού σχεδιασμού, έρχονται οι πολίτες με τους θεσμούς τους και ζητούν να είναι προστατευόμενη περιοχή. Άρα η δυναμική του Γ΄ Κ.Π.Σ. και των καλλιεργειών, ιχθυοκαλλιεργειών, αλιευτικών καταφυγίων κλπ. δεν μπορεί να συντελεστεί παρότι ο σχεδιασμός λέει παραγωγική δραστηριότητα με ήπιες  μορφές. Θέλω να πω ότι και στα σημεία που υπάρχει σχεδιασμός, υπάρχουν αντιφατικές απόψεις των θεσμών.
      Το θέμα της ηλεκτροδότησης που αναφέρθηκε, είναι πολύ σημαντικό. Παρεκκλίσεις από τη νομοθεσία δεν μπορούν να γίνουν.
      ΔΗΜΗΤΡΙΟΣ ΠΙΠΕΡΓΙΑΣ: Να την αλλάξουμε. Δεν λειτουργεί πλέον η νομοθεσία.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Απλούστευση θα γίνει. Θα καταθέσω κύριε Πρόεδρε τις προϋποθέσεις  που έχουν να κάνουν με τη δυνατότητα της ηλεκτροδότησης κάποιων κατοικιών.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 173/26.11.2002 επίκαιρη ερώτηση του Βουλευτή της Νέας Δημοκρατίας κ.Ελευθερίου Παπαγεωργόπουλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με το νέο χωροταξικό περιφερειακό σχεδιασμό, την απουσία του Νομού Εύβοιας κλπ.
      Η επίκαιρη ερώτηση έχει ως εξής:
      «Ο νέος χωροταξικός Περιφερειακός σχεδιασμός αγνοεί εντελώς το Νομό Εύβοιας και υπονομεύει την όποια προοπτική ανάπτυξής του. Είναι χαρακτηριστικό ότι παρά τις επανειλημμένες εξαγγελίες και δεσμεύσεις του Πρωθυπουργού κ.Σημίτη δεν προβλέπεται καμία υποδομή και δράση για το νομό.
      Για τους λόγους αυτούς, ερωτάται η αρμόδια κυρία Υπουργός, εάν η Κυβέρνηση θα οριστικοποιήσει τον Ευβοιοκτόνο νέο χωροταξικό περιφερειακό σχεδιασμό».
      Η  Υφυπουργός Περιβάλλοντος, Χωροταξίας και Δημοσίων Έργων κ. Ζήση έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η ερώτηση αφορά τη νέα δυναμική που έχει αναπτυχθεί  για το εθνικό πλαίσιο χωροταξικού σχεδιασμού της χώρας, στο οποίο εντάσσονται και τα περιφερειακά σχέδια χωροταξικού σχεδιασμού, δηλαδή των περιφερειών της χώρας, τα  οποία βρίσκονται στην τελική τους ευθεία σε ότι αφορά την περιοχή σας. Και όπως γνωρίζετε την προηγούμενη εβδομάδα, το Τεχνικό Επιμελητήριο έκανε στα Καμένα Βούρλα μία σύσκεψη της διοικούσας του επιτροπής με τις διοικούσες επιτροπές όλων των περιφερειακών τμημάτων για θέματα χωροταξίας και περιβάλλοντος. Και εκεί αναπτύχθηκε συστηματικά το χωροταξικό της Στερεάς Ελλάδας.
      Οι προτεραιότητες των πέντε περιφερειακών είναι η Στερεά, η Θεσσαλία, η Δυτική Ελλάδα, η Κρήτη και η Πελοπόννησος και αυτά προβλέπεται να περάσουν από περιφερειακά συμβούλια τέλος του χρόνου σύμφωνα με τα χρονοδιαγράμματα. Πρέπει να σας ενημερώσω ότι σε αυτά τα περιφερειακά συμβούλια, όπως είναι θεσμοθετημένα, θα ακουστούν οι απόψεις όλων σας και όλων των θεσμοθετημένων οργάνων.
      Πρέπει να πω ότι η διαδικασία έχει να κάνει με μία, σύμφωνα με τους νόμους, ροή των πραγμάτων. Οι μελέτες αυτές….
      Απεναντίας η Κυβέρνηση αξιοποιώντας τα συγκριτικά πλεονεκτήματα κάνει αυτή τη διαβούλευση με τους φορείς. Υπάρχουν οι γνωμοδοτήσεις των νομαρχιακών συμβουλίων των δημοτικών συμβουλίων οι οποίες ελήφθησαν υπόψη. Ακριβώς επειδή υπάρχει αυτήν η δυναμική ζήτησα μια επικαιροποίηση. Υπάρχουν και οι παρατηρήσεις και γι αυτές έχουν έρθει στο Υπουργείο κάποιο φορείς. Στο περιφερειακό συμβούλιο που θα γίνει οποιεσδήποτε άλλες παρατηρήσεις ή ενστάσεις θα ενσωματωθούν σε αυτόν τον σχεδιασμό για να προχωρήσει η διαδικασία σύμφωνα με αυτά που προβλέπει ο νόμος.
      Αναφέρθηκε ο όρος ευβοιοκτόνος πολιτική. Δεν θα ήθελα να μπω στο θέμα της χωροταξίας για την περιφέρεια, που τη θεωρούμε πρώτο εργαλείο. Όπως διαμορφώνεται αυτό το πλαίσιο για την Στερεά Ελλάδα η Χαλκίδα και η ευρύτερη αστική της περιοχή προτείνεται να είναι νομαρχιακός πόλος ανάπτυξης με ειδικό υπερτοπικό ρόλο δεύτερου επιπέδου ενισχυμένου, πράγμα που σημαίνει ανάληψη δράσεων και πρωτοβουλιών για την ανάδειξη της πόλης σε υπερνομαρχιακό επίπεδο σε αστικό κέντρο με ενίσχυση υπηρεσιών όλων των τομέων και με τριτογενή αναγνώριση της Χαλκίδας ως σημαντικού βιομηχανικού πόλου. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαγεωργόπουλος έχει το λόγο.
      ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ: Κυρία Υπουργέ δεν θέλω να πιστεύετε ότι δώσατε απάντηση. Εισέπραξα έναν χρησμό αλλά ούτε Μαντείο των Δελφών είναι η Βουλή ούτε εσείς μοιάζετε με την Πυθία. Εγώ έκανα την πιο λακωνική ερώτηση που έχει κατατεθεί αυτή την περίοδο στο Ελληνικό Κοινοβούλιο με δέκα λέξεις μόνο. Ζητώ με ένα σύντομο ερώτημα σαφείς και έντιμες απαντήσεις. Και αυτό γιατί θέλησα να αποφύγω τα μεγάλα λόγια που φτιασιδώνουν την αλήθεια και συγκαλύπτουν το ψέμα, γιατί πολύ φοβάμαι ότι η Κυβέρνηση δεν έχει να πει τίποτα. Επιβεβαιώνεται η φράση μου ότι η συμπεριφορά της είναι Ευβοιοκτόνος. Χαίρομαι που προσυπογράφει την ερώτησή μου με την παρέμβασή του και ο κ. Πιπεργιάς γιατί η αγωνία μας είναι κοινή.
      ΔΗΜΗΤΡΙΟΣ ΠΙΠΕΡΓΙΑΣ: Απάντησε ο νομάρχης.
      ΠΡΟΕΔΡΕΥΩΝ (Κωνσταντίνος Γείτονας): Κύριε Πιπεργιά απόψε είστε άτακτος. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ο Πρωθυπουργός κ. Σημίτης και οι Υπουργοί του έχουν εξαγγείλει και έχουν δεσμευτεί ότι θα δρομολογήσουν για την Εύβοια και θα δημιουργήσουν για το νομό συγκεκριμένες δράσεις και υποδομές, οι οποίες είναι οι εξής: Βιομηχανικό πάρκο Ριτσώνας, διαμήκης και κάθετος οδικός άξονας της Εύβοιας, δρόμος Χαλκίδας, Λίμνης Ευβοίας μέσω Κανδυλίου, ίδρυση πανεπιστημιακής σχολής στην Εύβοια, δέσμευση που επανέλαβε και ο κ. Ευθυμίου στις παραμονές των δημοτικών εκλογών. Ακόμα έχουν εξαγγείλει τη δημιουργία σύγχρονου ενεργειακού κέντρου στο Αλιβέρι, την αξιοποίηση του λιμανιού της Κύμης και των ανατολικών παραλίων του νομού, την δημιουργία νέου νοσοκομείου, αστικές παρεμβάσεις στη Χαλκίδα και περιφερειακό δρόμο και τέλος πρόγραμμα ολοκληρωμένης τουριστικής ανάπτυξης στη βόρεια Εύβοια. 
      Όμως στο νέο χωροταξικό σχεδιασμό αγνοείται εντελώς ο νομός. Δεν προβλέπεται καμία υποδομή και καμία δράση. Έτσι η Κυβέρνηση καταδικάζει το νομό σε παρακμή και υπανάπτυξη. Η παράκαμψη της Χαλκίδας που ήταν στο δεύτερο κοινοτικό πλαίσιο στήριξης μεταφέρθηκε λογιστικά στο τρίτο. Στη σημερινή Ελευθεροτυπία αναφέρεται ότι θα γίνει με αυτοχρηματοδότηση και με διόδια, και με ιδιωτικά κεφάλαια. 
      ΔΗΜΗΤΡΙΟΣ ΠΙΠΕΡΓΙΑΣ: Άλλαξε αυτό.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ο Πρωθυπουργός και η Κυβέρνηση του ΠΑ.ΣΟ.Κ. έχουν αναγάγει την ασυνέπεια και τις υπαναχωρήσεις από τις δεσμεύσεις τους σε κανόνα συμπεριφοράς. Η συμπεριφορά αυτή συνιστά εμπαιγμό και πολιτική απάτη εις βάρος του ευβοϊκού λαού. Ζητάμε από την Κυβέρνηση να σταματήσει τα λόγια και τις υποσχέσεις, να σεβαστεί την Εύβοια και τον ευβοϊκό λαό και να τηρήσει τις δεσμεύσεις της γιατί δεν πάει άλλο.
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ζητήσατε πολύ χαμηλούς τόνους και προσπάθησα να συμμορφωθώ σε αυτό. Όμως ειλικρινά στενοχωριέμαι πάρα πολύ γιατί ο κύριος συνάδελφος λέει ότι η Κυβέρνηση λέει ψέματα. Όμως, κύριε συνάδελφε, και εσείς απέναντι στον Ευβοϊκό λαό και απέναντι στους συναδέλφους εδώ δεν είπατε ότι δεν διαβάσατε τη μελέτη, δεν είπατε ότι δεν ενδιαφερθήκατε να δείτε το χωροταξικό πλαίσιο της Στερεάς Ελλάδας. Γιατί αν το είχατε διαβάσει, κύριε συνάδελφε, όλα αυτά που μας είπατε θα τα είχατε δει μέσα στις κατευθύνσεις.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν υπάρχει η Εύβοια στο σχέδιο. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Παπαγεωργόπουλε, δεν σας διέκοψε η κυρία Υπουργός. Είπα από την αρχή να κρατηθούν χαμηλοί τόνοι, αλλά δεν με άκουσε κανένας. Τουλάχιστον να τηρηθεί αυστηρά ο Κανονισμός.
      Συνεχίστε, κυρία Υπουργέ.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, αν θέλω να συμμορφωθώ προς τις υποδείξεις σας και να κρατήσω χαμηλούς τόνους, αυτό δεν σημαίνει ότι δεν με πνίγει το δίκιο, όταν -κάποια ζητήματα- αφορούν διαδικασίες που έχουν να κάνουν με την περιφέρεια, με τους θεσμούς, με τους νομάρχες και όταν οι θεσμοί έχουν γνωμοδοτήσει γι’ αυτά τα θέματα και υπάρχει διαβούλευση. Και αυτή τη στιγμή υπάρχει η περίληψη. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Σας παρακαλώ, κυρία Υπουργέ …
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αφήστε με να ολοκληρώσω, γιατί εγκαλείται συνεχώς η Κυβέρνηση. Και έχει γίνει αυτό ένα σλόγκαν. Να μιλήσουμε σοβαρά απέναντι στους πολίτες. Όταν έγινε στην περιφέρειά σας, κύριε συνάδελφε, ολόκληρη σύσκεψη όπου ήλθαν όλοι οι θεσμοί και όλοι οι φορείς και οι μηχανικοί και οι τεχνικοί για το συγκεκριμένο χωροταξικό …
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Τους δεχθήκατε προχθές, κυρία Υπουργέ;
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Παπαγεωργόπουλε!
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Βεβαίως και τους δέχθηκα. 
      Πάντως εσείς, κύριε συνάδελφε, μέχρι σήμερα δεν ζητήσατε να δείτε ούτε την Υπουργό ούτε τις υπηρεσίες για το συγκεκριμένο θέμα. Και καλά κάνατε …
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ο κλητήρας σας τους δέχθηκε! Σεις απουσιάζατε.
      ΠΡΟΕΔΡΕΥΩΝ (Κωνσταντίνος Γείτονας): Να μη γράφεται τίποτα στα Πρακτικά από αυτά που λέει ο κ. Παπαγεωργόπουλος!
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σας παρακαλώ, θέλω το χρόνο μου!
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: … 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ποιος κρύφτηκε, κύριε Παπαγεωργόπουλε;
      ΠΡΟΕΔΡΕΥΩΝ (Κωνσταντίνος Γείτονας): Μην απαντάτε, κυρία Υπουργέ. Σας παρακαλώ, ολοκληρώστε.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εντάξει, κύριε Πρόεδρε. Και ο πολιτισμός έχει να κάνει με όλη αυτή τη διαδικασία. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: …
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Με συγχωρείτε, εγώ δεν είπα ότι ψεύδεσθε. Εσείς το είπατε αυτό. Σας παρακαλώ πολύ, να κάνετε συγκεκριμένες ερωτήσεις, αφού τόσο καιρό σαν Βουλευτής του νομού έπρεπε να έχετε λάβει μέρος στις διαβουλεύσεις που έγιναν με τους νομάρχες και τους θεσμούς του νομού σας, που δεν γνωρίζετε τίποτα και να έχετε διαβάσει το κείμενο που έχει κατευθύνσεις, αν ξέρετε, κύριε συνάδελφε. Πρέπει και να χαμογελάσουμε, γιατί αυτά που ζητάτε και ακόμα διεκδικείτε, η Κυβέρνηση και τα έχει θέσει μέσα στο σχεδιασμό της …
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: …
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Το διαβάσατε το σχέδιο;
      ΠΡΟΕΔΡΕΥΩΝ (Κωνσταντίνος Γείτονας): Κύριε Παπαγεωργόπουλε, θα με αναγκάσετε να λάβω αυστηρότερα μέτρα. Σας παρακαλώ! Για σας το λέω. Μας παρακολουθούν όλοι και βλέπετε ότι διατηρώ και τη ψυχραιμία μου και έχω υπομονή. Υπάρχει, όμως, ένα όριο. Θα αφήσετε την κυρία Υπουργό, που έχει το δικαίωμα από το Σύνταγμα, να μιλήσει ή όχι;
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο.
      Συνεχίστε, κυρία Υπουργέ. 
      ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ: Θα ήθελα το λόγο, κύριε Πρόεδρε!
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο. Έχω πει να μη γράφεται τίποτα στα Πρακτικά από αυτά που λέτε!
      Συνεχίστε, κυρία Υπουργέ.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, αναφέρω ενδεικτικά τις κατευθύνσεις που βάζει το χωροταξικό της Στερεάς, το οποίο θα συζητηθεί στο περιφερειακό συμβούλιο σε ένα θεσμικό όργανο. Για τη Χαλκίδα δεν θα αναφερθώ ξανά.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: …
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Επίσης, δίνεται η κατεύθυνση για δημιουργία βιομηχανικού πάρκου στη Ριτσώνα. Όσοι γνωρίζουν τα χωροταξικά, δίνουν κατευθύνσεις για χρήση γης και για πολιτική γης. Δεν είναι πολεοδομία, δεν είναι πολεοδομική μελέτη, δεν είναι οικοδομικό τετράγωνο, δεν είναι ρυμοτομικό σχέδιο, δεν είναι όροι και περιορισμοί δόμησης. Είναι κατευθύνσεις οικονομικές, αναπτυξιακές, με σύγχρονη προστασία του περιβάλλοντος και των αναγκών της πολιτείας και ακουμπούν εκεί, μέσα από συνεννόηση όλων των θεσμών του νομού. 
      Προτείνεται η δικτυακή λειτουργία Αλιβερίου-Κύμης, η  οποία θα αποτελέσει κέντρο δευτέρου επιπέδου. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κυρία Υπουργέ, δεν υπάρχει άλλος χρόνος. Καταθέστε αυτά  που έχετε για τα Πρακτικά. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Απλώς, θέλω να πω, κύριε Πρόεδρε, ότι υπάρχουν πολλά περισσότερα μέσα στο χωροταξικό σχεδιασμό από αυτά, που δυστυχώς, ολιγωρώντας, ζητά ο κύριος συνάδελφος. Δύο-τρία πράγματα ζητάει για την Εύβοια. Ο χωροταξικός σχεδιασμός προβλέπει πολύ περισσότερες αναπτυξιακές κατευθύνσεις για το Νομό Εύβοιας. 
      (Στο σημείο αυτό η Υφυπουργός κ. Ροδούλα Ζήση καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση της ερώτησης και προχωρούμε στη συζήτηση της επόμενης ερώτησης.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, παρακαλώ το λόγο επί του Κανονισμού. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ μη με φέρνετε σε δύσκολη θέση. Και στο χρόνο δεν αδικηθήκατε. Ο χρόνος ομιλίας σας με τις διακοπές που κάνατε υπερβαίνει το χρόνο της κυρίας Υπουργού. Σας παρακαλώ ηρεμήστε και αφήστε να διεξαγάγουμε τη διαδικασία. 
      Θα συζητηθεί η με  αριθμό 168/26-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Οικονομίας και Οικονομικών, σχετικώς με το κλείσιμο εκκρεμών φορολογικών υποθέσεων των μικροεπιχειρήσεων κλπ. 
      Η ερώτηση του κυρίου συναδέλφου έχει ως εξής: 
      «Μέσα στο 2002 επτακόσιες χιλιάδες περίπου μικροεπιχειρηματίες, των οποίων ο προσδιορισμός της φορολογητέας ύλης και ο Φ.Π.Α., που πρέπει να αποδώσουν, προσδιορίζεται με εξωλογιστικές μεθόδους, κλήθηκαν «εθελοντικά» να κλείσουν τις φορολογικές τους «εκκρεμότητες» για την περίοδο ’93-’99. Το «κλείσιμο» αυτό των φορολογικών υποθέσεων στοίχισε αρκετά στους μικροεπιχειρηματίες, χωρίς να έχουν τη δυνατότητα να ασκήσουν κάποιο ένδικο μέσο για να αποδείξουν ότι δεν χρωστάνε αυτά τα χρήματα, που κατ’ αποκοπή αποφάσισε το Υπουργείο με τρόπο αυθαίρετο. Μάλιστα όσοι δεν έτρεξαν να κλείσουν τις φορολογικές εκκρεμότητες, καλούνται να πληρώσουν και πάλι με αυθαίρετο τρόπο πολλαπλάσια ποσά. 
      Ερωτάται ο κύριος Υπουργός:
      Γιατί καλούνται να πληρώσουν αυθαίρετα οι μικροεπιχειρηματίες αφού μέχρι τώρα ο προσδιορισμός γινόταν με «αντικειμενικά κριτήρια» και όχι με δική τους ευθύνη και γιατί όταν δεν σπεύδουν να πληρώσουν αυτά που άδικα και χωρίς καμία δικαιολογία τους επέβαλε το Υπουργείο καλούνται να πληρώσουν πολλαπλάσια;
      Έχει ή δεν έχει νόημα η εθελοντική ρύθμιση;»
      Θα απαντήσει ο Υφυπουργός Οικονομικών κ. Απόστολος Φωτιάδης. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, πάγιο, επίμονο, μακροχρόνιο και πιεστικό ήταν το αίτημα όλων των παραγωγικών τάξεων της χώρας, των πρωτοβάθμιων, δευτεροβάθμιων, τριτοβάθμιων οργανώσεων των μικρομεσαίων επιχειρήσεων για το κλείσιμο των φορολογικών τους εκκρεμοτήτων. 
      Τόση ήταν η πίεση, θα έλεγα, και αντίστοιχα η άρνηση του Υπουργείου να δεχθεί αυτά τα αιτήματα, ώστε να υπάρχουν καθημερινά δεκάδες αιτήματα από όλη την Ελλάδα. 
      Εν τέλει το Υπουργείο Οικονομικών αποδέχτηκε τα αιτήματα όλων -χωρίς καμία απολύτως εξαίρεση- των οργανώσεων και συζητώντας με τις τριτοβάθμιες οργανώσεις, τη Γενική Συνομοσπονδία Επαγγελματιών Βιοτεχνών Ελλάδος, την Κεντρική Ένωση Επιμελητηρίων Ελλάδος και την Εθνική Συνομοσπονδία Ελληνικού Εμπορίου, δηλαδή τις κορυφαίες οργανώσεις όλων των επαγγελματιών και ανθρώπων της αγοράς της χώρας, κατέληξε σε μία συμφωνία αποδεκτή από τους ίδιους τους ενδιαφερόμενους. 
      Για πρώτη φορά πιστεύω ακόμα και το κείμενο της υπουργικής απόφασης, η οποία συνετάγη, συνετάγη με συναίνεση των ίδιων των ενδιαφερομένων φορολογουμένων, όπως αυτοί εκπροσωπούνταν από τις τριτοβάθμιες οργανώσεις τους.
      Η συγκεκριμένη ρύθμιση η οποία είναι προαιρετικού χαρακτήρα, δηλαδή μπορεί κανένας να υπαχθεί ή να αρνηθεί την υπαγωγή του σ’ αυτή τη ρύθμιση, χειροκροτήθηκε από την πλευρά των εκπροσώπων των φορέων ως μία μεγάλη νίκη του συνδικαλιστικού κινήματος των μικρομεσαίων επιχειρήσεων και μάλιστα παρουσία της πολιτικής ηγεσίας του Υπουργείου Οικονομίας και Οικονομικών, αλλά και δεκάδων τηλεοπτικών μέσων ενημέρωσης και δημοσιογράφων του ηλεκτρονικού, αλλά και του γραπτού Τύπου. Αυτή η συγκεκριμένη ρύθμιση που και στις λεπτομέρειές της ακόμα συμφωνήθηκε, έγινε αποδεκτή από τη συντριπτική πλειοψηφία των Ελλήνων φορολογουμένων, υπαγομένων σ’ αυτή τη ρύθμιση και περισσότερες από τετρακόσιες πενήντα χιλιάδες υποθέσεις, αντίστοιχος αριθμός επαγγελματιών, επιτηδευματιών έχουν προχωρήσει στο κλείσιμο με τη διαδικασία του αυτοελέγχου και της απόφασης 1144. 
      Λέμε δηλαδή απλά και μόνο στο φορολογούμενο, με τη θέλησή σου και με τους όρους που θα έκανε τον έλεγχο ένας ελεγκτής του Υπουργείου Οικονομικών, κάνε μόνος σου τον έλεγχο και χωρίς κανένα απολύτως πρόστιμο, με την καταβολή κάποιων μικρών ποσών, εφόσον το επιθυμείς –το ξανατονίζω- μπορείς να υπαχθείς στη συγκεκριμένη ρύθμιση. 
      Ο ισχυρισμός σας κύριε συνάδελφε ότι δεν πρέπει να γίνεται έλεγχος επειδή υπάρχει η συγκεκριμένη υπουργική ρύθμιση, είναι παντελώς αβάσιμος και πιστεύω ότι δεν δικαιολογείται από τη γενικότερη κοσμοθεωρία και τη ιδεολογική θεώρηση των πραγμάτων από το Κομμουνιστικό Κόμμα Ελλάδος, δηλαδή να μη γίνεται έλεγχος της αγοράς. Γιατί οι έλεγχοι υπήρχαν και πριν από τη ρύθμιση και θα υπάρχουν και μετά τη ρύθμιση. Εν τέλει δεν μπορεί να θεωρούμε και εδώ στη Βουλή ότι είναι κορόιδα αυτοί που μονίμως συμμορφώνονται φορολογικά και πληρώνουν τους φόρους ή υπακούουν σε συγκεκριμένες λύσεις που οι ίδιοι ζήτησαν ενώ οι υπόλοιποι ούτε θα συμμορφωθούν, ούτε ελέγχους θα υποστούν.
      Υπάρχουν τα ένδικα μέσα, κύριε συνάδελφε. Όποιος δεν θέλει δήλωση να υποβάλει δήλωση αυτοελέγχου θα υποστεί τον έλεγχο με την παλιά διαδικασία που ισχύει σύμφωνα με την απόφαση 1144, ακολούθως υπάρχει ο τακτικός έλεγχος και η προσφυγή εν τέλει στο δικαστήριο, που είναι ο ανώτατος κριτής των διαφορών μεταξύ φορολογούσας αρχής και φορολογουμένου. Δικαίωμα του φορολογούμενου είναι να επιλέξει.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο. Ελπίζω η συζήτηση για την οικονομία μετά την παιδεία και τη χωροταξία που ανέβασε τους τόνους, να γίνει σε χαμηλούς τόνους.
      ΣΠΥΡΙΔΩΝ ΣΤΡΙΦΤΑΡΗΣ: Αν και η απάντηση του κυρίου Υφυπουργού δεν ανεβάσει τους τόνους, θα προσπαθήσω να μην οξύνω τη συζήτηση.
      Πρέπει να γνωρίζει ο κύριος Υφυπουργός -και το γνωρίζει πολύ καλά- ότι καμία ηγεσία δεν συμφώνησε με αυτή τη ρύθμιση. Στη δε ΓΕΣΕΒΕ επειδή ακριβώς εκείνη η διοίκηση συμφώνησε, σε ένα μήνα εξέπεσε. Την ανέτρεψαν οι επαγγελματιοβιοτέχνες και το ξέρετε πολύ καλά. Ο δε τότε πρόεδρος ούτε αντιπρόσωπος από το σωματείο του δεν εκλέχτηκε. Αυτό σας το λέω για να μη λέτε ότι έχουμε τη συγκατάβασή τους. Και είναι βέβαια στέλεχος του κόμματός σας ο πρώην πρόεδρος της ΓΕΣΕΒΕ ο κ. Μότσιος. Και αύριο έχει η ομοσπονδία του εκλογές και δεν είναι ούτε αντιπρόσωπος γιατί δεν εκλέχτηκε από το πρωτοβάθμιο σωματείο του. Αυτός ήταν ο πρόεδρος. Και φυσικά κατάντησε έτσι επειδή εσείς του είπατε να συμφωνήσει και συμφώνησε.
      Από κει και πέρα, θέλω να σας θυμίσω το εξής: Ψηφίσατε και τώρα ένα νόμο. Μην μας κάνετε μάθημα εμάς ότι θέλουμε να μη γίνεται έλεγχος στην αγορά. Εσείς δεν κάνετε έλεγχο στην αγορά και κάθε τόσο όταν έχετε μια μαύρη τρύπα λέτε «ελάτε εδώ μικρομεσαίες επιχειρήσεις, πληρώστε κατ’ αποκοπή τριακόσια εξήντα χιλιάρικα αν έχετε τζίρο μέχρι τόσο ή ένα εκατομμύρια διακόσια χιλιάρικα αν έχετε τζίρο μέχρι τόσο», χωρίς φυσικά αυτοί οι άνθρωποι να μπορούν να πάνε στα δικαστήρια και να πουν «δεν χρωστάω τίποτα». Και τους λέτε «αν δεν τα φέρετε, φυσικά δεν θα έρθω να σας κάνω έλεγχο, αλλά σας στέλνω και χαρτί ότι καλείστε να έρθετε να συμβιβαστείτε». 
      Μην τους στείλετε το χαρτί, κύριε Υφυπουργέ. Να πάτε να τους ελέγξετε και να τους κόψετε τα πόδια αν φοροδιαφεύγουν. Όχι όμως με αυτή την τακτική κάθε τρία, τέσσερα, πέντε, δέκα χρόνια και όποτε έχει μαύρη τρύπα ο προϋπολογισμός να πληρώνουν διπλά και τριπλά.
      Επίσης, θέλω να σας πω ότι θεωρήσατε άδικη την όλη προηγούμενη νομοθεσία για τους μικροεπιχειρηματίες και γι’ αυτό την αλλάξατε. Και ενώ στη ΣΑΕ αναγνωρίζετε τα βιβλία τους, σ’ αυτούς γιατί δεν τα αναγνωρίζετε και θα πάτε πάλι να τους κάνετε έλεγχο, αφού ο νόμος λέει «τουλάχιστον θα φορολογούνται με βάση τα στοιχεία τους και τις αποδείξεις»; Γιατί θα χρησιμοποιήσετε ξανά εξωλογιστικές μεθόδους για να προσδιορίσετε και το Φ.Π.Α. και το εισόδημά τους;
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο να δευτερολογήσει.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η Κυβέρνηση και το Υπουργείο Οικονομικών διαπραγματεύτηκε με τη θεσμική εκπροσώπηση των επαγγελματιών βιοτεχνών εμπόρων όλης της Ελλάδος. Δεν ενδιαφέρει το Υπουργείο Οικονομικών η εκπροσώπησή τους από πρόσωπα. 
      Και αν η συμμαχία του Κ.Κ.Ε. με τη Νέα Δημοκρατία για μια ακόμη φορά τώρα και στο χώρο των μικρομεσαίων, νομίζετε ότι συμφέρει στο κόμμα σας, σας πληροφορώ ότι αυτό είναι δική σας επιλογή. Έχει αποδειχθεί όμως ότι αποτελεί καταστροφική για το κόμμα σας επιλογή η συνεργασία σας με τη Νέα Δημοκρατία.
      Ακόμα και η νέα ηγεσία, η οποία προέκυψε από τη συνεργασία Κ.Κ.Ε. και Νέας Δημοκρατίας στο χώρο των μικρομεσαίων, πρέπει να γνωρίζετε ότι δεν κατήγγειλε τη συγκεκριμένη ρύθμιση ούτε αμφισβήτησε το περιεχόμενο και τη συμφωνία της ρύθμισης. Απλώς και μόνο ζήτησαν επιπλέον βελτίωση της ρύθμισης, όταν πια το 60% των φορολογούμενων έχουν συμμορφωθεί με την υπάρχουσα ρύθμιση. 
      Γνωρίζετε ότι δεν μπορεί να γίνει καμιά απολύτως αλλαγή, γιατί η συντριπτική πλειοψηφία των φορολογούμενων έχει αποδεχθεί ασμένως τη συγκεκριμένη ρύθμιση. Το 80% των φορολογούμενων ελπίζουμε ότι μέσα στο Δεκέμβριο θα έχει ολοκληρώσει αυτήν τη διαδικασία. Και λέμε πολύ ευθαρσώς ότι αυτοί οι οποίοι συμμορφώθηκαν ορθώς έπραξαν και προς το συμφέρον τους, γιατί πλήρωσαν λιγότερο από το 10% του ποσού που θα προέκυπτε από τους ελέγχους. Όσοι δε δεν έχουν συμμορφωθεί θα υποστούν τους ελέγχους που η πάγια νομοθεσία, εδώ και πολλές δεκαετίες, προβλέπει. Και πρέπει να το πούμε, για να μη θεωρηθεί αργότερα ως εκβιασμός, ότι οι έλεγχοι γίνονταν και πριν, γίνονται και τώρα κατά τη διάρκεια του χρόνου ισχύος των ρυθμίσεων και θα γίνονται και αργότερα. 
      Όσον αφορά δε τους ελέγχους θέλω να σας πω ότι αυτή η Κυβέρνηση και αυτή η πολιτική ηγεσία του Υπουργείου Οικονομικών, μέσα από τους ελέγχους των μεγάλων κυρίως επιχειρήσεων, εισπράττει 500 δισεκατομμύρια δραχμές ετησίως. Και δεν αναφέρομαι στα ποσά της ρύθμισης, η οποία –το ξανατονίζω- αποτελούσε αίτημα των μικρομεσαίων και χειροκροτήθηκε από το σύνολο των μικρομεσαίων. Όμως, το Κ.Κ.Ε. με τη μικροπολιτική στάση την οποία δυστυχώς και προς ζημίαν του ακολουθεί, ακολουθώντας τη λογική κάποιων μεγαλοφοροφυγάδων και φοροκλεφτών οι οποίοι πιέζουν, συμπαρίσταται σε αυτούς τους λίγους -ούτως ή άλλως λίγοι είστε εσείς του Κ.Κ.Ε.- οι οποίοι, όμως, δεν ανήκουν στο χώρο το δικό σας. 
      Ευχαριστώ πολύ.  
      ΝΙΚΟΛΑΟΣ ΓΚΑΤΖΗΣ: Χάλασες και εσύ! Πέρασες στον «αυριανισμό».
      ΠΡΟΕΔΡΕΥΩΝ (Κωνσταντίνος Γείτονας): Αφήστε τα σχόλια που μπορεί να προξενήσουν ενστάσεις. 
      Προχωρούμε στις επίκαιρες ερωτήσεις δεύτερου κύκλου.
      Θα συζητηθεί η με αριθμό 166/26-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με την απαγόρευση επιβίβασης σε αγροτικά αυτοκίνητα πέραν των δύο ατόμων κ.λ.π.. 
      Η ερώτηση του κυρίου συναδέλφου έχει ως εξής: 
      «Ως γνωστόν οι Έλληνες αγρότες περνούν στην πλειοψηφία τους δύσκολες μέρες, παρά τις κοινοτικές ενισχύσεις που λαμβάνουν, επειδή οι τιμές των προϊόντων τους όχι μόνο είναι χαμηλές, αλλά επειδή συνήθως καταστρέφονται οι σοδειές τους από τις δυσμενείς καιρικές συνθήκες. Η πολιτεία δεν μπορεί να τους συνδράμει στις τιμές από εθνικά κεφάλαια, αλλά επιχειρεί με διάφορους τρόπους -φορολογικούς και άλλους- να ενισχύσει το εισόδημά τους. Όμως, εδώ και πολύ καιρό ισχύει μόνο στη χώρα μας μια παράλογη διάταξη με την οποία απαγορεύεται να επιβιβάζονται στα αγροτικά αυτοκίνητα πέραν των δύο προσώπων και επιβάλλονται αυστηρές ποινές στους «παραβάτες», ακόμη και αν είναι μέλη της οικογένειας του κατόχου αγρότη, με αποτέλεσμα οι αγρότες να αναγκάζονται να αγοράζουν και επιβατικά αυτοκίνητα και έτσι να χειροτερεύει ακόμη η οικονομική τους θέση και όχι μόνο. 
      Κατόπιν αυτών ερωτάται ο Υπουργός τι πρόκειται να πράξει η Κυβέρνηση, ώστε να αρθεί αυτή η παράλογη απαγόρευση.»
      Θα απαντήσει ο Υφυπουργός Γεωργίας κ. Χατζημιχάλης. 
      Ορίστε, κύριε Υπουργέ. Έχετε το λόγο. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε. 
      Θέλω να επισημάνω στον αγαπητό συνάδελφο κ. Γιαννακόπουλο ότι το θέμα που έθεσε με την ερώτησή του, ένα θέμα που χειρίζεται το Υπουργείο Ανάπτυξης, έχει ήδη αντιμετωπιστεί. Τα αγροτικά αυτοκίνητα ωφέλιμου φορτίου έως πεντακόσια κιλά επιτρέπεται να μεταφέρουν έως τέσσερα άτομα, τα επιβατικά, και τα αγροτικά αυτοκίνητα ωφέλιμου φορτίου άνω των πεντακοσίων κιλών επιτρέπεται να μεταφέρουν έως οκτώ άτομα. Επίσης, από το Υπουργείο Ανάπτυξης προετοιμάζεται νομοθετική ρύθμιση για τα αυτοκίνητα μεικτής χρήσης. 
      Επομένως, κύριε συνάδελφε, το θέμα που απασχολεί τους παραγωγούς της περιοχής σας έχει αντιμετωπιστεί από την Κυβέρνηση και θα πρέπει να δούμε τη σωστή εφαρμογή του σε όλον το Νομό, άρα και στην περιοχή σας. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννακόπουλος έχει το λόγο. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, χαίρομαι ειλικρινά που η Κυβέρνηση ρύθμισε ένα θέμα που απασχολεί πάρα πολλούς αγρότες. 
      Ειδικά στον τόπο μας –είναι εδώ και άλλος συνάδελφος από την Μεσσηνία- οι αρμόδιοι άνδρες της τροχαίας έγραφαν και θεωρούσαν παραβάτες τους αγρότες που πήγαιναν τα παιδιά τους στο φροντιστήριο ή οπουδήποτε αλλού, ακόμη και τώρα. Χαίρομαι, λοιπόν, που ακούω ότι μπορούν να επιβιβάζονται στα Ι.Χ. φορτηγά αγροτικά αυτοκίνητα μέχρι πεντακόσια κιλά ωφέλιμου φορτίου, μέχρι τέσσερα άτομα και από εκεί και πάνω μέχρι οκτώ άτομα. Και επίσης, είναι πολύ σημαντικό που η Κυβέρνηση προσπαθεί να ρυθμίσει το θέμα των μεικτών δηλαδή του φορτίου, αλλά και των επιβατών, γιατί πράγματι, κύριε Υπουργέ, στο Νομό Μεσσηνίας τουλάχιστον, το θέμα είναι μείζον. Σε όλα τα βουλευτικά γραφεία, και όχι μόνο, έρχονται αγρότες τους οποίους γράφει η τροχαία γιατί με μία παμπάλαια διάταξη δεν επιτρεπόταν να επιβαίνουν στα αυτοκίνητά τους πάνω από δύο άτομα. Σας πληροφορώ ότι το κράτος, ανεξάρτητα αν εκφράζεται από το Υπουργείο Γεωργίας εν προκειμένω, ή από το Υπουργείο Ανάπτυξης ή οποιοδήποτε άλλο, όταν εισάγεται ένα αυτοκίνητο είτε είναι δίθυρο και τετραθέσιο είτε τετραθέσιο και τετράπορτο παίρνει τους ανάλογους φόρους. Δεν μπορούμε να λέμε ότι είναι παραβάτες αυτοί που κυκλοφορούν για κάτι που έχουν πληρώσει νόμιμα. Όμως, σε κάθε περίπτωση, ειλικρινά χαίρομαι που έχει ρυθμιστεί το θέμα και έτσι πλέον δεν υπάρχει πρόβλημα. Και αυτός άλλωστε ήταν ο σκοπός που έφερα το θέμα στο Κοινοβούλιο, για να αναδειχθεί.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, έχετε να προσθέσετε κάτι;
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 167/26.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την επαναπρόσληψη πολύτεκνης μητέρας, που απολύθηκε λόγω διακοπής της λειτουργίας της Ολλανδικής Τράπεζας I.N.G. στη χώρα μας, δεν θα συζητηθεί λόγω κωλύματος του κυρίου Υπουργού και διαγράφεται. 
      Οι Βουλευτές κύριοι Δεικτάκης και Αμπατζόγλου ζητούν ολιγοήμερη άδεια απουσίας στο εξωτερικό. Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τις ζητηθείσες άδειες.
      Κύριοι συνάδελφοι, κηρύσσεται περαιωμένη η συζήτηση των επικαίρων ερωτήσεων.
      
      ΠΡΟΕΔΡΕΥΩΝ (Κωνσταντίνος Γείτονας):  Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 23/19.11.2002 επερώτηση των Βουλευτών της Νέας Δημοκρατίας κυρίων Ευάγγελου Πολύζου, Μιχαήλ Χαλκίδη, Ιορδάνη Τζαμτζή, Αθανάσιου Μπούρα, Ιωάννη Λαμπρόπουλου, Αθανάσιου Δαβάκη, Κωνσταντίνου Τασούλα, της κ. Ζωής Μακρή-Θεοφίλου, του κ. Θεόδωρου Κατσίκη, της κ. Αικατερίνης Παπακώστα-Σιδηροπούλου, των κυρίων Γεώργιου Τσούρνου, Αριστόβουλου Σπηλιωτόπουλου, Βύρωνα Πολύδωρα, Χρήστου Ζώη και Γεωργίου Γαρουφαλιά προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την Τοπική Αυτοδιοίκηση.
      Ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Β΄ Αθήνας κ. Βύρων Πολύδωρας.
      Από το Κομμουνιστικό Κόμμα Ελλάδας ορίζεται ο Βουλευτής κ. Νικόλαος Γκατζής.
      Το λόγο έχει ο πρώτος των επερωτώντων κ. Πολύζος.
      ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κυρίες και κύριοι συνάδελφοι, βασική προϋπόθεση για τον εκσυγχρονισμό της κοινωνίας είναι ο εκσυγχρονισμός του κράτους, η δημιουργία ενός κράτους που να υπηρετεί αντί να καταδυναστεύει τον πολίτη, ενός κράτους δικαίου αποτελεσματικού και τίμιου, που η κύρια αποστολή του δεν θα είναι η παραγωγή δημοσίων αγαθών και υπηρεσιών, αλλά ο επιτελικός συντονισμός και έλεγχος της παραγωγής αυτών από θεσμούς, όπως οι Ο.Τ.Α.
      Γι’ αυτό ακριβώς είναι αναγκαία η ενίσχυση και η ενδυνάμωση των Ο.Τ.Α. με αρμοδιότητες, πόρους, μέσα και ανθρώπινο δυναμικό, με μια βασική επιδίωξη: την άσκηση της εξουσίας στο χαμηλότερο δυνατό επίπεδο, όσο το δυνατόν κοντύτερα στον πολίτη, δίπλα στους ανθρώπους του μόχθου και του ιδρώτα.
      Δυστυχώς ο θεσμός της Τοπικής Αυτοδιοίκησης, όπως και τόσα άλλα θέματα στον τόπο μας, αντιμετωπίστηκε με μοναδική προχειρότητα από τις κυβερνήσεις των τελευταίων ετών. Το 1994 με δύο διαδοχικούς νόμους, το ν. 2218 και το ν. 2240, των οποίων δεν είχε προηγηθεί ούτε η στοιχειώδης επεξεργασία και μελέτη, η Κυβέρνηση του ΠΑΣΟΚ εξαφάνισε την κρατική εκπροσώπηση στο νομό και μεταβίβασε τις αρμοδιότητες του μετακλητού νομάρχη στον αιρετό.
      Τα αποτελέσματα αυτής της βεβιασμένης ενέργειας είναι γνωστά σε όλους μας και ταλανίζουν ακόμη και σήμερα το θεσμό της Νομαρχιακής Αυτοδιοίκησης. Η μεταβίβαση σχεδόν όλων των αρμοδιοτήτων κρίθηκε αντισυνταγματική από τα δικαστήρια και οι πολίτες έζησαν ένα τεράστιο διοικητικό αλαλούμ. Πάνω σ’ αυτό θέλω να πω ότι ούτε οι αιρετοί της Τοπικής Αυτοδιοίκησης γνώριζαν, κύριε Υπουργέ, αν θα πρέπει να πάνε στη Νομαρχιακή Αυτοδιοίκηση ή στο γραφείο της Περιφέρειας που ήταν στην έδρα του νομού. Χρειάστηκε τελικά να επιστρατευτεί ο συνταγματικός νομοθέτης για να λύσει το ζήτημα και με την πρόσφατη Αναθεώρηση του Συντάγματος. Η Κυβέρνηση όμως ακόμη ταλαντεύεται για το τι θέλει κι ακόμη δεν έχει φέρει το σχετικό νόμο, με αποτέλεσμα οι εκκρεμότητες να διαιωνίζονται.
      Η μεγαλύτερη απόδειξη της αποτυχημένης πολιτικής των Κυβερνήσεων στην Τοπική Αυτοδιοίκηση είναι ότι πειραματίστηκε. Πειραματίστηκε και θεσμικά για μια περίπου εικοσαετία, κατά τρόπο που όχι μόνον αναστάτωσε το θεσμό αλλά και καθοριστικά τον έβλαψε, διότι: Δημιούργησε τους αναπτυξιακούς συνδέσμους και τους κατήργησε. Δημιούργησε τα συμβούλια περιοχής. Και αυτά τα κατήργησε. Αγνοώντας τη θέληση των τοπικών κοινωνιών, δημιούργησε τους καποδιστριακούς δήμους με καθαρά κομματικά κριτήρια, τους οποίους και τελικά εγκατέλειψε.
      Η μεγαλύτερη αποτυχία αυτού του γεγονότος είναι ότι δημιουργήθηκε, κύριε Υπουργέ, τέτοια προσδοκία στις τοπικές κοινωνίες, στους πολίτες, από τον «ΚΑΠΟΔΙΣΤΡΙΑ», από αυτά τα οποία έχει πει η Κυβέρνηση, που οι κάτοικοι απαιτούσαν τόσα από τους αιρετούς της Τοπικής Αυτοδιοίκησης που δεν ήταν δυνατόν σε καμία περίπτωση να τα παράσχουν.
      Αποτέλεσμα; Όπως γνωρίζετε κι εσείς, το 70% των καποδιστριακών δημάρχων απέτυχαν. Και απέτυχαν, όχι γιατί είχαν οι ίδιοι ανικανότητα ή δεν επετέλεσαν σωστά τη δουλειά τους, αλλά επειδή, όπως σας είπα πριν, οι κάτοικοι είχαν μεγάλες απαιτήσεις, μεγάλες προσδοκίες από τις δικές σας υποσχέσεις, αυτές τις οποίες δώσατε.
      Τέλος, δημιουργήσατε και τις συμπολιτείες, οι οποίες πριν ακόμη λειτουργήσουν, δεν υπάρχουν. Αυτές οι προχειρότητες, οι παλινωδίες, και οι αυτοαναιρέσεις δεν αποτελούν απόδειξη της αποτυχημένης πολιτικής του ΠΑΣΟΚ στο νευραλγικό αυτό θεσμό; 
      Κυρίες και κύριοι συνάδελφοι, η ανάπτυξη της ελληνικής περιφέρειας έπρεπε να αποτελεί κεντρικό πολιτικό στόχο για κάθε κυβέρνηση, με αιχμή του δόρατος την Νομαρχιακή και Τοπική Αυτοδιοίκηση. Δυστυχώς οι κυβερνήσεις των τελευταίων ετών με την ανύπαρκτη αγροτική και αναπτυξιακή πολιτική αλλά και αφήνοντας αστήρικτους τους Ο.Τ.Α. και τη Νομαρχιακή Αυτοδιοίκηση έχουν δημιουργήσει προϋποθέσεις για την ερήμωση της ελληνικής υπαίθρου.
      Στο σημείο αυτό ίσως να φανώ κουραστικός, πλην όμως θα συνεχίσω να το λέω όσο θα βρίσκομαι στην ελληνική Βουλή: για παράδειγμα, ο Νομός Πιερίας που κάποτε ήταν νομός-πιλότος στην ανάπτυξη, στην πρόοδο, στην ποιότητα ζωής, στην απασχόληση, σήμερα είναι ουραγός σε όλα. Πρωταγωνιστεί μόνο στην ανεργία.
      Σύμφωνα με στοιχεία του Εργατικού Κέντρου της Πιερίας, που η διοίκησή τους πρόσκειται και στο κυβερνών κόμμα, έχουμε 35% ανεργία. Γιατί αυτό, κύριε Υπουργέ; Καταστρέψατε την ελληνική γεωργία, διαλύσατε τη μικρομεσαία επιχείρηση και βλάψατε αποφασιστικά τον τουρισμό, διότι και το Υπουργείο Εξωτερικών δεν πήρε τα κατάλληλα μέτρα.
      Το ΕΠΤΑ, κυρίες και κύριοι συνάδελφοι, που διαφημίστηκε από την Κυβέρνηση ως η λύση όλων των προβλημάτων της πρωτοβάθμιας αυτοδιοίκησης αποδείχθηκε ελάχιστο. Μάλιστα ακόμα κι αυτό το ελάχιστο, που είχε υποσχεθεί η Κυβέρνηση, δεν το τήρησε. Έχουμε και στοιχεία πάνω σ’ αυτό.
      Δεν είναι δικά μου τα λόγια, κύριε Υπουργέ. Είναι του προέδρου της ΚΕΔΚΕ και του Δημάρχου Κοζάνης, ο οποίος είπε για το ΕΠΤΑ στην εισήγησή του στο τελευταίο συνέδριο: «Μέχρι σήμερα, όπως όλοι ξέρουμε, το ΕΠΤΑ περπατά με το ένα του πόδι. Η προίκα, η υπεσχημένη στον «ΚΑΠΟΔΙΣΤΡΙΑ», η μισή αναζητείται στους αιθέρες». Αυτά είπε ο πρόεδρος της ΚΕΔΚΕ, που είναι και κομματικό στέλεχος του ΠΑΣΟΚ.
      Αυτή είναι η αλήθεια. Το 50% του κουτσουρεμένου ΕΠΤΑ εξακολουθεί να αγνοείται, ενώ και η χρηματοδότηση του προγράμματος απέχει πάρα πολύ. Απέχει παρασάγγας από τον αρχικό προϋπολογισμό. Πού είναι οι επιχορηγήσεις των άλλων Υπουργείων εκτός του Υπουργείου των Εσωτερικών, που έπρεπε να μπουν στο ΕΠΤΑ; Πού είναι τα τετρακόσια δισεκατομμύρια από την Ευρωπαϊκή Ένωση, που σύμφωνα με τον αρχικό προϋπολογισμό έπρεπε να ενισχύσουν το πρόγραμμα;
      Ο βηματισμός χελώνας στην εφαρμογή του ΕΠΤΑ γίνεται αντιληπτός άμεσα. Κατέθεσα ερωτήσεις κι έχω απαντήσεις του Υπουργείου Εσωτερικών, που αποδεικνύουν ότι πράγματι δεν υπάρχει βηματισμός τέτοιος, που να θεωρείται ότι συμβάλλει στην ανάπτυξη της Τοπικής Αυτοδιοίκησης. Ο αρχικός προϋπολογισμός ήταν ένα τρισεκατομμύριο τριακόσια δισεκατομμύρια. Σήμερα το Υπουργείο κάνει λόγο για ένα τρισεκατομμύριο εκατό δισεκατομμύρια και το θεωρεί και επιτυχία! 
      Ακόμα, κύριε Υπουργέ, συμμετέχουν και οι μη καποδιστριακοί δήμοι, το πολεοδομικό συγκρότημα Θεσσαλονίκης και το λεκανοπέδιο Αττικής. Η απορρόφηση μέχρι αυτήν τη στιγμή είναι τετρακόσια σαράντα δισεκατομμύρια δραχμές και θέλουμε δύο χρόνια για να τελειώσει το πρόγραμμα. 
      Τελευταία διάβασα στις εφημερίδες ότι ομιλείτε και για παράταση άλλων δύο ετών, να το πάτε δηλαδή  μέχρι το 2006. Ήδη έχει γίνει παράταση μέχρι το 2004. Εάν δηλαδή δεν το πάτε μέχρι το 2006 –που δεν έπρεπε να το πάτε- κι εάν δεν υπήρχαν οι ρυθμοί απορρόφησης τετρακοσίων σαράντα δισεκατομμυρίων, πότε θα γινόταν η απορρόφηση του ενός τρισεκατομμυρίου τριακοσίων δισεκατομμυρίων δραχμών;
      Έχουμε και άλλα στοιχεία που δείχνουν, κύριε Υπουργέ, ότι καταδυναστεύεται η Τοπική Αυτοδιοίκηση. Η ΚΕΔΚΕ ομιλεί για επτακόσια δισεκατομμύρια, τα οποία οφείλετε τα τελευταία χρόνια από τους ΚΑΠ. Αλλά μακάρι η Κυβέρνηση να ξεχνούσε μόνο αυτές τις οφειλές και τις υποσχέσεις.
      Είπατε σε μια ομιλία σας ότι οι ΚΑΠ παρουσιάζουν κόπωση –κι αυτό αποτελεί κοινή διαπίστωση και ομολογία και δική σας, κύριε Υπουργέ- και ότι θα δημιουργηθεί η φορολογική μεταρρύθμιση, προκειμένου να ωφεληθούν και η Νομαρχιακή και η Τοπική Αυτοδιοίκηση. Πλην όμως –ως φαίνεται- λέχθηκαν, για να γίνει το χατίρι των δημάρχων και των νομαρχών.
      Κυρίες και κύριοι συνάδελφοι, εκτός από τον οικονομικό τομέα τεράστιες είναι οι καθυστερήσεις και τα κενά που παρατηρούνται στη θεσμοθέτηση των αναγκαίων και υπεσχημένων θεσμικών μεταρρυθμίσεων. 
      Πρώτον, η κύρωση του Ευρωπαϊκού Χάρτη Τοπικής Αυτονομίας έχει γίνει, όπως είναι γνωστό, μόνο στον πρώτο βαθμό της Τοπικής Αυτοδιοίκησης και αυτός με επιφυλάξεις. Η ΚΕΔΚΕ επιμένει ότι πρέπει να αρθούν κι αυτές οι επιφυλάξεις, προκειμένου να υλοποιηθεί απόλυτα. Το Υπουργείο δεν έχει κάνει καμία κίνηση προς αυτήν την κατεύθυνση.
      Δεύτερον, ένα άλλο αίτημα της ΚΕΔΚΕ είναι η υπόσχεση της Κυβέρνησης να ψηφιστεί η Χάρτα της Τοπικής Αυτοδιοίκησης.
      Αυτό το σημαντικό νομοθέτημα, κύριε Υπουργέ, θα εκμεταλλευθεί τις νέες συνταγματικές ρυθμίσεις και θα συμβάλει τα μέγιστα στην αποκέντρωση. Θα δοθεί στην Τοπική και Νομαρχιακή Αυτοδιοίκηση κρατική εξουσία, που σημαίνει ότι θα  εξυπηρετούνται οι άνθρωποι διότι θα έχουν το κράτος δίπλα τους. Αντίθετα έχουμε ενάμιση χρόνο από την ψήφιση του Συντάγματος και δεν έγινε τίποτα προς την κατεύθυνση στο να ψηφιστεί αυτό  το σπουδαίο νομοθέτημα. Υπάρχει βέβαια στον προγραμματισμό του Υπουργείου των Εσωτερικών για την άνοιξη του 2003. Πλην όμως αν θα δείτε το βιβλίο που εσείς βγάλατε, έχουμε φύγει από τα χρονικά περιθώρια, διότι υπάρχουν άλλα νομοσχέδια τα οποία προηγούνται.
      Τρίτον, η εισαγωγή δεικτών αποδοτικότητας στη Δημόσια Διοίκηση αποτελούν εδώ και μερικά χρόνια μια πολυδιαφημισμένη πρωτοβουλία της Κυβέρνησης. Σύμφωνα με τον Υπουργό η σχετική διαδικασία θα εφαρμοζόταν πρώτα στην Τοπική Αυτοδιοίκηση. Πλην όμως μέχρι αυτήν τη στιγμή δεν υπάρχει η κατάθεση του σχετικού νόμου. Ήταν να κατατεθεί το φθινόπωρο. Το φθινόπωρο πέρασε. Ήδη είμαστε στο χειμώνα και δεν βλέπω να γίνεται τίποτα προς την κατεύθυνση αυτή. 
      Τέταρτον, στις πρόσφατες εκθέσεις των Ελεγκτών Επιθεωρητών Δημόσιας Διοίκησης του Συνήγορου του Πολίτη αλλά και του Ελεγκτικού Συνεδρίου εστιάζεται η Τοπική Αυτοδιοίκηση ότι έχει κακοδιαχείριση και ότι είναι εστία και πηγή διαφθοράς. Γιατί αυτό, κύριε Υπουργέ; Την απάντηση την δίνει η ΚΕΔΚΕ η οποία αναφέρει το εξής: «Οι περισσότεροι δήμαρχοι κλήθηκαν να εφαρμόσουν τον «ΚΑΠΟΔΙΣΤΡΙΑ» χωρίς όλες τις απαραίτητες προϋποθέσεις από την πλευρά της πολιτείας».
      Εγώ θα συμπληρώσω και κάτι άλλο. Πιστεύω ότι υπάρχει ευθύνη και στους δημάρχους τους αιρετούς, πλην όμως η κύρια ευθύνη βαρύνει την πολιτεία η οποία δεν θέσπισε έναν αξιόπιστο, ευέλικτο, ταχύ και αποτελεσματικό μηχανισμό προληπτικού ελέγχου των δαπανών της Τοπικής Αυτοδιοίκησης. Αντίθετα εδώ και πολλά χρόνια αδιαφορεί και για την ομαλή λειτουργία του μοναδικού τέτοιου θεσμού που υπάρχει, δηλαδή του Ελεγκτικού Συνεδρίου. 
      Τελειώνοντας θέλω να επισημάνω την προσοχή όλων μας –και αυτό είναι πάρα πολύ σοβαρό, κύριε Υπουργέ- στο θολό τοπίο που εξακολουθεί να υπάρχει στην αυτοδιοίκηση. Μετά από τόσες μεταρρυθμίσεις που ήδη τις ανέφερα η Κυβέρνηση εξακολουθεί να δίνει την εντύπωση ότι δεν έχει σαφή εικόνα για το παρόν και κυρίως για το μέλλον της αυτοδιοίκησης. Κανείς δεν γνωρίζει τι πρόκειται να γίνει τόσο στον πρώτο όσο και στο δεύτερο βαθμό. Οι  θέσεις του Υπουργού κάνουν λόγο αφ’ ενός για τη διατήρηση του αιρετού νομάρχη και του νομού, αφ’ ετέρου για διευρυμένες ή νομαρχιακές αυτοδιοικήσεις ή για αιρετά περιφερειακά συμβούλια. Απ’ ό,τι φαίνεται οι πειραματισμοί της Κυβέρνησης στη ράχη της αυτοδιοίκησης δυστυχώς δεν έχουν τέλος. Ήδη, κύριε Υπουργέ, και χθες ακόμα στην εφημερίδα «ΘΕΣΣΑΛΟΝΙΚΗ» γράφονταν τέσσερα σενάρια από μια μελέτη του Πάντειου Πανεπιστημίου πλην όμως απ’ ό,τι προκύπτει τίποτα δεν είναι προς το καλύτερο, αλλά και τίποτα δεν υπάρχει στην Κυβέρνηση το συγκεκριμένο προκειμένου να λυθεί αυτό που ταλανίζει είκοσι χρόνια την Τοπική Αυτοδιοίκηση και τα επτά, οκτώ χρόνια τη Νομαρχιακή Αυτοδιοίκηση. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χαλκίδης έχει το λόγο.
      ΜΙΧΑΛΗΣ ΧΑΛΚΙΔΗΣ: Κύριε Πρόεδρε, εάν χρειαστεί μπορεί να πάρω και λίγο χρόνο από τη δευτερολογία μου. 
      ΠΡΟΕΔΡΕΥΩΝ (Κωνσταντίνος Γείτονας): Ένα λεπτό μπορείτε να πάρετε από τη δευτερολογία σας. 
      Ορίστε, παρακαλώ, έχετε το λόγο. 
      ΜΙΧΑΛΗΣ ΧΑΛΚΙΔΗΣ: Κύριε Πρόεδρε, κυρίες και κύριοι συνάδελφοι, η αυτοδιοίκηση για τη Νέα Δημοκρατία αποτελεί τον ακρογωνιαίο λίθο της τοπικής ανάπτυξης και η ενδυνάμωση των θεσμών αποτελεί για το κόμμα μας εθνική υπόθεση και δεν είναι καθόλου ευκαιριακή η αντιμετώπισή της, όπως συμβαίνει με την αντιμετώπιση των θεσμών της αυτοδιοίκησης από τις κυβερνήσεις του ΠΑΣΟΚ όλα αυτά τα χρόνια.
      Βέβαια τα προβλήματα στο χώρο της αυτοδιοίκησης δεν είναι ξεκομμένα από τα υπόλοιπα προβλήματα που ταλανίζουν το τόπο και τους Έλληνες πολίτες. Για να λυθούν τα προβλήματα αυτά η χώρα χρειάζεται, κατ’ αρχήν, μια νέα πολιτική με όραμα, πρόγραμμα και σχέδιο για την υλοποίησή του. Η χώρα χρειάζεται μια νέα επιθετική οικονομική πολιτική. Χρειάζεται να επενδύσουμε στο ανθρώπινο δυναμικό μας και στην αυτοδιοίκηση. Χρειάζεται να φτιάξουμε ένα νέο κράτος απαλλαγμένο από τη γραφειοκρατία, τη διαφθορά, την ασυδοσία, ένα κράτος τίμιο, ένα κράτος αποτελεσματικό, ένα κράτος πραγματικά ανθρώπινο. Χρειάζεται να ενισχύσουμε τον επιτελικό και ελεγκτικό ρόλο της κεντρικής διοίκησης, να αναβαθμίσουμε όμως παράλληλα την Τοπική Αυτοδιοίκηση με σαφώς προσδιορισμένες αρμοδιότητες, επαρκείς πόρους και ανθρώπινο δυναμικό. 
      Χρειαζόμαστε μια συγκροτημένη πολιτική για την αναζωογόνηση της ελληνικής περιφέρειας και στην προσπάθεια αυτή η ανάπτυξη και η ουσιαστική στήριξη της Τοπικής και Νομαρχιακής Αυτοδιοίκησης είναι για τη Νέα Δημοκρατία πρωταρχικός στόχος. 
      Δυστυχώς, κυρίες και κύριοι συνάδελφοι, οι κατά καιρούς κυβερνήσεις του ΠΑΣΟΚ απέτυχαν να ενισχύσουν ουσιαστικά και αναπτυξιακά τους Ο.Τ.Α. Μπορεί να ακούγεται σκληρό αλλά τελικά με την πολιτική που ακολουθούν εδώ και χρόνια οι κυβερνήσεις του ΠΑΣΟΚ αναρωτιόμαστε ολοένα και περισσότερο αν θέλουν την ανάπτυξη και την επιβίωση της Τοπικής και Νομαρχιακής Αυτοδιοίκησης ή αν τελικά έχουν βάλει σκοπό να υποβαθμίσουν και να διαλύσουν ουσιαστικά και τους θεσμούς αυτούς με τη σωρεία των αποφάσεων που λαμβάνουν εις βάρος τους αλλά και με τη συνεχή αδιαφορία που δείχνουν. 
      Εμείς ως Νέα Δημοκρατία είμαστε αποφασισμένοι να δώσουμε οριστικά τέλος στην εγκατάλειψη της Τοπικής Αυτοδιοίκησης. Είναι ανάγκη να λειτουργήσει, κύριε Υπουργέ, πιο αποτελεσματικά το κράτος σε ό,τι αφορά το στρατηγικό και ελεγκτικό του ρόλο. Είναι ταυτόχρονα ανάγκη να δοθούν αποφασιστικές αρμοδιότητες και επαρκείς πόροι στην Τοπική Αυτοδιοίκηση. Όσο υψηλότερος είναι ο βαθμός της αποκέντρωσης τόσο αυξάνεται η αποδοτικότητα του κράτους. Όσο ενισχύεται η αυτοδιοίκηση και η μεταφορά της ευθύνης των αποφάσεων κοντά στον πολίτη τόσο ενισχύεται η δημοκρατία. Πιστεύουμε στην ανεξάρτητη και αδέσμευτη αυτοδιοίκηση, η οποία αντλεί τη δύναμη και την εξουσία της από το λαό. Η σχέση μας με την Τοπική Αυτοδιοίκηση  εντοπίζεται δεσμευτικά στις έννοιες: εμπιστοσύνη, ισοτιμία, συνεργασία, αποτελεσματικότητα. 
      Κυρίες και κύριοι συνάδελφοι, η έναρξη της νέας περιόδου βρίσκει τους οργανισμούς της πρωτοβάθμιας και δευτεροβάθμιας Αυτοδιοίκησης σε κατάσταση οικονομικής εξαθλίωσης, διοικητικής υποτέλειας, προγραμματικής ανεπάρκειας. Η κυβερνητική αντίληψη για την αυτοδιοίκηση, όπως εφαρμόζεται επί μακρά σειρά ετών με τη μεταβίβαση κολοβών αρμοδιοτήτων, με την εκχώρηση εκ προοιμίου δεσμευμένων πιστώσεων, με τον αποκλεισμό από τη διαχείριση των μεγάλων αναπτυξιακών προγραμμάτων, με την έντεχνη υποδαύλιση των κοινωνικών και τοπικών αντιθέσεων τείνει να μετατρέψει τους δήμους και τις νομαρχίες από ζωντανά κύτταρα της δημοκρατίας σε αποστεωμένες κρατικές υπηρεσίες που απλώς θα διεκπεραιώνουν κυβερνητικές εντολές και θα υλοποιούν προειλημμένες αποφάσεις. 
      Η αυτοδιοίκηση αποτέλεσε το πειραματόζωο πάνω στο οποίο δοκιμάστηκαν όλες οι κυβερνητικές παλινωδίες των τελευταίων δεκαετιών. Από την άκριτη ενθάρρυνση της ίδρυσης εκατοντάδων δημοτικών επιχειρήσεων μέχρι την πολύκροτη καθιέρωση εντυπωσιακών, αλλά «κενών» κινήτρων για τις εθελοντικές συνενώσεις των κοινοτήτων στη δεκαετία του ’80 και από την «επαναστατική γυμναστική» της υποχρεωτικής σύστασης των αλήστου μνήμης συμβουλίων περιοχής μέχρι την εγκατάλειψη του πολυδιαφημισμένου «ΚΑΠΟΔΙΣΤΡΙΑ» στη δεκαετία του ’90, οι δήμοι και οι κοινότητες, κύριε Υπουργέ, γνώρισαν τις κυβερνητικές ανακολουθίες, τις κρατικές ατολμίες, τις υπουργικές αντιφάσεις, τις σοσιαλιστικές ασυναρτησίες, ενώ οι νομαρχιακές αυτοδιοικήσεις υποφέρουν από τη πρώτη στιγμή της σύστασής τους από τη διοικητική αποψίλωση, την οικονομική ασφυξία και την πολιτική υπονόμευση. 
      Είναι φανερό πως οι κυβερνήσεις του ΠΑΣΟΚ εφαρμόζουν και στο αυτοδιοικητικό πεδίο την προσφιλή τακτική των μεγάλων εξαγγελιών και των ελάχιστων έως και μηδενικών αποτελεσμάτων. Είναι φανερό πως για τους κυβερνητικούς ιθύνοντες η αυτοδιοίκηση δεν αποτελεί «βάθρο της δημοκρατίας», όπως κάποτε αρέσκονταν να επαναλαμβάνουν, αλλά απλό διοικητικό μηχανισμό που τον ανεχόμαστε, όταν συμβαίνει να τον ελέγχουμε και τον πιέζουμε, όταν θεωρούμε πως αρχίζει να γίνεται ενοχλητικός ή διεκδικητικός.
      Μία απλή ανάγνωση των ψηφισμάτων των συνεδρίων της ΚΕΔΚΕ -και σχεδόν όλων των ΤΕΔΚ κατά τα τελευταία δέκα χρόνια- ενημερώνει ακόμα και τον πιο αδαή, πείθει ακόμα και τον πιο δύσπιστο και υποψιάζει ακόμα και τον πιο καλόπιστο, καθώς φανερώνει ανάγλυφα την υστεροβουλία και την αναλγησία των κυβερνώντων. Αποκαλύπτει τη συστηματική εγκατάλειψη της αυτοδιοίκησης, εμφανίζει τη συνεχή υποβάθμισή της και παρουσιάζει την προϊούσα περιθωριοποίησή της.
      Η μόνη κυβερνητική μέριμνα επικεντρώνεται στην αγωνιώδη προσπάθεια ποδηγέτησης των συλλογικών οργάνων της αυτοδιοίκησης. Το μόνο κυβερνητικό ενδιαφέρον εντοπίζεται στην εξασφάλιση της «συναίνεσης» που μπορεί να επιτευχθεί, να εκμαιευθεί ή ακόμα και να εκβιαστεί. 
      Αυτήν την τύχη επιφυλάσσουν οι κυβερνήσεις του ΠΑΣΟΚ σε ένα θεσμό, στον οποίον ο Ελληνισμός οφείλει την πολιτική επιβίωση και την κοινωνική συνοχή του, ο οποίος, ενώ θα έπρεπε να βρίσκεται πλέον στην ευρωπαϊκή πρωτοπορία, αγωνίζεται για τα αυτονόητα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Ευτυχώς αυτός ο θεσμός διαθέτει και την αγωνιστική παράδοση και τη διεκδικητική λογική και την κοινωνική αποδοχή, για να αντιδράσει δυναμικά και να αποτρέψει τα κυβερνητικά σχέδια που κάτω από ψευδεπίγραφους τίτλους και μεγαλόστομες διακηρύξεις κρύβουν την επέλαση…
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε. Συντομεύετε, για να σας μείνει χρόνος λεπτά για τη δευτερολογία σας.
      ΜΙΧΑΛΗΣ ΧΑΛΚΙΔΗΣ: Τελειώνω, κύριε Πρόεδρε.
      Κρύβουν έναν κίνδυνο, κύριε Υπουργέ, που -ευτυχώς για την ελληνική κοινωνία και την Τοπική Αυτοδιοίκηση- θα μείνει μόνο στα κυβερνητικά όνειρα, καθώς πολύ γρήγορα και, μάλιστα, γρηγορότερα απ’ όσο μπορεί να φαντάζεται κανείς, ο δικαιοκρίτης ελληνικός λαός θα δώσει στον τόπο και στην αυτοδιοίκηση τις προοπτικές της ελπίδας, της ανάπτυξης και της προόδου, μέσα από την επερχόμενη κυβέρνηση της Νέας Δημοκρατίας.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, «οβιδιακές μεταμορφώσεις» χαρακτηρίζουν την πολιτική της Κυβέρνησής σας στην Τοπική Αυτοδιοίκηση. Εσείς –και πολλοί συνάδελφοι μέσα σ’ αυτήν την Αίθουσα- ήσασταν αυτοί που υποστηρίζατε κάποτε τα συμβούλια περιοχής, καθώς τα παρουσιάζατε ως πανάκεια, γιατί θεωρούσατε ότι ήταν ένας θεσμός που θα έλυνε πολλά προβλήματα.
      Ήρθατε, όταν είδατε ότι ο θεσμός αποτυγχάνει -γιατί δεν τον στηρίξατε- και ανανεώσατε την ελπίδα στον κόσμο της Τοπικής Αυτοδιοίκησης και στους πολίτες, φέρνοντας τις αναγκαστικές συνενώσεις. Μα, και αυτές τις αναγκαστικές συνενώσεις -αυτό το θεσμό, τον οποίο ονομάσατε «ΙΩΑΝΝΗ ΚΑΠΟΔΙΣΤΡΙΑ»- και αυτόν τον ξεπουλάτε! Μεταφέρετε αρμοδιότητες στους δήμους, δίχως να μεταφέρετε ταυτόχρονα τους πόρους, για να μπορέσει η Τοπική Αυτοδιοίκηση να είναι διεκδικητική και να δώσει τις ανάλογες υπηρεσίες στον πολίτη.
      Τι κάνετε; Σ’ όλους τους τομείς, αν λάβουμε υπόψη μας μία μία τις περιπτώσεις, θα δούμε ότι πραγματικά δεν στηρίζετε την Τοπική Αυτοδιοίκηση. Μεταφέρατε ως αρμοδιότητα στους δήμους τα εθνικά στάδια. Μεταφέρατε τους παιδικούς σταθμούς και τους αφήνετε πραγματικά ξεκρέμαστους. Αφού διορίσατε «από τα παράθυρα» πέντε, έξι, επτά και δέκα άτομα σε κάποια εθνικά στάδια, τώρα λέτε στους δήμους: «Ελάτε, αυτούς που διορίσαμε να τους ταΐζετε». Αυτό έχετε κάνει!
      Δίνετε χρήματα, τα οποία παίρνουν οι δήμοι ως λειτουργικά έξοδα για τα σχολεία. Στον ευαίσθητο τομέα της παιδείας, θα έπρεπε πραγματικά να προσέξετε ιδιαίτερα και να δίνετε τα χρήματα, ούτως ώστε οι δήμοι να έχουν τη δυνατότητα να κάνουν συντηρήσεις στα σχολεία. 
      Θα ήθελα να σας δώσω ένα συγκεκριμένο παράδειγμα, λέγοντάς σας ότι ο Δήμος Γιαννιτσών που είναι ο μεγαλύτερος δήμος στο Νομό Πέλλας, πήρε πέρυσι τετρακόσιες είκοσι χιλιάδες ευρώ για λειτουργικά έξοδα των σχολείων και εκατόν είκοσι χιλιάδες ευρώ για τη συντήρηση αυτών των κτηρίων. Μιλάμε, βεβαίως, για είκοσι επτά κτήρια! Δείτε, λοιπόν, πόσα χρήματα θα δαπανηθούν φέτος για κάθε ένα απ’ αυτά τα σχολεία! Είναι δυνατόν αυτά να συντηρηθούν;
      Θα σας αναφέρω ένα δεύτερο παράδειγμα που αφορά στο Δήμο Σκύδρας και στο Α΄ Δημοτικό Σχολείο Σκύδρας. Όσο και αν ήθελα να αντιπολιτευτώ το δήμαρχο, ο οποίος δεν ανήκει στο χώρο της Νέας Δημοκρατίας, δεν μπορώ να μην αναγνωρίσω ότι δεν έχει τα χρήματα, για να μπορέσει να γίνει η συντήρηση του σχολείου. 
      Μιλάμε, λοιπόν, για περιπτώσεις πολύ σοβαρές, καθώς στο 1ο Δημοτικό Σχολείο Σκύδρας παρουσιάστηκαν δύο φορές τον τελευταίο μήνα, κύριε Υπουργέ, κρούσματα ηπατίτιδας Α΄!
      Στάζουν οι στέγες, στάζουν τα πάντα. Κι όμως, δεν υπάρχει δυνατότητα για να μπορέσει ο δήμος να κάνει τη σκεπή και να φτιάξει W.C. έξω από το χώρο του σχολείου. Αυτές είναι οι υπηρεσίες που προσφέρετε; Αυτά είναι τα χρήματα τα οποία δίνετε στους δήμους;
      Ας έλθουμε στο ΕΠΤΑ. Έχει γίνει λόγος απ’ όλους τους προλαλήσαντες συναδέλφους. Θα τονίσω μόνο δύο σημεία. 
      Εσείς ήσασταν αυτοί που το 1998, όταν σχεδιάζατε τους νέους δήμους, δύο χρόνια πριν δεν δίνατε χρήματα στους δήμους ως έκτακτη επιχορήγηση, λέγοντας ότι πρέπει να συγκεντρώσουμε τα απαιτούμενα χρήματα για τους νέους δήμους, οι οποίοι πρέπει να στηριχθούν στο ξεκίνημά τους. Είπατε ψέματα. Δεν στηρίξατε τους δήμους. Δεν προχώρησαν τα έργα. Αναβάλλεται συνεχώς η ολοκλήρωση του ΕΠΤΑ. Υπάρχουν έργα αυτήν τη στιγμή που είναι στη μέση. Φυσικά, όπου θέλατε, δώσατε χρήματα προεκλογικά και όποιους δεν θέλατε, γιατί δεν ήταν δικοί σας, δεν τους στηρίξατε. 
      Θα έλθω όμως και σε κάτι άλλο,  το θέμα των ΔΕΥΑ. Κύριε Υπουργέ,  παρ’ ότι οι ΔΕΥΑ δικαιώθηκαν με τον νόμο του 1992, το 2001 ακόμη δεν έχετε δώσει στις ΔΕΥΑ την επιχορήγηση του 2001. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Από την άλλη πλευρά όμως χρηματοδοτείτε, ενώ έχει απαγορευτεί με νόμο, την ΕΥΔΑΠ και την ΕΥΑΘ. Έχουν μπει στο χρηματιστήριο και παρ’ όλα αυτά εσείς δεν έχετε σταματήσει τη χρηματοδότηση. Συνεχίζετε και χρηματοδοτείτε την ΕΥΔΑΠ και την ΕΥΑΘ. Έχετε αφήσει στο έλεος του Θεού τις δημοτικές επιχειρήσεις ύδρευσης – αποχέτευσης, οι οποίες καλύπτουν ανάγκες τεσσάρων εκατομμυρίων ανθρώπων. Εκατόν πενήντα ΔΕΥΑ σε όλη την Ελλάδα έχουν πάρει ένα ελάχιστο ποσοστό χρημάτων από την επιχορήγηση του 2001. Μένει να πάρουν το υπόλοιπο και δεν τους το δίνετε. Γιατί, κύριε Υπουργέ; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κυρία Πρόεδρε.
      Για να μπορέσουν οι ΔΕΥΑ να σταθούν στα πόδια τους οικονομικά, για να μπορέσουν να ολοκληρώσουν το έργο τους, για να μπορέσουν να καλύψουν όλες αυτές τις υποχρεώσεις που έχουν, θα κληθούν οι πολίτες να πληρώσουν πολύ ακριβά το νερό, θα κληθούν να πληρώσουν πολύ ακριβά την αποχέτευση που τους παρέχει ο δήμος.
      Όλα αυτά δείχνουν ένα μόνο πράγμα. Αυτό που σας ενδιέφερε –και με το νέο θεσμό τον οποίο εφαρμόσατε- ήταν απλά να μπορέσετε να κερδίσετε δήμους. Τίποτα περισσότερο. Δεν σας ενδιέφερε ο πολίτης και φαίνεται ξεκάθαρα αυτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κυρία Πρόεδρε.
      Αν και πομπωδώς, κυρίες και κύριοι συνάδελφοι, οι Κυβερνήσεις του ΠΑΣΟΚ προσπάθησαν να επενδύσουν πολιτικά με τους νόμους 2218/94 και 2240/94, εν τούτοις στη συνέχεια έκαναν ό,τι ήταν δυνατόν για να απαξιώσουν το θεσμό της Νομαρχιακής Αυτοδιοίκησης, πράγμα το οποίο ο λαός διέκρινε και έστειλε το μήνυμά του στις πρόσφατες εκλογές του Οκτωβρίου του 2002 για την αυτοδιοίκηση. 
      Η αυτοδιοίκηση είναι πυλώνας άμεσης δημοκρατίας, κοινωνικής και οικονομικής ανάπτυξης και η κεντρική διοίκηση πρέπει να κατανοήσει στην πράξη αυτό το διευρυμένο πολιτικά ρόλο της Νομαρχιακής Αυτοδιοίκησης. Έχει καθημερινό κριτή και συνεργάτη της τον πολίτη και θεσμικά της ανήκει η οικονομική, κοινωνική και πολιτιστική ανάπτυξη της περιφέρειάς της. 
      Οι νέοι νόμοι λειτούργησαν όλα αυτά τα χρόνια σε κλίμα επιφύλαξης και σύγχυσης. Η οικονομική αυτοδυναμία και αυτοτέλεια, η στελέχωση με προσωπικό, αποτέλεσαν μείζονα πολιτικά ζητήματα εντάσεων και αμφισβητήσεων. Ο θεσμός δοκιμάστηκε και δοκιμάζεται σκληρά. Και μόνο η χρονική διάρκεια των τεσσάρων μηνών μεταξύ του ν. 2218/94 και του ν. 2240/94 αποδεικνύει προχειρότητα, υπαναχώρηση και αναδίπλωση για τη Νομαρχιακή Αυτοδιοίκηση με την αφαίρεση αρμοδιοτήτων και τη θεσμοθέτηση του περιφερειακού διευθυντή.
      Οι περιφερειακοί διευθυντές απέκτησαν αποφασιστικό και εξουσιαστικό ρόλο. Οι προϊστάμενοι των περιφερειακών υπηρεσιών ανά νομό ανέπτυξαν έναν άλλον ανταγωνιστικό πόλο άσκησης αρμοδιοτήτων εξουσίας, ελέγχου και ποδηγέτησης του θεσμού, ενώ η ασάφεια ως προς το ποιες αρμοδιότητες είναι τοπικές δημιούργησε έντονη διοικητική σύγχυση αλλά και αρκετά νομικά και πολιτικά προβλήματα.
      Τέλος, δημιουργήθηκαν δύο ειδών οργανωτικά σχήματα: οι νομαρχιακές αυτοδιοικήσεις με χωρική αρμοδιότητα το νομό και οι διευρυμένες νομαρχιακές αυτοδιοικήσεις, οι οποίες μέχρι σήμερα είναι χωρίς καμία αρμοδιότητα. Θα δούμε τώρα αν θα δώσετε τίποτα στην κ. Γεννηματά.
      Η διαρχία, που επιβλήθηκε σε επίπεδο νομού με το διορισμένο περιφερειάρχη, είναι μία απροκάλυπτη υπονόμευση του θεσμού και αποτελεί προσβολή του εκλογικού σώματος. 
      Σε αυτό το σημείο, κύριε Υπουργέ, θα κάνω μία παρένθεση. Ίσως πήρατε μία ερώτηση από εμένα ή και από άλλους συναδέλφους για τα όσα τραγικά συμβαίνουν με την παρέμβαση και την καταπάτηση των νόμων από τους περιφερειάρχες. Μάλιστα ο Περιφερειάρχης Αττικής κατήργησε τα πάντα. Κάνει πλέον και τον προϊστάμενο. Σας έχω ρωτήσει σχετικά με αυτό το θέμα και θα περιμένω να δω τι θα απαντήσετε. Κατήργησε το ρόλο και την αρμοδιότητα των διευθυντών των ΤΥΔΚ των νομαρχιών από το να ορίζουν τους επιβλέποντες των έργων. Ακούστε, δηλαδή, παράξενα πράγματα. Πρώτη φορά συμβαίνει αυτό. 
      Επίσης, δεν έχει προχωρήσει στην κρίση διευθυντών. Έχει υμετέρους διευθυντές παράλληλα σε δύο-τρεις διευθύνσεις. Δεν εφαρμόζει αποφάσεις των δικαστηρίων και δεν σέβεται τους νόμους. Αναιρεί, λοιπόν, αυτός ο Περιφερειάρχης κάθε έννομη τάξη.΄
       Αρνητικές νομοθετικές ρυθμίσεις για τις αρμοδιότητες της Νομαρχιακής Αυτοδιοίκησης επήλθαν και με άλλους νόμους, όπως καλά γνωρίζετε. Κάθε νόμος είχε και μία κατάργηση. Η απορύθμιση του θεσμού ολοκληρώθηκε με την αφαίρεση αρμοδιοτήτων σε θέματα εργασίας πρωτοβάθμιας και δευτεροβάθμιας εκπαίδευσης, καθώς και πολεοδομικών αρμοδιοτήτων με τον Γ.Ο.Κ. του 2000. Σας έχω κάνει και ερωτήσεις και αν και έχω λάβει απαντήσεις πολλές, δεν έχω καμία ουσιαστική απάντηση.
       Όπως ξέρετε, αφήσατε στους νομάρχες μόνο τη μεταφορά των μαθητών και τα σταλάγματα από όταν βρέχει για τα σχολεία. Μάλιστα, μετά απ’ αυτήν την κατάργηση αρμοδιοτήτων ήρθε η εγκαθίδρυση ενός νέου περιφερειάρχη, του εκπαιδευτικού περιφερειάρχη, χωρίς όμως να τους πληρώνετε και τα χρήματα. Αυτό εξαρτάται και από το ποιος είναι ο νομάρχης. Για παράδειγμα στη Δυτική Αττική πληρώνετε τις μετακινήσεις. Στην Ανατολική Αττική, όμως, που είναι Νομάρχης ο κ. Φράγκος, αφήνετε να μένουν απλήρωτα και να κινδυνεύει η μεταφορά των μαθητών.
      Ταφόπλακα, όμως, για την ανάπτυξη των νομών ήταν η αφαίρεση του δημοκρατικού προγραμματισμού, κύριε Υπουργέ, από τους νομάρχες. Εσείς το ξέρετε πολύ καλά. Ο στραγγαλισμός αυτός καταλύει την ανάπτυξη και αφήνει το δοτό περιφερειάρχη, ο οποίος δεν έχει καμία γνώση των τοπικών θεμάτων, να χειρίζεται την ανάπτυξη του νομού και ούτε καν να δέχεται γνώμη. Αντίθετα, ο ν.1622, που είναι δικός σας νόμος, των Κυβερνήσεων του ΠΑΣΟΚ του Ανδρέα Παπανδρέου, τον καταργήσατε, αν και ήταν ένας σωστός νόμος, ο οποίος έδινε ανάπτυξη στις τοπικές κοινωνίες. 
      Αντί η Κυβέρνηση να ενσκήψει στα προβλήματα, που δημιουργούνται συνεχώς με την αφαίρεση αρμοδιοτήτων και πόρων από την Τοπική Αυτοδιοίκηση, και ιδιαίτερα τη Νομαρχιακή, επιδίδεται πολλές φορές σε αφορισμούς και επικρίσεις προς τους δημάρχους και τους νομάρχες. Αυτό λέει και ο ίδιος ο Πρωθυπουργός. Όταν κάτι δεν πάει καλά, φταίνε οι νομάρχες. Όταν όμως κάτι πάει καλά, τότε είναι έπαινος προς την Κυβέρνηση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μπούρα, θα χρησιμοποιήσετε και το χρόνο της δευτερολογίας σας;
      ΑΘΑΝΑΣΙΟΣ ΜΠΟΥΡΑΣ: Κυρία Πρόεδρε, θα ολοκληρώσω την ομιλία μου σε ένα λεπτό.
      Τα χρήματα, που σήμερα λαμβάνουν οι νομαρχιακές αυτοδιοικήσεις από τους κεντρικούς αυτοτελείς πόρους, είναι ελάχιστα. Μάλιστα αυτά τα ελάχιστα χρήματα έχουν προτεραιότητα να καλύπτουν την προνοιακή πολιτική που δεν είναι στο τέλος-τέλος δική τους ευθύνη, αλλά είναι ευθύνη του κεντρικού κράτους. Δεν επαρκούν τα χρήματα αυτά πολλές φορές ούτε για την κάλυψη, κύριε Υπουργέ, των λειτουργικών τους αναγκών.
      Καλούμε την Κυβέρνηση σε συνεργασία με την ΕΝΑΕ και την ΚΕΔΚΕ να προετοιμάσει και να καταθέσει άμεσα στη Βουλή τα σχέδια νόμου, που απαιτούνται για την ολοκλήρωση των μεταρρυθμίσεων, που επιβάλλουν οι διατάξεις του τροποποιημένου Συντάγματος, προκειμένου να εξελιχθούν και να ενισχυθούν οι δύο βαθμοί αυτοδιοίκησης και να αποτελέσουν πραγματικό εργαλείο για την εξυπηρέτηση των πολιτών και την ανάπτυξη των κοινωνιών.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Λαμπρόπουλος.
      ΙΩΑΝΝΗΣ ΛΑΜΠΡΟΠΟΥΛΟΣ: Κύριοι συνάδελφοι, κύριε Υπουργέ, ποια είναι η κατάσταση σήμερα στο χώρο της αυτοδιοίκησης είναι σε όλους μας γνωστή. Ο πρώτος βαθμός, οι μεγάλοι δήμοι είναι υπερχρεωμένοι και οι μικροί, οι λεγόμενοι καποδιστριακοί, αδυνατούν να αντεπεξέλθουν στις τρέχουσες ανάγκες τους. Ο δεύτερος βαθμός είναι συμπιεσμένος μεταξύ του πρώτου και της περιφέρειας, χωρίς πόρους, χωρίς αρμοδιότητες πλέον. Αλλιώς ξεκίνησε, αλλιώς κατέληξε και ακόμα περιμένουν να δουν αρμοδιότητες.
      Μπορείτε αληθινά, κύριε Υπουργέ, εσείς που προέρχεστε από την Τοπική Αυτοδιοίκηση, να πείτε ότι είστε ικανοποιημένος για την κατάσταση σήμερα; Θα αναφερθώ κυρίως στα οικονομικά αιτήματα της αυτοδιοίκησης. Τα ξέρετε πολύ καλά, τα έχουμε πει, τα έχουμε διαβάσει στα συνέδρια της ΚΕΔΚΕ και της ΕΝΑΕ. Είμαι αναγκασμένος, όμως, να επαναλάβω επιγραμματικά ορισμένα πράγματα.
      Ζητούν την αύξηση του ποσοστού από 20% σε 25% του φόρου εισοδήματος φυσικών νομικών προσώπων που αποδίδονται στην Τοπική Αυτοδιοίκηση.
      Ζητούν την απόδοση των οφειλομένων του ν.1828 που ανέρχονται σε πολλές εκατοντάδες δισεκατομμύρια. Άλλοι μιλάνε για 1,3 τρισεκατομμύρια και άλλοι μιλάνε πάνω από 700 δισεκατομμύρια δραχμές. Τι θα κάνετε τελικά με αυτά τα χρήματα που χρωστάτε στην Τοπική Αυτοδιοίκηση; 
      Ζητούν την ουσιαστική εφαρμογή του άρθρου 13 του ν.2539/97 με ένταξη αυτών των πόρων στο πρόγραμμα ΕΠΤΑ.
      Ζητούν την επαναφορά του ποσοστού στο 50% των τελών κυκλοφορίας που αποδίδονται στην Τοπική Ατοδιοίκηση. 
      Όσον αφορά το ΕΠΤΑ –ειπώθηκε κατά κόρον και από τους συναδέλφους που μίλησαν προηγουμένως- πρέπει να ξεκαθαρίσετε τη θέση σας σήμερα εδώ. Περιμένουν όλοι οι δήμαρχοι να μάθουν τι θα γίνει με το υπόλοιπο 50%. Έχουμε κουραστεί να το λέμε εμείς από εδώ, έχουν κουραστεί και αυτοί να σας το ζητούν σε όποια συνάντηση και αν έχουν μαζί σας, με το Υπουργείο. Δεν πάει άλλο. 
      Η ΚΕΔΚΕ επίσημα σας ζήτησε για το 2002 να τους δώσετε 250 δισεκατομμύρια έναντι αυτών που οφείλετε, από το ν. 1828. Δεν είδαν δραχμή. Μήπως υπάρχει πιθανότητα μέχρι τέλος του χρόνου να δώσετε κάτι ή να δώσετε του χρόνου κάτι επιπλέον; 
      Ζητούν επίσης τη διασφάλιση της συμμετοχής του συνόλου των ΟΤΑ στο Γ΄ Κοινοτικό Πλαίσιο Στήριξης, γιατί υπάρχουν οι υμέτεροι, υπάρχουν και οι άλλοι που μένουν πάντα απ’ έξω και εδώ υπάρχουν αδικίες, υπάρχουν και παράπονα. Υπάρχουν διαχωρισμοί. Στις πρόσφατες εκλογές δώσατε σε δήμο της Μεσσηνίας, στις 9 Οκτωβρίου –τρεις ημέρες πριν τις εκλογές- με υπογραφή του κ. Σκανδαλίδη, στο Δήμο Αβίας δώσατε 160.000 ευρώ για αντιμετώπιση αναγκών από τους ΚΑΠ. Καλά κάνατε και δώσατε σε αυτόν το δήμο, αλλά γιατί δεν δώσατε και στους άλλους δήμους; Αν είχατε δώσει και στους άλλους δήμους δεν θα μπορούσα να σας πω κουβέντα ότι κάνατε αυτήν την πράξη με πολιτική σκοπιμότητα. Γιατί, λοιπόν; Έτσι συμπεριφέρεστε; Έτσι πιστεύετε ότι θα προχωρήσει η Τοπική Αυτοδιοίκηση με υμέτερους και μη;
      Θα το καταθέσω αυτό στα Πρακτικά για να υπάρξει ως μνημείο φαυλότητας.
      Θα προχωρήσω σε ένα άλλο πολύ μεγάλο θέμα που απασχολεί όλους τους δήμους: Το προσωπικό. Το είχαμε πει και πέρυσι στην επερώτηση που είχαμε κάνει τον Ιανουάριο. Υπάρχουν μεγάλες ελλείψεις σε κρίσιμους τομείς. Δώσατε κάποια μηχανήματα. Είτε λεωφορεία είτε εκχιονιστικά είτε αυτά που φτιάχνουν τους δρόμους. Στο δήμο που ανήκω εγώ υπάρχει μηχάνημα αξίας 50 εκατομμυρίων που δεν έχει οδηγό. Σε όλους τους αγροτικούς δρόμους με τις πρόσφατες κακοκαιρίες δεν μπορούν να περάσουν οι αγρότες και να εξυπηρετηθούν. Αυτές είναι οι πράξεις σας.
      Για τη Νομαρχιακή Αυτοδιοίκηση ειπώθηκαν πολλά και εμπεριστατωμένα από το συνάδελφο που μίλησε. Το θέμα και το ερώτημα στο οποίο καλείστε να απαντήσετε σήμερα, είναι το εξής: Θα δώσετε τις αρμοδιότητες που έχετε υποσχεθεί και που προβλέπει το Σύνταγμα, ναι ή όχι; 
      Κύριε Υπουργέ, κύριοι συνάδελφοι, κυρία Πρόεδρε, όταν μιλάμε για ανάπτυξη της περιφέρειας και μάλιστα για ισόρροπη ανάπτυξη, πρέπει να σταθούμε στη λέξη αποκέντρωση. Και για να υπάρξει αποκέντρωση, πρέπει να υπάρξει σωστός σχεδιασμός. Πρέπει επιτέλους σε αυτούς που ο λαός τους τίμησε για να επιλύουν τα προβλήματά τους, να τους δώσουμε την αρμοδιότητα, να τους δώσουμε την ευθύνη, να το πράττουν. Διαφορετικά δεν πρόκειται να προχωρήσει η πατρίδα μας, δεν πρόκειται να δούμε περιφερειακή ανάπτυξη.
      Ευχαριστώ πολύ.
      (Στο σημείο αυτό ο Βουλευτής κ. Ιωάννης Λαμπρόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Εξαντλήθηκαν οι πρωτολογίες των επερωτώντων Βουλευτών και έχετε το λόγο, κύριε Υφυπουργέ.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κυρία Πρόεδρε.
      Κύριοι συνάδελφοι και το κείμενό σας και οι τοποθετήσεις σας με δύο κουβέντες λένε ότι το ΠΑΣΟΚ όλα αυτά τα χρόνια δεν έκανε τίποτε για την αυτοδιοίκηση και προεξοφλείτε βέβαια ότι και τα επόμενα χρόνια δεν πρόκειται να κάνει τίποτα.
      Συμφωνώ σε ένα μαζί σας και μάλιστα συμφωνώ απόλυτα. Συμφωνώ σε αυτό με το οποίο ξεκίνησε την ομιλία του ο κ. Πολύζος –ότι- όλες οι προηγμένες χώρες έχουν προσανατολιστεί σε ένα διοικητικό σύστημα, σε ένα διοικητικό μοντέλο διακυβέρνησης, με αποκέντρωση και αυτοδιοίκηση. Και αυτό ήταν το μεγάλο ζητούμενο για τη χώρα μας επί πολλές δεκαετίες. Πότε ξεκίνησε ουσιαστικά και όχι στα χαρτιά ή σαν επιταγή του Συντάγματος -γιατί αυτό προϋπήρχε βέβαια- να υλοποιείται αυτή η αποκέντρωση; Ξεκίνησε τη στιγμή που ήρθε το ΠΑΣΟΚ στην εξουσία. Από το 1981. Έως τότε η αυτοδιοίκηση στα χαρτιά ήταν αυτοδιοίκηση, στην πράξη ήταν ετεροδιοίκηση. Διότι ούτε η διοικητική της αυτοτέλεια είχε κατοχυρωθεί, ούτε η οικονομική της αυτοτέλεια είχε κατοχυρωθεί, ούτε υπήρχε δεύτερος βαθμός αυτοδιοίκησης ούτε είχαν αποκεντρωθεί ουσιαστικές αρμοδιότητες. Ο δήμαρχος ήταν διεκπεραιωτής ορισμένων υποθέσεων και αν βγάλουμε τους μικρούς δήμους της περιφέρειας που στο κάτω-κάτω είχαν την ευθύνη και τότε να μαζεύουν τα σκουπίδια και να ποτίζουν με νερό τους δημότες τους, ποιες ήταν οι άλλες αρμοδιότητες στους μεγάλους δήμους του λεκανοπεδίου, όπου την ευθύνη αυτή την είχε ενιαία ο σύνδεσμος ή η ΕΥΔΑΠ; Ποιες αρμοδιότητες είχε ο Δήμαρχος Αθηναίων;
      Μέσα σε αυτά τα χρόνια που μεσολάβησαν στις κυβερνήσεις του ΠΑΣΟΚ ακολουθήθηκε μια μεθοδική, συνεπής και συνεχής δουλειά για να μπορέσει να υλοποιηθεί αυτό το μεγάλο όραμα της αποκέντρωσης και της ενίσχυσης των αυτοδιοικητικών θεσμών. Έγιναν πάρα πολλές μεταρρυθμίσεις. Ο δεύτερος βαθμός αυτοδιοίκησης. Είχε κανένα λόγο το ΠΑΣΟΚ μόλις ήρθε στην εξουσία το 1993 να προχωρήσει, σε ένα χρόνο την εφαρμογή του δεύτερου βαθμού αυτοδιοίκησης;
      Είχε όλη την εξουσία μαζί και δέχτηκε να την εκχωρήσει, την οποία πριν καθιερωθεί η Νομαρχιακή Αυτοδιοίκηση την ασκούσε η Κυβέρνηση μέσω του μετακλητού νομάρχη. Αυτές λοιπόν οι αρμοδιότητες έφυγαν ξαφνικά από την Κυβέρνηση και πήγαν σε νομάρχες που δεν ήταν όλοι του ΠΑΣΟΚ. Ήξερε εκείνη τη στιγμή όταν θεσμοθετούσε ότι ένας μεγάλος αριθμός νομαρχιών θα περνούσε σε ανθρώπους που τους στήριζαν άλλα κόμματα και καλά έκαναν και τους στήριζαν και καλά έκαναν και πέρασαν αφού αυτούς επέλεγε η τοπική κοινωνία.
      Εμείς είχαμε την τόλμη και το κάναμε. Ποια ήταν όμως η δική σας συμπεριφορά τρία χρόνια πριν όταν μάλιστα αθετήσατε μία δέσμευση που είχατε αναλάβει απέναντι στα κόμματα με τα οποία συνεργαζόσασταν τότε, να προχωρήσετε άμεσα στην καθιέρωση του δευτέρου βαθμού και σε εκλογές μέσα στο 1990; Το κάνατε;  Ο τότε Αρχηγός σας και σήμερα επίτιμος της Νέας Δημοκρατίας είπε ότι «όχι δεν μπορούμε ακόμα να το περάσουμε, δεν είναι σωστό το νομοσχέδιο». Λες και δεν μπορούσε να νομοθετήσει η Βουλή αν χρειαζόταν  κάποιες βελτιώσεις που στο κάτω-κάτω η κυβερνητική Πλειοψηφία αυτές τις βελτιώσεις του νομοσχεδίου θα μπορούσε να τις περάσει μόνη της. 
      Ποια ήταν η συμπεριφορά σας εκείνη την περίοδο που ξαναγίνατε κυβέρνηση; Μήπως δεν στερήσατε πόρους την αυτοδιοίκηση; Έχετε και καταδικαστικές αποφάσεις γι’ αυτό από προσφυγές που έκαναν δήμαρχοι την περίοδο που ο κ. Παλαιοκρασσάς στέρησε πόρους. Εδώ υπάρχει επίσημο το χαρτί που έχει καταδικάσει την περίοδο εκείνη για τη στέρηση πόρων.
      Αυτή ήταν η πολιτική σας λοιπόν την περίοδο εκείνη της διακυβέρνησης για τριάμισι χρόνια από την κυβέρνησή σας, αλλά εγώ μιλώ για την παράταξή σας και παλαιότερα ποια ήταν; Η παράταξή σας παλαιότερα χρησιμοποιούσε την αυτοδιοίκηση σαν ένα μηχανισμό επιβολής του κράτους το οποίο η ίδια ήθελε να καθιερώσει. Οι δήμαρχοι της εποχής ουσιαστικά εξυπηρετούσαν στόχους του κυβερνώντος κόμματος. Και επειδή δεν είχατε πολλούς δημάρχους, είχατε ελαχίστους εκείνη την περίοδο…
      ΒΥΡΩΝ ΠΟΛΥΔΩΡΑΣ: Αυτό που λέτε είναι αντίνομο. Να μας το εξηγήσετε αυτό…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, όχι διάλογο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Προσπαθούσατε, δημάρχους που είχαν στηρίξει άλλα κόμματα και είχαν εκλεγεί να τους κάνετε φέρνοντάς τους κάθε μέρα στο Υπουργείο με απλωμένο το χέρι να σας ζητούν λεφτά…
      ΒΥΡΩΝ ΠΟΛΥΔΩΡΑΣ: Φαντασίες είναι αυτά.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): … για να εξυπηρετούν σε αντίδωρο αυτής της προσφοράς τους δικούς σας στόχους, τις δικές σας πελατειακές σχέσεις.
      Αυτές λοιπόν είναι περασμένες και ξεχασμένες εποχές για την αυτοδιοίκηση. Η αυτοδιοίκηση σήμερα έχει διοικητική και οικονομική αυτοτέλεια. Κανένας δήμαρχος δεν έρχεται να ζητήσει χρήματα σήμερα. Και λυπάμαι όταν ένας από τους συναδέλφους μίλησε για μνημείο φαυλότητας, ότι δόθηκαν χρήματα τρεις μέρες πριν από τις εκλογές. Και τα χρήματα που είχαν δοθεί τέσσερις ή δέκα μέρες πριν από πού ήταν; Ήταν από τα είκοσι δισεκατομμύρια συνολικά που υπήρχαν για την αντιμετώπιση προβλημάτων εκτάκτων καταστροφών. Το Υπουργείο δεν έχει τη δυνατότητα να δώσει έκτακτη οικονομική ενίσχυση…
      (Θόρυβος, διαμαρτυρίες από την πτέρυγα της Νέας Δημοκρατίας)
      ΙΟΡΔΑΝΗΣ ΤΖΑΜΤΖΗΣ: Ο χρόνος που δόθηκαν τα χρήματα είναι το θέμα…
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Το Υπουργείο εδώ και τέσσερα χρόνια όπως ξέρετε δεν μπορεί να χρηματοδοτεί τους ΟΤΑ. Υπάρχει μόνο από τους κεντρικούς αυτοτελείς πόρους ένα κονδύλι της τάξης των είκοσι δισεκατομμυρίων που με τίποτα δεν έφθανε για φέτος με τις έκτακτες καταστροφές που χτύπησαν όλη τη χώρα, γιατί πήραν εκατοντάδες δήμοι απ’ αυτά τα χρήματα για να αντιμετωπίσουν τα προβλήματα που έφεραν οι χιονοπτώσεις, οι πλημμύρες κλπ.
      Εξάλλου εσείς έχετε καταθέσει ένα σωρό ερωτήσεις, αναφορές, έχετε πάρει έγγραφες απαντήσεις, έχω απαντήσει προφορικά στη Βουλή σε επίκαιρες ερωτήσεις σας τι γίνεται και εάν θα ενισχυθούν οι τάδε δήμοι. Μάλιστα σας έλεγα και ποιοι δήμοι έχουν ενισχυθεί. Αυτά είναι γραπτά. Και αν θέλετε, ευχαρίστως κάποια στιγμή να σας δοθούν όλα αυτά τα στοιχεία πόσοι δήμοι ενισχύθηκαν και τι πήραν από αυτά. Εμείς δεν θέλουμε να κινείται τίποτα στο χώρο της αδιαφάνειας. Γι’ αυτό όταν θεσμοθετούσαμε τον 2539 καταργήσαμε αυτό το δικαίωμα που είχε ως τότε ο Υπουργός Εσωτερικών να επιχορηγεί ΟΤΑ. Και όλα αυτά τα κονδύλια τα εντάξαμε μέσα στη χρηματοδότηση του ΕΠΤΑ, του ειδικού προγράμματος για την αυτοδιοίκηση. 
      Όμως, κύριοι συνάδελφοι, οι μεταρρυθμίσεις αυτές που έγιναν όλα αυτά τα χρόνια ήταν σημαντικές, μερικές από τις οποίες εσείς τις ονομάζατε οβιδιακές μεταμορφώσεις. Δηλαδή ήταν κακό το ότι η Κυβέρνηση επεχείρησε τις εθελοντικές συνενώσεις, επεχείρησε τα συμβούλια περιοχής; Δεν απέδωσαν. Και στη συνέχεια, κύριε Πολύζο, που ήσουνα δήμαρχος, όταν η αυτοδιοίκηση μέσα από όλα τα συνέδριά της ομόφωνα έλεγε ότι πρέπει να πάμε σε αναγκαστικές συνενώσεις, ήταν κακό το ότι το ΠΑΣΟΚ το έκανε αυτό; Και εσείς φυσικά πότε λέτε την αλήθεια και πότε λέτε ψέματα; Γιατί αντιφάσκετε; Στην επερώτησή σας λέτε ότι εσείς στηρίζετε το να έμεναν οι κοινότητες όπως ήταν. Αυτή είναι η επίσημη θέση του κόμματός σας, μέχρι πριν από λίγες μέρες. Δεν ξέρω αν έχει αλλάξει. Από επίσημα χείλη υψηλά ισταμένων εκπροσώπων του κόμματός σας έχει λεχθεί ότι αν κάποια στιγμή εσείς γίνετε κυβέρνηση θα καταργήσετε τον «ΚΑΠΟΔΙΣΤΡΙΑ».
      ΒΥΡΩΝ ΠΟΛΥΔΩΡΑΣ: Μα το ξεκαθαρίσαμε αυτό, κύριε Υπουργέ. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Χαίρομαι που το ακούω, κύριε Πολύδωρα, από εσάς. Αν το έχετε συμφωνήσει με τον κ. Παυλόπουλο, με τον κ. Κεφαλογιάννη και με τα άλλα στελέχη του κόμματός σας ιδιαίτερα χαίρομαι.
      ΒΥΡΩΝ ΠΟΛΥΔΩΡΑΣ: Κρατήστε επίπεδο. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Χαίρομαι, αν αυτά τα έχετε συμφωνήσει και είναι πλέον η δική σας φωνή έκφραση του κόμματός σας, διότι εγώ θυμάμαι ότι έφυγε όλη η παράταξή σας όταν συζητούσαμε τον «ΚΑΠΟΔΙΣΤΡΙΑ» λέγοντας διά στόματος του Αρχηγού σας ότι αν γίνετε Κυβέρνηση θα βάλετε αυτό το θέμα των κοινοτήτων σε δημοψήφισμα. 
      ΒΥΡΩΝ ΠΟΛΥΔΩΡΑΣ:  Δεν το προσέξατε καλά. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):  Αυτό είναι το ένα.  Το άλλο που λέτε είναι ότι οι καποδιστριακοί δήμοι σήμερα είναι ασθενείς και δεν μπορούν να τα βγάλουν πέρα. Δηλαδή, αν δεν μπορούν οι σημερινοί δήμοι, θα μπορούσαν ή θα μπορέσουν οι Κοινότητες κάποια στιγμή; Όμως, ούτε αυτό είναι ακριβές ότι δεν μπορούν οι σημερινοί καποδιστριακοί δήμοι. Και θα σας εξηγήσω παρακάτω γιατί. 
      Όμως, κύριοι συνάδελφοι, όλες αυτές οι μεταρρυθμίσεις που έγιναν χρειάζονται μια αξιολόγηση. Εκεί πρέπει όλοι μαζί, τα κόμματα, η αυτοδιοίκηση, η Κυβέρνηση να καθίσουμε να κάνουμε αυτήν την αξιολόγηση και να δούμε πραγματικά αν χρειάζονται και πού χρειάζονται διορθωτικές λύσεις και αυτές να τις κάνουμε. 
      Ξέρετε  δε πολύ καλά ότι ήδη αυτός ο διάλογος με τα κόμματα έχει ξεκινήσει. Πιστεύω ότι θα έχουμε τη δυνατότητα στους επόμενους μήνες διεξοδικά να συζητήσουμε όλα τα θέματα πόρων, αρμοδιοτήτων, εύρος αρμοδιοτήτων του κάθε βαθμού, σχέσης και συνεργασίας με το κράτος, ώστε να φθάσουμε στη σύνταξη ενός νέου Κώδικα Αυτοδιοίκησης που θα εξυπηρετεί τους στόχους στον 21ο αιώνα. 
      Κύριοι συνάδελφοι, η αυτοδιοίκηση είναι ένας θεσμός που εμπερικλείει μία δυναμική συνεχούς εξέλιξης. Δεν είναι κάτι σταθερό. Μην έχετε την αίσθηση, επειδή ανήκετε σε μια συντηρητική παράταξη, ότι για την αυτοδιοίκηση πρέπει μια φορά να θεσμοθετήσεις και από εκεί και πέρα να περπατά έτσι επί δεκαετίες. Όχι. Κάθε μέρα όταν χρειάζεται, όταν το επιβάλλουν οι ανάγκες, η αυτοδιοίκηση θα εξελίσσεται. Και τούτη εδώ η ευκαιρία μιας συνολικής κουβέντας, ενός ανοιχτού διαλόγου με τα κόμματα και την αυτοδιοίκηση για τη βελτίωση του θεσμικού της πλαισίου, είναι μια μεγάλη ευκαιρία για να μπορέσουμε να ανταποκριθούμε στα κελεύσματα των καιρών.
      Εγώ θεωρώ πάρα πολύ θετικό το ενδιαφέρον σας για την αυτοδιοίκηση. Εξηγούμαι και το έχω πει και άλλη φορά στη Βουλή. Και θετικότερο ακόμα θεωρώ ότι οι σημερινές θέσεις σας είναι θέσεις ΠΑΣΟΚ. Και αυτό το χαίρομαι διότι αυτό θα βοηθήσει πάρα πολύ στο διάλογο να φτάσουμε ευκολότερα σε σύγκλιση. Άλλο θα ήταν εσείς να καθόσασταν στη μια πλευρά του ποταμού κι εμείς απέναντι και να μην μπορούσαμε ποτέ να συναντηθούμε. 
      Θα σας θυμίσω όμως ότι όταν κάναμε όλες αυτές τις μεταρρυθμίσεις, εκτός απ’ αυτό που είπα για τον «ΚΑΠΟΔΙΣΤΡΙΑ», την αποχώρηση και τη δήλωση του Αρχηγού ότι «εμείς θα πάμε σε δημοψήφισμα», όταν φτιάχναμε τη Νομαρχιακή Αυτοδιοίκηση, εσείς λέγατε ότι διαλύουμε το κράτος. Και να μη θυμίσω ένα σωρό άλλα.
      ΒΥΡΩΝ ΠΟΛΥΔΩΡΑΣ: Εμείς δεν περάσαμε νόμο για την Τοπική Αυτοδιοίκηση; Η κυβέρνηση η οικουμενική δεν πέρασε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πολύδωρα, σας παρακαλώ.
      Δέχεστε διακοπή, κύριε Υπουργέ;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Λυπάμαι που θα απαντήσω σκληρά, κύριε Πολύδωρα. Το κάνατε και εξαπατήσατε όλα τα κόμματα.
      ΒΥΡΩΝ ΠΟΛΥΔΩΡΑΣ: Γιατί;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Διότι είχατε τη δέσμευση τότε θεσμοθετώντας ότι θα πάτε σε εκλογές το 1990.
      ΒΥΡΩΝ ΠΟΛΥΔΩΡΑΣ: Όχι, δεν υπήρχε τέτοια δέσμευση.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Πιστεύω κάποια στιγμή ο Κοινοβουλευτικός Εκπρόσωπος του Κ.Κ.Ε., που θα είναι ο μόνος που θα μιλήσει από άλλο κόμμα σήμερα, ότι θα επαληθεύσει αυτό που είπα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ συνεχίστε να μιλάτε προς την Αίθουσα και όχι να κάνετε διάλογο με τον κ. Πολύδωρα.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Έρχομαι όμως στα θέματα που θέσατε.
      Μιλήσατε για ένα τρομερό έλλειμμα πόρων σήμερα στην αυτοδιοίκηση, για παρακράτηση πόρων κλπ. Θα ήθελα να σας πω –σας τα έχω πει και άλλη φορά εδώ μέσα- ότι τα τελευταία πέντε χρόνια οι κεντρικοί αυτοτελείς πόροι της αυτοδιοίκησης υπερδιπλασιάστηκαν. Το 1997 ήταν 239 δισεκατομμύρια, φέτος είναι 500 δισεκατομμύρια. Η ΣΑΤΑ στην πενταετία υπερδιπλασιάστηκε. Ήταν 90 δισεκατομμύρια και φέτος είναι 215 δισεκατομμύρια. Εάν σ’ αυτήν την κρίσιμη πενταετία της οικονομικής σύγκλισης, της σκληρής πολιτικής από πλευράς του οικονομικού επιτελείου της Κυβέρνησης οι πόροι αυτοί υπερδιπλασιάστηκαν με έναν πληθωρισμό που έτρεχε μεταξύ 3% και 5%, τότε για ποια υστέρηση πόρων μιλάμε;
      Λέτε ότι δόθηκαν αρμοδιότητες χωρίς να δοθούν πόροι. Σας πληροφορώ ότι δεν είναι ακριβή αυτά που λέτε. Εγώ πιστεύω ότι τα λέτε καλόπιστα και ότι δεν έχετε ακριβή ενημέρωση. Όταν λοιπόν μεταβιβάστηκε η αρμοδιότητα των παιδικών σταθμών, δόθηκαν 40 δισεκατομμύρια. Για τα στάδια δόθηκαν 20 δισεκατομμύρια -το χρόνο- και από τότε εγγράφονται μέσα στον προϋπολογισμό του Υπουργείου Εσωτερικών και αποδίδονται στους ΟΤΑ. Και κανένας δεν έχει φτάσει σε μας να διαμαρτυρηθεί για στάδιο ότι δεν έχει να το χρηματοδοτήσει.
      Υπήρξαν παράπονα από δημάρχους για παιδικούς σταθμούς, ότι σ’ αυτούς τους παιδικούς σταθμούς, που τους πήραν από το κράτος, υπήρχε λιγότερο προσωπικό απ’ ό,τι εκτιμούσε ο δήμαρχος ότι θα χρειαζόταν. Αυτό το καταλαβαίνουμε. Αλλά οι πόροι από το κράτος, όσοι ήταν, μεταφέρθηκαν ακέραια στην αυτοδιοίκηση. Έτσι είναι όπως τα λέω. Και χαίρομαι που συμφωνείτε.
      ΝΙΚΟΛΑΟΣ ΓΚΑΤΖΗΣ: Δεν έγινε έτσι, κύριε Υπουργέ. Έγιναν προγραμματικές συμβάσεις.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα πούμε και για τις προγραμματικές συμβάσεις.
      	Να πάμε λοιπόν παρακάτω, στη Νομαρχιακή Αυτοδιοίκηση. Η οικονομική αυτοτέλεια καθιερώθηκε κι εκεί με νόμο. Δεν παίρνουν οι νομάρχες από τον Υπουργό ό,τι θέλει ο Υπουργός, ανάλογα με το αν είναι φίλοι ή δεν είναι, ούτε οι δήμαρχοι, ανάλογα με τις σχέσεις που έχουν με το κυβερνών κόμμα. Η κατανομή των κεντρικών αυτοτελών πόρων και στον Α΄ και στο Β΄ βαθμό γίνεται μετά από γνώμη των αντίστοιχων οργάνων της αυτοδιοίκησης, της ΚΕΔΚΕ και της ΕΝΑΕ. Κι εμείς στην ουσία αυτήν τη γνώμη, που επιτάσσει ο νόμος, την έχουμε αναγορεύσει σε σύμφωνη γνώμη. Αν βρείτε έστω και μία χρονιά που έχει υπογραφεί η κοινή υπουργική απόφαση κατανομής αυτών των πόρων, που να διίστανται οι θέσεις της ΚΕΔΚΕ ή της ΕΝΑΕ με την απόφαση, τότε θα έχετε κάθε δίκιο να πείτε ενάντια στο Υπουργείο ότι εδώ καταστρατήγησες αυτό που είχες υποσχεθεί στην αυτοδιοίκηση.
      Η αύξηση των πόρων λοιπόν στη Νομαρχιακή Αυτοδιοίκηση τον πρώτο χρόνο ήταν 103 δισεκατομμύρια, τον δεύτερο έγινε 122 δισεκατομμύρια, τον τρίτο 142 δισεκατομμύρια. Η αύξηση δηλαδή ήταν της τάξης του 17% κατά μέσον όρο κάθε χρόνο. Και βέβαια οι πηγές χρηματοδότησης της αυτοδιοίκησης δεν περιορίζονται στη ΣΑΤΑ και στους κεντρικούς αυτοτελείς πόρους.
      Υπάρχουν τα κοινοτικά πλαίσια και προγράμματα στήριξης, που τροφοδοτούν την αυτοδιοίκηση κάθε χρόνο με εκατοντάδες δισεκατομμυρίων. Ξέρετε πολύ καλά ότι από το Γ΄ Κοινοτικό Πλαίσιο Στήριξης περίπου το 40% το διαχειρίζεται η Αυτοδιοίκηση Α΄ και Β΄ βαθμού. Δεν το διαχειρίζεται το κράτος. Το υπόλοιπο 60% έχει το κράτος, για να κάνει τα μεγάλα οδικά έργα, τα λιμάνια, τα αεροδρόμια κλπ. Αυτά τα χρήματα πάνε στην αυτοδιοίκηση και είναι κάθε χρόνο εκατοντάδες δισεκατομμύρια.
      Το Ταμείο Συνοχής χρηματοδοτεί όλα τα έργα των ΔΕΥΑ που αναφέρατε πριν. Θα ήθελα να σας πω ότι για τις ΔΕΥΑ πραγματικά υπήρξε –όχι από το Υπουργείο Εσωτερικών- μια υστέρηση του πόρου, γιατί έγινε μια παρεξήγηση. Όταν θεσμοθετούσαν για την ΕΥΔΑΠ, θεώρησαν ότι πρέπει να κοπεί τελείως αυτός ο πόρος, ένα μέρος του οποίου πήγαινε και στην ΕΥΔΑΠ. 
      Όμως, αυτό διορθώθηκε. Ήδη η αυτοδιοίκηση έχει πάρει ένα σημαντικά μεγάλο μέρος από αυτά τα χρήματα που της χρωστούσαν –ήταν 11,8 δισεκατομμύρια δραχμές- και μέσα στο Δεκέμβριο θα εκταμιευτεί και το υπόλοιπο.
      Επίσης, ξέρετε ότι οι ΔΕΥΑ δεν είναι στη θέση που ήταν όταν ξεκίνησαν το 1980 την αναπτυξιακή τους πορεία.
      ΒΑΣΙΛΗΣ ΚΕΔΙΚΟΓΛΟΥ: Αλίμονο εάν ήταν έτσι!
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κεδίκογλου, απλά θέλω να σας θυμίσω ότι τότε πλήρωνε η Δημοτική Επιχείρηση Ύδρευσης-Αποχέτευσης 65% από το κόστος του έργου και το άλλο 35% ήταν επιδότηση. Σήμερα πληρώνει 12% και όλο το υπόλοιπο είναι επιδότηση από την Ευρωπαϊκή Ένωση και το κράτος.
      Επομένως γι’ αυτόν το λόγο έχουν φτάσει σήμερα τις εκατόν σαράντα οκτώ οι ΔΕΥΑ σε όλη την Ελλάδα, οι οποίες κάνουν ένα σοβαρότατο επενδυτικό έργο, αντιμετωπίζοντας υδρευτικές ανάγκες τεσσάρων εκατομμυρίων Ελλήνων.
      Ακούγονται πολλά για το ΕΠΤΑ. Είχα την τύχη να είμαι στο Υπουργείο, όταν ψηφιζόταν ο ν.2539, τον οποίο είχα στηρίξει ως Υφυπουργός. Στο ν.2539 μπήκε η λογική του ειδικού προγράμματος Τοπικής Αυτοδιοίκησης, για να μπορέσουν να αναπτυχθούν οι καποδιστριακοί δήμοι και είπαμε ότι για τη χρηματοδότηση του θα μπουν μέσα οι δικοί μας ειδικοί λογαριασμοί, οι φόροι από τα υπόλοιπα καταθέσεων στο Ταμείο Παρακαταθηκών και Δανείων, ένα σωρό άλλοι πόροι για να μη μακρηγορώ και βέβαια πόροι άλλων Υπουργείων -δεν είπαμε ότι αυτοί οι πόροι θα είναι πόροι του Υπουργείου Εσωτερικών- και μέσα από αυτά και ένα ποσοστό από την ΣΑΤΑ και ένα ποσοστό από τους ΚΑΠ.
      Τότε εγώ μιλούσα για ένα πρόγραμμα 1 τρισεκατομμυρίου δραχμών. Έλεγα, όμως, ότι θα διαψευστώ, γιατί θα ξεπεράσουμε αυτό το ύψος. Τότε δεν με πίστευε κανένας. Σήμερα το ΕΠΤΑ έχει 1,3 δισεκατομμύρια δραχμές. Εάν θέλετε θα σας δώσω ακριβή στοιχεία. Από αυτά τα 3,3 δισεκατομμύρια ευρώ, τα 2,3 δισεκατομμύρια ευρώ είναι έργα που αφορούν στο Υπουργείο Εσωτερικών και το άλλο 1 δισεκατομμύριο ευρώ είναι έργα που αφορούν τα άλλα Υπουργεία.
      ΒΑΣΙΛΗΣ ΚΕΔΙΚΟΓΛΟΥ: Πόσα διατέθηκαν και πόσα απορροφήθηκαν; Αυτό έχει σημασία.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η απορρόφηση δυστυχώς είναι πάρα πολύ υψηλή, παραπάνω από ότι έπρεπε. Και γι’ αυτό φέτος ξεπέρασαν το όρια πληρωμών κατά 30 δισεκατομμύρια, τα οποία κάναμε αγωνιώδη προσπάθεια για να τα εξασφαλίσουμε, για να πληρωθούν οι εργολάβοι που δεν έφταιγαν. Δεν έφταιγαν βέβαια είναι ένας λόγος. Συνυπεύθυνοι ήταν. Εγώ πιστεύω ότι η εκλογική χρονιά έσπρωξε τους δημάρχους να πιέζουν τους εργολάβους να τελειώσουν κάποια έργα, λέγοντάς τους ότι τους εξασφαλίζουν χρηματοδότηση, ξέροντας ότι ήταν το έργο που έκαναν πάνω από το όριο πληρωμών.
      Εν πάση περιπτώσει, λύθηκε το πρόβλημα. Η απορρόφηση είναι πολύ μεγάλη.
      ΝΙΚΟΛΑΟΣ ΓΚΑΤΖΗΣ: Σε τι ποσοστό;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):Το ποσοστό της απορρόφησης μέχρι στιγμής από όλο το δικό μας πρόγραμμα, που είναι, όπως σας είπα, 2,3 δισεκατομμύρια -είναι το μεγαλύτερο κομμάτι, τα 2/3- είναι γύρω στο 78%. Τα υπόλοιπα έργα δεν έχουν ακόμα συμβασιοποιηθεί για τον άλφα ή βήτα λόγο, όπως για παράδειγμα, γιατί δεν είχαν ώριμες μελέτες κλπ.
      ΒΑΣΙΛΗΣ ΚΕΔΙΚΟΓΛΟΥ: Άρα, δεν υπάρχει απορρόφηση. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επομένως ένα 22% δεν έχει συμβασιοποιηθεί ακόμη. Απ’ αυτά που έχουν συμβασιοποιηθεί η απορρόφηση ξεπερνάει το 90%.
      ΒΥΡΩΝ ΠΟΛΥΔΩΡΑΣ: Είναι 78% ή 90%; 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι δύο ανεξάρτητα πράγματα. Το ένα είναι ποιο ποσοστό έχει συμβασιοποιηθεί, δηλαδή έχει δημοπρατηθεί και έχουν υπογραφεί και οι συμβάσεις με τους εργολάβους και το δεύτερο είναι αυτά τα έργα που έχουν συμβασιοποιηθεί, τι απορροφητικότητα έχουν.
      Βέβαια φέτος δεν ήταν 90% η απορρόφηση. Εάν μιλάμε για τη φετινή απορρόφηση…
      ΒΑΣΙΛΗΣ ΚΕΔΙΚΟΓΛΟΥ: Αυτή είναι …
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Κεδίκογλου! Πώς παρεμβαίνετε κατ’ αυτόν τον τρόπο; 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η φετινή απορρόφηση ήταν 130%. Μείναμε 30 δισεκατομμύρια χρέος μέχρι προ ολίγων ημερών που λύθηκε το πρόβλημα και εξοφλείται αυτό το χρέος τώρα. 
      Μιλάτε για τους ΟΤΑ των νησιών, για τους ορεινούς ΟΤΑ ότι εμείς δεν έχουμε δείξει κανένα ενδιαφέρον. Εγώ τα έχω ξαναπεί αυτά και πιστεύω ότι είχατε τη δυνατότητα να τα διασταυρώσετε. Γιατί κάνετε το λάθος και επανέρχεστε με το ίδιο ερώτημα, το οποίο σας αφήνει ουσιαστικά εκτεθειμένους; 
      Οι ΟΤΑ μοναδικών νησιών από το 1995 μέχρι σήμερα παίρνουν τετραπλάσιους ΚΑΠ από ό,τι παίρνουν οι άλλοι ΟΤΑ, γιατί αυτοί κατανέμονται με πληθυσμιακό κριτήριο. Οι ΟΤΑ λοιπόν των μοναδικών νησιών παίρνουν τετραπλάσιους πόρους. Οι ΟΤΑ της διευρυμένης Νομαρχιακής Αυτοδιοίκησης της Ανατολικής Μακεδονίας και Θράκης παίρνουν 50% παραπάνω. Η κατανομή της ΣΑΤΑ γίνεται με κριτήρια πραγματικών αναγκών και όχι πληθυσμιακά. Γι’ αυτό σας είπα και την άλλη φορά ότι φέρνω σαν παράδειγμα την Ευρυτανία και το δικό μου το νομό που είναι δίπλα, ότι η Ευρυτανία παίρνει το 60% του συνολικού ποσού που παίρνει η Φθιώτιδα και η Φθιώτιδα είναι έξι φορές μεγαλύτερη από την Ευρυτανία. 
      Επομένως οι κατανομές γίνονται με βάση τις ανάγκες και όχι με βάση το πληθυσμιακό κριτήριο. Οι ορεινές περιοχές που μιλάτε έχουν ενταχθεί και σε ένα σωρό άλλα προγράμματα, όπως ήταν τα LEADER  και όπως είναι τώρα ένα πολύ μεγάλο πρόγραμμα που ξεκινάει για την ανάπτυξη της υπαίθρου με έναν προϋπολογισμό 140 δισεκατομμυρίων. 
      Κύριοι συνάδελφοι, πιστεύω ότι στη δευτερολογία μου θα μπορέσω να καλύψω τα υπόλοιπα θέματα που βάλατε. Θα πω δύο κουβέντες μόνο για κάποια θέματα που βάλατε για τα σχολεία, για τους πόρους κλπ. 
      Για τα σχολεία υπάρχουν δύο κονδύλια. Το ένα αφορά τις λειτουργικές τους δαπάνες. Αυτό έχει αυξηθεί όλα αυτά τα χρόνια από τότε που καθιερώθηκε με μία μέση ετήσια αύξηση 16%. Έχουν τόσα λεφτά τα σχολεία που έχουν αγοράσει κομπιούτερ για όλους τους μαθητές, τα βάφουν τέσσερις και πέντε φορές το χρόνο. Το δεύτερο κονδύλι και η δεύτερη αρμοδιότητα ήρθε σχετικά πρόσφατα στην αυτοδιοίκηση, πριν από δύο χρόνια και αφορά τις επισκευές των σχολείων. Για τις επισκευές λοιπόν ξοδεύονταν από τον ΟΣΚ 10 δισεκατομμύρια το χρόνο και εμείς βάζουμε 20 δισεκατομμύρια το χρόνο που μοιράζονται στα σχολεία. Αλλά προσέξτε, μιλάμε για μικροεπισκευές. Εάν μιλήσουμε για ένα σχολείο το οποίο στην ουσία είναι ακατάλληλο και χρειάζεται ένα μεγάλο πρόγραμμα, τότε αυτό είναι υπόθεση του Υπουργείου Παιδείας. Επομένως μοιράζονται χρήματα για μικροεπισκευές σε όλους τους δήμους. Και αν ρωτήσετε τον οποιοδήποτε δήμαρχο θα σας πει ότι πήρε κονδύλι για τις επισκευές. Οι μεγάλες παρεμβάσεις όμως είναι παρεμβάσεις που έχουν μείνει στο Υπουργείο Παιδείας. 
      Για τις μεταφορές των μαθητών να σας πω μόνο ότι τα περισσότερα χρήματα τα δίνουμε σε δύο νομούς. Στο Νομό Χαλκιδικής και στο Νομό Ξάνθης. Δεν θέλω να σας κουράσω περισσότερο, αλλά εάν επανέλθετε θα σας απαντήσω στη δευτερολογία μου. Μάθετε όμως γιατί δίνονται σ’ αυτούς τους δύο νομούς. 
      Κλείνοντας θα ήθελα να ζητήσω από τα βάθη της καρδιάς μου, επειδή την πονάω την αυτοδιοίκηση, τουλάχιστον όσο την πονάτε και σεις που έχετε διατελέσει δήμαρχοι, να μη μετατρέπουμε τη Βουλή σε χώρο αντιπαράθεσης. Με αναγκάσατε να υψώσω τους τόνους γιατί υψώσατε εσείς τους τόνους. 
      Πιστεύω ότι υπάρχει ένα τεράστιο πεδίο γόνιμου διαλόγου, ο οποίος θα μπορέσει να οδηγήσει σε ένα θεαματικό για όλους αποτέλεσμα πάνω στο χώρο του νέου κώδικα της αυτοδιοίκησης, ο οποίος θα λύσει ένα σωρό προβλήματα, κύρια θεσμικά. 
      Αλλά επειδή μέσα σ’ αυτήν τη συζήτηση είναι και το θέμα της αναθεώρησης των κεντρικών αυτοτελών πόρων και της καινούριας λογικής στη χρηματοδότηση των ΟΤΑ και της Νομαρχιακής Αυτοδιοίκησης, είναι μια ευκαιρία για όλους να βγούμε όλοι κερδισμένοι απ’ αυτόν το διάλογο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
      ΒΥΡΩΝ ΠΟΛΥΔΩΡΑΣ: Αναπτύξαμε την επερώτηση για την Τοπική Αυτοδιοίκηση γνωρίζοντας μερικές διαπιστώσεις οι οποίες συγκεντρώνονται σε δύο κεφάλαια. Το πρώτο είναι η απερήμωση της υπαίθρου, ο προβληματικός βίος των συμπολιτών μας που έχουν απομείνει στην ύπαιθρο και το δεύτερο είναι η απελπιστική κατάσταση στην οποία ευρίσκονται κυρίως οι καποδιστριακοί δήμοι αλλά και οι νομαρχίες στην ύπαιθρο χώρα.
      Το γεγονός ότι η Κυβέρνηση έχει αποτύχει οικτρά στο χώρο της Τοπικής Αυτοδιοίκησης πιστοποιήθηκε από τα αποτελέσματα των τελευταίων δημοτικών και νομαρχιακών εκλογών. Βάσιμα μπορεί να πει κανείς ότι το ερώτημα της συζητήσεώς μας για το πώς πάει η Τοπική Αυτοδιοίκηση από πλευράς αρμοδιοτήτων και πόρων και από πλευράς στηρικτικής πολιτικής της υπαίθρου χώρας –αυτή ήταν έγκλησή μας προς τον Υπουργό σήμερα- έχει λάβει απάντηση από τον ελληνικό λαό στις πρόσφατες εκλογές. Εμείς ερχόμαστε τώρα να κάνουμε με καλή προαίρεση για μια ακόμη φορά μια κρούση του κώδωνα κινδύνου προς την Κυβέρνηση. Δηλαδή θέλουμε να επισημάνουμε ότι η ύπαιθρος χώρα και η Τοπική Αυτοδιοίκηση έχουν έρθει στα όρια της αντοχής τους. Θέλουμε να ακούσουμε απαντήσεις πιο πειστικές, απαντήσεις που να δείχνουν ότι άκουσαν τον κώδωνα του κινδύνου τόσο από τα αποτελέσματα όσο και από την επιχειρηματολογία μας την τόσο υπεύθυνη. 
      Αντ’ αυτού είδαμε μια ικανοποίηση, μια αυταρέσκεια, μια αλαζονική αυτάρκεια με τρία σκέλη. Το πρώτο ήταν ότι έχουν γίνει θεσμοί, το δεύτερο ότι έχει διοχετευθεί πακτωλός χρημάτων προς την Τοπική Αυτοδιοίκηση και το τρίτο ότι τα όποια επαγωγικά ή παραδειγματικά σημεία παραθέσαμε εμείς είναι ανάξια λόγου. Λυπούμεθα ειλικρινά γι’ αυτήν την αυταρέσκεια. Από εικοσαετίας έπρεπε να είχε γίνει πολιτική αναχαίτισης της απερήμωσης της υπαίθρου και μια πολιτική επί του δημογραφικού. Έπρεπε να έχει σημάνει συναγερμός και όχι να συγκεντρωθείτε εδώ στο λεκανοπέδιο Αττικής το 40% του πληθυσμού. Πώς μπορούμε να μιλάμε για Τοπική Αυτοδιοίκηση στην ύπαιθρο χώρα με αυτό το δεδομένο; Και εδώ που έρχεται το 40% του πληθυσμού της Ελλάδος έχουμε το δράμα του Κηφισού. Θα μιλήσουμε για Τοπική Αυτοδιοίκηση στους πολίτες των δήμων που πνίγονται; Έγινε της Άρτας το γεφύρι! 
      Μπορούμε να μείνουμε απαθής ευρωπαϊκή πρωτεύουσα, μία από τις δεκαπέντε, το 2002 προ του έργου του Κηφισού; 
      Μπορούμε, κύριε Υπουργέ, να παρακολουθήσουμε το συλλογισμό σας -ο οποίος είναι προβληματικός από κάθε άποψη και δεν τον χαρακτηρίζω- ότι τι ήσαν οι δήμοι της Αθήνας το ’50, το ’60, το ’70; 
      Με συγχωρείτε, τι ήσαν οι δήμοι της Αθήνας; Οι δήμοι της Αθήνας έχτισαν άσφαλτο, αποχέτευση τότε. Τρόπο απορροφήσεως των σκουπιδιών. Αυτά τώρα έχουν ξεπεραστεί. Δηλαδή η Κυβέρνηση μαζί με τους δήμους γονάτισαν προ του όγκου του μεγέθους των προβλημάτων. Δεν μπορούν να διαχειριστούν τα σκουπίδια. Τα διαχειρίζοντο τότε. Και δεν έχουν το πρόβλημα της ασφάλτου ούτε τον αγωγό αποχετεύσεως ούτε της υδροδοτήσεως. Ρωτήστε και κανέναν από τη Λαμία -για τη Λαμία συνέχεια δεν έχετε ιδέα- πώς έγινε η εξέλιξη των προαστίων της Αθήνας. Ρωτήστε κανέναν από το Περιστέρι, κανέναν από την Πετρούπολη, κανέναν από το Χολαργό για να αποκτήσετε μια εικόνα. Ποιανού μιλάτε τώρα για το τι έγινε με την αχανή Τοπική Αυτοδιοίκηση των δεκαετιών που σας ανέφερα; Θαύματα έγιναν.
      Και τώρα δεν μπορούμε να διαχειριστούμε τα σκουπίδια, δεν μπορούμε να διαχειριστούμε τα φρεάτια, γιατί έχουν ακόμη τριπλή αρμοδιότητα. Έχετε ακούσει την υπόθεση των φρεατίων εξαιτίας των οποίων πνίγεται η Γλυφάδα, οι νότιοι δήμοι και τα δυτικά προάστια. Έχει μία αρμοδιότητα το Υπουργείο Μεταφορών επειδή έχει το δρόμο, μια δεύτερη αρμοδιότητα τις σχάρες ο δήμος για το καθάρισμα και μία τρίτη αρμοδιότητα η ΕΥΔΑΠ για τον αγωγό. Και αυτά θέλουν μια ρύθμιση. Και αυτά δεν πρέπει να σας νομιμοποιούν να εμφανίζεστε ενώπιον της Βουλής με αυτήν την αυταρέσκεια. Θεσμικά, λέει, λύσαμε τα θέματα. Ποτέ η θεσμική ακράτεια δεν εξισώνεται με τη θεσμική αποτελεσματικότητα. 
      Είπε ο κύριος Υπουργός «μα, είναι κακό το ότι επιχειρήσαμε ένα πείραμα τη μια φορά, ένα πείραμα την άλλη φορά;». Ναι είναι πολύ κακό, είναι ζημιογόνο για τη διοικητική επιστήμη. Θέλει ένα χρόνο εφαρμογής για να ισορροπεί το σύστημα. Θέλει μια διάρκεια. Δεν θέλει ένα διαρκές πείραμα. Και σας το επισημαίνω γιατί είμαστε πάλι στα πρόθυρα ενός πειράματος πάλι θεσμικού, αναθεωρητικού. 
      Σας είπαμε ότι πήρατε ένα προβάδισμα στην υπόθεση των αιρετών νομαρχιακών διοικήσεων. Σας το αναγνωρίζουμε μολονότι έχει τη μικρή του ιστορία το θέμα, ότι ήταν νόμος της Οικουμενικής, άπαγε της βλασφημίας για την απάτη. Ποια απάτη; Δεν πρόλαβαν να εκδοθούν τα προεδρικά διατάγματα, δεν ήταν ώριμο στους πέντε μήνες και έτσι δεν έγινε την πρώτη φορά. Δεν πειράζει. Τι έγινε; Δεν είναι προς θάνατον. Πού είναι τα μετρήσιμα πολιτικά ή κομματικά οφέλη που αποκομίσαμε εμείς; Μάλιστα μπορεί να πει κανείς ότι ακρίτως, επειδή δεν εφαρμόστηκε τότε ο νόμος, είχαμε ένα πρόσθετο μειονέκτημα που το πληρώσαμε στις επόμενες βουλευτικές εκλογές. Συνεπώς αυτοί οι ισχυρισμοί δεν είναι σοβαροί. 
      Σας ζητούμε να αναγνωρίσετε -όπως σας αναγνωρίζουμε ότι πήρε ένα προβάδισμα για την αιρετή Νομαρχιακή Αυτοδιοίκηση το ΠΑΣΟΚ- τη καλή μας προαίρεση ότι το εννοούσαμε αυτό το στήριγμα του δεύτερου βαθμού με την αιρετότητα. Το εννοούσαμε και εμείς απαρχής.
      Για τους καποδιστριακούς δήμους, να σας πω εγώ ότι δεν δέχομαι τη μυθολογία με την οποία μας στηλιτεύει ο κύριος Υπουργός. Είπαμε απλά με διάφορες διατυπώσεις ότι όπου υπάρχουν εντάσεις θα τις λειάνουμε.  Και πιο απλά, παραδειγματικά, σας λέω ότι εμείς Βραχάσι δεν δεχόμαστε. Εμείς Τσαρίτσανη –που είναι και στη γειτονιά σας- δεν δεχόμαστε. Είναι άκριτο η κεντρική εξουσία να μη θέλει να θεραπεύσει μια ένταση, μια τεταμένη κατάσταση. 
      Όπου υπάρχουν εντάσεις, ή με νόμο ή με δημοψήφισμα, θα τις λειάνουμε. Έτσι λέει ο ρεαλιστής πολιτικός που αγαπά την Τοπική Αυτοδιοίκηση και θέλει να προχωρήσει ο θεσμός και του καποδιστριακού δήμου. Αλλά και τα δύο είναι σαν έκθετα παιδιά, έξω από την πόρτα της  ουσιαστικής διοίκησης από πλευράς Κυβερνήσεως. Τα γέννησε και τα άφησε ορφανά και τα δύο. Σήμερα η Νομαρχιακή Αυτοδιοίκηση περίπου επισήμως εξοβελίζεται από τη σύλληψη της διοικητικής οργάνωσης. Περιμένουμε –θα σας πω το κεντρικό μήνυμα για το οποίο έλαβα το λόγο- να δούμε τι θα κάνει η Κυβέρνηση. Αλλά σας λέμε «να γίνει ο διάλογος, θα μετέχουμε, αλλά ουσιαστικά και αποφασιστικά με τη συμμετοχή των νέων ΕΝΑΕ και της νέας ΚΕΔΚΕ». Είναι ό,τι λογικότερο. Δεν θέλουμε να προκαταλαμβάνουμε τη γνώση των νέων οργάνων και που είναι αποφασιστικής σημασίας. Σας το ζητώ από τούδε, κανένα τετελεσμένο διοικητικών διαβουλεύσεων δεν δεχόμαστε χωρίς να συνεννοηθούμε με τα νέα σώματα-όργανα ΚΕΔΚΕ, ΕΝΑΕ.
      Με δική σας ρητορική, δηλαδή του ΠΑΣΟΚ και των Υπουργών και του παρισταμένου Υπουργού, έχουμε ακούσει κάτι ασαφή πράγματα, τα οποία είπε ο κ. Πολύζος για το Πάντειο Πανεπιστήμιο. Έχει κάποιο προσχέδιο, το βλέπουμε στον Τύπο ως διαρροή, που είναι ένα ακόμη πείραμα. Μου θυμίζετε τον Κύρο τον εφευρέτη του Μίκυ Μάους, που εφεύρε γυαλιά χωρίς φακούς για υγιείς ανθρώπους. Να προσδώσουμε ένα τόνο ιλαρότητας σε όλο αυτό το αέναο σχεδίασμα της Κυβερνήσεως. Για μας τα πράγματα είναι σαφή και συγκεκριμένα. Σας τα εκθέτουμε από τούδε. Θα μείνει ο καποδιστριακός δήμος με τις λειάνσεις που πρέπει να γίνουν, δηλαδή την άμβλυνση των εντάσεων  σε όποιες εστίες υπάρχουν, με νόμο ή με τοπικά δημοψηφίσματα.
      Για τον καποδιστριακό δήμο ειδικότερα, θέλω να ληφθεί σοβαρά υπόψη η λειτουργικότητα του δήμου. Είπε ο Γιάννης Λαμπρόπουλος για το μηχάνημα των περίπου πενήντα εκατομμυρίων που δεν έχει χειριστή για να αποδώσει το έργο, για το οποίο έχει εκχωρηθεί. Σας ζητώ να εκτιμήσετε και να κατοχυρώσετε τη λειτουργικότητα. Μην είμεθα γαλαντόμοι. Αυτός είναι ο ρόλος της κεντρικής διοίκησης, ως συντονιστή και ενισχυτή της Τοπικής Αυτοδιοίκησης, δηλαδή, να πράξει τα αναγκαία ως προς τις παρεμβάσεις και τα χρήματα ώστε να έχει λειτουργικότητα ο καποδιστριακός δήμος. Επίσης, ο καποδιστριακός δήμος που συντίθεται από διαμερίσματα, τα τελευταία να ενισχυθούν. Υπάρχουν τεράστια κενά μεταξύ δημοτικών διαμερισμάτων και του κεντρικού καποδιστριακού δήμου, με στόχο τη λειτουργικότητα και την αποτελεσματικότητα. 
      Εγώ σας λέω συγκεκριμένα πράγματα, γιατί ο απώτερος στόχος είναι να μην ερημώσει ο τόπος, να κάνουμε σοβαρή παρέμβαση στηρίξεως της Τοπικής Αυτοδιοίκησης και των δύο βαθμών, για να έχουμε αποτέλεσμα και στην ανάπτυξη και στην πρωτογενή παραγωγή και στον αγροτουρισμό και συνολικά ένα πρόγραμμα στηρίξεως της υπαίθρου.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Καταγόμαστε ως νέο κράτος, γεννηθήκαμε από τη μήτρα του κοινοβουλευτισμού και από το πνευματικό λίκνο, ίσως και εν τινί μέτρο διοικητικό, της Ορθοδοξίας. Αυτά είναι υποδείξεις από την ιστορία, προς τις οποίες πρέπει να κινηθούμε σύγχρονα μέσα στο ευρωπαϊκό περιβάλλον. 
      Δεν είναι μόνο οι πόροι. Για τους πόρους παραδείγματος χάρη να συζητήσουμε σοβαρά όταν εκχωρεί το κράτος ένα Χ ποσό για το ΕΠΤΑ, υποχρεούται το κράτος να τηρεί την υπογραφή του. Είναι κάτω από το 50% τα εκταμιευόμενα μέσω του ΕΠΤΑ προς τις μονάδες Τοπικής Αυτοδιοίκησης. Να σταματήσει η ρητορική ότι εξαφανίζεται ο νομός και ο νομάρχης ως αυτοτελής διοικητική οντότητα δευτέρου βαθμού Τοπικής Αυτοδιοίκησης. Θα συζητήσουμε πού το πάτε, θα αποκρυπτογραφηθούν οι προθέσεις σας αλλά εμείς σας λέμε από τούδε ο νομός δεν εξήντλησε τα όριά του. Θα πρέπει να ζήσει ως αυτοτελής οντότητα δευτέρου βαθμού. Τις μορφές της αποκέντρωσης και των αναπτυξιακών συνεργασιών και πολιτικών θα τις δούμε στην περιφέρεια. Εννοώ αποκέντρωση και αναπτυξιακή διαδικασία στην περιφέρεια. Αλλά αυτά είναι πρώτοι τίτλοι. 
      Μην υποτιμάτε το γεγονός ότι εμείς απαιτούμε χρηστή διοίκηση από το Υπουργείο και την Κεντρική Κυβέρνηση. Δεν είναι χρηστή διοίκηση όταν δίνει 50 εκατομμύρια περίπου στον τάδε δήμο της Μεσσηνίας τρεις ημέρες πριν από τις δημοτικές εκλογές. Να σας πω και τα νέα δε: ήταν δικός τους ο δήμαρχος κατά το δη λεγόμενον, δηλαδή φίλα προσκείμενος, τον στηρίζουν με 50 εκατομμύρια περίπου αλλά τον χάνουν. Επειδή ήταν ετοιμόρροπος τον στηρίξατε. Και δεν είναι από τις καταστροφές ότι τον στηρίξατε γιατί είναι παραδοξολογία αυτό που μου λέτε ότι στο ένα χωριό έπιασε χιόνι και θεομηνία και στο διπλανό χωριό δεν έπιασε. Αυτά για το πολιτικό ήθος τα αιτιώμαι, τα εγείρω, τα εγκαλώ γιατί απαιτείται πολιτικό ήθος και το απαιτούμε εμείς. Έτσι θα συνεννοηθούμε και θα συνεργαστούμε μέσα σε ένα ευρωπαϊκό περιβάλλον Τοπικής Αυτοδιοίκησης. Στις κεντρικές διοικήσεις διακόπτουν το δικαίωμα να εκταμιεύουν λεφτά στο μήνα, στους δυο μήνες πριν από τις εκλογές. Και θα νομιμοποιήσουμε εμείς τώρα αυτά τα καμώματα τρεις ημέρες πριν από τις εκλογές; Είναι σφάλμα, είναι ολίσθημα βαρύτατο.
      Κύριε Υπουργέ, σας έλεγα ότι έχουμε το τεράστιο πρόβλημα της απερήμωσης, της συγκέντρωσης σε ένα, δύο, αστικά κέντρα. Θεωρώ αναγκαίο γι’ αυτήν τη συζήτηση να σας πω ποια είναι η σχέση των άλλων πρωτευουσών προς τον πληθυσμό της χώρας: Ρώμη 17%, Παρίσι 15%, Λονδίνο 20%, Βρυξέλλες 20%, Άγκυρα 8%, Κωνσταντινούπολη 22%, Χάγη δεν το συζητώ, είναι χωριό καν, Δουβλίνο 14%, Μαδρίτη 18%, Λισαβόνα 20%, Αθήνα 40%. Αυτή είναι η σχέση πληθυσμού πρωτεύουσας προς συνολικό πληθυσμό. Έτσι οραματιζόμαστε εμείς την αυτοδιοίκηση ως σωτήριο εργαλείο. Έτσι θέλουμε την ύπαιθρο χώρα να κρατήσει πληθυσμό, ζωή και ανάπτυξη μέσα στην Ευρώπη. 
      Δεν μας ικανοποιεί καθόλου η απάντησή σας για λίγα λεπτά και δώσαμε τόσα, προηγουμένως οι δήμοι ήταν μόνο για τα σκουπίδια. Ήταν για πολλά και απέδωσαν πολλή δράση. Βεβαίως, προχωρεί η ζωή, πάμε στους αιρετούς, πάμε στην ενίσχυση κ.ο.κ. Αλλά μη μου λέτε ότι ήταν μόνο για τα σκουπίδια για τον απλούστατο λόγο ότι ούτε τα σκουπίδια της περιοχής των Αθηνών ή και των μεγάλων αστικών κέντρων μπορείτε να χειριστείτε ή και των καποδιστριακών δήμων ακόμη. Έχουμε τεράστιο πρόβλημα. Δεν προχωρούν οι ΧΥΤΑ. 
      Όσον αφορά την απορροφητικότητα εμείς προχθές συνομιλήσαμε με τους δύο περιφερειάρχες Ηπείρου και δυτικής Στερεάς. Η απορροφητικότητα της Ηπείρου ανέρχεται στο ηρωικό ποσοστό ομολογημένα από την Κυβέρνηση 2,83% για την πιο φτωχή, την τελευταία περιφέρεια της Ελλάδος. Και θα μιλήσουμε για εικονικές απορροφητικότητες με τους λογαριασμούς που μας λέγατε αναλυτικά εδώ; 
      Η δε δυτική Στερεά δεν έχει προωθήσει κανένα μεγάλο έργο ούτε το λιμάνι της Πάτρας ούτε το Διακονιάρη της Πάτρας ούτε την κάθετη Ιόνια Οδό ούτε τίποτε. Έλεος! Ζητούμε να συνεργαστούμε με την κεντρική διοίκηση για να υπηρετήσουμε μια ευρωπαϊκή Τοπική Αυτοδιοίκηση τώρα και αύριο. Όχι να ακούμε εδώ τις αυτάρεσκες και αλαζονικές αυτοϊκανοποιήσεις σας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο τώρα έχει ο Κοινοβουλευτικός Εκπρόσωπος του Κ.Κ.Ε. κ. Γκατζής. 
      Ορίστε, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Διαβάζοντας κανείς την επερώτηση της Νέας Δημοκρατίας δεν μπορεί παρά να συμφωνήσει με ορισμένες από τις διαπιστώσεις τις οποίες κάνει.
       Όμως, κύριοι Βουλευτές της Νέας Δημοκρατίας, παρακολουθώντας και τους ομιλητές σας και τον Κοινοβουλευτικό σας Εκπρόσωπο, θα ήθελα να πω ότι δεν διαφοροποιηθήκατε από την πολιτική που ακολουθεί μέχρι σήμερα η Κυβέρνηση. Μάλιστα ο κύριος Υπουργός πολύ χαρακτηριστικά είπε ότι οι προτάσεις σας είναι και προτάσεις του ΠΑΣΟΚ. 
      ΒΥΡΩΝ ΠΟΛΥΔΩΡΑΣ: Είπε ένα σχήμα λόγου. 
      ΝΙΚΟΛΑΟΣ ΓΚΑΤΖΗΣ: Κύριε Πολύδωρα, δεν είναι σχήμα λόγου. Είναι ουσία. 
      ΒΑΣΙΛΗΣ ΚΕΔΙΚΟΓΛΟΥ: Χωρίς ρήξη στην ουσία δεν μπαίνουμε. 
      ΝΙΚΟΛΑΟΣ ΓΚΑΤΖΗΣ: Θα σας αποδείξω ορισμένες αλήθειες επ’ αυτού: Παραδείγματος χάρη Κυβέρνηση και Νέα Δημοκρατία όλα αυτά τα χρόνια προσπαθούν –είπε ο κύριος Υπουργός ότι ήθελε η Νέα Δημοκρατία την Τοπική Αυτοδιοίκηση ένα μηχανισμό- για την υλοποίηση της κυβερνητικής πολιτικής. Σωστά. Έτσι την ήθελε. Τι έκανε, όμως, το ΠΑΣΟΚ; Συνέχισε αυτήν ακριβώς την ίδια πολιτική θεσμοθετώντας μάλιστα την υπακοή της Τοπικής Αυτοδιοίκησης στις εντολές της κεντρικής διοίκησης, που σήμερα πραγματικά χρησιμοποιείται ως ένας μοχλός υλοποίησης της κυβερνητικής πολιτικής και μάλιστα μπαίνει και σε θέματα ανατροπής κεκτημένων που είχαν μέχρι σήμερα οι εργαζόμενοι. Γι’ αυτόν ακριβώς το λόγο χρησιμοποιείται όπως τα τυπικά σύμφωνα απασχόλησης. Ή χρησιμοποιείται και ως κατασταλτικός μηχανισμός. Δείτε το νόμο που πέρασε για την Αστυνομία. Τι ρόλο θα παίξει η Δημοτική Αστυνομία στα κεκτημένα δημοκρατικά δικαιώματα του λαού μας; Θα αστυνομεύει την πόλη και θα το πληρώνει ο πολίτης. 
      Δεύτερη παρατήρηση, στην οποία δεν έχετε διαφοροποιηθεί: Έγινε Αναθεώρηση του Συντάγματος. Τι συμφώνησαν τα δύο κόμματα; Συμφωνήσατε να αφαιρεθεί η υποχρέωση του κράτους να χρηματοδοτεί την Τοπική Αυτοδιοίκηση για τις λειτουργικές της ανάγκες και άλλες αναπτυξιακές υποδομές.
       Έρχεστε, όμως, σήμερα και λέτε ότι τα λεφτά δεν φθάνουν. Βεβαίως, δεν φθάνουν τα λεφτά. Όμως, πού το πάει η Κυβέρνηση δεν το είπατε, γιατί συμφωνείτε και σ΄ αυτήν την κατεύθυνση, όπως συμφωνήσατε στην Αναθεώρηση του Συντάγματος να περάσει τελικά όλη η χρηματοδότηση της Τοπικής Αυτοδιοίκησης σε ανταποδοτικά τέλη, σε φόρους και σε τέλη επί της ακίνητης περιουσίας, της «κατοχής», όπως ονομάζεται και όπως έκανε και τις δηλώσεις του ο Υπουργός Εσωτερικών αφήνοντας αυτό το παράθυρο ανοικτό για παρέμβαση τέτοιας φορολογίας. 
      Οι κεντρικοί αυτοτελείς φόροι έπαψαν πια να είναι υποχρέωση του κράτους. Στη θέση τους συμφωνήσατε Νέα Δημοκρατία και ΠΑΣΟΚ ότι η πολιτεία υποχρεούται να εφευρίσκει τις δυνατότητες εξεύρεσης πόρων της Τοπικής Αυτοδιοίκησης. Αυτό σημαίνει ότι θα μπούμε στη φορολογία. 
      Πέρα από εκεί να έρθουμε, κύριοι Βουλευτές, στο ρόλο της Τοπικής και της Νομαρχιακής Αυτοδιοίκησης; Η Νομαρχιακή Αυτοδιοίκηση σήμερα δεν είναι τίποτα άλλο παρά ένας μηχανισμός επιχείρησης ειλημμένων αποφάσεων. Λειτουργεί με το «εντέλλεσθαι». Ούτε τον προϋπολογισμό της μπορεί να φτιάξει –έχει ειδική κατεύθυνση- ούτε μπορεί να παίξει αναπτυξιακό ρόλο ούτε μπορεί τελικά να κάνει παρεμβάσεις ανάπτυξης, όπως ακριβώς έχει θεσμοθετηθεί να είναι ο αναπτυξιακός φορέας μέσα στο νομό. 
      Τα δε χρήματά της είναι 0,59%. Ο κύριος Υπουργός δεν μας ανέφερε τα ποσοστά. Άρχισε να λέει για δισεκατομμύρια τα οποία αυξάνονται κατ’ έτος. 0,59% του προϋπολογισμού είναι τα έσοδά της. Μάλιστα, αν λάβουμε υπόψη ότι αυτά δεν είναι μόνο για λειτουργικά έξοδα, αλλά είναι και για την υγεία και για άλλες κοινωνικές πολιτικές και αν λάβουμε υπόψη ότι ο προϋπολογισμός φέτος δεν δίνει δεκάρα για την υγειονομική πολιτική, την πρόνοια, δηλαδή, που θα ακολουθήσει η Τοπική Αυτοδιοίκηση, καταλαβαίνετε τι γίνεται. 
      Να πάμε στην αυτοδιοίκηση πρώτου βαθμού; Ο προϋπολογισμός προβλέπει 2,74. Αν αφαιρέσουμε, κύριοι Βουλευτές απ’ αυτά τα λεφτά ότι τα 100 δισεκατομμύρια θα πάνε για τους Ολυμπιακούς Αγώνες και το 7, αν αφαιρέσουμε τα 10 δισεκατομμύρια που έχουν θεσμοθετηθεί με νόμο και δίνετε κατ’ έτος για την ευρωπαϊκή σύγκλιση, τότε ξέρετε πού πηγαίνουμε; Λιγότερο από το 2,4. Αυτά είναι τα λεφτά της Τοπικής Αυτοδιοίκησης. Δεν είπατε όμως κουβέντα γι’ αυτά, για τα παρακρατηθέντα. Τα παρακρατηθέντα που ξεκίνησαν από τη Νέα Δημοκρατία την περίοδο ΄90-’93 ήταν 400 δισεκατομμύρια. Έλεγε το ΠΑΣΟΚ: «Αν θα έλθω στην εξουσία, αυτά θα τα επιστρέψω. Ψηφίστε με». Πήρε την εξουσία. Όχι μόνο δεν τα επέστρεψε, τα έφτασε σήμερα στα 2,38 τρισεκατομμύρια δραχμές. Αποπληθωρισμένα ξεπερνούν τα 3 τρισεκατομμύρια. Ξέρετε τι σημαίνει; Τριακόσιες χιλιάδες δραχμές για κάθε πολίτη της Ελλάδος για έργα υποδομής, ανάπτυξης και βελτίωσης της ποιότητας ζωής που μπορεί να κάνει η Τοπική Αυτοδιοίκηση. Παρακρατήθηκαν. Το αναφέρετε στην επερώτησή σας, το ξεπερνάτε κάπως πλάγια, αλλά δεν μπαίνετε επί της ουσίας ποιος το ξεκίνησε, γιατί το ξεκίνησε και γιατί συμφωνείτε σε όλα τα νομοσχέδια τα οποία έρχονται και ιδιαίτερα με την Αναθεώρηση του  Συντάγματος;
      Να πάμε στις αρμοδιότητες. 
      Κύριοι Βουλευτές, οι αρμοδιότητες που έρχονται κάνουν μια μεγάλη παραβίαση της συνταγματικής διάταξης που λέει «καμία αρμοδιότητα δεν μπορεί να έρχεται στην Τοπική Αυτοδιοίκηση χωρίς τους αντίστοιχους πόρους». Μας είπε ο κύριος Υπουργός ότι δίνετε και για τους παιδικούς σταθμούς. Κύριε Υπουργέ, ούτε για τα κτίρια δώσατε ούτε για την υποδομή δώσατε ούτε για το προσωπικό το οποίο θα φεύγει και θα αντικαθίσταται από τους δήμους δώσατε, ούτε τελικά για τις ακριβές δαπάνες της λειτουργίας των παιδικών σταθμών έχετε δώσει. Ξεκινήσατε με προγραμματικές συμβάσεις, οι οποίες τι έλεγαν; Ενώ πρώτα η αρχή ήταν ότι θα αντιμετωπιστεί εξ ολοκλήρου το πρόβλημα της λειτουργίας των παιδικών σταθμών, μετά μπήκε «θα αντιμετωπιστεί». Τα δύο ουσιαστικά έχουν μεγάλη διαφορά. Ο  κόσμος πληρώνει ανταποδοτικά. Σας φέρνω ένα παράδειγμα: Ήταν ο κρατικός σταθμός και ένα εργαζόμενο ζευγάρι πήγαινε το παιδί του. Μιλάω για τα φτωχά λαϊκά στρώματα που παίρνουν τις 120-130 χιλιάδες δραχμές. Όταν έγινε δημοτικός ο παιδικός σταθμός πρέπει να δώσει χρήματα, ενώ πρώτα ήταν δωρεάν. Γιατί; Διότι δεν επιχορηγείται. 
      Πολλά θα μπορούσε να πει κανείς. Θα ήθελα να πω ότι η Τοπική Αυτοδιοίκηση σήμερα, δυστυχώς παίζει ένα ρόλο υλοποίησης της κυβερνητικής πολιτικής σε όλους τους βαθμούς. Και στον οικονομικό και στον κοινωνικό τομέα και στον εκδημοκρατισμό της ζωής. Ο ίδιος ο κώδικας είναι πέρα για πέρα αντιλαϊκός, αντιδημοκρατικός. Πέρα από κει, δεν εφαρμόζεται η απλή αναλογική και μια σειρά άλλα μέτρα τα οποία μπορούμε να αναπτύξουμε σε ιδιαίτερη συζήτηση και θα τα καταθέσουμε στον προϋπολογισμό.
      Κύριε Πολύδωρα, θα ήθελα να πω το εξής: Η ύπαιθρος δεν σώζεται με το να αναβαθμιστεί ή με το να πάρει πάρα πολλά λεφτά –και συμφωνώ- η Τοπική Αυτοδιοίκηση. Όταν χτυπιέται με κοινή συμφωνία δική σας και της Κυβέρνησης η ύπαιθρος στην παραγωγή των προϊόντων της, στις τιμές, στις αποζημιώσεις κλπ. , εφόσον συμφωνείτε με την ευρωπαϊκή πολιτική και με την πολιτική που ακολουθεί η Κυβέρνηση στην ύπαιθρο. Είστε συνυπεύθυνοι για την κατάντια της υπαίθρου. Εγώ να σας πω να γίνουν και πλατείες και πεζοδρόμια και πάρκα και το ένα και το άλλο. Ποιοι θα πάνε; Θα έχει ερημώσει η ύπαιθρος. Θα πρέπει να δώσουμε μεγαλύτερη βαρύτητα στην ανάπτυξη της υπαίθρου αν θέλουμε να μείνει εκεί ο κόσμος. Τι να το κάνω αν έχει πλατεία και δεν έχει δουλειά. Τι να το κάνω αν έχει σχολεία και δεν έχει παιδιά να πάνε, γιατί θα έχουν φύγει. 
      Όσο για τον «ΚΑΠΟΔΙΣΤΡΙΑ», είναι γνωστή και η θέση της Νέας Δημοκρατίας. Δημαγωγούσατε τότε. Λέγατε ότι αν εμείς έλθουμε στην εξουσία, θα ανατρέψουμε αυτόν το νόμο. Μετά είπατε, θα κάνουμε δημοψήφισμα κλπ. Δεν ήταν εκεί το πρόβλημα. Ο «ΚΑΠΟΔΙΣΤΡΙΑΣ» έγινε με τις αναγκαστικές συνενώσεις και δεν τηρήθηκαν αυτά που με νόμο υποσχόταν η Κυβέρνηση να δώσει στις συνενώσεις που ήδη θα αποφάσιζαν. Ο πρώτος νόμος έδινε πολλά στην Τοπική Αυτοδιοίκηση, στις συνενώσεις που θα αποφάσιζαν οι ίδιοι ενώ ο δεύτερος ήταν κατακρεούργημα. Και αυτή είναι η κατάντια της νέας πολιτικής που ακολουθείτε με τους νόμους που φέρνετε, με τους εκσυγχρονισμούς κλπ.
      Η Τοπική Αυτοδιοίκηση, κύριοι Βουλευτές, γίνεται ένα εργαλείο στήριξης των νέων μέτρων, των διαρθρωτικών μέτρων που επιβάλλει και η Ευρωπαϊκή Ένωση. Και όλα αυτά τα μέτρα είναι υπέρ των πλουσίων.
      Να σας πω ένα παράδειγμα. Μαζί με το ΠΑΣΟΚ, κύριε Πολύδωρα, συμφωνήσατε για την κατάργηση του Φόρου Ακίνητης Περιουσίας και την επιβολή τέλους ακίνητης περιουσίας. Ξέρετε τι σήμαινε αυτό;
      Να σας πω ένα παράδειγμα, και τελειώνω, κύριε Πρόεδρε, μ΄ αυτό. Μία εταιρεία, η οποία είχε περιουσία 500 εκατομμυρίων δραχμών –ακίνητα-, θα πλήρωνε 175 εκατομμύρια για Φόρο Ακίνητης Περιουσίας. Με το τέλος ακίνητης περιουσίας ξέρετε πόσο πληρώνει, κύριοι Βουλευτές; Δεκαεπτάμισι χιλιάδες δραχμές. Ξέρετε ποιοι τα πληρώνουν; Αυτοί που αγόρασαν ένα οικοπεδάκι και δεν είχαν την δυνατότητα να κτίσουν όλα αυτά τα χρόνια -γιατί δεν έχει καμία προοδευτική κλιμάκωση το τέλος ακίνητης περιουσίας- πληρώνουν τα ίδια που πληρώνει και αυτή η εταιρία των πεντακοσίων τόσων εκατομμυρίων ή δισεκατομμυρίων δραχμών. Αυτή είναι η πολιτική και εφαρμόζεται σε όλους τους τομείς.
      Εμείς τι λέμε; Θέλουμε μια Τοπική Αυτοδιοίκηση η οποία θα επιχορηγείται από το κράτος για όλες τις ανάγκες λειτουργίας της και τις αναπτυξιακές της υποδομές, χωρίς φόρους, χωρίς τέλη. Με την νέα κατεύθυνση που δίνει και το Υπουργείο, -και εκεί θα γίνει συζήτηση- δηλαδή με την κατάργηση των κεντρικών αυτοτελών πόρων, θα πέσουν όλα σε ανταποδοτική βάση, φόρους και τέλη. Εμείς θα το παλέψουμε και πιστεύω ότι αυτές οι προσπάθειες δεν θα περάσουν παρ’ ότι είμαστε βέβαιοι ότι θα συμφωνήσει και η Νέα Δημοκρατία, γιατί αυτή η πολιτική της Τοπικής Αυτοδιοίκησης κατευθύνεται, σαν εργαλείο παραπέρα επιβολής μέτρων και φόρων, από την Ευρωπαϊκή Ένωση, για να ενισχυθεί δήθεν η ανταγωνιστικότητα κλπ.
      Θα είμαστε ενάντια.
      ΠΡΟΕΔΡΕΥΩΝ (Κωνσταντίνος Βρεττός):  Ο κ. Πολύζος έχει το λόγο. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε πεντάλεπτη παρέμβαση; Γιατί εμείς ακολουθούμε τη γνωστή διαδικασία.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν πειράζει, κύριε Πρόεδρε. Ας μιλήσει ο κύριος συνάδελφος.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Πολύζο, έχετε το λόγο.
      ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, κύριε Υπουργέ πρέπει να ξεκαθαρίσουμε το ΕΠΤΑ, γιατί εγώ τουλάχιστον που το γνωρίζω δεν έμεινα ικανοποιημένος από την απάντησή σας. Είπαμε ότι κατέληξε να είναι ένα τρισεκατομμύριο τριακόσια δισεκατομμύρια. Μέσα είναι και η Αθήνα και η Θεσσαλονίκη. Όπως είπα πριν, το λεκανοπέδιο Αττικής και το πολεοδομικό συγκρότημα Θεσσαλονίκης. Δεν γνωρίζω αυτήν τη στιγμή να σας πω τι ακριβώς ποσά απορρόφησε ή συγκαταλέγονται στους συγκεκριμένους νομούς, και στη Θεσσαλονίκη και στην Αθήνα. 
       Πάμε στα 440 δισεκατομμύρια, τα οποία είπατε ότι είναι πέρα από αυτά τα οποία υπολογίζετε. Έχετε δίκιο, σύμφωνα με τις συμβάσεις τις οποίες έκαναν για τα έργα, πλην όμως το ΕΠΤΑ τελειώνει σε δύο χρόνια και έχουν απορροφηθεί τα 440 δισεκατομμύρια δραχμές, δηλαδή το ένα τρίτο. Πώς είναι δυνατόν σε δύο χρόνια να πάμε στο ένα τρισεκατομμύριο τριακόσια δισεκατομμύρια (1.300.000.000.000) δραχμές; Άρα σκέπτεσθε αυτό το οποίο έχουμε διαβάσει, ότι θα δοθεί δύο χρόνια παράταση. Αυτό είναι εις βάρος της Τοπικής Αυτοδιοίκησης, διότι επιμηκύνεται η χρηματοδότηση από το ΕΠΤΑ σε περισσότερα χρόνια.
      Για το 50% δεν μας είπατε. Διότι αυτήν τη στιγμή βρίσκονται σε ανησυχία οι αιρετοί της Τοπικής Αυτοδιοίκησης, κύριε Υπουργέ. Διότι λέγεται και για τον Κηφισό, λέγονται και για την Ολυμπιάδα. Δεν ξέρουμε τι ακριβώς θα γίνει, αν θα υπάρχει ρευστότητα ούτως ώστε να δοθούν αυτά τα χρήματα, τα οποία εσείς έχετε πει και συμπεριλαμβάνονται στο πρόγραμμα. 
      Επίσης για τις θεσμικές παρεμβάσεις, στις οποίες αναφέρθηκα και είπαμε ότι έπρεπε να γίνουν μέχρι την άνοιξη το αργότερο, τι σκοπεύετε να κάνετε, και  για τη Χάρτα της Αυτονομίας και για τη Χάρτα της Τοπικής Αυτοδιοίκησης; Είπατε ότι θα φέρετε ένα νομοσχέδιο κάπου εκεί την άνοιξη, πλην όμως φεύγετε από το χρονοδιάγραμμα το οποίο είπε ο κ. Σκανδαλίδης. Έχω εδώ το βιβλίο, το οποίο τα αναφέρει. 
      Θέλω να συμπληρώσω -και να μπω μετά σε άλλα θέματα- για τους αναπτυξιακούς συνδέσμους. Δεν είναι κακό, κύριε Υπουργέ, που τους καταργήσατε, αλλά τους καταργήσατε γιατί δεν τους επανδρώσατε όπως ακριβώς έλεγε ο νόμος που τους ίδρυσε.
      Διότι, εάν θυμάστε καλά -γιατί κι εσείς τότε δήμαρχος ήσασταν- οι αναπτυξιακοί σύνδεσμοι ήταν μια χαλαρή συνένωση των δήμων και κοινοτήτων και στη συνέχεια ομαλά θα πηγαίναμε στις συνενώσεις. Θα κάλυπταν τις τεχνικές, τις οικονομικές υπηρεσίες, ούτως ώστε να είχαν το πλέον νευραλγικό κομμάτι της Τοπικής Αυτοδιοίκησης.
      Δεν θέλω να σας στεναχωρήσω, πλην όμως θα σας αποδείξω με στοιχεία ότι τα τελευταία χρόνια δεν δώσατε, κύριε Υπουργέ, σωρευτικά εκείνα που έπρεπε στην Τοπική Αυτοδιοίκηση. Έχω στοιχεία στα χέριά μου από την Εθνική Στατιστική Υπηρεσία, τα οποία τα ζήτησα και μου τα έδωσε. Δεν συμβαδίζουν οι αρμοδιότητες, τις οποίες δώσατε στην Τοπική Αυτοδιοίκηση, με τους πόρους.
      Θα καταθέσω το κείμενο στα αρχεία της Βουλής, για να το δείτε. Εδώ, λοιπόν, αναφέρεται ότι το ποσοστό των εσόδων των ΟΤΑ προς τα έσοδα της Γενικής Κυβέρνησης το 1995 ήταν 4,74%. Το 2001 το ποσοστό πήγε μόλις στο 4,84%. Για σκεφτείτε εάν οι αρμοδιότητες συμβαδίζουν μ΄ αυτήν τη χρηματοδότηση, που δώσατε. 
      Πάμε τώρα στο ποσοστό των εσόδων των ΟΤΑ προς το Ακαθάριστο Εθνικό Προϊόν. Το 1995 ήταν 2,30%, το 2001 έφθασε μόλις στο 2,69%. Αυτά είναι στοιχεία, τα οποία μπορώ να καταθέσω, εάν αμφιβάλλετε.
      Εξάλλου, το ίδιο φαίνεται κι από τον πίνακα που παρουσιάζετε στην έκδοση του Υπουργείου Εσωτερικών, Δημόσιας Διοίκησης και Αποκέντρωσης για την Τοπική Αυτοδιοίκηση στην Ελλάδα και στις χώρες της Ευρωπαϊκής Ένωσης. Κι εκεί φαίνεται καθαρά ότι η ποσοστιαία σχέση εσόδων Τοπικής Αυτοδιοίκησης προς έσοδα κεντρικής διοίκησης παραμένει σταθερή τα τελευταία χρόνια. Σας διαβάζω μόνο ένα μικρό απόσπασμα: Το 1981 ήταν 11,1% και το 1997 –μέχρι τότε έχουμε στοιχεία- ήταν 10,50%. Είναι λιγότερο το ποσοστό, κύριε Υπουργέ! 
      Αυτά, λοιπόν, είναι τα δισεκατομμύρια, που έδωσε η Κυβέρνηση στους ΟΤΑ; Σωρευτικά δεν ερμηνεύεται, δεν εξηγείται. Το μόνο που έκανε –κι αυτό είναι γεγονός- είναι ότι κάθε φορά προσάρμοζε τα έσοδα της Τοπικής Αυτοδιοίκησης με το Ακαθάριστο Εθνικό Προϊόν, όπως ακριβώς αυξάνονταν. Δεν έδωσε τίποτα περισσότερο. 
      Επιπλέον, κύριε Υπουργέ, θέλω να σας διαβάσω κάποια λόγια που ο κ. Σκανδαλίδης, ο σημερινός Υπουργός Εσωτερικών και πρώην Γενικός Γραμματεύς της Κεντρικής Επιτροπής του ΠΑΣΟΚ, είχε πει στο συνέδριο της Χαλκιδικής του 2000: «Είναι πολιτική βούληση της Κυβέρνησης μετά το 2001, που θα μπούμε στην ΟΝΕ, να γίνει μια γενναία ανακατανομή των πόρων υπέρ της Νομαρχιακής και Τοπικής Αυτοδιοίκησης με αποφασιστική αύξηση του ποσοστού του φόρου εισοδήματος».
      Φθάσαμε στο 2003, κύριε Υπουργέ. Δεν προκύπτει τέτοια διαφορά. Δεν προκύπτει τέτοια γενναία χρηματοδότηση. Επίσης, στο συνέδριο της Χαλκιδικής η ΚΕΔΚΕ έθεσε με το ψήφισμά της εννέα σημεία –τα οποία τα γνωρίζετε- ως προϋποθέσεις, για να ανασάνουν οικονομικά οι δήμοι και να μπορούν να επιτελούν το έργο τους. Δυο χρόνια μετά μπορείτε να μας πείτε ποια ακριβώς από τα εννέα σημεία δώσατε ως Κυβέρνηση στην Τοπική Αυτοδιοίκηση;
      Ένα άλλο ζήτημα –που βέβαια είναι θεσμικό- είναι το διπλογραφικό σύστημα, το οποίο τώρα λέτε ότι θα συμπληρωθεί μέχρι το 2004, ενώ έπρεπε να έχει γίνει. Το ίδιο δυστυχώς –πάλι θεσμικό- ισχύει και γι’ άλλες υποσχέσεις σας, όπως ο τριετής προγραμματισμός 2002-2004 το Αυτοδιοικητικό Συμβόλαιο, καθώς και η σύνδεση των δήμων με το πρόγραμμα «Σύζευξη». Δεν υπάρχει τίποτα και σ’ αυτό.
      Τέλος, τα αποτελέσματα όλων αυτών των γεγονότων παρουσιάζονται εύγλωττα και στη σχετική έρευνα που έγινε από το Αριστοτέλειο Πανεπιστήμιο Θεσσαλονίκης για λογαριασμό της ΚΕΔΚΕ πριν από έξι μήνες. Εκεί φαίνεται ότι οι πολίτες εμπιστεύονται περισσότερο την Τοπική Αυτοδιοίκηση από άλλους φορείς εξουσίας. Εν τούτοις είναι δυσαρεστημένοι σε μεγαλύτερο ή μικρότερο βαθμό από το σύνολο σχεδόν των υπηρεσιών που αυτή προσφέρει. Αν κοιτάξετε το σχετικό πίνακα –δεν έχω χρόνο να τον διαβάσω- θα δείτε ότι αυτό συμβαίνει γιατί υστερεί ως προς την οικονομική αυτοτέλεια. 
      Έχοντας, λοιπόν, τους δήμους και τις περιφέρειες εγκαταλελειμμένες αντιλαμβάνεσθε ότι δημιουργείται πρόβλημα και στο Γ΄ Κοινοτικό Πλαίσιο Στήριξης. Διότι οι μεν περιφέρειες δεν έχουν στελέχη να κάνουν καλά τη δουλειά τους, οι δε δήμοι, κύριε Υπουργέ –και το γνωρίζετε- που συμμετέχουν στο Γ΄ Κοινοτικό Πλαίσιο Στήριξης είναι ελαχιστότατοι. Μπορώ να πω ότι μετριούνται στα δάχτυλα ενός χεριού. Η κατάσταση είναι απελπιστική. Ήδη αναφέρθηκε σ’ αυτό ο κ. Πολύδωρας. Από τα περιφερειακά προγράμματα έχει απορροφηθεί το 4,5%. Αντιλαμβάνεσθε ότι υπάρχει πρόβλημα για την περιφερειακή ανάπτυξη.
      Θέλω να πω ακόμα, κύριε Πρόεδρε και κύριοι συνάδελφοι, ότι η ελληνική ύπαιθρος είναι καταδικασμένη σε μαρασμό. Θα ήθελα να σας αναφέρω και κάτι  ακόμα. Σύμφωνα με στοιχεία της ΙCAP, την πενταετία 1997-2001 το 76,8% των κεφαλαίων που έχουν επενδυθεί είναι στο λεκανοπέδιο της Αττικής, το 5% περίπου στην κεντρική Μακεδονία, δηλαδή στη Θεσσαλονίκη και το υπόλοιπο ποσοστό διαχέεται στην υπόλοιπη Ελλάδα. Αντιλαμβάνεσθε, όπως είπε και ο κ. Πολύδωρας ότι υπάρχει πρόβλημα μαρασμού στην ελληνική ύπαιθρο. Πρέπει, λοιπόν, η Κυβέρνηση να πάρει τα μέτρα της πριν είναι αργά, αν και νομίζω ότι είναι πολύ αργά, κύριε Υπουργέ.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, σας άκουσα να αναφέρεσθε στις ΔΕΥΑ, λέγοντας ότι δώσατε πόρους. Με τον ν. 2065/92 υπάρχει συγκεκριμένος, θεσμοθετημένος πόρος για τις ΔΕΥΑ, τον οποίο η Κυβέρνησή σας, το Υπουργείο Οικονομικών αρνείται να δώσει. Και μιλάμε για το έτος 2001. 
      Ισχυρισθήκατε ότι η Νέα Δημοκρατία δεν έδινε πόρους. Εσείς είστε αυτοί που κόβετε ουσιαστικά αυτόν τον πόρο. Και όχι μόνο τον κόβετε, αλλά το θέμα είναι ότι ενισχύετε την ΕΥΔΑΠ και την ΕΥΑΘ, οι οποίες έχουν μπει στο χρηματιστήριο, και δεν δίνετε αυτά τα χρήματα για να ολοκληρωθούν έργα στους δήμους: έργα τα οποία έχουν αναλάβει οι ΔΕΥΑ και τα οποία ουσιαστικά έχουν μείνει στη μέση. Βέβαια, αυτός που καλείται για άλλη μια φορά να πληρώσει την ολοκλήρωση των έργων που έχουν αναλάβει οι ΔΕΥΑ, είναι ο Έλληνας φορολογούμενος. Και μιλώ για τέσσερα εκατομμύρια πολίτες, οι οποίοι καλύπτονται από τις εκατόν πενήντα ΔΕΥΑ που υπάρχουν στη χώρα μας και που βρίσκονται στην περιφέρεια.
      Κύριε Υπουργέ, είστε παλιός συνάδελφος, δεν είχαμε καμία πρόθεση να υψώσουμε τους τόνους. Σας άκουσα όμως με μεγάλη προσοχή και τον καλύτερο χαρακτηρισμό που έχω να κάνω γι’ αυτά τα οποία ακούσαμε είναι ότι μας είπατε μισές αλήθειες. Μεταβιβάσατε ουσιαστικά τις ευθύνες της Κυβέρνησης στην Τοπική Αυτοδιοίκηση. Μεταβιβάσατε αρμοδιότητες, χωρίς να μεταβιβάσετε στους δήμους και τους πόρους για να μπορέσουν να ανταπεξέλθουν στο δύσκολο έργο τους. 
      Η Κυβέρνησή σας έχει αποτύχει σε πάρα πολλούς τομείς. Απέτυχε στην οικονομία, κάνοντας φτωχότερους τους Έλληνες. Απέτυχε στη γεωργία, καθιστώντας τους αγρότες ακόμα πιο φτωχούς. 
      Η Κυβέρνησή σας ουσιαστικά «πέταξε» μέσα σε μία θάλασσα προβλημάτων τους δημάρχους και την Τοπική Αυτοδιοίκηση, λέγοντάς της «βγάλτα πέρα μόνη σου». Αυτό πράξατε, διότι όταν φτιάχνατε τις αναγκαστικές συνενώσεις, το μόνο που κοιτούσατε, κύριε Υπουργέ, ήταν πώς θα δημιουργήσετε τέτοιους δήμους, πώς θα συνενώσετε συγκεκριμένες κοινότητες, για να μπορέσετε στη συνέχεια να εκλέξετε το δικό σας κομματικό δήμαρχο.
      Όμως, την απάντηση σας την έδωσαν στις πρόσφατες δημοτικές εκλογές οι τοπικές κοινωνίες. Πήρατε την απάντηση που έπρεπε. Οι τοπικές κοινωνίες καταψήφισαν την πολιτική σας στην Τοπική Αυτοδιοίκηση! Καταψήφισαν τους δημάρχους, τους οποίους είχατε, υπερψηφίζοντας τους νομάρχες και τους δήμαρχους που στήριζε η Νέα Δημοκρατία.
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Κύριε Υπουργέ, «στο σπίτι του κρεμασμένου δεν μιλάνε για σκοινί». Ειλικρινά, θα περίμενα να μην πείτε τίποτα -όπως σε πάρα πολλά δεν είπατε τίποτα- αλλά εσείς αναφερθήκατε στο Γ΄ Κοινοτικό Πλαίσιο Στήριξης. Δεν θα σας πω τίποτα άλλο, αλλά θα σας παραπέμψω στην περασμένη εβδομάδα, όπου θα είδατε τα τραγικά στοιχεία, τα οποία παρουσιάσαμε στη Βουλή. Ο κ. Τσιπλάκος τα έθεσε ενώπιον του Κοινοβουλίου και, μάλιστα, ο αρμόδιος Υπουργός εξεπλάγη. 
      Έχουμε και εμείς τη δυνατότητα να βρίσκουμε τα στοιχεία και πρέπει να σας πούμε –επειδή «την ξέρουμε την Ιερουσαλήμ» και εγώ προσωπικά γνωρίζω καλά τα Κοινοτικά Πλαίσια Στήριξης- ότι αυτήν τη στιγμή ο μέσος όρος απορρόφησης είναι 5,5%, κύριε Υπουργέ. Επομένως, αφήστε το αυτό κατά μέρος.
      Είναι πολύ λίγος ο χρόνος και, έτσι, θα περιοριστώ σε πολύ λίγες επισημάνσεις, καθώς δεν πήρα καμία απάντηση. Μιλήσατε για χρηματοδότηση των ΟΤΑ. Κύριε Υπουργέ, ακόμα τους χρωστάτε και δεν στείλατε τα χρήματα σε πολύ φτωχούς ΟΤΑ –κοινότητες στην ουσία- της βόρειας Αττικής από τις περυσινές χιονοπτώσεις. Εγώ δεν θέλω να μου απαντήσετε απόψε. Δείτε το αύριο το πρωί στο γραφείο σας.
      Πρέπει να σας πω ότι έχω μπροστά μου όλα τα ψηφίσματα των συνεδρίων της ΕΝΑΕ, μέχρι και το τελευταίο, στο οποίο μάλιστα ήσασταν και εσείς – ήμουν και εγώ- και έχω εδώ και τη φωτογραφία σας. Κάθε χρόνο, επαναλαμβάνονται τα ίδια λόγια, οι ίδιες εκκλήσεις, οι ίδιες ανησυχίες από το κορυφαίο όργανο της ΕΝΑΕ και εσείς μένετε ευχαριστημένος. 
      Ειλικρινά, δεν κατάλαβα γιατί είσαστε τόσο ευχαριστημένος. Δεν είδατε τι συνέβη; Δεν είδατε ότι αποδοκιμάστηκαν οι δήμαρχοι - οι οποίοι, μάλιστα, σε πολλές περιπτώσεις δεν είχαν ευθύνη- από την κυβερνητική αδιαφορία και μόνο; Μάλιστα, μιλάμε για δήμους, οι οποίοι για χρόνια ήταν κάστρα και προπύργια δικά σας.
      Εγώ θα αναφερθώ στη δική μου περιοχή, στο Μενίδι, στο Ζεφύρι ή σε περιοχές όπως ο Άγιος Στέφανος, η Αυλώνα, τα οποία ήταν κάστρα δικά σας. Αυτοί οι άνθρωποι, οι οποίοι σας εκπροσώπησαν, ήταν εκφραστές της κυβερνητικής αδιαφορίας, όχι της κυβερνητικής πολιτικής.
      Όσον αφορά στο πώς θέλετε τη δευτεροβάθμια αυτοδιοίκηση, θα σας έλεγα ότι καθημερινά περικόπτετε αρμοδιότητες, από τη στιγμή που είδατε ότι ολοένα και μειώνεται η δύναμή σας. Φθάσατε στο σημείο ακόμα και τις άδειες των περιπτέρων να μην τις θεωρείτε τοπικό θέμα, αλλά τις δίνετε στον κύριο περιφερειάρχη, αυτόν τον «γκαουλάιτερ», τον κυβερνητικό τοποτηρητή των εκάστοτε κυβερνήσεων. Καθημερινά, λοιπόν, κόπτετε τις αρμοδιότητες.
      Όσον αφορά στα οικονομικά των Νομαρχιακών Αυτοδιοικήσεων, θα σας πω  από τα επίσημα πρακτικά του τελευταίου εκτάκτου συνεδρίου στις 31 Μαΐου 2002 ότι για τη Νομαρχία Πειραιώς, για παράδειγμα, που δεν είναι δική σας –μέχρι αυτήν τη στιγμή- μόνο οι πληρωμές για τα προνομιακά επιδόματα ήταν εννέα δισεκατομμύρια, όταν οι πρωτοβάθμιες και δευτεροβάθμιες υγειονομικές επιτροπές θέλετε να ανήκουν στον περιφερειάρχη.
      Ο δε προϋπολογισμός της Νομαρχίας συνολικά του Πειραιά είναι 6,5 δισεκατομμύρια. Δηλαδή μόνο από τα προνοιακά επιδόματα έχει έλλειμμα 2,5 δισεκατομμύρια. Από εκεί και πέρα οι υπόλοιπες δαπάνες είναι προβληματικές. 
      Και κάτι τελευταίο θα ήθελα να πω. Βρίσκονται και οι νομαρχίες στα δικαστήρια με παλαιές υποχρεώσεις των νομαρχιών παλαιού τύπου που ήταν ευθύνη του κράτους και τώρα τα ζητούν οι διάφοροι στους οποίους τα χρωστάνε λογικά, μέσω των δικαστηρίων από τις Νομαρχιακές Αυτοδιοικήσεις.
      Αυτή είναι η πραγματικότητα, κύριε Υπουργέ. Την απάντηση την είδατε περίτρανα πριν ένα μήνα με την αποδοκιμασία της κυβερνητικής πολιτικής στις νομαρχιακές και δημοτικές εκλογές.
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ιωάννης Λαμπρόπουλος έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κύριε Πρόεδρε.
      Ο κύριος Υπουργός αναλώθηκε απ’ ό,τι παρακολούθησα για δώδεκα - δεκατρία λεπτά, μιλώντας για το παρελθόν. Εσείς κύριε Υπουργέ, μείνετε στο παρελθόν. Σε λίγο θα αποτελείτε άλλωστε παρελθόν. Εμάς μας ενδιαφέρει το παρόν και το μέλλον. Και γι’ αυτό δεν είπατε σήμερα τίποτα. Ξεχάσατε βέβαια ότι είστε είκοσι χρόνια Κυβέρνηση και το μόνο που καταφέρατε είναι να ισοπεδώσετε και να διαλύσετε τα πάντα.
      Όταν τρεις μέρες πριν από τις εκλογές δίνετε 54 με 55 εκατομμύρια σε ένα μικρό δήμο της Μεσσηνίας –καλά κάνατε και τα δώσατε είπα και προηγουμένως- δεν δώσατε όμως σε κανέναν άλλο δήμο που είχε και περισσότερες ανάγκες, δεν δώσατε στην Καλαμάτα που ο δήμος είναι σε χρεοκοπία,  αυτό δεν είναι πολιτική παρέμβαση; Πώς θέλετε να χαρακτηριστεί;
      Πάντως, κύριε Υπουργέ, σήμερα δεν είπατε τίποτα το καινούριο. Δήμαρχοι που περίμεναν να ακούσουν κάτι, να δουν τι θα γίνει με το υπόλοιπο 50% του ΕΠΤΑ δεν άκουσαν τίποτα. Τίποτα δεν μας είπατε. Δεν μπορεί να ελπίζει κανείς τίποτα από εσάς. Δεν περιμένει κανείς τίποτα. Δεν έχετε, λοιπόν, να δώσετε τίποτα. Είναι η ώρα σας να απέλθετε. Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Να μην απέλθετε, κύριε Υπουργέ, αλλά να πάρετε το λόγο. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Εγώ πραγματικά χαίρομαι, όταν σας βλέπω έτσι χαμογελαστούς να αναφέρεστε σε μας λέγοντας ότι  είμαστε ήδη παρελθόν, ότι εσείς έρχεστε στην εξουσία. Χαίρομαι πάρα πολύ, γιατί το ακούω αυτό συνέχεια τις τρεις θητείες που είμαι στη Βουλή. Βέβαια μέσα σ’ αυτόν τον κομπασμό σας αγνοήσατε ότι ένα μήνυμα που θέλατε να στείλουν οι δημοτικές εκλογές σας επεστράφη και κομπάζετε ότι κερδίσατε τις εκλογές. 
      ΑΘΑΝΑΣΙΟΣ ΜΠΟΥΡΑΣ: Κερδίσαμε τριάντα νομαρχίες. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Παρένθεση κάνω, επειδή προκαλέσατε όλοι σχετικά με αυτό το θέμα. «Κοντός ψαλμός αλληλούια». Περιμένετε το Μάρτιο τις εκλογές για την ανάδειξη των οργάνων. Για την ΚΕΔΚΕ μιλάω, στην ΕΝΑΕ σίγουρα έχετε πλειοψηφία. Περιμένετε, λοιπόν, να δείτε την ΚΕΔΚΕ. Θεωρείτε ότι έχετε πλειοψηφία στην ΚΕΔΚΕ; Είστε μακριά νυχτωμένοι. 
      Όσον αφορά την ΕΝΑΕ να έχετε υπόψη σας ότι σε τέσσερις νομαρχίες κερδίσατε τις εκλογές με μία συνολική διαφορά τρεις χιλιάδες εννιακοσίων ψήφων. Πήρατε τέσσερις νομούς. Αν δύο χιλιάδες πολίτες είχαν ψηφίσει αλλιώς σε τέσσερις νομούς θα ήταν ανάποδα τα αποτελέσματα. 
      ΒΥΡΩΝ ΠΟΛΥΔΩΡΑΣ: Χάσαμε άλλους πέντε αναιτίως. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επομένως έχοντας το πλεονέκτημα να βρίσκεστε σε ένα χώρο αντιπολίτευσης από όπου ακίνδυνα και χωρίς κανένα πολιτικό κόστος πολεμάτε την Κυβέρνηση, όχι μόνο δεν εισπράξατε κανένα όφελος, αλλά είχατε κόστος σ’ αυτές τις εκλογές. Γι’ αυτό μην το επικαλείστε άλλη φορά. 
      Θα ήθελα όμως να ευχαριστήσω και να συγχαρώ τον κ. Πολύδωρα για την παρρησία με την οποία δέχθηκε τα λάθη τα οποία έκανε η παράταξή του στο παρελθόν. 
      Σας τιμά ιδιαίτερα αυτό, κύριε Πολύδωρα, και ξέρετε ότι σας τιμάω και εγώ προσωπικά. 
      ΒΥΡΩΝ ΠΟΛΥΔΩΡΑΣ: Να έχετε ακριβή διατύπωση. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ δεν είμαι ο επερωτών. Αν ήμουν εγώ ο επερωτών και μου δίνατε τις απαντήσεις σας, θα σας έλεγα ότι εμένα με ικανοποιούν οι απαντήσεις σας.
      Θα ήθελα επίσης να σας πω ότι δεν πρέπει να ψάχνετε, γιατί η Αθήνα μάζεψε όλον αυτόν τον πληθυσμό και γιατί όλα τα αστικά κέντρα μάζεψαν όλον αυτόν τον πληθυσμό. Γυρίστε λιγάκι παραπίσω και ψάξτε να δείτε, γιατί έγινε αυτό. 
      ΒΥΡΩΝ ΠΟΛΥΔΩΡΑΣ: Το ξέρουμε.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):  Ψάξτε, λοιπόν, να δείτε, γιατί υπήρξε η αστυφιλία και η φυγή προς τις φάμπρικες.
      ΒΥΡΩΝ ΠΟΛΥΔΩΡΑΣ: Το 1980 η αστυφιλία ήταν στο 31% και έφθασε να είναι στο 40%.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ψάξτε επίσης να δείτε -επειδή με προκαλέσατε να σας πω, κύριε Πολύδωρα, αν ξέρω για τα προάστια της Αθήνας και πώς καταστράφηκαν- ποιοι ήταν εκείνοι που έφτιαξαν –σαν ειδικός ο κ. Κούβελας θα τα ξέρει αυτά- την αντιπαροχή και τους απαράδεκτους συντελεστές δόμησης. Φθάσαμε να οικοδομήσουμε ακόμα και τα πεζοδρόμια. Ψάξτε να τα βρείτε όλα αυτά και πιστεύω ότι τότε δεν θα είστε τόσο εύκολος στο κατηγορητήριό σας για την Κυβέρνηση.
      Τέλος, όσον αφορά το νομό και το νομάρχη θα ήθελα να πω, επειδή ξέρετε πολύ καλά και το έχουμε συζητήσει πολλές φορές και δημόσια, -στη Βουλή τουλάχιστον είκοσι φορές έχουμε μιλήσει γι’ αυτό- ότι δεν υπάρχει στη σκέψη μας καμία πρόθεση για διαφοροποίηση των ορίων του νομού. Δεν υπάρχει καμία πρόθεση για κατάργηση του αιρετού νομάρχη. Αυτό που συζητάμε -και νομίζω ότι όλοι συμφωνούμε- είναι ότι πρέπει να υπάρχει και ένα αιρετό περιφερειακό συμβούλιο, το οποίο να εκλέγεται. Μπορεί να υπάρχει μία διευρυμένη Νομαρχιακή Αυτοδιοίκηση, όπως υπάρχουν τέτοιες διευρυμένες αυτοδιοικήσεις. Δεν μου επιτρέπεται να μιλήσω εδώ γιατί έγιναν οι διευρυμένες αυτοδιοικήσεις. Άλλωστε, το ξέρετε πολύ καλά. Όμως, μιλάμε για διευρυμένες Νομαρχιακές Αυτοδιοικήσεις που θα έχουν μία ουσιαστική αρμοδιότητα πάνω στον τομέα της ανάπτυξης, και του σχεδιασμού και της υλοποίησης της ανάπτυξης.
      Όσον αφορά τις μελέτες από το Πάντειο Πανεπιστήμιο, θα ήθελα να πω ότι αυτές οι μελέτες είναι ένα εργαλείο στα χέρια μας. Δεν σημαίνει ότι συμφωνούμε εμείς …
      ΒΥΡΩΝ ΠΟΛΥΔΩΡΑΣ: Υπάρχουν και δικές μας. Ήμασταν και στη διακομματική επιτροπή.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Και δικές σας στη διακομματική. Μα, δεν είναι η μοναδική μελέτη. Κύριε Πολύδωρα, όταν θα υπάρξει η εισήγηση και το κείμενο εργασίας, τότε θα σας δοθούν και το κείμενο και οι μελέτες που έχουν καταθέσει και το Πάντειο και η ΤΕΔΚ κλπ. 
      Ο Κοινοβουλευτικός Εκπρόσωπος του Κ.Κ.Ε. έβαλε κάποια θέματα σχετικά με το ότι δεν τηρήθηκαν τα συμφωνηθέντα για τον «ΚΑΠΟΔΙΣΤΡΙΑ» και αυτά που είχαμε εξαγγείλει. Ποιο από αυτά δεν τηρήθηκε; Μήπως δεν προμηθεύσαμε τα μηχανήματα, που είχαμε υποσχεθεί σε όλους τους δήμους; Είχαμε υποσχεθεί από τρία μηχανήματα, τα οποία ήταν της επιλογής των δημάρχων. Αυτοί έλεγαν τι θέλουν. Αυτοί κανόνιζαν αν θέλουν λεωφορείο για τη μεταφορά των μαθητών ή των ηλικιωμένων, που ήταν στο ΚΑΠΗ ή αν ήθελαν κάποιο μηχάνημα.
      Δεν τους δώσαμε δυόμισι χιλιάδες επιστήμονες, τους οποίους εκπαιδεύσαμε επί δεκατέσσερις μήνες και μετά πήγαν έτοιμοι στους δήμους; Πήγε σε κάθε δήμο ένας μηχανικός, ένας οικονομολόγος, και ένας γεωπόνος ή δασολόγος, ανάλογα με το τι δήμος ήταν, για να τους στελεχώσουν και να αποτελέσουν τον πρώτο πυρήνα της μετεξέλιξης αυτών των μικρών κοινοτήτων σε ένα δήμο, ο οποίος θα μπορεί να ανταποκρίνεται στα καθήκοντά του. 
      Δεν τους εντάξαμε στο ΕΠΤΑ; Λέτε, κύριε Πολύζο, πόσα χρήματα είναι για το ΕΠΤΑ, αν είναι τετρακόσια ή όχι. Θα σας δώσω κάποια στιγμή, αν θέλετε, λεπτομερέστατα στοιχεία και γι’ αυτά, που είπα πριν, για να μην κουράζω τώρα το Σώμα. Θα σας τα δώσω λεπτομερέστατα στοιχεία και θα σας πω ακόμα και ποια έργα είναι σε εξέλιξη σε όλη τη χώρα. Ο συνολικός αριθμός αυτών των έργων είναι περίπου δέκα χιλιάδες τετρακόσια. Αυτά τα έργα γίνονται αυτήν τη στιγμή σε όλους τους καποδιστριακούς ΟΤΑ της χώρας. Αν θέλετε να πάρετε κατάσταση, μπορείτε να υποβάλλετε στο Υπουργείο ένα έγγραφο και να σας δώσω κατάσταση με όλα αυτά τα έργα. Θα είστε ενήμερος σε ποιους δήμους γίνονται.
      Επίσης, ο Κοινοβουλευτικός Εκπρόσωπος του Κ.Κ.Ε., όπως και άλλοι συνάδελφοι, μίλησαν για το ποσοστό επί του προϋπολογισμού ή επί του Ακαθάριστου Εθνικού Προϊόντος των χρημάτων που παίρνει η αυτοδιοίκηση Α΄ και Β΄ βαθμού. Δεν είναι σωστό να γίνεται τέτοια αναγωγή. Γιατί δεν είναι σωστό; Διότι σήμερα, όπως ξέρετε, σε ένα πολύ μεγάλο ποσοστό ο προϋπολογισμός, αλλά και το Ακαθάριστο Εθνικό Προϊόν διαμορφώνονται και από τις εισροές, που έχουμε από την Ευρωπαϊκή Ένωση. 
      Επομένως, στο Γ΄ Κοινοτικό Πλαίσιο Στήριξης, όταν βλέπετε ότι μόνο για φέτος στον κρατικό προϋπολογισμό είναι κάπου 2,5 τρισεκατομμύρια γραμμένα, αυτά αν τα αφαιρέσεις, αμέσως ανεβαίνει το ποσοστό. Μην κάνετε, λοιπόν, τέτοιο λάθος.
      Και να μην κάνει τέτοιο λάθος και ο αγαπητός Κοινοβουλευτικός Εκπρόσωπος του Κ.Κ.Ε., γιατί αν μιλά για να αυξηθεί το ποσοστό της Νομαρχιακής Αυτοδιοίκησης, ας αποφασίσουμε αύριο ως κόμματα να το κάνουμε 10% επί του κρατικού προϋπολογισμού ή 20% ή 30%. Τι θα κάνουμε, όμως, τότε; Θα δώσουμε ανάλογες αρμοδιότητες. Θα δώσουμε στη Νομαρχιακή Αυτοδιοίκηση τη μισθοδοσία των δημοσίων υπαλλήλων. Θα δώσουμε τη συνταξιοδότηση. Θα δώσουμε τις επιδοτήσεις των αγροτικών προϊόντων. Επομένως, όταν μιλάμε για χρηματοδότηση της αυτοδιοίκησης, πάντοτε πρέπει να τη συγκρίνουμε με τη δυνατότητα άσκησης συγκεκριμένων αρμοδιοτήτων. Οι Δανοί βλέπετε ότι έχουν στην πρωτοβάθμια αυτοδιοίκηση 45% του συνολικού προϋπολογισμού, αλλά εκεί έχουν όλα αυτά που είπα πριν. Τη μισθοδοσία, τις συντάξεις κλπ. 
      Δεν θα απαντήσω στα ευφυολογήματα του κ. Λαμπρόπουλου, αλλά μόνο σε μία ουσιαστική ερώτηση που έθεσε στην πρωτολογία του, για ένα μηχάνημα 50 εκατομμυρίων που μένει στο δήμο, διότι δεν έχει χειριστή. Ε, λοιπόν, να πω στο δήμαρχο αυτόν –και το λέω και από Βήματος Βουλής- ότι είναι άχρηστος. Είναι άχρηστος, εάν κρατά μηχάνημα γνωρίζοντας πλέον ότι έχουμε δώσει δυνατότητα στους ΟΤΑ να παίρνουν προσωπικό. Και το ξέρετε και εσείς ως Βουλευτές, γιατί δεν το μεταφέρετε; Δεν χρειάζεται αυτός να ζητήσει από το Υπουργείο έγκριση για προσωπικό. Αύριο εάν θέλει και έχει κενές οργανικές θέσεις, προκηρύσσει τις κενές οργανικές θέσεις στέλνοντας την προκήρυξη στο ΑΣΕΠ, περιμένοντας ένα δεκαήμερο για να του έρθει απάντηση. Εάν δεν του έρθει απάντηση από το ΑΣΕΠ σε ένα δεκαήμερο, είναι σύννομος να βγάλει την προκήρυξη στον αέρα. Γιατί δεν παίρνει λοιπόν, προσωπικό για να το λειτουργήσει; Και το φέρνουμε και εδώ. 
      ΒΥΡΩΝ ΠΟΛΥΔΩΡΑΣ: Ποιος θα τον πληρώνει; Δεν έχει λεφτά ο δήμος. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα πληρώνεται από τον προϋπολογισμό του δήμου.
      ΒΥΡΩΝ ΠΟΛΥΔΩΡΑΣ: …(δεν ακούστηκε)
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω να σας πω ότι μέσα στα μέτρα του ΕΠΤΑ…
      ΒΥΡΩΝ ΠΟΛΥΔΩΡΑΣ:…αυτό είναι σχετικό. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν το παρεξηγώ. Δεν είναι δυνατόν όλοι μας να ξέρουμε τα πάντα. Το συνάδελφο που σας είπε να κάνετε αυτήν την ερώτηση τον συγχαίρω, μόνο που έκανε λάθος γιατί και αυτός δεν το γνωρίζει το θέμα. 
      Στο ΕΠΤΑ, λοιπόν, υπάρχει ειδικό μέτρο για ενίσχυση των αδύναμων ΟΤΑ και για λειτουργικά έξοδα. Το ΕΠΤΑ δεν είναι μόνο έργα. Έχει ένα μέτρο όπου δίνουμε χρήματα για να πάρουν τους χειριστές, τους οδηγούς κλπ. 
      ΑΘΑΝΑΣΙΟΣ ΜΠΟΥΡΑΣ: Ποιος τα δίνει τα χρήματα, κύριε Υπουργέ;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Σε εμάς, στο Υπουργείο θα υποβάλει αίτημα αν είναι αυτό το πρόβλημά του. Δεν είναι θέμα περιφερειάρχη. Εγώ πιστεύω ότι αυτά πρέπει να τα ξέρετε. Αν ανοίξετε το ν. 2539 και τον διαβάσετε, θα δείτε ότι στο συγκεκριμένο άρθρο αναφέρει ποια είναι τα μέτρα. Ένα από αυτά τα μέτρα είναι και η κάλυψη λειτουργικών δαπανών.
      Όσον αφορά τώρα τη συμμετοχή των ΟΤΑ στο Γ΄ Κοινοτικό Πλαίσιο Στήριξης –των Καποδιστριακών, την αδυναμία που εντοπίσατε- το Υπουργείο έχει κάνει μια τεράστια προσπάθεια και κάποια στιγμή θα είναι στη διάθεσή σας, αν θέλετε να σας δώσουμε για κάθε περιφέρεια, τους οδηγούς που έχουμε εκδώσει. Εκδώσαμε για κάθε δήμο της περιφέρειας ένα οδηγό, όπου εκεί μέσα έχουμε όλα τα προγράμματα που τρέχουν, όλες τις προδιαγραφές λειτουργίας αυτών των προγραμμάτων, όλες τις υποχρεώσεις αυτού που θα υποβάλει αίτηση, υποδείγματα της αίτησης, τα πάντα. Έχουν επιστήμονες οι δήμοι. Αλλά εκεί που μπορεί να έχουν αδυναμία, στη σύνταξη μιας οικονομοτεχνικής μελέτης, έχουμε δώσει δυνατότητα ή από την τεχνική βοήθεια αν είναι μεγάλο το έργο ή αν είναι μικρότερο έργο να ενταχθεί η μελέτη μέσα στον προϋπολογισμό του έργου και έχουμε δώσει οδηγίες σε όλους τους περιφερειάρχες. Επομένως, δεν υπάρχει δικαιολογία για κανένα αν δεν  τρέξει για να μπορέσει να ενταχθεί μέσα στο Γ΄ Κοινοτικό Πλαίσιο Στήριξης. Ο οδηγός υπάρχει, είναι ολόκληρο βιβλίο, για την κάθε περιφέρεια χωριστά και έχει όλα τα προγράμματα της συγκεκριμένης περιφέρειας. Όσον αφορά για τη Νομαρχία Πειραιά που είπε ο κ. Μπούρας και θα κλείσω με αυτό, απλώς θα του έλεγα να δει ποια ήταν η ετήσια αύξηση των προνοιακών επιδομάτων στη νομαρχία του Πειραιά. Είναι ένας νομός ο οποίος έχει δημιουργήσει προβληματισμό και στο νομάρχη και στο Υπουργείο Υγείας και σε εμάς, διότι είναι ο μοναδικός νομός της χώρας όπου κινδυνεύει ένα πολύ μεγάλο ποσοστό του πληθυσμού να θεωρηθεί ότι είναι ανάπηρο.
      ΑΘΑΝΑΣΙΟΣ ΜΠΟΥΡΑΣ:Ο περιφερειάρχης δίνει….
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Να ξέρετε ότι αυτός ήταν ο βασικός λόγος  που πέρασαν στον περιφερειάρχη στη συνέχεια οι επιτροπές. Γιατί ήταν στο νομάρχη οι επιτροπές. Τα ξέρετε αυτά. Τις πήραμε, λοιπόν, από το νομάρχη γιατί παρουσίασε αυτήν την αλματώδη αύξηση. 
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Μόνο τρεις παρατηρήσεις θα κάνω, κύριε Πρόεδρε. Δεν προσέθεσε τίποτε περισσότερο στη δευτερολογία του ο κύριος Υπουργός. Τα ερωτήματα παραμένουν και ουσιαστικά οι αιτιάσεις μας γίνονται πιο έγκυρες μετά από τις ανεμικές, ασαφείς  και γενικόλογες απαντήσεις που επεχείρησε ο κύριος Υπουργός στη δευτερολογία του.
      Αυτή είναι η πρώτη παρατήρηση γενικού χαρακτήρα. Η δεύτερη παρατήρηση είναι ιστορικού χαρακτήρα. Δεν ευνοεί πάντοτε η διαφυγή προς το παρελθόν. Διότι εγώ θα μπορέσω να συνομολογήσω ότι πράγματι ο εμφύλιος πόλεμος ήταν μια από τις σοβαρές αιτίες της αστυφιλίας ή της συγκεντρώσεως του πληθυσμού στα μεγάλα αστικά κέντρα Αθήνα, Θεσσαλονίκη. Δεύτερη αιτία μπορούμε να πούμε ότι υπήρξε η συνακόλουθη εμπορική, βιομηχανική και οικονομική δραστηριότητα στα κέντρα αυτά. Αλλά όπως έχω διαβάσει από τις εισηγήσεις του ΚΕΠΕ της δεκαετίας του 1960, πρόεδρος του οποίου πρώτος ή και ιδρυτής υπήρξε ο αείμνηστος Ανδρέας Παπανδρέου, η πολιτική εκείνη της ενισχύσεως οικονομικής, βιομηχανικής και εμπορικής δραστηριότητας στα αστικά κέντρα, ήταν ένα μοντέλο που ακολουθούσαν πολλές χώρες και το ΚΕΠΕ το εισηγείτο.
      Επειδή ο βαθμός της υπανάπτυξης στην υπόλοιπη περιφέρεια ήταν πολύ χαμηλός και δεν μπορούσε να κάνει αυτήν την επιβαλλόμενη απογείωση όπως λέγεται στα οικονομικά –και σεις γνωρίζετε τον όρο και στην εφαρμογή ως πιλότος- αυτό επετάθη τότε και ήρθε με τη σειρά το τρίτο που το αιτιάται σε ιστορική έκκληση ο κύριος Υπουργός για την καθ’ ύψος ανοικοδόμηση κλπ. 
      Δεν μπορεί να βρει επιχείρημα για να συγχωρεθεί η ολιγωρία, η έλλειψη πολιτικής για την ανάσχεση της αστυφιλίας και για τη μη ενίσχυση μιας αναπτυξιακής γραμμής για την ύπαιθρο. Διότι το 1980 η σχέση πληθυσμού του λεκανοπεδίου της Αττικής προς τον συνολικό πληθυσμό ήταν 31%. Τώρα είναι 40%. Αυτό είναι η τελευταία σταγόνα που ξεχειλίζει το ποτήρι και τώρα οι συνέπειες είναι δραματικές. Αν υπήρχε ένα όριο ανοχής, κάποτε το 1980 και μιας αβαρίας στην εγρήγορση για μια πολιτική υπέρ της υπαίθρου, τώρα μετά από μια εικοσαετία δεν συγχωρείται η ολιγωρία. Παθαίνουμε τεράστιες ζημιές εθνικής κλίμακας. 
      Δύο είναι τα προβλήματα και αιτιώμαι την Κυβέρνηση. Δημογραφικό και απερήμωση της υπαίθρου με τις παραλλαγές των προβλημάτων αυτών. Και εννοώ παραλλαγές ουσίας και όχι ρηχής και επιφανειακής πολιτικής. Ζωτικής δηλαδή σημασίας προβλήματα. Θα λογοδοτήσετε ενώπιον της ιστορίας όταν επιτείνετε με αυτό το αυτάρεσκο ύφος το διττό πρόβλημα, που είναι ένα πρόβλημα εθνικής επιβίωσης ή όχι. 
      Η τρίτη και τελευταία παρατήρηση είναι η εξής. Εγώ δεν είμαι από εκείνους που θέλουν να πανηγυρίζουν και να ζητωκραυγάζουν διθυραμβικά, αλλά έχω ένα συλλογισμό τον οποίο εξέθεσα στην πρωτολογία μου. Ο συλλογισμός λέει ότι έστω την ύστατη ώρα εγκαταλείψτε την αυταρέσκεια και προχωρήστε σε κάποιες πολιτικές ουσίας για την Τοπική Αυτοδιοίκηση.
      Εξετάστε τα ταμειακά σας ζητήματα για το πώς μπορείτε να εκπληρώσετε τις υποχρεώσεις σας έναντι του οφειλομένου 50% του ΕΠΤΑ, κοιτάξτε πώς να βοηθήσετε τη Νομαρχιακή Αυτοδιοίκηση να τελειώσει, εννοώ να εκπληρώσει το διοικητικό, υποστηρικτικό, αναπτυξιακό της έργο εντός των ορίων του νομού, ενισχύστε τις τεχνικές υπηρεσίες των νομών. Ενισχύστέ τις γιατί τις τεχνικές υπηρεσίες των νομών τις βλέπω εγώ ενισχυόμενες και ως ένα φραγμό για τυχόν ασυδοσία των μονάδων Τοπικής Αυτοδιοίκησης στο επίπεδο το εκτελεστικό, το σχεδιαστικό των έργων και κατ’ επέκταση της μη χρηστής διοικήσεως που πολλές φορές συντελείται σε πολλούς δήμους. 
      Ο βραχίων της διοικητικής και τεχνικής κυρίως υποστήριξης των πρωτοβάθμιων μονάδων μας διευκολύνει για να παρακολουθούμε τα έργα, τι κάνουν. Μπορεί να πληρώνονται, να εκταμιεύονται χρήματα για έργα που ούτε καν σχεδιάστηκαν ούτε καν έγιναν, όπως λέει και η έκθεση του Ελεγκτικού Συνεδρίου. Και δεν μπορείτε να τα παρακολουθείτε ούτε με τον περιφερειάρχη της ευρείας περιφέρειας ούτε κατά μείζονα λόγο από το κέντρο με το βιβλίο των έργων που έχετε, είτε από Γ΄ Κοινοτικό Πλαίσιο Στήριξης. 
      Είναι σοβαρά τα προβλήματα. Η νέα χρεοκοπία, κύριε Πρόεδρε, έρχεται από τις μονάδες Τοπικής Αυτοδιοίκησης -πρέπει να το προσέξουμε- πρώτον με τη διασπάθιση και δεύτερον με το πώς επιβαρύνουν τον κεντρικό οικονομικό κορβανά με διάφορες παραλλαγές των επιχειρήσεων, των εγγυήσεων για τυχόν δάνεια κ.ο.κ. 
      Εμείς εδώ όταν εγκαλούμε την Κυβέρνηση, δεν θέλουμε να αποκομίσουμε κομματικά οφέλη. Τα κομματικά οφέλη τα επιδιώξατε σε όλη την ιστορία των μεταρρυθμίσεων που έκανε το ΠΑΣΟΚ και δυστυχώς ήταν το μόνο κριτήριο, όλο κομματικοί λογαριασμοί, δηλαδή επιχειρούμενοι  με εφαρμογή πολιτική να δώσουν στο κόμμα του ΠΑΣΟΚ, στις κυβερνήσεις του ΠΑΣΟΚ πρόσθετο πλεονέκτημα. Αυτή η δουλειά γινόταν και με τους καποδιστριακούς πώς τους συνένωσαν και με τις αναγκαστικές συνενώσεις και με τις νομαρχίες. 
      Τώρα με προβληματίζει ιδιαίτερα το γεγονός ότι οργανώνετε νέα λογιστική κομματικών ωφελημάτων με την ΚΕΔΚΕ. Σας ξέφυγε. Δεν θα πρέπει να το επιμείνετε. Αφήστε τη διαδικασία για την ανάδειξη του κεντρικού οργάνου των δήμων και κοινοτήτων ομαλά να εξελιχθεί και μη δηλώνετε με τόση έτσι, θα έλεγα, οίηση…
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Σεις δηλώσατε. 
      ΒΥΡΩΝ ΠΟΛΥΔΩΡΑΣ: Εμείς είπαμε θέλουμε να έρθουν τα όργανα τα καινούρια για να διαλεχθώ με τη φρέσκια νομιμοποίηση που τα όργανα ΕΝΑΕ και ΚΕΔΚΕ έχουν. Και σεις προχωρήσατε ένα βήμα παραπέρα ότι κάτι μας ετοιμάζετε με την ΚΕΔΚΕ, όπου έχετε μειοψηφίσει τέλος πάντων, αλλά εκεί θα τα μαγειρέψετε έτσι ώστε με δωροδοκίες διαφόρων να πάρετε πλεονέκτημα στη ΚΕΔΚΕ. 
      Αυτά είναι που εβύθισαν την Τοπική Αυτοδιοίκηση αντί να την αναδείξουν σε εργαλεία ανάπτυξης για τη χώρα και προπαντός για την ύπαιθρο. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ξεκινήσω από το τελευταίο γιατί πραγματικά το θεωρώ ύβρη. 
      ΒΥΡΩΝ ΠΟΛΥΔΩΡΑΣ: Σεις το είπατε. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δήλωσα εγώ ότι εμείς θα ανατρέψουμε μια δική σας υπεροχή ή απάντησα στον ισχυρισμό το δικό σας ότι κερδίσατε τις εκλογές; Και σας λέγω περιμένετε να δείτε τα αποτελέσματα. Αν εσείς δεν έχετε κάνει σωστή ανάλυση των αποτελεσμάτων…
      ΒΥΡΩΝ ΠΟΛΥΔΩΡΑΣ: Μιλήσατε για την ΚΕΔΚΕ. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): …και δεν ξέρετε ποιους δήμους έχετε κερδίσει και ποιους το ΠΑΣΟΚ, αυτά έχουν δημοσιευτεί στις εφημερίδες κλπ. Και σας πληροφορώ ότι από τα δημοσιεύματα των εφημερίδων θα διαπιστώσετε ότι έχει υπεροχή στον πρώτο βαθμό το ΠΑΣΟΚ και στο δεύτερο βαθμό έχει υπεροχή η Νέα Δημοκρατία. 
      ΒΥΡΩΝ ΠΟΛΥΔΩΡΑΣ: Είστε λάθος. Πού το στηρίζετε αυτό; 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό είναι δεδομένο. Επομένως, μη μιλάτε για δωροδοκίες, είναι έξω από τη λογική και από την πρακτική τη δική μας. 
      Το δεύτερο. Είπατε ότι στη δευτερολογία μου δεν προσέθεσα τίποτε. Υπάρχουν τα Πρακτικά και μπορείτε από εκεί και σεις ή οποιοσδήποτε άλλος επιθυμεί να  διαπιστώσετε αν προσέθεσα κάτι ή όχι.
      Όμως είναι πραγματικά ένα τεράστιο κεφάλαιο, το οποίο δεν είναι δυνατόν να καλυφθεί μέσα σε είκοσι πέντε λεπτά, σε μισή ώρα, σε μία ή σε δύο ώρες. Είναι δεδομένο ότι σήμερα, όπως είπα, θα ξεκινήσουμε ένα διάλογο μαζί και όλα αυτά τα θέματα -τα θέματα των αρμοδιοτήτων, των πόρων και των λεπτομερειών για το πώς θα καθοριστούν οι πόροι και αν οι πόροι αυτοί θα εισπράττονται από την αυτοδιοίκηση ή από το κράτος- θα φανούν μέσα στο διάλογο. Γι’ αυτό δεν θεωρώ καθόλου θεμιτό μέσα σ’ αυτόν το λίγο χρόνο να αναφερθώ σ’ αυτά τα θέματα. Απάντησα σε όσα άλλα θέματα είχατε θίξει κι εσείς και οι άλλοι ομιλητές. 
      Το προσωπικό για την αυτοδιοίκηση: Πρώτα-πρώτα, τονίζω ότι για τον πρώτο βαθμό έχει απελευθερωθεί και παίρνει όσο προσωπικό θέλει. Έχει ανατραπεί τα τελευταία χρόνια πλήρως ο συσχετισμός του προσωπικού πανεπιστημιακής εκπαίδευσης προς το προσωπικό δευτεροβάθμιας εκπαίδευσης και έχει ενισχυθεί τρομερά η αυτοδιοίκηση με επιστήμονες και με τεχνικό προσωπικό. Στη Νομαρχιακή Αυτοδιοίκηση που ακόμη χρειάζεται έγκριση μόνο τα δύο τελευταία χρόνια τους δώσαμε…
      ΣΩΤΗΡΙΟΣ ΚΟΥΒΕΛΑΣ: Δεν χρειάζεται στην πρωτοβάθμια έγκριση; Τι λέτε τώρα; 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η πρωτοβάθμια δεν χρειάζεται έγκριση. Το έχετε ψηφίσει, κύριε Κούβελα, στη Βουλή. Μπορεί να το καταψηφίσατε, αλλά η Βουλή το ψήφισε. 
      Δεν χρειάζεται, λοιπόν, έγκριση. Ο Δήμος Θεσσαλονίκης, αν θελήσει να πάρει προσωπικό, μηχανικούς, εργάτες καθαριότητας, συνεργεία κήπων βρεφονηπιοκόμους, παιδοκόμους …
      ΣΩΤΗΡΙΟΣ ΚΟΥΒΕΛΑΣ: Δεν χρειάζεται ο δήμος έγκριση; 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν χρειάζεται καμία έγκριση. 
      ΣΩΤΗΡΙΟΣ ΚΟΥΒΕΛΑΣ: Θα το μεταφέρω αύριο διότι αγωνίζονται επί οκτώ χρόνια να τους εγκρίνετε πρόσληψη προσωπικού.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μα, δεν χρειάζεται. Έχουμε στείλει εγκύκλιο σε όλους τους δήμους. Το ξέρουν αυτό. Θα παραβιάσετε ανοικτές θύρες. 
      Εκείνο που χρειάζεται έγκριση για τον εξής λόγο, γιατί εκεί πρέπει να μπει σε ένα γενικότερο προγραμματισμό, είναι το διοικητικό και οικονομικό προσωπικό. Επειδή αυτό το προσωπικό πηγαίνει με διαγωνισμό, πρέπει μαζί με όλον τον άλλο δημόσιο τομέα –για να μη γίνεται ένας διαγωνισμός ανάλογα με το ποιος δήμος ζητάει προσωπικό- όλοι οι δήμοι, αλλά και ο δημόσιος τομέας να κάνουν έναν κοινό διαγωνισμό.
      Στο θέμα της διαφάνειας, της διαχείρισης και το διπλογραφικό: Η διαφάνεια είναι ένα θέμα που μας απασχολεί όλους εντονότατα και χαίρομαι που το βάζετε εδώ μέσα. Αυτό το θέμα ήδη έχει κάνει αρκετά βήματα τα τελευταία χρόνια με θεσμοθέτηση αυτών που εσείς επικαλείστε εδώ, του Συνηγόρου του Πολίτη, η θεσμοθέτηση ότι το Ελεγκτικό Συνέδριο πλέον, ενώ πριν έκανε δειγματοληπτικό έλεγχο, τώρα μια φορά στην τριετία είναι υποχρεωμένο να ελέγξει όλους τους δήμους. Εμείς φέραμε αυτόν το νόμο. 
      Παρ’ όλα αυτά όμως κανένας μας δεν μπορεί να είναι ικανοποιημένος ούτε από το Σώμα Ελεγκτών Επιθεωρητών Δημόσιας Διοίκησης και όλους τους μηχανισμούς τους ελεγκτικούς, όταν εντοπίζονται μέσα σε εκθέσεις και του Συνηγόρου του Πολίτη και του Ελεγκτικού Συνεδρίου. Γι’ αυτό πρέπει μαζί να αναζητήσουμε, τα κόμματα και η αυτοδιοίκηση, ποιος θα είναι ο πλέον αξιόπιστος τρόπος ελέγχου της πρωτοβάθμιας αυτοδιοίκησης. Θα καθιερώσουμε σε όλους τους δήμους προληπτικό έλεγχο; Είναι ένα από τα ζητούμενα. Να τα συζητήσουμε και να δούμε πού θα καταλήξουμε. 
      Και κλείνω με μια αναφορά μόνο σ’ αυτό που είπε ο αξιότιμος Κοινοβουλευτικός Εκπρόσωπος της Νέας Δημοκρατίας για την αποκέντρωση. Αυτά τα χρόνια, κύριε Πολύδωρα, έχει γίνει μια κοσμογονία στη χώρα από έργα στην περιφέρεια. Και ξέρετε ότι και το Β΄ και το Γ΄ Κοινοτικό Πλαίσιο Στήριξης σε πολύ μεγάλο ποσοστό είναι έργα που έχουν πάει στην περιφέρεια. Σε τι άλλο στοχεύουν τα έργα της Εγνατίας; Και για να πω και κάτι που ενδιαφέρει και τη δική μου περιοχή -γιατί έλειπε πάντοτε αυτός ο άξονας, ένας άξονας που να περνάει στο μέσον της χώρας- υπάρχει αυτήν τη στιγμή ένας δρόμος, ο οποίος έχει ενταχθεί στο Διευρωπαϊκό Δίκτυο Αυτοκινητοδρόμων. Είναι η Ε65, έχει ενταχθεί στο Γ΄ Κοινοτικό Πλαίσιο Στήριξης και θα συνδέει τις Θερμοπύλες μέσω Τρικάλων και Καρδίτσας με την Εγνατία. Θα είναι ο άξονας που θα διασχίζει την Ελλάδα στο κέντρο.
      Όλα αυτά τα έργα, εάν δεν είναι προσπάθειες της Κυβέρνησης για να μπορέσει να ενισχύσει την αποκέντρωση, για να μπορέσει να οδηγήσει στην ισοδύναμη ανάπτυξη όλων των περιφερειών της χώρας, τι άλλο είναι; 
      ΒΥΡΩΝ ΠΟΛΥΔΩΡΑΣ: Πάνε βραδέως και πολυδαπάνως. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κούβελας έχει ζητήσει για πέντε λεπτά το λόγο με βάση το άρθρο 135 παράγραφος 9, διότι, κατά την άποψή του, εκρίθησαν πράξεις του κατά τη διάρκεια την οποία διετέλεσε Υπουργός Εσωτερικών. 
      Ορίστε, κύριε συνάδελφε.
      ΣΩΤΗΡΙΟΣ ΚΟΥΒΕΛΑΣ: Ευχαριστώ, κύριε Πρόεδρε.
      Υπενθυμίζω ότι ο κύριος Υπουργός προσπαθώντας έναν αντιπερισπασμό –νομίζω μάταιο- χρησιμοποίησε ανεπίτρεπτες και υβριστικές εκφράσεις, όπως για παράδειγμα, ότι εμείς ως κυβέρνηση εξαπατήσαμε τον ελληνικό λαό, διότι δήθεν δεν ολοκληρώσαμε την Τοπική Αυτοδιοίκηση Β΄ βαθμού και δήθεν περιορίζαμε τους πόρους προς την Τοπική Αυτοδιοίκηση και τις αρμοδιότητες.
      Κύριε Πρόεδρε, θυμίζω ότι είχαμε ότι συμφωνήσει όλοι για τη Τοπική Αυτοδιοίκηση Β΄ βαθμού εμείς όμως δεν θέλαμε όπως-όπως και όποια Τοπική Αυτοδιοίκηση Β΄ βαθμού. Είχαμε πει να καθίσουμε να συζητήσουμε για τη χωρική αρμοδιότητα και για τις λειτουργικές αρμοδιότητες. Καλέσαμε τα κόμματα σε διάλογο σε επιτροπές που συγκροτήσαμε. Το ΠΑΣΟΚ αρνήθηκε τη συμμετοχή στο διάλογο, οπότε προχωρήσαμε μόνοι μας. 
      Εν πάση περιπτώσει, έπεσε η κυβέρνηση. Όταν ήρθε το ΠΑΣΟΚ ψήφισε την Τοπική Αυτοδιοίκηση Β΄ βαθμού «όπως-όπως». Ουσιαστικά ο κ. Τσοχατζόπουλος ως «ελλαδάρχης» και εν όψει της κρίσεως της διαδοχής στο κόμμα ήθελε να έχει νομάρχες του χεριού του. Υποσχέθηκαν τότε πράγματα που δεν μπορούσαν να εφαρμόσουν, λέγοντας ότι η νέα μορφή Τοπικής Αυτοδιοίκησης θα έχει ακριβώς τις ίδιες αρμοδιότητες, όλες ανεξαιρέτως που είχε ο κρατικός νομάρχης. 
      Στη συνέχεια, με νόμο ο κ. Σκανδαλίδης ανατρέπει αυτήν την αρχή και λέει ότι θα έχει τις σχετικές αρμοδιότητες. Στην πράξη είδαμε τι έχει. Αποψιλώθηκε ο νομάρχης και έφθασε στο σημείο να συζητείται αν θα καταργηθεί κιόλας. Ο ίδιος ο κ. Σκανδαλίδης πρότεινε την κατάργηση, μετά το πήρε πίσω και θα δούμε πού θα πάει. 
      Σε ό,τι αφορά στους πόρους, το ΠΑΣΟΚ στην πρώτη οκταετία έταζε λεφτά στην Τοπική Αυτοδιοίκηση και σε όλα τα συνέδρια αίτημα ήταν να αυξηθούν οι πόροι. Πράγματι αυξήθηκαν με νόμο του ΠΑΣΟΚ. Πότε; Την τελευταία στιγμή που θα έφευγε. Και κληθήκαμε εμείς να πληρώσουμε την αυξημένη επιχορήγηση προς την Τοπική Αυτοδιοίκηση, την οποία πληρώσαμε διπλασιάζοντας σχεδόν την επιχορήγηση.
      Σε ό,τι αφορά στη διάθεση της Κυβέρνησης για αποκέντρωση και σεβασμό των τοπικών κοινωνιών, θα αναφέρω σε ορισμένα παραδείγματα από τη δική μου εκλογική περιφέρεια.
      Διεθνής Έκθεση Θεσσαλονίκης: Από την ίδρυσή της το 1927 διοικούνταν από εκπροσώπους των τοπικών παραγόντων και φυσικά εκπροσώπους της κυβέρνησης. Μέσα ήταν και ο Δήμος Θεσσαλονίκης και η τοπική ένωση δήμων και κοινοτήτων, τα επιμελητήρια, οι παραγωγικές τάξεις, το Εργατικό Κέντρο. Η Κυβέρνηση του ΠΑΣΟΚ τους κατάργησε όλους αυτούς και έκανε την Έκθεση Α.Ε. διοικούμενη από πρόσωπα που διορίζει εξ’ ολοκλήρου ο Υπουργός.
      Οργανισμός Ύδρευσης και Αποχέτευσης: Ήταν δύο οργανισμοί, οι οποίοι διοικούνταν από τοπικούς εκπροσώπους. Ήταν μέσα ο Δήμος Θεσσαλονίκης, η Τοπική Ένωση Δήμων και Κοινοτήτων, το Τεχνικό Επιμελητήριο εκπρόσωποι άλλων παραγωγικών τάξεων και της κυβέρνησης. Κατάργησε τα συμβούλια αυτά, κατάργησε τους οργανισμούς και έφτιαξε μια εταιρεία, η οποία διοικείται από διορισμένους 100% κυβερνητικούς παράγοντες. 
      Οργανισμός Λιμένος Θεσσαλονίκης: Είχε διοίκηση αντιπροσωπευτική παρόμοια μ’ αυτήν στην οποία αναφέρθηκα προηγουμένως. Καταργήθηκε και αυτή. Έγινε ο οργανισμός, ανώνυμη εταιρεία, με διορισμένους 100% από την Κυβέρνηση. 
      Θα τελειώσω, κύριε Πρόεδρε, αναφερόμενος σε τρία χαρακτηριστικά παραδείγματα. 
      Σε ό,τι αφορά στον «ΚΑΠΟΔΙΣΤΡΙΑ» και στη χρηματοδότηση «ΚΑΠΟΔΙΣΤΡΙΑΣ – ΕΠΤΑ», υπενθυμίζω στον κύριο Υπουργό ότι τον Ιούλιο που πέρασε, σταμάτησε η χρηματοδότηση των εκτελούμενων έργων, με συνέπεια οι εργολάβοι να καλούνται να τα αυτοχρηματοδοτήσουν.
      Πρόκειται για μικρούς κατασκευαστές, δεν είναι αυτά τα μεγαθήρια που κατασκευάζουν τα έργα της Αθήνας. Εξαντλήθηκαν, σταμάτησαν τα έργα και κατέβηκαν σε απεργία.
      ΒΥΡΩΝ ΠΟΛΥΔΩΡΑΣ:  Το έλυσαν μερικώς.
      ΣΩΤΗΡΙΟΣ ΚΟΥΒΕΛΑΣ: Το έλυσαν; Ποιοι το έλυσαν; ‘Εφτασαν στα όρια της εξαθλίωσης. Το έλυσαν. Αυτό έλειπε να μην το λύσουν κιόλας. 
      Κύριε Πρόεδρε, σε ό,τι αφορά τις αρμοδιότητες, είπε ο κύριος Υπουργός ότι φτιάχνουν έργα, την Εγνατία, πράγματα θάματα. Φτιάχνουμε, αλλά πώς τα χρηματοδοτούμε και πόσο γρήγορα εκτελούνται τα έργα αυτά; Η Αττική Οδός για εβδομήντα δύο χιλιόμετρα, απορροφά και στοιχίζει περισσότερο από την Εγνατία που είναι επτακόσια χιλιόμετρα. 
      Για τις αρμοδιότητες τώρα. Από το Δήμο Θεσσαλονίκης το Δήμο Πειραιά και το Δήμο Αθηναίων, έχετε αφαιρέσει την αρμοδιότητα να κατασκευάζουν πάρκινγκ σε δημοτικούς χώρους.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ποιος το λέει αυτό; 
      ΣΩΤΗΡΙΟΣ ΚΟΥΒΕΛΑΣ: Το λέει η δική σας Κυβέρνηση, ο νόμος σας. Την αρμοδιότητα την έχει κρατήσει το ΥΠΕΧΩΔΕ. Εάν δεν το ξέρετε λοιπόν, κύριε Υπουργέ, να το πληροφορηθείτε, αλλά σας το λέω και εγώ τώρα.
      Σε ό,τι αφορά τη διακριτική μεταχείριση ή την αντικειμενικότητα, ένδεκα χρόνια μετά την κατάργηση της προίκας, η οποία καταργήθηκε αν θυμάμαι καλά το ’82 ή το ’83 ο αείμνηστος Ανδρέας Παπανδρέου κάλεσε τον υποψήφιο Δήμαρχο του ΠΑΣΟΚ τον κ. Πάγκαλο τις παραμονές των εκλογών και εξήγγειλε προίκα υπέρ του Δήμου Αθηναίων 20 δισεκατομμύρια 
      ΒΥΡΩΝ ΠΟΛΥΔΩΡΑΣ: Σαράντα δισεκατομμύρια. 
      ΣΩΤΗΡΙΟΣ ΚΟΥΒΕΛΑΣ: Δεν θυμάμαι, αλλά αφού λέτε 40 δισεκατομμύρια καλά.
      Όμως όταν έχασε ο κ. Πάγκαλος την εκλογή, ξεχάστηκε και η προίκα και η υπόσχεση ανεκλήθη.
      Έτσι λοιπόν, κύριε Πρόεδρε, όταν υπάρχει αυτό το ιστορικό καλύτερα είναι να μην αναφέρεται στο παρελθόν ο κύριος Υπουργός και να κοιτάει τα δικά του. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός θα είχε να προσθέσει κάτι;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της υπ’ αριθμόν 23/19.11.2002 επερώτησης Βουλευτών της Νέας Δημοκρατίας προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την Τοπική Αυτοδιοίκηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.50΄ λύεται η συνεδρίαση για αύριο ημέρα Τρίτη 3 Δεκεμβρίου 2002 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Δικαιοσύνης: «Ιατρική υποβοήθηση στην ανθρώπινη αναπαραγωγή»,σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση 2-12-2002                                     σελ. 155

