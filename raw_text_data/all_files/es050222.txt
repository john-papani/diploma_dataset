      ΣΥΝΕΔΡΙΑΣΗ ΡΙΘ΄
      Τρίτη 22 Φεβρουαρίου 2005
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Ν. Χριστοδουλάκη, σελ.
      3. Επί προσωπικού θέματος, σελ.
      4. Επί διαδικαστικού θέματος, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      α) Προς τον Υπουργό Οικονομίας και Οικονομικών σχετικά με τη ρύθμιση των δανείων από τις Τράπεζας, βάσει του ν. 3259/2004, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων:  «Κυβερνητική Επιτροπή Παιδείας και Πολιτισμού», σελ.
      2. Ψήφιση στο σύνολο του σχεδίου νόμου του Υπουργείου Πολιτισμού: «Ίδρυση Οργανισμού Πολιτιστικής Πρωτεύουσας της Ευρώπης Πάτρα 2006 Α.Ε.», σελ.
      3. Συζήτηση επί της αρχής του σχεδίου νόμου του Υπουργείου Ανάπτυξης: «Ίδρυση και λειτουργία βιομηχανικών-βιοτεχνικών εγκαταστάσεων στο πλαίσιο της αειφόρου ανάπτυξης», σελ.
      ΟΜΙΛΗΤΕΣ
      Α. Επί Προσωπικού θέματος:
      ΚΕΓΚΕΡΟΓΛΟΥ Β., σελ.
      Β. Επί διαδικαστικού θέματος:
      ΓΕΙΤΟΝΑΣ Κ., σελ.
      ΠΙΠΕΡΓΙΑΣ Δ., σελ.
      ΠΟΛΥΔΩΡΑΣ Β., σελ.
      ΣΙΟΥΦΑΣ Δ., σελ.
      ΧΑΤΖΗΓΑΚΗΣ Σ., σελ.
      Γ. Επί των αναφορών και ερωτήσεων:
      ΡΕΓΚΟΥΖΑΣ Α., σελ.
      ΣΤΡΑΤΑΚΗΣ Ε., σελ.
      Δ. Επί του σχεδίου νόμου του Υπουργείου Ανάπτυξης:
      ΑΓΟΡΑΣΤΟΣ Κ., σελ.
      ΑΛΕΒΙΖΑΤΟΣ Π., σελ.
      ΒΕΡΓΙΝΗΣ Ξ., σελ.
      ΒΛΑΧΟΣ Γ., σελ.
      ΓΑΛΑΜΑΤΗΣ Δ., σελ.
      ΓΕΙΤΟΝΑΣ Κ., σελ.
      ΓΕΩΡΓΙΑΔΗΣ Ν., σελ.
      ΔΕΡΜΕΝΤΖΟΠΟΥΛΟΣ Α., σελ.
      ΙΩΑΝΝΙΔΗΣ Ι., σελ.
      ΚΑΛΑΝΤΖΑΚΟΥ Σ., σελ.
      ΚΑΛΟΓΗΡΟΥ Χ., σελ.
      ΚΕΓΚΕΡΟΓΛΟΥ Β., σελ.
      ΚΕΛΕΤΣΗΣ Β., σελ.
      ΚΟΝΤΟΓΙΑΝΝΗΣ Γ., σελ.
      ΚΟΡΚΑ-ΚΩΝΣΤΑ Α., σελ.
      ΛΕΒΕΝΤΗΣ Α., σελ.
      ΜΗΤΣΟΤΑΚΗΣ Α., σελ.
      ΜΠΕΚΙΡΗΣ Μ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΟΙΚΟΝΟΜΟΥ Β., σελ.
      ΠΑΝΤΕΛΑΚΗ Ε., σελ.
      ΠΙΠΕΡΓΙΑΣ Δ., σελ.
      ΠΟΛΥΔΩΡΑΣ Β., σελ.
      ΡΗΓΑΣ Π., σελ.
      ΣΓΟΥΡΙΔΗΣ Π., σελ.
      ΣΙΟΥΦΑΣ Α., σελ.
      ΦΩΤΙΑΔΗΣ Η., σελ.
     
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΙΘ΄
     Τρίτη 22 Φεβρουαρίου 2005
     Αθήνα, σήμερα στις 22 Φεβρουαρίου 2005, ημέρα Τρίτη και ώρα 18.22΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τη Γραμματέα της Βουλής κ. Ελένη Ράπτη, Βουλευτή Α΄ Θεσσαλονίκης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Α’ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά, με την οποία ο Σύλλογος Εργαστηριούχων Οδοντοτεχνιτών Νομού Θεσσαλονίκης ζητεί την υπογραφή σύμβασης μεταξύ του ΙΚΑ και της Πανελλήνιας Ομοσπονδίας Εργαστηριούχων Οδοντοτεχνιτών.
     2) Ο Βουλευτής Α΄Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά, με την οποία ο κ. Ανδρέας Γιαννακογιώργος ζητεί τη θέσπιση προληπτικών μέτρων προστασίας των πολιτών από τις κεραίες κινητής τηλεφωνίας.
     3) Οι Βουλευτές Μαγνησίας και Λάρισας κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά, με την οποία ο Σύνδεσμος Ιδιοκτητών της ΑΕ «Αστικό ΚΤΕΛ Βόλου» ζητεί την ανάκληση της με αρ. 5786/2848/03 υπουργικής απόφασης.
     4) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας, το οποίο αναφέρεται στην απομάκρυνση του Διευθυντή του ΕΦΕΤ – Θεσσαλίας.
     5) Οι Βουλευτές Α΄ Πειραιώς και Λάρισας κ. ΕΛΠΙΔΑ ΠΑΝΤΕΛΑΚΗ και κ. ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά, με την οποία το Εργατικό Κέντρο Θήβας Βοιωτίας αναφέρεται στον κίνδυνο που απειλεί τους εργαζόμενους της εργοστασιακής μονάδας OPTICAL – MEDIA – PRODUCTION του ομίλου  INTERSONIC να χάσουν εργασία, αποζημιώσεις, ασφαλιστικές εισφορές και δεδουλευμένα, εν όψει υπαγωγής της εταιρείας στο καθεστώς ειδικής εκκαθάρισης.
     6) Οι Βουλευτές Λάρισας και Α΄ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά, με την οποία το Σωματείο Ιματισμού Αγρινίου ζητεί τη λήψη μέτρων για την αντιμετώπιση της ανεργίας και ειδικά του κλάδου του ιματισμού με αιχμή τις βιοτεχνίες κατασκευής στρατιωτικών ρούχων.
     7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορές, με τις οποίες ο Δήμαρχος Σκιάθου και μαζικοί φορείς του νησιού  διαμαρτύρονται για το διπλασιασμό της τιμής του εισιτηρίου στην ακτοπλοϊκή γραμμή Βόλου – Βορείων Σποράδων.
     8) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά, με την οποία η Εθνική Διεπαγγελματική Οργάνωση Βιομηχανικού Ροδάκινου και Αχλαδιού ζητεί να οργανωθεί και να επιτραπεί η έλευση στη χώρα αλλοδαπών εργατών.
     9) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Σκιάθου και μαζικοί φορείς του νησιού  διαμαρτύρονται για τον διπλασιασμό της τιμής του εισιτηρίου στην ακτοπλοϊκή γραμμή Βόλου – Βορείων Σποράδων.
     10) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία οι κύριοι Δ. Βέντζας και Δ. Πουρνάρας, κάτοικοι Βόλου, ζητούν την απομάκρυνση κεραίας κινητής τηλεφωνίας από κατοικημένη περιοχή του Βόλου. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1562/18.6.04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 55/384Β/8.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην σχετική ερώτηση, σας γνωστοποιούμε τα εξής:
     Με το Πρ. Δ/γμα της 8.6.1999 (ΦΕΚ. 396Δ/99) θεσμοθετήθηκε η Ζώνη Οικιστικού Ελέγχου (ΖΟΕ) των Δήμων Άργους και Μιδέας Ν. Αργολίδας.
     Στην συνέχεια και προς την κατεύθυνση αντιμετώπισης προβλημάτων που ανέκυψαν από τις διατάξεις του παραπάνω Πρ. Δ/γματoς, η Νομαρχιακή Αυτοδιοίκηση Αργολίδας με μέριμνα της , εκπόνησε και διαβίβασε στην Δ/νση Πολ. Σχεδιασμού του ΥΠΕΧΩΔΕ, μελέτη αναθεώρησης - τροποποίησης του εν λόγω Πρ. Δ/γματoς της ΖΟΕ Αργολικού Κόλπου.
     Η αρμόδια Δ/νση του ΥΠΕΧΩΔΕ άμεσα θα εξετάσει τον φάκελο του θέματος και την δυνατότητα προώθησης της προτεινόμενης τροποποίησης, συνεκτιμώντας και τα νεώτερα στοιχεία που προέκυψαν από την μελέτη του νέου Γενικού Πολεοδομικού Σχεδίου της ευρύτερης περιοχής και τις προτάσεις του σε σχέση με τις αναγκαίες τροποποιήσεις του παραπάνω Πρ. Δ/γματoς της ΖΟΕ.
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 1440/15.6.04 ερώτηση των Βουλευτών κυρίων Απόστολου Κατσιφάρα και Βασιλείου Οικονόμου δόθηκε με το υπ’ αριθμ. 7997/9.7.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμ. 1440/2004 ερώτηση, που κατατέθηκε στη Βουλή από τoυς Boυλευτές κυρίους Απ. Κατσιφάρα και Βασ. Οικονόμου, σχετικά με την εργασία αλλοδαπών στην Ελλάδα, σας πληροφορούμε τα εξής:
     1) Ο έλεγχος εφαρμογής της εργατικής νομοθεσίας, ημεδαπών και αλλοδαπών εργαζομένων, γίνεται από το Σώμα Επιθεώρησης Εργασίας (Σ.ΕΠ.Ε), και εξασφαλίζεται με τη συχνή παρουσία των Επιθεωρητών Εργασίας στους χώρους εργασίας. Οι έλεγχοι αφορούν τους όρους εργασίας (χρονικά όρια, αμοιβή) τη νομιμότητα της απασχόλησης, την έρευνα της ασφαλιστικής κάλυψης των εργαζομένων, την υγεία και ασφάλεια των εργαζομένων. Δίδεται μάλιστα ιδιαίτερη έμφαση στην έρευνα για την ασφαλιστική κάλυψη των εργαζομένων κατά την ελεγκτική διαδικασία και στις περιπτώσεις που διαπιστώνεται απασχόληση ανασφάλιστων εργαζομένων, οι τοπικές υπηρεσίες του Σ.ΕΠ.Ε. ενημερώνουν άμεσα τις κατά τόπους υπηρεσίες του ΙΚΑ προκειμένου να επιληφθούν, λόγω αρμοδιότητος.
     Ειδικότερα, όσον αφορά την ελεγκτική δράση του Σ.ΕΠ.Ε., σας γνωρίζουμε ότι οι περιφερειακές υπηρεσίες του αντιμετωπίζουν με ιδιαίτερη ευαισθησία τα προβλήματα των αλλοδαπών εργαζομένων. Ενδεικτικά αναφέρουμε ότι, από την μέχρι τώρα επεξεργασία των τηρουμένων στην Κεντρική Υπηρεσία του Σ.ΕΠ.Ε. στατιστικών στοιχείων, προκύπτει ότι κατά το τρέχον έτος (2004) οι περιφερειακές υπηρεσίες του Σ.ΕΠ.Ε. έχουν επιβάλλει 22 πρόστιμα συνολικού ποσού 30.200,00 € και έχουν υποβάλλει 4 μηνύσεις για διαπιστωμένη παράνομη απασχόληση αλλοδαπών. Επίσης, για το έτος 2003 από την μέχρι τώρα επεξεργασία των τηρουμένων στατιστικών στοιχείων προκύπτει ότι, οι υπηρεσίες μας έχουν επιβάλλει 42 πρόστιμα συνολικού ποσού 84.450,00 € και έχουν υποβάλλει 17 μηνύσεις για παράνομη απασχόληση αλλοδαπών.
     Σημειώνεται ακόμα ότι οι υπηρεσίες του Σ.ΕΠ.Ε. επιλαμβάνονται και σε περιπτώσεις επίλυσης εργατικής διαφοράς μεταξύ αλλοδαπών εργαζομένων και εργοδοτών, και όπου κρίνεται απαραίτητο προβαίνει στην επιβολή των νομίμων κυρώσεων. Επιπλέον κατά τον έλεγχο των Επιθεωρητών στους χώρους εργασίας, όπου διαπιστώνεται παράνομη υπερωριακή απασχόληση ή απασχόληση κατά τις Κυριακές και Εξαιρέσιμες, επιβάλλονται οι νόμιμες διοικητικές και ποινικές κυρώσεις.
     2) Σχετικά με το αν είναι υποχρεωμένοι οι αλλοδαποί που ασκούν ελεύθερα επαγγέλματα, να έχουν νόμιμη άδεια άσκησης επαγγέλματος, σας πληροφορούμε τα εξής:
     α) Εάν η ερώτηση αναφέρεται σε αλλοδαπούς, που ασκούν ελεύθερα επαγγέλματα, και οι οποίοι παρέχουν ανεξάρτητες υπηρεσίες ή έχουν συμβάσεις έργου, αυτοί υποχρεούνται να είναι κάτοχοι αδειών εργασίας ανεξάρτητων υπηρεσιών ή έργου, όπως προβλέπεται από τις διατάξεις του άρθρου 23 του ν.2910/2001. Οι κάτοχοι αδειών εργασίας και παραμονής με βάση τις διατάξεις αυτές υπάγονται στις ίδιες διαδικασίες άσκησης του επαγγέλματος τους, όπως και οι αντίστοιχοι ημεδαποί.
     β) Εάν, όμως, πρόκειται για αλλοδαπούς, που ασκούν σύμφωνα με το άρθρο 25 του ν.291 0/2001 ανεξάρτητη οικονομική δραστηριότητα, η εποπτεία του νομοθετικού πλαισίου ανήκει στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο κοινοποιείται φωτοαντίγραφο της ερώτησης.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     3. Στην με αριθμό 1214/1.6.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Β-660/8.7.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1214/1-6-04, που κατέθεσε στη Βουλή ο Βουλευτής κ. Μιχάλης Καρχιμάκης, η οποία μας διαβιβάσθηκε με το α.π. 240/17-6-2004 έγγραφο του Υπουργείου Αγροτικής Ανάπτυξης και Τροφίμων, κατά το λόγο αρμοδιότητας του ΥΠ.Μ.Ε., σας πληροφορούμε τα παρακάτω:
     1 Για την ταξινόμηση Φορτηγών ΙΧ αυτοκινήτων της κατηγορίας «κατά κύριο επάγγελμα αγρότης»
     Σύμφωνα με το άρθρο 2 του Ν. 1959/91 (ΦΕΚ 123 Α) και τη παρ. α του άρθρου 2 της ΚΥΑ Α2/29542/5347/91 (ΦΕΚ 707Β), άδειες κυκλοφορίας φορτηγών ΙΧ αυτοκινήτων χορηγούνται σε ημεδαπά ή αλλοδαπά φυσικά ή νομικά πρόσωπα ή κοινοπραξίες που ασκούν κερδοσκοπικό ή βιοποριστικό επάγγελμα ή επιχείρηση στην Ελλάδα καθώς και σε κοινωφελή ιδρύματα και οργανισμούς κοινής ωφέλειας, γενικά, υπό όρους και προϋποθέσεις. Για παράδειγμα, για την ταξινόμηση αγροτικών φορτηγών ΙΧ αυτοκινήτων απαραίτητη προϋπόθεση αποτελεί η βεβαίωση της οικείας Δ/νσης Γεωργίας η οποία θα βεβαιώνει την ύπαρξη αγροτικής επιχείρησης στο όνομα του αιτούντος τέτοιου μεγέθους που να απαιτεί την χρήση ΦΙΧ αυτοκινήτου για την εξυπηρέτηση της και η οποία θα είναι συγκεκριμένου τύπου (περιγράφεται στην ΚΥ Α).
     2. Κατηγορία «κατά μη κύριο επάγγελμα αγρότης» :
     Σύμφωνα με τον ν. 2801/2000 (ΦΕΚ 46 -Α) και το άρθρο 1 της ΚΥΑ Α9/32508/2512 «άδεια κυκλοφορίας ενός φορτηγού ιδιωτικής χρήσης αυτοκινήτου μικτού βάρους μέχρι 2.500 χιλιόγραμμα ή 1.300 χιλιόγραμμα ωφέλιμο φορτίο, χορηγείται σε κάθε φυσικό πρόσωπο που δεν χαρακτηρίζεται κατά κύριο επάγγελμα αγρότης, εφόσον το πρόσωπο αυτό αποκτά και δηλώνει αρμοδίως γεωργικό εισόδημα από οποιαδήποτε γεωργική δραστηριότητα».
     Η παραπάνω δραστηριότητα πιστοποιείται με τη χορήγηση του εκκαθαριστικού σημειώματος της εφορίας ή τη βεβαίωση ότι είναι εγγεγραμμένος στα μητρώα αγροτών.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     4. Στην με αριθμό 1459/15.6.04 ερώτηση των Βουλευτών κυρίων Αγγέλου Τζέκη και Γεωργίου Χουρμουζιάδη δόθηκε με το υπ’ αριθμ. 7998/9.7.04 έγγραφο από τον Υπουργό Απασχόλησης και Κοινωνικής Προστασίας, η ακόλουθη απάντηση:
     «Απαντώντας στην υπ’ αριθμ. 1459/2004 ερώτηση, που κατατέθηκε στη Βουλή από τους Βουλευτές κ.κ. Αγγ. Τζέκη και Γ. Χουρμουζιάδη, σχετικά με την επανεξέταση της παραχώρησης κατοικίας από τον Οργανισμό Εργατικής Κατοικίας (Ο.Ε.Κ.) στον κ. Σπαχή κάτοικο Θεσσαλονίκης, σας πληροφορούμε τα εξής:
     Σε εφαρμογή της αριθμ. 47/5-11-2001 απόφασης του Δ.Σ. του Ο.Ε.Κ. πραγματοποιήθηκε απογραφή αστέγων εργατοϋπαλλήλων και συνταξιούχων της πόλης της Θεσσαλονίκης από 1-12-2001 έως 31-5-2002, στα πλαίσια της οποίας ο δικαιούχος κ. Σπαχής Θωμάς του Ιωάννη υπέβαλε το αριθμ. 527/28-1-2002 Απογραφικό Δελτίο για τη συμμετοχή του στην κλήρωση των εργατικών κατοικιών οικισμού «ΘΕΣΣΑΛΟΝΙΚΗ ΧVΙΙ-ΕΥΚΑΡΠΙΑ» .
     Σύμφωνα με την παραγρ.1 του άρθρο 6 του Κανονισμού του Ο.Ε.Κ., για τη διανομή εργατικών κατοικιών με κλήρωση, καλούνται όλοι οι ενδιαφερόμενοι δικαιούχοι να συμπληρώσουν και να υποβάλλουν έντυπο απογραφικό δελτίο-αίτηση, στο οποίο θα δηλώνονται υπεύθυνα τα στοιχεία της οικογενειακής, οικονομικής και ασφαλιστικής τους κατάστασης. Το εν λόγω απογραφικό δελτίο επέχει θέση Υπεύθυνnς Δήλωσης, την ευθύνη συμπλήρωσης των στοιχείων σε αυτό έχει αποκλειστικά ο αιτών - δικαιούχος και δεν συνυποβάλλονται δικαιολογητικά έγγραφα συνοδευτικά της αίτησης. Σημειωτέον, στην αρχή αλλά και στο τέλος του εντύπου της αίτησης γίνεται ρητή μνεία ότι: «Το δελτίο αυτό επέχει θέση Υπεύθυνης Δήλωσης. Τα στοιχεία που θα δηλώσετε πρέπει να είναι αληθινά. Πριν το συμπληρώσετε να συμβουλευτείτε τις οδηγίες που σας δίνονται σε ξεχωριστό έντυπο» και «Να μετρήσετε καλά τα ημερομίσθια και το εισόδημα γιατί εκτός των άλλων θα χάσετε και το σπίτι που θα σας κληρωθεί εάν αυτά δεν είναι πραγματικά, κλπ.».
     Σύμφωνα δε με τις παραγράφους 1 και 3 του άρθρου 13 του Κανονισμού του Ο.Ε.Κ. σε περίπτωση που κάποιος δικαιούχος με βάση τα δηλωθέντα στοιχεία δικαιωθεί εργατικής κατοικίας, υποχρεούται να επιβεβαιώσει με επίσημα δικαιολογητικά τα στοιχεία του απογραφικού δελτίου ή και με άλλα, που θα του ζητηθούν από την αρμόδια Υπηρεσία του ΟΕΚ προσκομίζοντάς τα σε τακτή προθεσμία. Εάν τα υποβληθέντα δικαιολογητικά, κριθούν μη ανταποκρινόμενα προς αυτά που έχουν δηλωθεί στο απογραφικό δελτίο, τότε ο κληρωθείς διαγράφεται από το σχετικό πίνακα των κληρωθέντων και κανένα δικαίωμα δεν γεννιέται υπέρ αυτού για την παραχώρηση κατοικίας. Βέβαια, ο αποκλειόμενος κατά αυτόν τον τρόπο, δεν στερείται του δικαιώματος συμμετοχής του σε μεταγενέστερη διανομή κατοικιών.
     Όσον αφορά την κατάταξη των δικαιούχων σε κατηγορίες κλήρωσης, σύμφωνα με το άρθρο 12 του Κανονισμού του Ο.Ε.Κ, αυτή γίνεται σύμφωνα με: α) Το συνολικό αριθμό ημερομισθίων, β) Τον αριθμό προστατευόμενων μελών οικογενείας και γ) Το ακαθάριστο οικογενειακό εισόδημα.
     Κατά την κλήρωση των εργατικών κατοικιών του οικισμού «ΘΕΣΣΑΛΟΝΙΚΗ XVII- ΕΥΚΑΡΠΙΑ», που διενεργήθηκε στην Θεσσαλονίκη στις 29-6-2003 κληρώθηκε και ο αριθμός 211 της Γ΄ κατηγορίας, με τέσσερα (4) μέλη που ανήκει στον κ. Σπαχή Θωμά του Ιωάννη. Ως εκ τούτου η Υπηρεσία κάλεσε τον δικαιούχο να προσκομίσει τα απαραίτητα δικαιολογητικά προκειμένου να γίνει ο έλεγχος των νομίμων προϋποθέσεων για την παραχώρηση της κατοικίας.
     Από τον έλεγχο των δικαιολογητικών, που προσκόμισε ο δικαιούχος, προέκυψε ότι ενώ στο αριθμ. 527/28-1-2002 απογραφικό του δελτίο είχε δηλώσει ως ακαθάριστο εισόδημα έτους 2000 το ποσό των 2.930.280 δρχ. και σε συνδυασμό με τα δηλωθέντα προστατευόμενα μέλη οικογενείας και τα συνολικά ημερομίσθια μέχρι 30-11-2001 κατετάγη στην Γ΄ κατηγορία κλήρωσης, από την προσκομισθείσα Βεβαίωση αποδοχών έτους 2000 του εργοδότη του, προέκυψε ακαθάριστο εισόδημα έτους 2000 το ποσό των 3.458.888 δρχ., που είναι μεγαλύτερο του ποσού των 3.121.425 δρχ., που είναι το ανώτατο όριο ένταξης στην Γ΄ κατηγορία (άρθρα 9 και 13 Κανονισμού Ο.ΕΚ.). Ως εκ τούτου, η Υπηρεσία με το αριθμ. 5624/20-10-2003 έγγραφο, απέκλεισε τον δικαιούχο από την παραχώρηση της κληρωθείσας κατοικίας.
     Στη συνέχεια ο δικαιούχος υπέβαλε την αριθμ. 3736/23-10-2003 ένσταση ενώπιον του Δ.Σ. του Ο.ΕΚ., όπου ισχυρίσθηκε ότι «εκ παραδρομής, από άγνοια δήλωσε στο απογραφικό του δελτίο το καθαρό εισόδημα έτους 1999 αντί του απαιτουμένου ακαθαρίστου εισοδήματος έτους 2000, χωρίς να έχει κατανοήσει πόσο σημαντικό στοιχείο αποτελεί το όριο εισοδήματος για την κατάταξή του στην Γ΄ κατηγορία κλήρωσης». Το Δ.Σ. του Ο.ΕΚ. στην αριθμ. 42/2003 (θέμα 19ο) συνεδρίασή του απέρριψε την παραπάνω ένσταση του κ. Σπαχή Θωμά, διότι άλλαξε κατηγορία κλήρωσης λόγω δήλωσης εσφαλμένου εισοδήματος στο απογραφικό του δελτίο. Η Υπηρεσία με το αριθμ. 6529/2-12-2003 έγγραφό της κοινοποίησε στο δικαιούχο τον οριστικό αποκλεισμό του από την παραχώρηση της κληρωθείσας εργατικής κατοικίας, με δικαίωμα προσφυγής στο Διοικητικό Πρωτοδικείο.
     Κατά του οριστικού αποκλεισμού, ο δικαιούχος υπέβαλε την αριθμ. 6622/512-2003 αίτηση θεραπείας ενώπιον του Δ.Σ. του ΟΕΚ, όπου ισχυρίστηκε ότι «παλαιότερες αποφάσεις του Δ.Σ. του ΟΕΚ δέχονται απόκλιση μέχρι 30% του δηλωθέντος από το πραγματικό ακαθάριστο εισόδημα διότι η δήλωση του λανθασμένου εισοδήματος έγινε από άγνοια και όχι σκόπιμα». Το Δ.Σ. του ΟΕΚ στην αριθμ. 5/2004 (θέμα 34ο) συνεδρίασή του απέρριψε την παραπάνω αίτηση θεραπείας του δικαιούχου, διότι άλλαξε κατηγορία κλήρωσης, λόγω δήλωσης εσφαλμένου εισοδήματος στο απογραφικό του δελτίο. Η απόφαση κοινοποιήθηκε στο δικαιούχο με το αριθμ. 1565/11-3-2004 έγγραφο της Υπηρεσίας.
     Ο κ. Σπαχής Θωμάς του Ιωάννη άσκησε Προσφυγή ενώπιον του Τριμελούς Διοικητικού Πρωτοδικείου Θεσσαλονίκης, η οποία κατατέθηκε στις 2-2-2004 κατά του Οργανισμού Εργατικής Κατοικίας, που εδρεύει στην Αθήνα και εκπροσωπείται νόμιμα και κατά της αριθμ. 42/2003 (θέμα 19ο) απόφασης Δ.Σ. του ΟΕΚ και του αριθμ. 6529/212-2003 εγγράφου Περιφερειακής Διεύθυνσης ΟΕΚ Θεσσαλονίκης (έγγραφο αποκλεισμού), καθώς και κατά κάθε άλλης προγενέστερης ή άλλης εκδοθείσας απορριπτικής απόφασης.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     5. Στην με αριθμό 1490/15.6.04 ερώτηση του Βουλευτή κ. Αθανασίου Τσούρα και Αλέξανδρου Αλαβάνου δόθηκε με το υπ’ αριθμ. Β-678/8.7.04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης και της αναφοράς με αριθμό 1490/15-6 2004 και ΠΑΒ/961/16-6-2004 που κατέθεσαν, αντίστοιχα, στη Βουλή οι Βουλευτές κ.κ. Aθανάσιoς Τσούρας και Αλέξανδρος Αλαβάνος, σχετικά με την εγκατάσταση κεραίας κινητής τηλεφωνίας στην περιοχή Σεπολίων (Λόφο Σκουζέ ), σύμφωνα και με το α.π. 16521/Φ.450/30-6-2004 έγγραφο της Εθνικής Επιτροπής Τηλεπικοινωνιών και Ταχυδρομείων, σας πληροφορούμε τα πιο κάτω:
     1. Σύμφωνα με το Ν. 2867/2001 αρ. 3, παρ. 14, εδαφ. κ, αρμόδια για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών, είναι η Ε.Ε.Τ.Τ. η οποία και ασκεί όλες τις σχετικές αρμοδιότητες που αναφέρονται στο άρθρο 1 του Ν.2801/2000.
     Η άδεια που εκδίδει, η Ε.Ε.Τ.Τ., είναι η πρώτη από τις πράξεις που απαιτούνται, βάσει του ανωτέρω Νόμου και εκδίδεται μετά τη χορήγηση θετικής γνωμάτευσης της Ελληνικής Επιτροπής Ατομικής Ενέργειας, η οποία με την Κοινή Υπουργική Απόφαση για τα "Μέτρα προφύλαξης του κοινού από τη λειτουργία κεραιών εγκατεστημένων στην ξηρά" (υπ' Αριθμ. 53571/3839/2000) ορίζεται ως υπεύθυνη για την προστασία του πληθυσμού και του περιβάλλοντος από μη ιοντίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο.
     Με την εν λόγω ΚΥΑ θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κατασκευές κεραιών κινητής τηλεφωνίας. Η εγκατάστασή τους εντός ή πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού. Επισημαίνεται ότι με την υπόψη ΚΥΑ καθορίζονται 20% αυστηρότερα όρια από αυτά που επιβάλλει η Σύσταση 1999/519/ΕΚ του Συμβουλίου της Ε.Ε
     Επίσης, πρέπει να αναφερθεί πως στην εν λόγω ΚΥΑ οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ' όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
     Η εσωτερική μας, όμως, νομοθεσία δεν αρκείται ούτε σ' αυτά τα αλλεπάλληλα προστατευτικά της κοινής υγείας μέτρα (αυστηρότερα όρια από την ΕΕ, προηγούμενη γνωμοδότηση της Ελληνικής Επιτροπής Ατομικής Ενέργειας, παροχή αδείας και από άλλες αρχές - Πολεοδομία - Δασαρχείο ΥΠΑ κλπ), και επιβάλλει συγχρόνως και υποχρέωση διαρκών ελέγχων.
     Έτσι, σύμφωνα με την ΥΑ 535/2000, αρθ. 5 § 3, οι συναρμόδιες υπηρεσίες των Υπουργείων ΠΕΧΩΔΕ, Υγείας, Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών, ενώ και η Ευρωπαϊκή Επιτροπή παρακολουθεί από κοντά την έρευνα, που διεξάγεται σ' αυτό το θέμα.
     2. Σχετικά με τις κατασκευές κεραιών κινητής τηλεφωνίας, οι οποίες μνημονεύονται στην άνω αναφορά και βρίσκονται στην περιοχή Σεπολίων Αττικής, σύμφωνα δε και με όσα στοιχεία μας παρέχει η Εθνική Επιτροπή Τηλεπικοινωνιών και Ταχυδρομείων, σας πληροφορούμε τα εξής :α) για την επί της συμβολής των οδών Αμφιαράου 192 & Παχυμέρη κατασκευή κεραίας κινητής τηλεφωνίας «VODAFONE -ΠΑΝΑΦΟΝ Ανώνυμη Ελληνική Εταιρείας Τηλεπικοινωνιών», η οποία εξεδόθη από το Υπουργείο Μεταφορών και Επικοινωνιών, που είχε πριν την 01-01-2001 τη σχετική αρμοδιότητα, β) με την υπ' αριθμ. 253/43/21-5-2002 Απόφαση της ΕΕΤΤ χορηγήθηκε άδεια στην εταιρεία «ΣΤΕΤ ΕΛΛΑΣ - ΤΗΛΕΠΙΚΟΙΝΩΝΙΕΣ Α.Ε.» για την επί της συμβολής των οδών Κηφισού 46 & lτέας κατασκευή κεραίας γ) με την Αριθμ. 273/2/20-01-2003 Απόφαση της ΕΕΤΤ χορηγήθηκε άδεια στην εταιρεία «GOSMOTE -ΚΙΝΗΤΕΣ ΤΗΛΕΠΙΚΟΙΝΩΝΙΕΣ ΑΕ» για την επί της οδού Ρόδου 193 κατασκευή κεραίας δ) με την υπ’ αριθμ. 278/23/14-3-2003 Απόφαση της ΕΕΤΤ χορηγήθηκε άδεια στην εταιρεία «ΣΤΕΤ ΕΛΛΑΣ - ΤΗΛΕΠΙΚΟΙΝΩΝΙΕΣ ΑΕΒΕ» για την επί της οδού Ρόδου 193 κατασκευή κεραίας ε) με την υπ’ αριθμ. 287/31/27-6-2003 Απόφαση της ΕΕΤΤ χορηγήθηκε άδεια στην εταιρεία «ΛΑΝ -ΝΕΤ Επικοινωνίες ΑΕΒΕΤ»για την επί της οδού Κωνσταντινουπόλεως 1 και Κηφισού κατασκευή κεραίας, στ) με την υπ’ αριθμ. 319/55/11-6-2004 Απόφαση της ΕΕΤΤ χορηγήθηκε άδεια στην εταιρεία	«VODAFON ΠΑΝΑΦΟΝ Ανώνυμη Ελληνική Εταιρεία Τηλεπικοινωνιών» για την επί της συμβολής των οδών Δυραχίου 88 & Κηφισσού κατασκευή κεραίας, ζ) με την υπ’ αριθμ. 292/34/11-9-2003 Απόφαση της ΕΕΤΤ χορηγήθηκε άδεια στην εταιρεία «INFO QUEST Ανώνυμος Εμπορική και Βιομηχανική Εταιρεία Ηλεκτρονικών Υπολογιστών, Συστημάτων, Συστημάτων Επικοινωνίας και Περιφερειακών» για την επί της συμβολής των οδών Λαοδάμαντος και Πρεβέζης κατασκευή κεραίας, η) με την υπ’ αριθμ. 264/72/04-10-2002 Απόφαση της ΕΕΤΤ χορηγήθηκε άδεια στη εταιρεία «ΤΕΛΛΑΣ Ανώνυμη Εταιρεία Τηλεπικοινωνιών» για την επί της συμβολής των οδών Δυραχίου 89 και Λ. Κηφισού κατασκευή κεραίας.
     Για τις ανωτέρω υπό (β) ,(γ), (δ), (ε), (στ), (ζ) και (η) κατασκευές κεραιών υπάρχουν αντίστοιχα όπως εκ του νόμου ορίζεται, οι υπ' αριθμ. Μ.ι/411/1176/27-9-2001, Μ.ι/411/1352/24-9-2002, Μ.ι/411/1710/10-12-2002, Μ.ι/411/399/09-4-2003, Μ.ι./411/1139/8-9-2003, Μ.ι./411/990/31-7-2003 και Μ.ι./411/1278/11-9-2002 θετικές Γνωματεύσεις της Ε.Ε.Α.Ε., ενώγια την ανωτέρω υπό (α) κατασκευή κεραία έχει υποβληθεί στην Ε.Ε.Α.Ε. η εκ του νόμου προβλεπόμενη για τις κεραίες που εγκαταστάθηκαν πριν την έκδοση της ΚΥΑ για τα μέτρα προφύλαξης του κοινού δήλωση συμμόρφωσης.
     Εξάλλου, η κεραία επί της οδού Δόρδου 64 στερείται εντολής της λόγω αδείας της ΕΕΤΤ, γι’ αυτό και την ενημερώσαμε, προκειμένου να προβεί στην, κατά νόμο, απομάκρυνση της κεραίας. .
     3. Επίσης, σας πληροφορούμε ότι όταν πληρούνται οι εκ του Νόμου προϋποθέσεις η Ε.Ε.Τ.Τ. είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης. Τέλος, η ανάκληση για τις ήδη αδειοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ' Αριθμ. 236/9-7/2001(ΦΕΚ 1649/Β/11-12-2001) Κανονισμού Αδειών Κατασκευών Κεραιών στην Ξηρά (άρθρο 9), δηλ. εάν και όταν «η αίτηση για έγκριση τοποθέτησης των εγκαταστάσεων της κατασκευής Κεραίας σύμφωνα με τα προβλεπόμενα στο ν. 2801/2000 και στο άρθρο 24α του ν. 2075/1992 απορριφθεί, η ανακληθεί ή ήδη χορηγηθείσα έγκριση. 
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     6. Στην με αριθμό 3232/17-9-04 ερώτηση της Βουλευτού κ. Εύης Χριστοφιλοπούλου δόθηκε δόθηκε με το υπ’ αριθμ. Β-1132/11-10-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 3232/17-9-2004, που κατέθεσε στη Βουλή η Βουλευτής κ. Eύη Χριστοφιλοπούλoυ, σχετικά με την καθολική πρόσβαση Ατόμων με Aναπηρία, πληροφορούμε ότι για τα τιθέμενα θέματα θα απαντήσει το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης, το οποίο είχε την όλη πρωτοβουλία για το ζήτημα αυτό και καθόρισε το γενικό πλαίσιο αντιμετώπισής του.
     Το Υπ.Μ.Ε., ως δημόσιος φορέας ανταποκρίθηκε, και αυτονοήτως αντιμετώπισε και αντιμετωπίζει το θέμα αυτό με αυξημένη - έμπρακτη - ευαισθησία, με παραγωγή πολιτικής και υπεύθυνη πράξη.
     Συγκεκριμένα:
     Με την υπ’ αριθμ. 351/9-1-1998 Υπουργική Απόφαση συγκροτήθηκε επιτροπή παρακολούθησης εφαρμογής των μέτρων για την εξυπηρέτηση της πρόσβασης των εμποδιζομένων ατόμων στις Υπηρεσίες του Υπ.Μ.Ε. και των φορέων που αυτό εποπτεύει.
     Κατά τη διάρκεια της ήδη 5ετούς θητείας της, η εν λόγω Επιτροπή έχει να επιδείξει αξιοσημείωτο και αναγνωρισμένο, αρμοδίως, έργο, όχι απλώς στην παρακολούθηση εφαρμογής μέτρων για την πρόσβαση των ατόμων με αναπηρία στα μέσα μαζικής μεταφοράς (Μ.Μ.Μ.), και στις κτιριακές εγκαταστάσεις, αλλά και κυρίως αυτό, στην εισήγηση λήψης μέτρων για την εξυπηρέτηση-διευκόλυνση των ατόμων με αναπηρία.
     Ως προαναφέρεται, οι Φορείς παροχής συγκοινωνιακού έργου, ανέλαβαν την ευθύνη των σχετικών προτάσεων και υλοποίησαν σειρά έργων. Αυτό φάνηκε κατά τη διάρκεια των Ολυμπιακών και Παραολυμπιακών Αγώνων, όπου είχαν προβλεφθεί διευκολύνσεις στην μετακίνηση των Α.Μ.Ε.Α. προς τις ολυμπιακές εγκαταστάσεις, και είχαν ληφθεί τα απαραίτητα μέτρα για την εξυπηρέτηση τους, τόσο κατά τη κατασκευή των σταθμών, όσο και στο τροχαίο υλικό. Προς ενημέρωση της κας βουλευτού, επισυνάπτουμε το Β- 888/19-8-04 απαντητικό έγγραφό μας προς τη Βουλή, με αφορμή σχετική Ερώτηση.
     Επίσης, στο πλαίσιο των σχετικών πρωτοβουλιών του Υπ.Μ.Ε., εντάσσεται και η προμήθεια (15) επιβατικών αυτοκινήτων, κατάλληλα διαμορφωμένων για τη μεταφορά ατόμων με ειδικές ανάγκες, τα οποία το Υπουργείο θα χορηγήσει σε συλλόγους Α.Μ.Ε.Α.
     Η διενέργεια του σχετικού διαγωνισμού έγινε από το Υπουργείο Ανάπτυξης και η όλη διαγωνιστική διαδικασία ολοκληρώθηκε τον μήνα Αύγουστο 2004 με την ανάδειξη του μειοδότη (απόφαση Δ2/3042/9-8-2004 του Υπ. Ανάπτυξης).
     Τέλος, πληροφορούμε ότι, τόσο το Υπ.Μ.Ε., όσο και οι ως άνω φορείς έχουν συνεχή συνεργασία με την Εθνική Συνομοσπονδία Ατόμων με Αναπηρία για τα μέτρα που έχουν ήδη ληφθεί καθώς και για την περαιτέρω βελτίωση της σχετικής υποδομής.
     Ο Υφυπουργός
     ΑΝΑΣΤΑΣΙΟΣ ΝΕΡΑΤΖΗΣ»
     7. Στην με αριθμό 3229/17-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 326/8-10-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του υπ’ αριθ. πρωτ. 3229/17-09-2004 εγγράφου σας, με το οποίο μας διαβιβάστηκε ερώτηση του Βουλευτή κ. Φ. Koυβέλη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Η αναφερόμενη διάταξη του ν. 139/1969 περιελήφθη στο ν. 2935/2001 «Προσωπικό Λιμενικού Σώματος και άλλες διατάξεις» (ΦΕΚ 162 Α/19-7 -2001) και στο ν. 3079/2002 «Κύρωση του Κώδικα του Προσωπικού Λιμενικού Σώματος» (ΦΕΚ 311Α΄/10-12-2002). Από τα παραπάνω προκύπτει ότι η εν λόγω διάταξη ψηφίστηκε δύο φορές από τη Βουλή των Ελλήνων, που έκρινε ότι αυτή θα πρέπει να παραμείνει ενεργή.
     2. Επιπλέον, η εν λόγω διάταξη δεν στερεί σε καμία περίπτωση το δικαίωμα σε όσους Αξιωματικούς Λ.Σ. κρίθηκαν δυσμενώς, να υποβάλουν αίτηση ακύρωσης, μετά την απόφαση του Δευτεροβάθμιου Συμβουλίου Κρίσεως.
     3. Αναφορικά με τις πρόσφατες μεταθέσεις, εκτιμώντας τις υπηρεσιακές παραμέτρους, με την λήξη των Ολυμπιακών και Παραολυμπιακών Αγώνων, προγραμματίζεται και εν μέρει έχει υλοποιηθεί η ανακατανομή του Προσωπικού Λιμενικού Σώματος για την στελέχωση νευραλγικών και παραμεθόριων Υπηρεσιών, με ικανό αριθμό Προσωπικού Λιμενικού Σώματος προκειμένου επιτευχθεί η καλλίτερη και απρόσκοπτη λειτουργία τους.
     4. Κατά την υλοποίηση του στόχου αυτού, τηρήθηκαν όλες οι νόμιμες διαδικασίες όπως αυτές προβλέπονται και περιγράφονται από τις διατάξεις του π.δ. 190/2003 «Τοποθετήσεις, μεταθέσεις, αποσπάσεις, του στρατιωτικού Προσωπικού Λιμενικού Σώματος» (ΦΕΚ 145Α/12-6-2003).
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     8. Στην με αριθμό 3240/17-9-04 ερώτηση των Βουλευτών κυρίων Νικολάου Γκατζή, Τάκη Τσιόγκα και Ροδούλας Ζήση δόθηκε με το υπ’ αριθμ. 327-334/7-10-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 3240/17-09-2004 εγγράφου, με το οποίο μας διαβιβάστηκε ερώτηση των Βουλευτών κ.κ. Ν. Γκατζή και Τ. Τιόγκα και του αριθ. πρωτ. 2054/21-09-2004 εγγράφου, με το οποίο μας διαβιβάσθηκε αναφορά της Βουλευτού κας Ρ. Ζήση, που κατατέθηκαν στη Βουλή των Ελλήνων, σας γνωρίζουμε τα ακόλουθα:
     1. Το επιβατηγό - οχηματαγωγό «ΤΖΕΤ ΦΕΡΥ Ι» Ν.Π 10742 το οποίο είναι δρομολογημένο στη γραμμή Αγ. Κων/νου -Βόρειων Σποράδων υπέστη μηχανική βλάβη την 11-09-2004 και ως εκ τούτου δεν δύναται να εκτελεί δρομολόγια.
     2. Οι συγκοινωνιακές ανάγκες της γραμμής εξυπηρετούνται σήμερα για τους επιβάτες με τα επιβατηγά-υδροπτέρυγα της «ΕΛΛΑΣ ΦΛAΪNΓΚ ΝΤΟΛΦΙΝΣ» και της «ΚΟΙΝΟΠΡΑΞΙΑΣ VOSPO», ενώ κάθε έκτακτη ανάγκη καλύπτεται με πρόσθετα δρομολόγια από τα ανωτέρω πλοία.
     3. Η αρμόδια υπηρεσία του ΥΕΝ για την καλύτερη μεταφορά των οχημάτων τροποποίησε το πρόγραμμα δρομολογίων του επιβατηγού - οχηματαγωγού «ΕΞΠΡΕΣ ΧΑΡΟΥΛΑ» με την υποχρέωση κάθε Δευτέρα να διανυκτερεύει στον Άγιο Κων/νο και να αποπλέει το πρωί της Τρίτης για Βόρειες Σποράδες.
     4. Το πρόβλημα που δημιουργήθηκε θεωρούμε ότι θα λυθεί σύντομα, λαμβάνοντας υπόψη την εκδήλωση ενδιαφέροντος για τη δρομολόγηση τριών επιβατηγών - οχηματαγωγών πλοίων στην ανωτέρω γραμμή από 01 Νοεμβρίου 2004. Πέραν τούτου, το ΥΕΝ θα συνεχίσει να καταβάλλει κάθε δυνατή προσπάθεια για την καλύτερη εξυπηρέτηση της γραμμής το χρονικό διάστημα μέχρι 31 Οκτωβρίου.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     9. Στην με αριθμό 3246/17-9-04 ερώτηση του Βουλευτή κ. Κων/νου Καΐσερλη, δόθηκε με το υπ’ αριθμ. 328/7-10-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 3246/17-09-2004 εγγράφου σας, με το οποίο μας διαβιβάστηκε ερώτηση του Βουλευτή κ. K. Καΐσερλη, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Στόχος του ΥΕΝ είναι η αναβάθμιση της ναυτικής εκπαίδευσης μέσω του διαρκούς εκσυγχρονισμού και της βελτίωσης της επιμόρφωσης σε όλες τις Σχολές Εμπορικού Ναυτικού.
     2. Η λειτουργία της Σχολής Δυτών Καλύμνου η οποία ιδρύθηκε με το από 23-12-1955 β.δ. και λειτουργεί σύμφωνα με τις διατάξεις του από 31-5-1958 β.δ. και του ν.δ. 420/1970, έχει προσδιορισθεί για το χρονικό διάστημα από τον Οκτώβριο μέχρι το Μάρτιο κάθε έτους για διάρκεια 40 τουλάχιστον εργασίμων ημερών. Για το εκπαιδευτικό έτος 2003-2004 η εν λόγω Σχολή λειτούργησε από 08-12-2003 μέχρι και 18-02-2004 και κατά το εκπαιδευτικό έτος 2004-2005, θα ακολουθηθεί η ίδια διαδικασία, όπως αυτή προβλέπεται από την ισχύουσα νομοθεσία.
     3. Το ωρολόγιο αναλυτικό πρόγραμμα μαθημάτων εγκρίνεται από τη Νομαρχία Δωδεκανήσου και μπορεί να εμπλουτίζεται και να εκσυγχρονίζεται μετά από προτάσεις του εκπαιδευτικού προσωπικού της Σχολής, στο οποίο περιλαμβάνεται ο εκάστοτε Λιμενάρχης Καλύμνου, ένας Αξιωματικός του Π.Ν. και ένας Ιατρός ειδικευμένος στην καταδυτική ιατρική.
     4. Τα λειτουργικά έξοδα της Σχολής (αμοιβές προσωπικού κ.λπ.) καλύπτονται από το Δήμο Καλύμνου και το Κεφάλαιο Δυτών του ΝΑΤ. Σε περίπτωση αδυναμίας κάλυψης της δαπάνης από το Κεφάλαιο Δυτών, το ΥΕΝ συνεισφέρει το απαιτούμενο ποσό μέσω του Κεφαλαίου Ναυτικής Εκπαίδευσης. Ενδεικτικά, για το έτος 2003-2004 το συνολικό κόστος λειτουργίας ανήλθε στο ποσό των 26.412,33 ευρώ από τα οποία 17.608,22 ευρώ καλύφθηκαν από το Δήμο Καλύμνου και 8.804,11 ευρώ διατέθηκαν από το Κεφάλαιο Ναυτικής Εκπαίδευσης.
     Ο Υπουργός
     ΜΑΝΩΛΗΣ. Κ. ΚΕΦΑΛΟΓΙΑΝΝΗΣ»
     10. Στην με αριθμό 3285/20-9-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ.332/7-10-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 3285/20-09-02004 εγγράφου σας, με το οποίο μας διαβιβάστηκε ερώτηση του Βουλευτή κ. Σ. Κουτμερίδη, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Η αναστολή είσπραξης πόρου 3% υπέρ του ΕΚΟΕΜΝ επί των πλοηγικών δικαιωμάτων μέχρι ισοσκελισμού του Κεφαλαίου Πλοηγικής Υπηρεσίας, είναι ένα από τα μέτρα που ελήφθησαν, προκειμένου να αντιμετωπισθεί η δεινή οικονομική κατάσταση στην οποία έχει περιέλθει το εν λόγω Κεφάλαιο τα τελευταία χρόνια, αδυνατώντας να καλύψει τις υποχρεώσεις του και κυρίως τις δαπάνες μισθοδοσίας του προσωπικού της Πλοηγικής Υπηρεσίας και των είκοσι συνταξιούχων.
     2. Θεωρούμε ότι μετά τη λήψη των μέτρων, θα βελτιωθεί σύντομα η οικονομική κατάσταση του Κεφαλαίου Πλοηγικής Υπηρεσίας, ώστε να επανέλθει και η εισφορά υπέρ του ΕΚΟΕΜΝ.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     11. Στις με αριθμό 3182, 3192/16-9-04, 3215/17-9-04, 3279/20-9-04 και 3286/20-9-04 ερωτήσεις των Βουλευτών κυρίων Παναγιώτου Κοσιώνη, Ελπίδας Παντελάκη, Απόστολου Κατσιφάρα, Κωνσταντίνου Σπηλιόπουλου, Ευσταθίου Κουτμερίδη, Παναγιώτου Αντωνακόπουλο και Νικολάου Νικολόπουλου, δόθηκε με το υπ’ αριθμ. 618/6-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές κ.κ. Π. Κοσιώνης, Ε. Παντελάκη, Α. Κατσιφάρας, Κ. Σπηλιόπουλός, Σ. Κουτμερίδης, Π. Αντωνακόπουλος και Ν. Νικολόπουλος, σας πληροφορούμε τα εξής:
     Κατά τις αλλεπάλληλες συσκέψεις που πραγματοποιήθηκαν στο Υπουργείο Αγροτικής Ανάπτυξης και Τροφίμων με τη συμμετοχή υπηρεσιακών παραγόντων καθώς και εκπροσώπων ολόκληρου του κλάδου, ΚΕΟΣΟΕ και λοιπών συνεταιριστικών φορέων και των εξαγωγέων, εξετάστηκαν όλες οι δυνατότητες των αναγκαίων κρατικών χειρισμών με στόχο την ομαλή απορρόφηση της παραγωγής και τη στήριξη του εισοδήματος των αμπελουργών.
     Το σημερινό αδιέξοδο προκλήθηκε λόγω του αρνητικού ισοζυγίου των αμπελοοινικών προϊόντων, των μεγάλων εισαγωγών της τελευταίας τριετίας, της διατήρησης μέχρι τώρα μεγάλων αποθεμάτων κρασιού και της αδυναμίας διάθεσης των σχεδιαζομένων ποσοτήτων, λόγω μικρότερης άφιξης τουριστών στους Ολυμπιακούς Αγώνες. Ενδεικτικό είναι ότι την περίοδο 2000-2003 οι εξαγωγές μειώθηκαν κατά 17,8% ενώ οι εισαγωγές οίνων αυξήθηκαν κατά ,13,1%.
     Είναι γνωστό ότι οι κοινοτικοί κανονισμοί απαγορεύουν τόσο τις εθνικές ενισχύσεις όσο και τις αποσύρσεις, που άλλωστε δεν προτείνονται από οποιονδήποτε υπεύθυνο φορέα. Είναι αυτονόητο ότι η Κυβέρνηση δεν μπορούσε ούτε και δικαιούται να επεμβαίνει στη διαμόρφωση των τιμών των αγροτικών προϊόντων-παρά μόνο διαμεσολαβητικά- τα οποία προϊόντα στηρίζονται αποκλειστικά από συγκεκριμένους κοινοτικούς κανονισμούς, με τις γνωστές επιδοτήσεις στους αγρότες.
     Στις 21/09/2004, εξαγγέλθηκαν τα παρακάτω μέτρα που είναι σύμφωνα με τις προτάσεις των φορέων και εξαντλούν τις δυνατότητες κυβερνητικών χειρισμών, σύμφωνα με τις ισχύουσες Κοινοτικές και εθνικές διατάξεις:
     1. Εντατικοποίηση των ελέγχων από επιτρoπές, σε επίπεδο Νομαρχιακών Αυτοδιοικήσεων καθώς και κλιμάκια υπαλλήλων των αρμοδίων Υπηρεσιών του Υπουργείου Αγροτικής Ανάπτυξης και Τροφίμων στα οινοποιεία και τις αμπελουργικές εκμεταλλεύσεις σε σχέση με την τήρηση της υποχρέωσης των οινοποιών και των αμπελουργών να υποβάλουν σύμφωνα με την ισχύουσα Κοινοτική νομοθεσία μέχρι 10/12 κάθε έτους δηλώσεις παραγωγής και συγκομιδής αντίστοιχα και τη σύγκρισή τους με τα στοιχεία του Αμπελουργικού Μητρώου.
     2. Όσον αφορά τη διακίνηση των οινικών προϊόντων από χώρες της Ε.Ε. εντατικοποιούνται οι έλεγχοι στα βιβλία αποθήκης και τις δεξαμενές των οινοποιείων καθώς και στην ετικετοποίηση, για να αποτραπούν φαινόμενα νοθείας.
     3. Εντείνονται οι έλεγχοι στις πύλες εισόδου της χώρας κατά την εισαγωγή οινικών προϊόντων από τρίτες χώρες, με στόχο κυρίως τη διασφάλιση της διακίνησης και διάθεσης στην χώρα μας των προϊόντων αυτών ως προϊόντων τρίτων χωρών, την αποφυγή δημιουργίας συνθηκών αθέμιτου ανταγωνισμού και την προστασία του καταναλωτή. Επίσης εντείνονται οι έλεγχοι του προορισμού των εισαγόμενων από τρίτες χώρες επιτραπέζιων σταφυλιών ποικιλίας Σουλτανίνας για την εξασφάλιση της εγχώριας παραγωγής Σουλτανίνας. Ήδη έχουν αποτραπεί συγκεκριμένες εισαγωγές από άλλες χώρες.
     4. Εφαρμογή διατάξεων του Κοινοτικού Κανονισμού που ψηφίστηκε πρόσφατα, που παρέχει τη δυνατότητα απόσταξης μέρους της παραγωγής (με βάση το άρθρο 29 του Καν. 1493/99), σε ικανοποιητική τιμή (2,488 € ανά βαθμό και εκατόλιτρο).
     5. Ενεργοποιείται η δυνατότητα παρέμβασης στα αρμόδια κοινοτικά όργανα για την εφαρμογή του άρθρου 30 (απόσταξη κρίσης) του Καν. 1493/99 σε συνδυασμό με παράλληλη εθνική ενίσχυση. Η διαδικασία αυτή είναι όμως χρονοβόρος.
     6. Αύξηση της δυνατότητας κατανάλωσης σταφυλιών στην εσωτερική αγορά. Για τον σκοπό αυτό και με πρωτοβουλία του Υπουργείου Αγροτικής Ανάπτυξης και Τροφίμων έχουν ενεργοποιηθεί τα αρμόδια Υπουργεία στα οποία υπάγονται νοσοκομεία, μονάδες στρατού, ευαγή ιδρύματα κα.
     7. Προώθηση μέτρων πολιτικής για τη δυνατότητα αύξησης της απορρόφησης σταφυλιών για την παραγωγή χυμού σταφυλής, όπως είναι η άμεση ένταξη ίδρυσης ή εκσυγχρονισμού των μονάδων αυτών στις επενδύσεις του Γ΄ Κ.Π.Σ. Γενικότερα προωθούνται προγράμματα μεταποιητικών βιομηχανιών του κλάδου μέσω του Γ΄ Κ.Π.Σ.
     8. Τέλος επανεξετάζεται, εκσυγχρονίζεται και κωδικοποιείται η σχετική εθνική νομοθεσία σύμφωνα με τις προτάσεις των φορέων και το Κοινοτικό δίκαιο. Εξετάζεται ακόμη ο καθορισμός των εκτάσεων των αμπελώνων που καλλιεργoύνται με ποικιλίες διπλής ή τριπλής χρήσης.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
     12. Στην με αριθμό 1025/25-5-04 ερώτηση των Βουλευτών κυρίων Ιωάννου Δραγασάκη και Ασημίνας Ξηροτύρη-Αικατερινάρη δόθηκε με το υπ’ αριθμ. 35636/7-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, σας πληροφορούμε ότι, μετά από συνεργασία του ΥΠ.ΕΣ.Δ.Δ.Α. με το ΥΠ.ΟΙ.Ο. και την Ε.Ν.Α.Ε. σχετικά με τη διαδικασία και τα κριτήρια κατανομής του Ειδικού Αναπτυξιακού Πόρου Νομαρχιακών Αυτοδιοικήσεων, το ΥΠ.ΕΣ.Δ.Δ.Α., με τα Α.Π. 20393/21-05-2002, 34300/1-8-2003, 40674/17-9-2003 και 50263/13-11-2003 έγγραφα του Γενικού Γραμματέα, απέστειλε στο ΥΠ.ΟΙ.Ο. την κατανομή στις νομαρχιακές αυτοδιοικήσεις της χώρας πιστώσεων ύψους 58.694.057,21€ και 60.330.554,25€ για τα έτη 2002 και 2003 αντίστοιχα. Στη συνέχεια οι κατανεμηθείσες πιστώσεις ακολούθησαν τη διαδικασία ένταξης στο Πρόγραμμα Δημοσίων Επενδύσεων, μέσω των Σ.Α.Ε.Π. των Περιφερειών.
     Σε ό,τι αφορά τη θεσμοθέτηση του Ειδικού Αναπτυξιακού Πόρου, η κυβέρνηση μελετά τη σχετική δυνατότητα στο πλαίσιο των διαθέσιμων πόρων του Προγράμματος Δημοσίων Επενδύσεων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     13. Στην με αριθμό 997/25-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 35637/7-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, και στα πλαίσια των αρμοδιοτήτων μας, σας πληροφορούμε τα εξής:
     Ύστερα από ενημέρωση που είχαμε από την Περιφέρεια Κρήτης, έχει ενταχθεί στη ΣΑΕΠ Κρήτης 002 το έργο «Ολοκληρωμένα Προγράμματα Ανάπτυξης Αγροτικών Χώρων» με προϋπολογισμό 30.000.000 ευρώ και πίστωση 1.500.000 ευρώ για το έτος 2004.
     Μέχρι σήμερα έχουν εκδοθεί όλες οι αποφάσεις έγκρισης διάθεσης πίστωσης για τα έργα που έχουν υποβληθεί τεχνικά δελτία.
     Το έτος 2004 έχουν πληρωθεί 380.347 ευρώ και υπάρχουν λογαριασμοί 197.868 ευρώ που εκκρεμούν και οι οποίοι θα εξοφληθούν μετά από χρηματοδότηση του Υπουργείου Οικονομίας και Οικονομικών, σύμφωνα με την πρόοδο των εργασιών.
     Ο Υφυπουργός
     Α. ΝΑΚΟΣ»
     14. Στην με αριθμό 1646/22-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./141/8-7-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ. πρ. 1646/22-6-2004 ερώτησης του Βουλευτή κ. Αλέκου Αλαβάνου, σχετικά με το Ιστορικό Μουσείο του Αρχοντικού Π. Κουντουριώτη στην Ύδρα, σας πληροφορούμε τα εξής:
     - Το Μουσείο Ύδρας δεν εμπίπτει στις αρμοδιότητες του Υπουργείου Πολιτισμού αλλά στην εποπτεία του Υπουργείου Εθνικής Παιδείας και Θρησκευμάτων.
     - Το Αρχοντικό του Ναυάρχου Π. Κουντουριώτη αποκαταστάθηκε από το Υπουργείο Πολιτισμού και μετατράπηκε σε Μουσείο στο οποίο εκτίθενται αντικείμενα που ανήκαν σε αυτό. Προς το παρόν παραμένει κλειστό διότι εκκρεμεί το θέμα της πρόσληψης φυλάκων, θέμα το οποίο θα αντιμετωπισθεί.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     15. Στην με αριθμό 1525/17-6-04 ερώτηση του Βουλευτή κ. Αλέξανδρου Δερμεντζόπουλου δόθηκε με το υπ’ αριθμ. 35648/7-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικά έγγραφα της Περιφέρειας Κρήτης και της Ν.Α. Εβρου, σας πληροφορούμε τα εξής:
     Σε απόσταση 5 χιλ. από την θέση της κοιτόστρωσης επί του ποταμού Άρδα στο Δ.Δ. Ριζίων Δ. Βύσσας υπάρχει η γέφυρα των Καστανεών, η οποία κατασκευάστηκε πρόσφατα και μπορεί να χρησιμοποιηθεί σε κάθε περίπτωση.
     Η κατασκευή νέας γέφυρας σε απόσταση 5 χιλμ. από την υπάρχουσα κρίνεται ασύμφορη.
     Η αρμόδια υπηρεσία, Δ.Τ.Υ. Ν.Α. Έβρου, έχει την γνώμη ότι το πρόβλημα θα πρέπει να επιλυθεί είτε με επισκευή της κοιτόστρωσης είτε με την κατασκευή κιβωτιοειδούς διάβασης από οπλισμένο σκυρόδεμα εφόσον εξευρεθούν οι ανάλογες πιστώσεις.
     Ο Υφυπουργός
     ΑΘ. ΝΑΚΟΣ»
     16. Στην με αριθμό 1485/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 25317/ΕΥΣ4026/7-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ερώτησης με αριθ. 1485/15-06-04, που κατέθεσε ο Βουλευτής κ. Β Κεγκέρογλου και αφορά σε έργα του Ε.Π. «Αγροτική Ανάπτυξη Ανασυγκρότηση Υπαίθρου», σας γνωρίζουμε ότι:
     Από τα αναφερόμενα στην ερώτηση έργα έχουν ήδη ενταχθεί στο Πρόγραμμα Δημοσίων Επενδύσεων (ΠΔΕ) τα ακόλουθα:
     - Προστασία - ανάδειξη κρηνών Ψυχρού, Μαγουλά, Καμινακίου (κωδικός ΣΑΕ2004ΣΕ28230005)
     - Μελέτη - σχεδιασμός - ανάπλαση οικισμού Αγίου Κωνσταντίνου (κωδικός ΣΑΕ2004ΣΕ28230006)
     - Μελέτη - σχεδιασμός - ανάπλαση οικισμού Ψυχρού (κωδικός ΣΑΕ2004ΣΕ28230007). 
     Επίσης, αναμένεται σχετικό αίτημα του φορέα χρηματοδότησης προς την αρμόδια Δ/νση του ΥΠ.ΟΙ.Ο. για την ένταξη των ακόλουθων έργων στο ΠΔΕ:
     - Αναστήλωση 300 αντλητικών ανεμόμυλων
     - Γιορτή πατάτας
     - Γιορτή Δικταίου
     Σχετικά με τα υπόλοιπα έργα, που αναφέρονται στην ερώτηση, αρμόδιο απαντήσει είναι το Υπουργείο Γεωργίας προς το οποίο απευθύνεται επίσης η συγκεκριμένη ερώτηση.
     Ο Υφυπουργός
     ΧΡ. ΦΩΛΙΑΣ»
     17. Στην με αριθμό 1434/14-6-04 ερώτηση του Βουλευτή κ. Θεόδωρου Πάγκαλου δόθηκε με το υπ’ αριθμ. 25102/Β.1023/7-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Απαντώντας στην παραπάνω ερώτηση του Βουλευτή κ. Θεοδ. Πάγκαλου, σας διαβιβάζουμε το υπ' αριθμ. 362/28-6-2004 έγγραφο της Τράπεζας της Ελλάδος.
     Ο Υπουργός
     Γ. ΑΛΟΓΟΣΚΟΥΦΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     18. Στην με αριθμό 1614/21-6-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 61880/8-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Aπαντώντας στην με αρ. 1614/21-6-2004 ερώτηση που κατατέθηκε στη Βουλή από τον Βουλευτή κ. Σ. Ματζαπετάκη με θέμα «Απουσία άδειας σε καταστήματα υγειονομικού ενδιαφέροντος», σας γνωρίζουμε τα εξής:
     Το Υπουργείο Υγείας και Κοινωνικής Αλληλεγγύης, έχοντας την ευθύνη για την προστασία της Δημόσιας Υγείας, εκδίδει Υγειονομικές Διατάξεις σύμφωνα με το άρθρο 1 του Α.Ν. 2520/40, που καθορίζουν τους υγειονομικούς όρους λειτουργίας των καταστημάτων υγειονομικού ενδιαφέροντος. Επιπλέον ενημερώνει και εποπτεύει τα τμήματα Υγειονομικού Ελέγχου των Διευθύνσεων Υγείας για τον τρόπο εφαρμογής των Υγειονομικών Διατάξεων.
     Το Υπουργείο Υγείας και Κοινωνικής Αλληλεγγύης με την αρ. ΔΥΓ1γ/ΓΠοικ. 64907/11-6-04 εγκύκλιό του προς όλες τις Δ/νσεις Υγείας και Δημόσιας Υγιεινής και τις Δ/νσεις Υγείας-Πρόνοιας των Νομαρχιακών Αυτοδιοικήσεων αναφέρεται σε ένταση των υγειονομικών ελέγχων κατά την καλοκαιρινή και Ολυμπιακή περίοδο.
     Οι άδειες λειτουργίας των καταστημάτων υγειονομικού ενδιαφέροντος χορηγούνται από τους Δήμους και ύστερα από γνωμοδότηση της Υγειονομικής Υπηρεσίας. Επομένως την ευθύνη απαγόρευσης της λειτουργίας των καταστημάτων που λειτουργούν χωρίς άδεια έχουν οι αρμόδιες υπηρεσίες των Δήμων. Στις περιπτώσεις που οι Υγειονομικές Υπηρεσίες διαπιστώσουν κατά τους ελέγχους που πραγματοποιούν ότι καταστήματα λειτουργούν χωρίς άδεια λειτουργίας, ενημερώνουν άμεσα τις υπηρεσίες των Δήμων ώστε να πρo_oύν στην απαγόρευση λειτουργίας τους.
     Ο Υφυπουργός
     Α. ΓΙΑΝΝΟΠΟΥΛΟΣ»
     19. Στην με αριθμό 1430/14-6-04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 59140/8-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1430/14-6-04 ερώτηση που κατατέθηκε στη Βουλή από την Βουλευτή κ. Τζάκρη Θ. σχετικά με τις εφημερίες των. ιατρών κλάδου Ε.Σ.Υ. του Γ. Ν. Έδεσσας, σας γνωρίζουμε τα εξής:
     Α. Με Κοινή Υπουργική Απόφαση των Υπουργών Υγείας και Κοινωνικής Αλληλεγγύης και Οικονομίας και Οικονομικών, εγκρίθηκε για το Γ. Ν. Έδεσσας το ποσό των 1.947.500,00€ για το χρονικό διάστημα από 1.1.2004 έως 31.12.2004.
     Β. Με Κοινή Υπουργική Απόφαση για το Γ. Ν. . Έδεσσας, εγκρίθηκε συμπληρωματική πίστωση που ανέρχεταί στο ύψος των 100.000,00€ (ποσό υπολειπόμενο κατά 5.466 € από τις συμπληρωματικές πιστώσεις του 2003). Θα ακολουθήσει και δεύτερη κατανομή πιστώσεων μετά τους Ολυμπιακούς αγώνες οπότε θα επιτευχθεί εξορθολογισμός των πιστώσεων του 2004 σύμφωνα με τις ανάγκες κάθε Νοσοκομείου.
     Γ. Τα Συμβούλια Διοίκησης των ιδρυμάτων, έχουν την αποκλειστική ευθύνη και αρμοδιότητα της έγκρισης των προγραμμάτων των εφημεριών αφού λάβουν υπόψη τους τις εισηγήσεις των Δ/ντων της επιστημονικής επιτροπής και ιδιαίτερα του Δ/ντη της Ιατρικής υπηρεσίας (σύμφωνα με την Κοινή Υπουργική Απόφαση εφημεριών Υ10α/Γ.Π. 121138/30.1.2004/ΦΕΚ 184 Tβ/30.1.2004)
     Δ. Σύμφωνα με το Ν. 2889/2001, άρθρο 5 παρ. 4β περ. γ «Το Συμβούλιο Διοίκησης γνωμοδοτεί προς τον Πρόεδρο ή το Δ.Σ. του Πε.Σ,Υ, κατά περίπτωση, για τη λήψη μέτρων που εξασφαλίζουν την εύρυθμη λειτουργία του νοσοκομείου και την ορθολογική και αποδοτική διαχείριση των οικονομικών πόρων και της περιουσίας του, ώστε να ανταποκρίνεται στην κοινωνική αποστολή του».
     Ο Υπουργός
     ΝΙΚ. ΚΑΚΛΑΜΑΝΗΣ»
     20. Στην με αριθμό 1438/14-6-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 59143/7-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1438/14.6.2004 ερώτηση που κατατέθηκε στη Βουλή από το Βουλευτή κ. Θ. Λεβέντη, σχετικά με την λειτουργία του Γ.Ν. Πειραιά «Αγ. Παντελεήμων» Νίκαιας, σας γνωρίζουμε τα εξής:
     Α. Με Κοινή Υπουργική Απόφαση των Υπουργών Υγείας και Κοινωνικής Αλληλεγγύης και Οικονομίας και Οικονομικών για το Γ.Ν. Πειραιά «Αγ. Παντελεήμων» Νίκαιας εγκρίθηκε το ποσό των 5.742.600,00 € για το χρονικό διάστημα από 1.1.2004 έως 31.12.2004.
     Β. Με Κοινή Υπουργική Απόφαση για το Γ.Ν. Πειραιά «Αγ. Παντελεήμων» Νίκαιας εγκρίθηκε συμπληρωματική πίστωση που ανέρχεται στο ύφος των 350.000,00 €, προκειμένου να καλυφθούν οι αυξημένες ανάγκες του.
     Γ. Επιπρόσθετα στοιχεία έχουν ζητηθεί από το αρμόδιο ΠΕΣΥΠ τα οποία και θα σας υποβληθούν με νεώτερο έγγραφό μας.
     Ο Υπουργός
     ΝΙΚ. ΚΑΚΛΑΜΑΝΗΣ»
     21. Στην με αριθμό 781/17-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 56902/8-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 781/17.5.2004 ερώτηση που κατατέθηκε στη Βουλή από το Βουλευτή κ. Γ. Παπαγεωργίου, σχετικά με την ρύπανση του περιβάλλοντος στο Δημοτικό Διαμέρισμα Τριάδος του Δήμου Μεσσαπίων και η οποία διαβιβάσθηκε στο Υπουργείο Υγείας και Κοινωνικής Αλληλεγγύης από το Υπουργείο Εσωτερικών, Δημόσιας Διοίκησης και Αποκέντρωσης με το υπ αριθμ. 30746/8.6.2004 έγγραφο, σας γνωρίζουμε ότι τα σχετικά στοιχεία έχουν ζητηθεί από την αρμόδια Νομ/κή Αυτ/ση (Δ/νση Υγείας) τα οποία και θα σας υποβληθούν με νεώτερο έγγραφό μας.
     Ο Υφυπουργός
     Α. ΓΙΑΝΝΟΠΟΥΛΟΣ»
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, πριν εισέλθουμε στην ημερήσια διάταξη, έχω την τιμή να σας ανακοινώσω ότι ο συνάδελφος Βουλευτής κ. Νικόλαος Χριστοδουλάκης ζητεί άδεια απουσίας από τις εργασίες της Βουλής από 26-2-2005 μέχρι 28-2-2005, λόγω μετάβασής του στη Νάπολη για να συμμετάσχει σε συνέδριο που διοργανώνει η Παγκόσμια Τράπεζα με θέμα το Κοινοβουλευτικό Δίκαιο. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.  
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 6491/11-1-2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με την τουριστική προβολή της χώρας στην Ελλάδα και το εξωτερικό. 
      Η ερώτηση αυτή διαγράφεται λόγω κωλύματος του ερωτώμενου Υπουργού.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, θα υποβάλλω ξανά την ερώτηση με τη συνήθη κοινοβουλευτική διαδικασία, αλλά θεωρώ ότι δεν συνάδει με την κοινοβουλευτική πρακτική να βρίσκονται και οι δύο Υπουργοί εντός Ελλάδας και μάλιστα στην Αθήνα και να μην απαντάει κανείς στην ερώτηση. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Σγουρίδη, δεν ξέρω αν οι Υπουργοί είναι στην Αθήνα ή όχι, πάντως το φαινόμενο είναι σύνηθες. Δεν είναι καινούριο, δεν είναι της παρούσης Κυβέρνησης. Και προηγουμένως, λόγω μεγάλου φόρτου εργασίας των Υπουργών, πάντοτε υπήρχε η ευχέρεια να ζητάει κάποιος Υπουργός αναβολή λόγω κωλύματος από τη Βουλή και η Βουλή να παρέχει αυτή τη δυνατότητα. Επομένως είναι μια πρακτική, η οποία ήδη έχει εφαρμοστεί στο παρελθόν και συνεχίζεται, εφόσον υπάρχει φόρτος εργασίας στους Υπουργούς. 
      Αναφορές και ερωτήσεις δεύτερου κύκλου:
      Πρώτη είναι η αριθμό 6298/22-12-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη ρύθμιση των δανείων από τις Τράπεζες, βάσει του ν. 3259/2004.
      Η ερώτηση του κυρίου συναδέλφου έχει ως εξής: 
      «Μεγάλη προβολή, κυρίως από την ΑΤΕ, έγινε για τη ρύθμιση των δανείων των αγροτών αλλά και των άλλων δανειοληπτών. Τελικά, όμως, καλλιεργήθηκαν φρούδες ελπίδες, κυρίως στους αγρότες και παραγωγούς, που αν και έχουν πληρώσει πολλαπλάσιο του αρχικού κεφαλαίου ή τα χρέη τους βεβαιώθηκαν στις ΔΟΥ, δεν καλύπτονται από την πολυδιαφημισμένη ρύθμιση. 
      Αγρότης που έλαβε δάνειο δεκαπενταετούς διάρκειας και πληρώνει κανονικά, αν και έχει πληρώσει τρεις ως πέντε φορές περισσότερα χρήματα απ’ αυτά που πήρε, δεν δικαιούται να επωφεληθεί από την απαλλαγή των πανωτοκίων, γιατί είναι συνεπής στις υποχρεώσεις του, ανεξαρτήτως αν έχει ανεξόφλητες δόσεις, επειδή δεν είναι ληξιπρόθεσμες. 
      Από τις περιπτώσεις που καθημερινά ανακαλύπτονται, μόνο μικρός αριθμός παραγωγών συμπεριλαμβάνεται στη ρύθμιση, επειδή οι οφειλές ήταν ληξιπρόθεσμες και υπήρχε αδυναμία να καλυφθούν.
      Ερωτάται ο κύριος Υπουργός: 
      1. Ποιος είναι ο αριθμός των δανειοληπτών που επωφελούνται από τη ρύθμιση και από τι ποσά απαλλάσσονται, ποιες είναι οι τράπεζες που τα ρυθμίζουν και για τι ποσά η κάθε μια από αυτές; 
      2. Ποιος είναι ο αριθμός των αιτήσεων ρύθμισης που έχουν απορριφθεί ως μη εντασσόμενες στο νόμο και τι προτίθεται να κάνει γι΄ αυτούς η Κυβέρνηση, όταν είναι γνωστό ότι αδικούνται κατάφωρα και υφίστανται άνιση μεταχείριση από το νόμο;».
     Ο Υφυπουργός Οικονομίας και Οικονομικών κ. Αδάμ Ρεγκούζας έχει το λόγο για τρία λεπτά.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριοι συνάδελφοι, όπως είναι γνωστό, η Τράπεζα της Ελλάδος είναι η εποπτεύουσα αρχή στις τράπεζες και εκείνη είναι υπεύθυνη για να συγκεντρώσει αυτά τα στοιχεία, δηλαδή της εφαρμογής του ν. 3259 που έχει σχέση με την εποπτεία των πιστωτικών ιδρυμάτων και με την υπαγωγή δανειοληπτών στη ρύθμιση του άρθρου 39. Βέβαια η προθεσμία για τη συλλογή αυτών των στοιχείων έχει εκπνεύσει στις 31-1-2005. Μέχρι τώρα η Τράπεζα της Ελλάδος, επειδή ακριβώς δεν έχει συγκεντρώσει όλα τα στοιχεία, δεν μας έχει στείλει τα οριστικά στοιχεία, που θα μας δώσουν την πραγματική εικόνα. Σε κάθε περίπτωση, όμως, επειδή η αναφορά σας γίνεται στην Αγροτική Τράπεζα, θα ήθελα να σας πω ότι σ’ αυτήν τη ρύθμιση έχουν υπαχθεί πάνω από εκατόν σαράντα χιλιάδες δάνεια, που διαγράφουν χρέη που υπερβαίνουν σημαντικά το 1.000.000.000 δραχμές.
     Τονίζεται ότι τα στοιχεία αυτά είναι προσωρινά και λόγω του μεγάλου όγκου αλλά και του βάθους χρόνου που αναφέρονται –υπάρχουν και δάνεια που έχουν βάθος χρόνου σαράντα χρόνια- δεν είμαστε σε θέση να σας δώσουμε τα πλήρη στοιχεία. Σε κάθε περίπτωση, όμως, μόλις θα έχουμε στη διάθεσή μας τα στοιχεία που θα συγκεντρώσει η Τράπεζα της Ελλάδος, θα σας τα κάνουμε γνωστά. Δεν έχουμε διαπιστώσει ιδιαίτερα προβλήματα από τα μέχρι τώρα στοιχεία που έχουμε, γιατί η Τράπεζα της Ελλάδας, όπως σας είπα, αδυνατεί να μας δώσει αυτά τα στοιχεία.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
     Κύριε Υπουργέ, δεν ξέρω γιατί χρησιμοποιείτε τον όρο του αριθμού των δανείων, για να φτάσουμε στο νούμερο εκατόν σαράντα χιλιάδες. Γιατί είναι γνωστό ότι η Κυβέρνηση μιλούσε κατ’ αρχήν ή τουλάχιστον οι εκτιμήσεις έλεγαν ότι οι περιπτώσεις των δανειοληπτών ήταν γύρω στις εκατόν είκοσι χιλιάδες. Τελικά υπεβλήθησαν πενήντα οκτώ χιλιάδες αιτήσεις, σύμφωνα με τα στοιχεία τουλάχιστον που έχουν δει το φως της δημοσιότητας μέσω του Τύπου και τελικά φαίνεται ότι ούτε το ? από αυτές δεν ρυθμίζεται. 
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΆΝΝΑ ΜΠΕΝΑΚΗ - ΨΑΡΟΥΔΑ)
     Τώρα μας μιλάτε για δάνεια, για αριθμό δανείων, που ένας παραγωγός μπορεί ενδεχομένως να έχει και τέσσερα και πέντε και δέκα δάνεια, τα οποία πιθανόν να ρυθμίζονται. Το θέμα, όμως, δεν είναι για τις περιπτώσεις αυτές που ρυθμίζονται και που είναι δυστυχώς ένας μικρός αριθμός, αλλά αφορά τη μεγάλη πληθώρα των δανείων, που είτε αναφέρονται σε αλληλόχρεους λογαριασμούς είτε αναφέρονται σε δάνεια που ήταν παρμένα με την εγγύηση του ελληνικού δημοσίου και έχουν βεβαιωθεί οι οφειλές στα δημόσια ταμεία είτε αναφέρονται σε δάνεια άληκτα, δεκαπενταετούς ενδεχομένως ή και μικρότερης διάρκειας. Τα δάνεια αυτά δεν έχουν λήξει, οι παραγωγοί που τα έχουν πάρει, έχουν πληρώσει τρεις, τέσσερις και πέντε φορές περισσότερα απ’ αυτά που πήραν, έχουν δηλαδή υποστεί όλο το βάρος των πανωτοκίων και από την άλλη δεν τους χαρίζεται τίποτε. 
     Και βέβαια εδώ υπάρχει και κάτι που είναι επιλήψιμο. Διότι η Κυβέρνηση και δια στόματος του Πρωθυπουργού αλλά και των αρμοδίων Υπουργών και μέσω της εισηγητικής έκθεσης της περιβόητης τροπολογίας, έβγαλε προς τα έξω ότι θα ρυθμιστεί το σύνολο των οφειλών. Και, όμως, την τελευταία στιγμή ήρθατε στη Βουλή και φέρατε μία τροπολογία, όπου με υποσημείωση με στυλό αναφερόσασταν μόνο στις ληξιπρόθεσμες οφειλές. Αυτό νομίζω ότι αποτελεί πραγματικά μία κοροϊδία των αγροτών, των δανειοληπτών γενικότερα και πρέπει η Κυβέρνηση να σκύψει πάνω σ’ αυτό. Διότι ένα μεγάλο ποσοστό, περίπου το 70% των περιπτώσεων, δεν καλύπτεται από αυτήν τη ρύθμιση και πρόκειται δυστυχώς για τις περιπτώσεις που έχουν επιβαρυνθεί από τα πανωτόκια. Διότι οι περιπτώσεις που ρυθμίζονται, αφορούν εκείνους που ναι μεν μπορεί να πήραν κάποια δάνεια, να είχαν αδυναμία να τα πληρώσουν, είναι όμως οι περιπτώσεις που δεν πλήρωσαν ποτέ. Κάποιοι που έχουν πληρώσει, νιώθουν πολύ έντονα την αδικία του να έχουν πληρώσει πέντε κι έξι φορές περισσότερα χρήματα από ό,τι πήραν και στο τέλος να μην επωφελούνται στο ελάχιστο.
     Νομίζω, λοιπόν, ότι η Κυβέρνηση πρέπει να σκύψει σ’ αυτό το πρόβλημα, που είναι πάρα πολύ σημαντικό και δεν ξέρω εάν η αναφορά του Πρωθυπουργού στην τελευταία συζήτηση στη Βουλή έχει σχέση μ΄ αυτό. Θα ήθελα να μας δώσετε τη σχετική απάντηση. Όμως πρόκειται για ένα θέμα που απασχολεί πάρα πολύ κόσμο, ο οποίος νιώθει ότι κοροϊδεύτηκε από τις εξαγγελίες της Κυβέρνησης και από τη ρύθμιση, με τον τρόπο με τον οποίο έγινε.
     Ευχαριστώ πολύ.
     ΠΡΟΕΔΡΟΣ (Άννα Μπενάκη - Ψαρούδα): Ο κύριος Υφυπουργός έχει το λόγο.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, όπως ξέρετε, με δύο προηγούμενους νόμους έχουμε παρατηρήσει περίπου τα ίδια φαινόμενα. Με τον προηγούμενο ν. 2789/2000 αλλά και με το ν. 3259 προβλέπονται σχετικές ποινές για τις τράπεζες εκείνες, που δεν συμμορφώνονται με τις διατάξεις του νόμου. Και τότε και τώρα, σύμφωνα μ΄ αυτά που λέτε, ενδεχομένως να υπάρχουν τέτοια προβλήματα, σε κάθε περίπτωση όμως εμείς δεν είμαστε ως Κυβέρνηση αρμόδιοι να επιβάλουμε αυτά τα πρόστιμα. Η εποπτεύουσα τράπεζα, που είναι η Τράπεζα της Ελλάδος, παρακολουθεί και επιβάλλει αυτές τις ποινές. Απεδείχθη ότι με τον προηγούμενο νόμο οι ποινές αυτές ήταν προτιμότερες για ορισμένες εκ των τραπεζών, παρά η συμμόρφωσή τους στο νόμο το συγκεκριμένο. 
    Για τον τελευταίο νόμο όμως, όπως σας είπα, είχαμε κάποια στοιχεία για εξακόσιες εξήντα επτά περιπτώσεις, που δεν υπήχθησαν, δηλαδή, στη διαδικασία αυτή των πανωτοκίων, αλλά τα οριστικά στοιχεία που είναι μέχρι 31 Ιανουαρίου, όπως σας είπα, η Τράπεζα της Ελλάδος δεν μας τα έχει γνωστοποιήσει ακόμη. Η προθεσμία δεν έχει πολλές ημέρες που έχει εκπνεύσει, η Τράπεζα της Ελλάδος συγκεντρώνει αυτά τα στοιχεία, θα τα επεξεργαστεί και ευχαρίστως να σας τα γνωστοποιήσουμε και εγγράφως. 
    ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
    ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
Υπουργείου Εθνικής Παιδείας και Θρησκευμάτων 
Ψήφιση στο σύνολο του σχεδίου νόμου: «Κυβερνητική Επιτροπή Παιδείας και Πολιτισμού». 
Το νομοσχέδιο θα ψηφιστεί στο σύνολο στη συνέχεια. 
Υπουργείου Πολιτισμού 
Ψήφιση στο σύνολο του σχεδίου νόμου: «Ίδρυση Οργανισμού Πολιτιστικής Πρωτεύουσας της Ευρώπης -Πάτρα 2006 Α.Ε.». 
Το νομοσχέδιο θα ψηφιστεί και αυτό στο σύνολο στη συνέχεια.  
Υπουργείου Ανάπτυξης
Μόνη συζήτηση επί της αρχής, των άρθρων και του συνόλου του σχεδίου νόμου: «Ίδρυση και λειτουργία βιομηχανικών - βιοτεχνικών εγκαταστάσεων στο πλαίσιο της αειφόρου ανάπτυξης». 
Το νομοσχέδιο θα συζητηθεί κατά τη σημερινή συνεδρίαση. 
Υπουργείου Εθνικής Άμυνας 
Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για την ανάπτυξη των σχέσεων μεταξύ του Όπλου του Μηχανικού του Στρατού των δύο χωρών». 
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται. 
ΠΡΟΕΔΡΟΣ ( Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
Κύριοι συνάδελφοι, επανερχόμαστε στο νομοσχέδιο του Υπουργείου Εθνικής Παιδείας και Θρησκευμάτων.
Ψήφιση στο σύνολο του σχεδίου νόμου: «Κυβερνητική Επιτροπή Παιδείας και Πολιτισμού».
Ερωτάται το Σώμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
ΠΡΟΕΔΡΟΣ ( Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία. 
Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Κυβερνητική Επιτροπή Παιδείας και Πολιτισμού» έγινε δεκτό κατά πλειοψηφία σε μόνη συζήτηση κατ’ αρχήν, κατ’ άρθρον και στο σύνολο και έχει ως εξής: 
(Το κείμενο του Νομοσχεδίου ευρίσκεται στο τεύχος των Πρακτικών της Βουλής)
ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ ( Άννα Μπενάκη - Ψαρούδα): Η Βουλή παρέσχε τη ζητηθείσα εξουσιοδότηση. 
Κυρίες και κύριοι συνάδελφοι, για το δεύτερο νομοσχέδιο που πρόκειται να ψηφιστεί στο σύνολο, του Υπουργείου Πολιτισμού, επειδή ο κ. Τατούλης ειδοποίησε ότι είναι καθ’ οδόν από την Πάτρα, μόλις έρθει ο κύριος Υπουργός, θα προχωρήσουμε στην ψήφισή του. 
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Ίδρυση και λειτουργία βιομηχανικών - βιοτεχνικών εγκαταστάσεων στο πλαίσιο της αειφόρου ανάπτυξης».
Έχω την τιμή να ανακοινώσω στο Σώμα ότι κατά τη συζήτηση του σχεδίου νόμου του Υπουργείου Ανάπτυξης: «Ίδρυση και λειτουργία βιομηχανικών-βιοτεχνικών εγκαταστάσεων στο πλαίσιο της αειφόρου ανάπτυξης», Κοινοβουλευτικός Εκπρόσωπος του ΠΑΣΟΚ έχει οριστεί ο Βουλευτής κ. Δημήτριος Πιπεργιάς. 
Επίσης κατά τη συζήτηση του ιδίου νομοσχεδίου ορίζεται ως Κοινοβουλευτική Εκπρόσωπος του Κομμουνιστικού Κόμματος Ελλάδας η Βουλευτής κ. Ελπίδα Παντελάκη. 
Εκ μέρους δε του κ. Αλέξανδρου Αλαβάνου, Προέδρου του Συνασπισμού Ριζοσπαστικής Αριστεράς, ορίζεται ως ειδική αγορήτρια η Βουλευτής κ. Ασημίνα Ξηροτύρη-Αικατερινάρη. 
      Το νομοσχέδιο αυτό συζητήθηκε σε τέσσερις συνεδριάσεις στις κοινοβουλευτικές επιτροπές. Η Διάσκεψη των Προέδρων κατά τη συνεδρίασή της στις 16.2.2005 αποφάσισε να διατεθούν δύο κατ’ αρχήν συνεδριάσεις και ενδεχομένως μια τρίτη συνεδρίαση. 
      Εισερχόμεθα στη συζήτηση του νομοσχεδίου.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Κυρία Πρόεδρε, μπορώ να έχω το λόγο; 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η ενημέρωση την οποία έχω, είναι ότι θα ξεκινήσουμε τη συνεδρίαση αύριο το πρωί και θα πάμε μέχρι αργά το απόγευμα, για να ολοκληρωθεί η ψήφιση του νομοσχεδίου επί της αρχής. 
      ΠΡΟΕΔΡΟΣ (Άννα Μπενάκη - Ψαρούδα): Ακριβώς αυτό εννοούσα κι εγώ, κύριε Υπουργέ. Απλώς δεν ξέρουμε τη διάρκεια και θα τη δούμε καθ’ οδόν.
Ο κ. Μητσοτάκης, ως εισηγητής της Νέας Δημοκρατίας, έχει το λόγο.
      ΚΥΡΙΑΚΟΣ ΜΗΤΣΟΤΑΚΗΣ: Ευχαριστώ πολύ, κυρία Πρόεδρε. 
      Κύριε Υπουργέ, κυρίες και κύριοι συνάδελφοι, μετά από μία πολύ γόνιμη και ουσιαστική συζήτηση στην Επιτροπή Παραγωγής και Εμπορίου φέρνουμε σήμερα στην Ολομέλεια του Κοινοβουλίου, προς συζήτηση το σχέδιο νόμου του Υπουργείου Ανάπτυξης για την ίδρυση και λειτουργία βιομηχανικών και βιοτεχνικών εγκαταστάσεων στο πλαίσιο της αειφόρου ανάπτυξης. Βασικός σκοπός της συγκεκριμένης νομοθετικής παρέμβασης είναι η απλοποίηση της διαδικασίας αδειοδότησης των μεταποιητικών επιχειρήσεων, που δραστηριοποιούνται στη χώρα μας.
      Θα ήθελα κατ’ αρχήν να επισημάνω, κυρίες και κύριοι συνάδελφοι, ότι το συγκεκριμένο σχέδιο νόμου δεν πρέπει απλά να το δούμε ως ένα αυτοτελές νομοθέτημα. Κατά την άποψή μου, αποτελεί ένα σημαντικό κρίκο σε μία αλυσίδα κυβερνητικών πρωτοβουλιών, οι οποίες –αθροιζόμενες- έχουν έναν εξαιρετικά φιλόδοξο αλλά και πολύ σημαντικό στόχο: Τον περιορισμό της κρατικής γραφειοκρατίας, η οποία στραγγαλίζει στην κυριολεξία την επιχειρηματική δραστηριότητα στη χώρα μας, συντηρεί την αδιαφάνεια και τη διαφθορά και υποβάλλει, όπως πολύ καλά το γνωρίζουν οι επιχειρηματίες, σε καθημερινές βασανιστικές διαδικασίες όσους έρχονται σε επαφή με τις κρατικές υπηρεσίες.
      Το πρόβλημα της γραφειοκρατίας, το οποίο καλείται να αντιμετωπίσει το παρόν νομοσχέδιο, είναι ένα πρόβλημα το οποίο είναι και γνωστό και εξαιρετικά πολυσυζητημένο. Το έχουν τονίσει όλοι όσοι ασχολούνται τα τελευταία χρόνια με τα ζητήματα της ελληνικής οικονομίας. 
      Δεν υπάρχει καμία έκθεση έγκριτου διεθνούς οργανισμού είτε μιλάμε για το World Economic Forum είτε μιλάμε για την Παγκόσμια Τράπεζα, για το Διεθνές Νομισματικό Ταμείο, για οργανισμούς που παρακολουθούν την ελληνική οικονομία που να μην έχει επισημάνει ότι η πολυνομία, οι αντιφάσεις στη νομοθεσία, η έλλειψη κωδικοποίησης της νομοθεσίας, οι μη συνεργάσιμες κρατικές υπηρεσίες, αυτό που με μια λέξη αποκαλούμε «γραφειοκρατία» του ελληνικού δημοσίου, αποτελεί έναν από τους σημαντικότερους, αν όχι το σημαντικότερο ανασταλτικό παράγοντα για την προσέλκυση επενδύσεων και την ανάπτυξη της επιχειρηματικότητας στη χώρα μας. 
      Πρέπει να τονίσω ότι το πρόβλημα δεν είναι απλά θεωρητικό, είναι κατά κύριο λόγο πρακτικό. Το έχουν βιώσει δεκάδες χιλιάδες μικροί, μικρομεσαίοι επαγγελματίες, βιοτέχνες οι οποίοι κάποια στιγμή προσπάθησαν να εξασφαλίσουν μία άδεια εγκατάστασης, μία άδεια λειτουργίας για την επιχείρησή τους.
      Σε μία εξαιρετικά ενδιαφέρουσα έρευνα που έκανε αθηναϊκή εφημερίδα για το πρόβλημα της γραφειοκρατίας, διάβασα την τοποθέτηση ενός ιδιοκτήτη ψητοπωλείου, ο οποίος περιέγραψε την ταλαιπωρία που υπέστη για να αποκτήσει άδεια λειτουργίας, με την εξής φράση: «Με τα χαρτιά που χρειάστηκα για να ανοίξω σουβλατζίδικο, θα μπορούσα να τυλίγω πίτες ένα χρόνο». 
      Δυστυχώς τέτοιες τραγικές ιστορίες γραφειοκρατικής τρέλας υπάρχουν πάρα πολλές, όλες όμως δακτυλοδεικτούν τον ίδιο φταίχτη: μια αναποτελεσματική κρατική μηχανή, η οποία είναι ανήμπορη να ανταποκριθεί στις περιστάσεις των καιρών. Και σχεδόν όλοι συμφωνούμε ότι απαραίτητη προϋπόθεση για τη βελτίωση της ανταγωνιστικότητας της ελληνικής οικονομίας, είναι η τόνωση της επιχειρηματικότητας, η οποία με τη σειρά της περνά μέσα από τον περιορισμό της κρατικής γραφειοκρατίας
      Όμως, δυστυχώς, όλα τα στοιχεία που έχουμε στη διάθεσή μας συνηγορούν στο ότι τα τελευταία χρόνια κινηθήκαμε στην ακριβώς αντίθετη κατεύθυνση. Παραδείγματος χάριν, πολύ λόγο κάνουμε για νεανική επιχειρηματικότητα στη χώρα μας. Όμως ολοένα και περισσότεροι νέοι αγνοούν τις δικές μας παροτρύνσεις να ακολουθήσουν το δρόμο της επιχειρηματικότητας, το δρόμο της αυτοαπασχόλησης και συχνά προτιμούν το δρόμο της εξαρτημένης εργασίας, με μία ιδιαίτερη προτίμηση στο δημόσιο. Μέσα σ΄ ένα μόλις χρόνο, από τις αρχές του 2003 μέχρι τις αρχές του 2004, το ποσοστό του πληθυσμού που είχε επιχειρηματική δραστηριότητα μειώθηκε από το 6,8% στο 5,8%, μία μείωση διόλου ευκαταφρόνητη, της τάξεως του 11%.
    Όμως γνωρίζουμε ότι το πρόβλημα της κρατικής γραφειοκρατίας δεν είναι ότι στραγγαλίζει μόνο την ανάπτυξη, αλλά δυστυχώς εκτρέφει την ασυδοσία, εκτρέφει και τη διαφθορά. Γραφειοκρατία και διαφθορά είναι συχνά δύο όψεις του ίδιου νομίσματος. 
    Τα στοιχεία για τη χώρα μας στο μέτωπο αυτό δεν είναι καθόλου κολακευτικά και θα ήθελα να καταθέσω στα Πρακτικά της Βουλής την έκθεση της TRANSPARENCY INTERNATIONAL, η οποία είναι η πιο αξιόπιστη συγκριτική έκθεση διαφθοράς για τις χώρες τις οποίες μελετά. Η χώρα μας βρίσκεται στη διόλου κολακευτική τεσσαρακοστή ένατη θέση ανάμεσα σε εκατόν σαράντα έξι χώρες, πίσω από χώρες όπως η Τυνησία, οι Σεϋχέλες και η Κόστα Ρίκα. 
    (Στο σημείο αυτό ο Βουλευτής κ. Κυριάκος Μητσοτάκης                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Και όποιος έχει ασκήσει επιχειρηματική δραστηριότητα στη χώρα μας, γνωρίζει πάρα πολύ καλά ότι κάθε περιττή άδεια, κάθε υπογραφή η οποία στην πραγματικότητα δεν χρειάζεται, κάθε άχρηστη σφραγίδα, είναι μία εν δυνάμει εστία διαφθοράς. Και γνωρίζει πια ότι οι νόμιμες διαδικασίες έχουν γίνει τόσο περίπλοκες τόσο δαιδαλώδεις, ώστε συχνά η παράκαμψή τους καθίσταται επιβεβλημένη, για να κάνει κανείς απλά τη δουλειά του. Και έχουμε φτάσει στο σημείο να δέχονται στωικά οι πολίτες επιχειρηματίες το «γρηγορόσημο» ως μία αναγκαία επιβάρυνση, ως ένα πρόσθετο κόστος για να κάνουν απλά τη δουλειά τους. 
    Θέλω να τονίσω ότι, σε αντίθεση με τη διαπλοκή, στην καθημερινή διαφθορά του δημοσίου, το «γρηγορόσημο» δεν καταβάλλεται για να εξασφαλίσει κάποιος προνομιακή μεταχείριση. Καταβάλλεται για να μπορέσει να διεκπεραιώσει απλά τη δουλειά του με νόμιμο τρόπο.
    Εμείς ως Νέα Δημοκρατία έχουμε πει επανειλημμένα ότι θα επιδείξουμε μηδενική ανοχή στη διαφθορά. Θα κάνουμε ό,τι περνάει από το χέρι μας  για να κάνουμε πράξη αυτή τη δέσμευση. Πιστεύω ότι το νομοσχέδιο το οποίο συζητάμε σήμερα είναι ένα πρώτο σημαντικό βήμα προς αυτή την κατεύθυνση. 
    Κατά συνέπεια, κυρίες και κύριοι συνάδελφοι, η ανάγκη να υπάρξει μια ουσιαστική παρέμβαση στο θεσμικό κανονιστικό πλαίσιο το οποίο διέπει την αδειοδότηση, τη λειτουργία, την επέκταση των μεταποιητικών επιχειρήσεων πάντα προς την κατεύθυνση της δραστικής απλοποίησης των διαδικασιών, είναι κάτι παραπάνω από προφανές και είναι κάτι το οποίο λίγο-πολύ συμφωνήθηκε και από όλα τα κόμματα στην Επιτροπή, όταν συζητήθηκε το νομοσχέδιο. 
    Θέλω να τονίσω ότι το νομοσχέδιο το οποίο συζητούμε σήμερα αποτελεί ένα χαρακτηριστικό παράδειγμα διαρθρωτικής παρέμβασης. Πολύ λόγο έχουμε κάνει στη χώρα μας για διαρθρωτικές παρεμβάσεις, αλλά δυστυχώς λίγες έχουμε δει στην πράξη. Είναι ένα νομοσχέδιο το οποίο, αν δείτε την έκθεση του Γενικού Λογιστηρίου του Κράτους, έχει πολύ μικρό κόστος και αυτό είναι κάτι εξαιρετικά σημαντικό σε μια εποχή όπου τα δημόσια οικονομικά της χώρας δοκιμάζονται. Όμως το οικονομικό όφελος από τον περιορισμό της γραφειοκρατίας και για το κράτος αλλά και για τις επιχειρήσεις θα είναι σημαντικότατο. 
    Θέλω επίσης να τονίσω, κυρίες και κύριοι συνάδελφοι, ότι εδώ πέρα δεν καλούμαστε να εφεύρουμε τον τροχό. Αντίστοιχες πρωτοβουλίες μείωσης της κρατικής γραφειοκρατίας έχουν αναληφθεί σε πολλές άλλες χώρες με πολύ σημαντικά αποτελέσματα. Και θα ήθελα να καταθέσω στα Πρακτικά της Βουλής την περίληψη μιας έρευνας του ΟΟΣΑ, η οποία έγινε το 2003 με τίτλο «From Red Tape to Smart Tape» και η οποία παρουσιάζει μία σειρά από εξαιρετικά χρήσιμα παραδείγματα για το πώς άλλες χώρες, πολλές από τις οποίες πιο φτωχές από ό,τι η Ελλάδα όπως το Μεξικό, αντιμετώπισαν πρακτικά το πρόβλημα της γραφειοκρατίας στις σχέσεις του κράτους με τις επιχειρήσεις. 
    (Στο σημείο αυτό ο Βουλευτής κ. Κυριάκος Μητσοτάκης                      καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Κατά συνέπεια, τα εργαλεία και οι μέθοδοι που έχουμε στη διάθεσή μας για την αντιμετώπιση της γραφειοκρατίας, είναι δοκιμασμένα. Αυτό το οποίο χρειάζεται και αυτό το οποίο πιστεύω ότι έλειπε μέχρι σήμερα, είναι η πολιτική βούληση να απαλλαγούμε από τη λογική του συμβιβασμού με τη γραφειοκρατία, από τη λογική ότι η γραφειοκρατία είναι κάποιο ανίκητο τέρας, με το οποίο τελικά δεν μπορούμε να τα βάλουμε, προκειμένου να απελευθερώσουμε αυτό το εξαιρετικό επιχειρηματικό δυναμικό το οποίο υπάρχει στη χώρα μας, το οποίο όμως ασφυκτιά κάτω από τον κλοιό μιας περιττής και πολύ συχνά αναποτελεσματικής κρατικής επίβλεψης. 
    Και θα έλεγα ότι έχουμε και την πολύ πρόσφατη εμπειρία των Ολυμπιακών Αγώνων, η οποία απέδειξε ότι όταν υπάρχει κάποιος αρκετά σοβαρός λόγος, η διοίκηση έχει τη δυνατότητα να ξεπερνάει τα γραφειοκρατικά εμπόδια με πολύ μεγαλύτερη ταχύτητα. Αλλά βέβαια δυστυχώς έχουμε υιοθετήσει τη λογική, κυρίες και κύριοι συνάδελφοι, στη χώρα μας ότι κάθε φορά που θέλουμε ως κράτος να κάνουμε γρήγορα και αποτελεσματικά τη δουλειά μας, φροντίζουμε να ιδρύουμε ένα νομικό πρόσωπο ιδιωτικού δικαίου. Είναι βέβαιο, όμως, ότι αυτή η κατάσταση δεν μπορεί για πολλούς και διαφόρους λόγους να συνεχισθεί εσαεί. 
    Κατά συνέπεια, το σχέδιο νόμου το οποίο συζητούμε σήμερα, είναι ένα τολμηρό βήμα. Θα τολμούσα να πω ότι είναι μια μεταρρυθμιστική τομή στην προσπάθεια της Κυβέρνησης να περιορίσει τη γραφειοκρατία, η οποία ταλανίζει τις επιχειρήσεις. Θέλω να τονίσω εδώ ότι το νομοσχέδιο είναι το προϊόν μιας πολύ γόνιμης συνεργασίας μεταξύ του Υπουργείου Ανάπτυξης και του Υπουργείου ΠΕΧΩΔΕ, καθώς στο νομοσχέδιο υπάρχουν αρκετές σημαντικές διατάξεις, οι οποίες σχετίζονται με χωροταξικά ζητήματα και οι οποίες χρειάζονταν την έγκριση του ΥΠΕΧΩΔΕ.
     Επίσης θέλω να τονίσω ότι κατά τη διάρκεια των τεσσάρων συνεδριάσεων που έγιναν στην Επιτροπή Παραγωγής και Εμπορίου, το Υπουργείο, ο Υπουργός προσωπικά δέχθηκε παραπάνω από είκοσι τροποποιήσεις, σε συνέχεια παρατηρήσεων οι οποίες έγιναν και από τα κόμματα της Αξιωματικής Αντιπολίτευσης και από τους φορείς, με αποτέλεσμα το νομοσχέδιο το οποίο φέρνουμε σήμερα στην Ολομέλεια, κατά την άποψή μου, να είναι ακόμα καλύτερο από το νομοσχέδιο το οποίο εισαγάγαμε στην επιτροπή πριν από μία εβδομάδα.
     Για να έρθουμε τώρα στις λεπτομέρειες, το σχέδιο νόμου το οποίο συζητούμε σήμερα, έχει τριάντα επτά άρθρα. Όπως έχετε διαπιστώσει, είναι αρκετά τεχνικό, αρκετά λεπτομερές και εισάγει μία σειρά από πολύ σημαντικές καινοτομίες, οι οποίες –αθροιζόμενες- πιστεύω ότι πραγματικά θα κάνουν μία σημαντική διαφορά στην αντιμετώπιση της γραφειοκρατίας, που ταλανίζει τις μεταποιητικές επιχειρήσεις. 
  Χάριν οικονομίας του χρόνου, θα περιοριστώ να επισημάνω κάποιες από τις πιο σημαντικές καινοτομίες τις οποίες εισάγει το νομοσχέδιο, επιφυλασσόμενος στην αυριανή συζήτηση επί των άρθρων να μπω σε λεπτομέρειες για τις συγκεκριμένες διατάξεις.
     Η πρώτη σημαντική καινοτομία την οποία εισάγει το νομοσχέδιο, είναι η σημαντική μείωση των απαιτούμενων δικαιολογητικών για τη χορήγηση άδειας εγκατάστασης και άδειας λειτουργίας. Εδώ το Υπουργείο υιοθετεί μία πολύ συγκεκριμένη φιλοσοφία. Το κέντρο βάρους του ελέγχου του κράτους μετατοπίζεται από το στάδιο της άδειας εγκατάστασης στο στάδιο της άδειας λειτουργίας και η φιλοσοφία εδώ είναι πάρα πολύ σαφής και αυτονόητη. Αντί να υψώνουμε συχνά αξεπέραστα εμπόδια στον επιχειρηματία, πράγμα το οποίο τον αποθαρρύνει να ξεκινήσει την επιχειρηματική του δραστηριότητα, τον ενθαρρύνουμε να ξεκινήσει το συντομότερο δυνατόν, προσκομίζοντας μόνο τα άκρως απαραίτητα δικαιολογητικά, προκειμένου να αποκτήσει την άδεια εγκατάστασης και σ’ αυτά –διότι εκεί δεν είμαστε διατεθειμένοι να κάνουμε καμία απολύτως έκπτωση- συμπεριλαμβάνεται πάντα η έγκριση περιβαλλοντικών όρων.
     Θα έλεγα, λοιπόν, ότι το νομοσχέδιο σηματοδοτεί και μία αλλαγή φιλοσοφίας στο πώς το κράτος αντιμετωπίζει τον επιχειρηματία. Υιοθετείται η φιλελεύθερη λογική της αμοιβαίας εμπιστοσύνης. Ο επιχειρηματίας δεν θεωρείται εκ των προτέρων ένοχος, εν δυνάμει παραβάτης, δεν αντιμετωπίζεται με τη συνηθισμένη καχυποψία που τον αντιμετωπίζει το κράτος. Το κράτος λέει στον επιχειρηματία: «Σε βοηθάω στην αρχή να ξεκινήσεις, αλλά σε ελέγχω πολύ αυστηρά στη συνέχεια». Το προσδοκώμενο όφελος, το προσδοκώμενο αποτέλεσμα θα είναι η σημαντικότατη μείωση του χρόνου χορήγησης άδειας εγκατάστασης, αλλά και του κόστους που αυτή συνεπάγεται, ειδικά για τις μονάδες χαμηλής όχλησης, οι οποίες και αποτελούν περίπου το 70% των συνολικών μεταποιητικών μονάδων στη χώρα μας. Σήμερα ο χρόνος για απόκτηση άδειας εγκατάστασης μπορεί να φθάσει και τους δώδεκα μήνες. Προσδοκούμε με το παρόν νομοθέτημα να τον περιορίσουμε κάτω του ενός μηνός. 
     Η δεύτερη σημαντική καινοτομία είναι οργανωτικής μορφής. Σε οργανωτικό επίπεδο –αναφέρομαι στο άρθρο 1 για το οποίο έγινε εκτενής συζήτηση στην Επιτροπή- δημιουργούμε μία διεύθυνση ανάπτυξης και συντονισμού στη Γενική Γραμματεία Βιομηχανίας. Όμως, ακόμα πιο σημαντικό είναι ότι δημιουργούμε Διευθύνσεις Ανάπτυξης σε όλες τις Νομαρχιακές Αυτοδιοικήσεις, με αρμοδιότητα σε θέματα βιομηχανίας. 
     Σ’ αυτές τις διευθύνσεις ανάπτυξης εντάσσονται και τα Κέντρα Υποδοχής Επενδυτών. Εδώ ο σκοπός του νομοθέτη είναι προφανής. Θέλουμε να δημιουργήσουμε υπηρεσία μίας στάσης, one stop shop, για να χρησιμοποιήσουμε και την αγγλική έκφραση η οποία έχει επικρατήσει, ώστε ο επενδυτής να έρχεται σε επαφή με μία μόνο υπηρεσία, η οποία θα συντονίζει στη συνέχεια όλες τις υπόλοιπες υπηρεσίες.
     Η εμπειρία από το εξωτερικό είναι εξαιρετικά θετική. Τα one stop shop, τα κέντρα-υπηρεσίες μίας στάσης, μπορούν να είναι πολύ αποτελεσματικά στη μείωση της κρατικής γραφειοκρατίας, υπό την προϋπόθεση βέβαια ότι δεν μετακυλίουν τη γραφειοκρατία σε άλλα επίπεδα της Δημόσιας Διοίκησης. 
     Έχουμε και εμείς στην Ελλάδα τη δική μας εμπειρία με τα Κέντρα Εξυπηρέτησης Πολιτών, τα οποία ως επί το πλείστον έχουν δουλέψει αποτελεσματικά. Αυτό που δουλεύει για τους πολίτες, θέλουμε να το εφαρμόσουμε και για τους επιχειρηματίες και κάνουμε εδώ πέρα το πρώτο βήμα με τις μεταποιητικές επιχειρήσεις.
     Τρίτη σημαντική καινοτομία είναι η αύξηση του ορίου ισχύος των επαγγελματικών εργαστηρίων από τα δώδεκα στα είκοσι δύο κιλοβάτ. Αυτή η αύξηση θα επιτρέψει σε χιλιάδες επιχειρήσεις –μιλάμε για μικρές μονάδες πρωτίστως, μιλάμε για ξυλουργεία, γραφεία ενδυμάτων, σιδερωτήρια- που σήμερα λειτουργούν με ισχύ η οποία ξεπερνά τα δώδεκα κιλοβάτ, αλλά είναι κάτω από τα είκοσι δύο κιλοβάτ, να χαρακτηριστούν ως επαγγελματικά εργαστήρια και όχι ως βιοτεχνίες-βιομηχανίες.
     Εδώ το όφελος για όσες μονάδες είναι εκτός Αττικής, είναι ότι δεν θα χρειάζονται πια άδεια εγκατάστασης και θα αρκεί απλά ένα απαλλακτικό. Οι μονάδες οι οποίες είναι εντός Αττικής, θα αντιμετωπίζονται ως εργαστήρια και όχι ως βιοτεχνίες. Θα μπορούν να εκσυγχρονίζονται πιο εύκολα και θα είναι πιο εύκολη η διαδικασία νομιμοποίησης για τις πολλές επιχειρήσεις, που γνωρίζουμε σήμερα ότι λειτουργούν σ΄ ένα ιδιότυπο καθεστώς ημιπαρανομίας.
      Τέταρτη σημαντική καινοτομία είναι η απαλλαγή από την υποχρέωση έκδοσης άδειας εγκατάστασης και λειτουργίας για μονάδες παροχής υπηρεσιών χαμηλής όχλησης, των οποίων ο εξοπλισμός δεν ξεπερνάει τα τέσσερα κιλοβάτ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ τρία λεπτά ακόμα, κυρία Πρόεδρε.
      Και μιλάμε για δεκάδες χιλιάδες μικρές επιχειρήσεις, μηδαμινής περιβαλλοντικής όχλησης, οι οποίες με το παρόν νομοθέτημα δεν θα χρειαστεί να αποκτήσουν άδεια εγκατάστασης και λειτουργίας.
      Πέμπτη σημαντική καινοτομία -και μια καινοτομία η οποία χαιρετίστηκε από όλους τους φορείς, οι οποίοι ήρθαν στην επιτροπή, και οι οποίοι την αντιμετώπισαν με ιδιαίτερο ενθουσιασμό- είναι ότι σε περίπτωση αλλαγής φορέα μιας επιχείρησης, μεταβιβάζεται αυτόματα η άδεια λειτουργίας στο νέο φορέα, χωρίς να απαιτείται εξ αρχής έκδοση άδειας εγκατάστασης και άδεια λειτουργίας. 
      Και εδώ το υφιστάμενο νομικό πλαίσιο αποτελεί μνημείο γραφειοκρατικής υπερβολής. Αφού τίποτα δεν αλλάζει στον τρόπο λειτουργίας της επιχείρησης, γιατί να χρειαστεί να εκδίδεται εξαρχής καινούργια άδεια εγκατάστασης; Και η αναχρονιστική αυτή διάταξη, με το παρόν νομοθέτημα καταργείται.
      Έκτη σημαντική καινοτομία είναι η πρόβλεψη ότι η έγκριση περιβαλλοντικών όρων για μονάδες χαμηλής όχλησης θα πρέπει να ολοκληρώνεται εντός τριάντα ημερών και σε περίπτωση που εντός αυτής της προθεσμίας η υπηρεσία δεν απαντήσει, λαμβάνεται ως θετική η γνωμάτευσή της θεωρείται ότι υπάρχει θετική γνωμάτευση. Αυτός είναι ένας κανόνας, ο οποίος είναι γνωστός με τον όρο «η σιωπή είναι συναίνεση», έχει εφαρμοστεί με ιδιαίτερη επιτυχία σε άλλες χώρες και επί της ουσίας υποχρεώνει τη γραφειοκρατία να προσαρμοστεί στα χρονοδιαγράμματα του επενδυτή και όχι το αντίθετο.
      Έβδομη σημαντική καινοτομία –χάριν του χρόνου δεν θα αναφερθώ σε άλλες- είναι ότι συστήνουμε εθνικό συμβούλιο μικρομεσαίων επιχειρήσεων, το οποίο θα συμβουλεύει το Υπουργείο Ανάπτυξης για μια σειρά από ζητήματα που αφορούν τις μικρομεσαίες επιχειρήσεις.
      Κλείνοντας, θα ήθελα και πάλι να επισημάνω, κυρίες και κύριοι συνάδελφοι, ότι το παρόν νομοσχέδιο είναι μια σημαντική μεταρρυθμιστική τομή προς την κατεύθυνση του περιορισμού της γραφειοκρατίας στις σχέσεις μεταποιητικών επιχειρήσεων και κράτους. Είναι ένα νομοσχέδιο τολμηρό, αλλά είναι και ένα νομοσχέδιο το οποίο πιστεύω ότι είναι κοινωνικά δίκαιο, γιατί πρωτίστως αντιμετωπίζει τα προβλήματα των πολύ μικρών επιχειρήσεων. Ξέρετε ότι οι μεγάλες επιχειρήσεις έχουν πάντα τις οικονομικές αντοχές, αλλά έχουν και τους τρόπους να ξεπερνούν τα προβλήματα της γραφειοκρατίας. Αλλά αυτές που πραγματικά θα ωφεληθούν από το παρόν νομοσχέδιο, είναι οι πολύ μικρές επιχειρήσεις.
      Θέλω να τονίσω ότι όσοι φορείς ήρθαν στην επιτροπή, εκφράστηκαν με εξαιρετικά κολακευτικά σχόλια για το παρόν νομοσχέδιο. Επί λέξει αναφέρω την τοποθέτηση του Προέδρου του Βιοτεχνικού Επιμελητηρίου Αθηνών, του κ. Χαρίση, ο οποίος είπε στην αρχή της τοποθέτησής του το εξής: «Τι κρίμα να ταλανίζονται οι μικρομεσαίες επιχειρήσεις τόσα χρόνια χωρίς λόγο».
      Εδώ βλέπετε, κύριοι συνάδελφοι της Αξιωματικής Αντιπολίτευσης, ότι πολλές από τις διατάξεις του παρόντος νομοσχεδίου θα μπορούσαν να χαρακτηριστούν και ως αυτονόητες, αλλά δυστυχώς στη χώρα μας το αυτονόητο είναι και συχνά το ζητούμενο. Επίσης θα επαναλάβω την τοποθέτηση του Γενικού Γραμματέα της ΓΣΕΒΕΕ κ. Σκορίλη, ότι για το νομοσχέδιο έχουμε να πούμε μόνο καλά λόγια.
      Αλλά, δυστυχώς, η άποψη των φορέων και η καθολικά θετική ανταπόκριση που βρήκε το νομοσχέδιο από την αγορά δεν στάθηκε αρκετή να πείσει το ΠΑΣΟΚ να τοποθετηθεί υπέρ του νομοσχεδίου στην επιτροπή.
      Κύριοι συνάδελφοι της Αξιωματικής Αντιπολίτευσης, από τη μια κόπτεστε για τις μικρομεσαίες επιχειρήσεις, αλλά από την άλλη, όταν σας δίνεται η δυνατότητα να στηρίξετε μια γενναία νομοθετική πρωτοβουλία κατά της γραφειοκρατίας, δεν τη στηρίζετε.
      Βρήκα σε μια ενδιαφέρουσα ομιλία του Προέδρου σας, του κ. Παπανδρέου, την εξής τοποθέτηση, την οποία επαναλαμβάνω επί λέξει: «Απέναντι στον κρατισμό της γραφειοκρατίας, εμείς πρέπει να μιλήσουμε για την απλούστευση, τη διαφάνεια, την ευκολία της σχέσης με τον πολίτη. Δεν μπορεί να θεωρείται φυσιολογικό το «γρηγορόσημο».
      Συμφωνούμε απόλυτα, κυρίες και κύριοι συνάδελφοι, μόνο που φαίνεται ότι για σας, από τη θεωρία στην πράξη, υπάρχει μια σημαντική απόσταση. Αλλά εν πάση περιπτώσει, αυτό είναι δικό σας πρόβλημα. Εσείς θα πρέπει να εξηγήσετε στις μικρομεσαίες επιχειρήσεις, στους φορείς που τις εκπροσωπούν, τη δική σας στάση.
      Κλείνοντας, κυρία Πρόεδρε και για να μην κάνω κατάχρηση της ανοχής σας, θα πω το εξής: 
      Ο πόλεμος κατά της γραφειοκρατίας, κυρίες και κύριοι συνάδελφοι, δεν κερδίζεται μ΄ ένα μόνο νομοσχέδιο. Αυτό είναι κάτι το οποίο το γνωρίζετε πάρα πολύ καλά. Έγινε, όμως, ένα σημαντικό πρώτο βήμα. Θα ακολουθήσουν και πολλά άλλα. Το Υπουργείο Ανάπτυξης ετοιμάζει μια αντίστοιχη πρωτοβουλία για τις εμπορικές επιχειρήσεις, η οποία θα κατατεθεί στο Κοινοβούλιο εντός των επόμενων μηνών. Θα υπάρξει από το ΥΠΕΧΩΔΕ μια σειρά πρωτοβουλιών για ζητήματα χωροταξίας και χρήσης γης, διότι πρέπει επιτέλους να αντιμετωπίσουμε σ’ αυτήν τη χώρα την πραγματικότητα, δηλαδή ότι είμαστε το μοναδικό κράτος-μέλος της Ευρωπαϊκής Ένωσης, που στερείται θεσμοθετημένου χωροταξικού σχεδιασμού με δραματικές επιπτώσεις, όχι μόνο για την ανάπτυξη, αλλά και για το περιβάλλον.
      Κλείνοντας, θέλω να πω ότι η Κυβέρνηση με το παρόν νομοσχέδιο στέλνει ένα σαφέστατο πολιτικό μήνυμα. Τη δύσκολη μάχη κατά της γραφειοκρατίας και της διαφθοράς, που αυτή πολύ συχνά συνεπάγεται, εμείς είμαστε διατεθειμένοι να τη δώσουμε. Οι πολίτες, οι επιχειρηματίες αξίζουν ένα καλύτερο, ένα αποτελεσματικότερο, ένα εντιμότερο κράτος από αυτό που είχαμε μέχρι σήμερα. 
      Και αυτό, κυρίες και κύριοι συνάδελφοι, δεν είναι μόνο ζήτημα οικονομικής ανάπτυξης, αλλά είναι και ζήτημα ποιότητας δημοκρατίας. Γι’ αυτό καλώ τους συναδέλφους της Αντιπολίτευσης, έστω και καθυστερημένα, να υπερψηφίσουν το παρόν νομοσχέδιο επί της αρχής.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο εισηγητής του ΠΑΣΟΚ κ. Βασίλειος Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ο εισηγητής της Μειοψηφίας, που μόλις κατέβηκε από το Βήμα…
     ΒΥΡΩΝ ΠΟΛΥΔΩΡΑΣ: Εννοείτε της Πλειοψηφίας.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ναι, κύριε Πολύδωρα, της τωρινής Πλειοψηφίας, αλλά της αυριανής Μειοψηφίας. 
     Κύριοι συνάδελφοι, φαίνεται ότι ο εισηγητής της Πλειοψηφίας δεν διάβασε την εισηγητική έκθεση. Πιστεύω ότι μετά από την πολύωρη επεξεργασία που κάναμε στην επιτροπή γι΄ αυτό το νομοσχέδιο, ο εισηγητής της Νέας Δημοκρατίας, όπως και ο κύριος Υπουργός και όσοι συνάδελφοι συμμετείχαν, θα έπρεπε να έχουν κατανοήσει ότι ψηφίζουμε επί της αρχής το συγκεκριμένο νομοσχέδιο. Αν διάβαζαν απλώς και μόνο την εισηγητική έκθεση, τότε σίγουρα θα το καταλάβαιναν. 
     Κύριοι συνάδελφοι, ζούμε σε μια εποχή έντονου ανταγωνισμού, με κανόνες που μεταβάλλονται συνεχώς και πολύ γρήγορα. Η μεγάλη ελευθερία κινήσεως των κεφαλαίων, η τεχνολογική έκρηξη και οι ασύλληπτες ταχύτητες μετάδοσης των πληροφοριών και των γνώσεων προσδιορίζουν ένα νέο πολυσύνθετο και εντατικοποιημένο περιβάλλον. 
     Η ελληνική πολιτεία οφείλει μέσα σ΄ αυτό το διεθνές και ευρωπαϊκό περιβάλλον να προσδιορίζει την αναπτυξιακή και οικονομική της πολιτική, οφείλει να διαμορφώνει τις συνθήκες για την αξιοποίηση των συγκριτικών πλεονεκτημάτων της χώρας μας και των δυνατοτήτων των Ελλήνων για το επιχειρείν, γιατί το καλό οικονομικό περιβάλλον και η αποτελεσματική Δημόσια Διοίκηση είναι απαραίτητες προϋποθέσεις για την ανάπτυξη της επιχειρηματικότητας και τη γρήγορη υλοποίηση των επενδύσεων.
     Η ανταγωνιστικότητα της ελληνικής οικονομίας και των ελληνικών επιχειρήσεων δεν είναι πλέον, μόνο, απαραίτητο μέσο για ανάπτυξη, αλλά είναι απαραίτητη προϋπόθεση για την επιβίωσή τους. Ο κρίσιμος ρόλος των μικρομεσαίων επιχειρήσεων στις τοπικές οικονομίες, για την περιφερειακή ανάπτυξη, για την αύξηση της απασχόλησης και για την κοινωνική συνοχή επιτάσσει τη συνεχή βελτίωση της ανταγωνιστικότητάς τους.
     Το Ευρωπαϊκό Συμβούλιο στη Λισαβόνα έθεσε ένα στρατηγικό στόχο για τη δεκαετία 2000-2010. Η Ευρωπαϊκή Ένωση πρέπει να γίνει ανταγωνιστικότερη, και δυναμικότερη οικονομία, βασισμένη στη γνώση, ικανή για βιώσιμη οικονομική ανάπτυξη, με περισσότερες και καλύτερες θέσεις εργασίας και με μεγαλύτερη κοινωνική συνοχή.
     Το Συμβούλιο του Γκέτεμποργκ τον Ιούνιο του 2001 προσέθεσε στη στρατηγική της Λισαβόνας μια νέα σημαντική περιβαλλοντική διάσταση. Επισήμανε τις απειλές για την ποιότητα ζωής στην Ευρωπαϊκή Ένωση και συμπεριέλαβε οικονομικά και κοινωνικά ζητήματα, όπως η φτώχεια και ο κοινωνικός αποκλεισμός, αλλά και ορισμένα περιβαλλοντικά προβλήματα, όπως οι κλιματικές αλλαγές και η εξάντληση των φυσικών πόρων, που συνδέονται άμεσα με την οικονομική διάρθρωση και την κοινωνική ανάπτυξη. Η εξειδίκευση αυτής της στρατηγικής οδήγησε στη σύνταξη του χάρτη για τις μικρομεσαίες επιχειρήσεις. 
     Τον Ιούνιο του 2003, κατά τη διάρκεια της Ελληνικής Προεδρίας, πραγματοποιήθηκε στη Θεσσαλονίκη η συνάντηση κορυφής Ευρωπαϊκής Ένωσης και Δυτικών Βαλκανίων. Σήμερα τριάντα τέσσερις και πλέον χώρες έχουν δεσμευτεί να εφαρμόσουν την αρχή της προτεραιότητας στις μικρές επιχειρήσεις, κάτι που αποτελεί ένα σημαντικό κομμάτι της χάρτας για τις μικρομεσαίες επιχειρήσεις.
     Οι κυβερνήσεις του ΠΑΣΟΚ, όλα αυτά τα χρόνια, με τη διεθνή αναβάθμιση της χώρας και τις πολιτικές στήριξης των μικρομεσαίων επιχειρήσεων, είχαν διαμορφώσει ένα ευνοϊκό οικονομικό και επενδυτικό περιβάλλον.
     Αντίθετα η Νέα Δημοκρατία εδώ και έντεκα μήνες, αντί να προχωρήσει αποφασιστικά, αξιοποιώντας και βελτιώνοντας τη θέση της Ελλάδας στην Ευρώπη, ομφαλοσκοπεί, εντείνοντας καθημερινά την αβεβαιότητα των Ελλήνων για το αύριο.
     Κυρίες και κύριοι συνάδελφοι, από την προηγούμενη εβδομάδα η οικονομία της χώρας μας είναι υπό καθεστώς επιτήρησης. Αυτή είναι μια αποκλειστική επιτυχία της Νέας Δημοκρατίας και δεν την διεκδικεί κανείς άλλος. Η εμπαθής και κοντόφθαλμη πολιτική εσωτερικού μετώπου, που ακολουθήσατε για τη συκοφάντηση του ΠΑΣΟΚ, κατέληξε σε δυσφήμιση της χώρας. 
    Υποβαθμίσατε τη διεθνή αξιοπιστία της Ελλάδας, επικαλείσθε συνεχώς την αλήθεια και η δήθεν αποκάλυψή της αποδεικνύεται το μεγαλύτερο ψεύδος. Και όλα αυτά γιατί; Για να δικαιολογήσετε την αθέτηση των προεκλογικών σας δεσμεύσεων; Υπήρχαν και άλλοι τρόποι. Έτσι, όμως, χάνονται μέρα με τη μέρα σημαντικές δυνατότητες για τη χώρα μας. Το μέλλον της χώρας μας δεν μπορεί να υποθηκεύεται στο όνομα των όποιων κομματικών σκοπιμοτήτων ή στο όνομα των όποιων εσωκομματικών σας προβλημάτων.
    Η Κυβέρνηση της Νέας Δημοκρατίας, με τον τρόπο που πολιτεύεται και μετά την καταστροφική επιλογή της αδιαφανούς απογραφής, οδηγεί τη χώρα σε αδιέξοδο. Φαίνεται ότι δεν μας εμπιστεύονται πια οι εταίροι μας, δεν πιστεύουν την ελληνική Κυβέρνηση και τις δεσμεύσεις της. Η επιτήρηση άλλωστε ορίστηκε για δύο χρόνια. Οι απώλειες από το  Γ΄ Κοινοτικό Πλαίσιο Στήριξης αυξάνονται, ενώ μειώνεται ταυτόχρονα η διαπραγματευτική μας δυνατότητα για το Δ΄ Κοινοτικό Πλαίσιο Στήριξης. Φτάσαμε στο σημείο να αναγκάζονται να μεταβούν τρεις Υπουργοί στις Βρυξέλλες, για να δώσουν εξηγήσεις και να πείσουν για την ορθότητα των πολιτικών της Κυβέρνησης.
Κυρίες και κύριοι συνάδελφοι, το 2005 χαρακτηρίστηκε ως έτος ανταγωνιστικότητας. Χρειάζονται οι συμβολισμοί, είναι καλοί. Χρειάζονται και οι καλές προθέσεις, όμως δεν αρκούν. Η Κυβέρνηση, με την οικονομική πολιτική που ακολουθεί, στραγγαλίζει κάθε πρωτοβουλία για ανάπτυξη της επιχειρηματικότητας, ακόμα και αν προέρχεται μέσα από τους κόλπους της ίδιας της Κυβέρνησης και οδηγεί τις επιχειρήσεις σε μαρασμό. Στην αγορά επικρατεί κλίμα ανασφάλειας και απαισιοδοξίας. Οι μικροί και οι μεσαίοι επιχειρηματίες αποτελούν την εύκολη λεία του φορολογικού συστήματος. Μετά την εντεκάμηνη αδρανοποίηση του αναπτυξιακού νόμου, δεν στηρίζονται ουσιαστικά από το νέο νόμο. Δεν γνωρίζουν τι τους περιμένει αύριο. Είναι βέβαιο ότι εισήλθαμε σε μια μακρά περίοδο αποεπένδυσης και όλα τα στοιχεία αυτό επιβεβαιώνουν. 
Είναι γνωστές οι εκτιμήσεις του Διεθνούς Νομισματικού Ταμείου για το ρυθμό ανάπτυξης, που δεν θα ξεπεράσει το 3% από 3,9% που είναι σήμερα και δεν ξέρουμε πού θα καθηλωθεί την επόμενη πενταετία! 
    Είναι γνωστά τα στοιχεία της Ευρωπαϊκής Ένωσης για τη μείωση των επενδύσεων στη βιοτεχνία και βιομηχανία κατά 31% το 2004, όπως και για την περαιτέρω μείωσή τους κατά τέσσερις ποσοστιαίες μονάδες το 2005. 
    Όπως καταλαβαίνετε, μ’ αυτές τις προβλέψεις  δεν μπορούμε να προχωρήσουμε με αισιοδοξία. Πρέπει να παρθούν κάποιες πρωτοβουλίες, για να προχωρήσουμε διαφορετικά. Η Κυβέρνηση, αν συνεχίσει μ’ αυτόν τον τρόπο, θα χρειαστεί πολύ γρήγορα να φέρει άλλο νομοσχέδιο για την απλούστευση των διαδικασιών του κλεισίματος των επιχειρήσεων.
    Κυρίες και κύριοι συνάδελφοι, όταν πριν από καιρό το Υπουργείο Ανάπτυξης -και ο ίδιος ο Υπουργός με δηλώσεις του- ανακοίνωσε την εισαγωγή του νομοσχεδίου για συζήτηση στη Βουλή, εγώ από την πρώτη στιγμή το είδα με θετικό μάτι, γιατί γνωρίζω από κοντά και ως εργαζόμενος και ως επιχειρηματίας την αγωνία των επενδυτών, την αντιμετώπιση των γραφειοκρατών και τις δυσκολίες που πραγματικά συναντάς σε κάθε σου βήμα.
    Μελετώντας, όμως, τα άρθρα του νομοσχεδίου, αυτός ο αρχικός ενθουσιασμός σιγά-σιγά άρχισε να με εγκαταλείπει και τη θέση του κατέλαβαν αμφιβολίες και ερωτηματικά. Είναι αμφιβολίες για τη λειτουργικότητα του θολού διοικητικού συστήματος που προτείνει, ερωτηματικά για τη σκοπιμότητα ορισμένων ρυθμίσεων που εισάγει και βεβαιότητα για την αναποτελεσματικότητα ορισμένων άλλων διατάξεων.
    Το νομοσχέδιο που καταθέσατε, είναι από τα λίγα που έχει φέρει η Κυβέρνηση στη Βουλή με συγκεκριμένη θεματολογία. Είναι συνένωση δύο νόμων που ψηφίστηκαν επί κυβερνήσεων ΠΑΣΟΚ, του ν. 2516/97 για την ίδρυση και λειτουργία βιομηχανικών και βιοτεχνικών εγκαταστάσεων και του ν. 2965/01 για τη βιώσιμη ανάπτυξη στην Αττική, με κάποιες συμπληρώσεις, αλλαγές προθεσμιών και ημερομηνιών και τροποποιήσεις ορισμένων διατάξεων για θέματα που έπρεπε πράγματι να ρυθμιστούν.
    Η ανάγκη γρήγορης απορρόφησης της επενδυτικής προσφοράς της προηγούμενης περιόδου, είχε θέσει επί τάπητος το θέμα της πάταξης της γραφειοκρατίας. Ο ν. 2516 που ψηφίστηκε το ’97, αποτέλεσε τον πρώτο νόμο που κωδικοποίησε τη νομοθεσία και που κατάργησε από το 1912 μέχρι τότε όλα τα σχετικά με την ίδρυση και λειτουργία των επιχειρήσεων, εισάγει για πρώτη φορά την έννοια της υπηρεσίας μιας τάσης. Η πιλοτική λειτουργία του Κέντρου Υποδοχής Επενδυτών, συνέβαλε στην αποφασιστική αντιμετώπιση του προβλήματος της γραφειοκρατίας.
    Σήμερα όμως οι συνθήκες έχουν αλλάξει και απαιτείται να προχωρήσουμε πιο αποφασιστικά στη δημιουργία ενός ολοκληρωμένου και αποτελεσματικού συστήματος αδειοδότησης των επιχειρήσεων στη χώρα μας.
    Κύριε Υπουργέ,  δεν προχωρήσατε με την απαιτούμενη τόλμη στις αναγκαίες παρεμβάσεις ούτε στην κατεύθυνση της απλούστευσης των διαδικασιών ούτε στη διασφάλιση της αειφορίας της ανάπτυξης. Η ενίσχυση της επιχειρηματικότητας, η βελτίωση της ανταγωνιστικότητας και η μείωση της γραφειοκρατίας που επικαλείται η αιτιολογική έκθεση του νομοσχεδίου, δεν φαίνεται από καμιά διάταξή του να επιτυγχάνεται. Σε πολλές περιπτώσεις μάλιστα εισάγετε διατάξεις που δημιουργούν περισσότερη γραφειοκρατία απ’ ό,τι ισχύει σήμερα. Η ουσιαστική βελτίωση της αποτελεσματικότητας των υπηρεσιών που υπάρχουν και λειτουργούν και ο συντονισμός τους μέσω των ενδυναμωμένων κέντρων υποδοχής επενδύσεων, μπορεί να δώσει το επιθυμητό αποτέλεσμα. 
    Εσείς, όμως, αντί να θεσμοθετείτε τα κέντρα υποδοχής επενδύσεων ως οργανικές μονάδες της Νομαρχιακής Αυτοδιοίκησης, να τα στελεχώσετε και να τα ενισχύσετε, τα αφήσατε εδώ και έντεκα μήνες να υπολειτουργούν. Θεσμοθετείτε ένα συγκεντρωτικό, αναποτελεσματικό σύστημα, αναζητώντας οάσεις αποδοτικότητας στη Δημόσια Διοίκηση. Δεν δίδετε καμία νέα αρμοδιότητα στη Νομαρχιακή Αυτοδιοίκηση και στην υποτιθέμενη υπηρεσία μιας τάσης που επικαλείστε. Αντίθετα, αφαιρείτε αρμοδιότητες από τις νομαρχίες και τις περιφέρειες. Δεν περιλαμβάνετε όλες τις κατηγορίες των επιχειρήσεων και το παράδειγμα που ανέφερε ο κύριος συνάδελφος της Πλειοψηφίας, το ψητοπωλείο, δεν περιλαμβάνεται στις διατάξεις αυτού του νομοσχεδίου. Εξαιρείτε μια μεγάλη γκάμα επιχειρήσεων. Δεν προχωρείτε στην καρδιά του προβλήματος και στις αναγκαίες παρεμβάσεις απλούστευσης στο σύστημα αδειοδότησης.
    Κύριε Υπουργέ, δεν καταργείτε ούτε ένα δικαιολογητικό από αυτά που σήμερα οι υπηρεσίες ζητούν για την αδειοδότηση των επιχειρήσεων. Και αν φυσικά έχετε καταργήσει, να μας πείτε ποιο είναι αυτό. Από τις διατάξεις που αναφέρονται ως καταργούμενες, οι περισσότερες ήδη έχουν καταργηθεί με προηγούμενους νόμους. 
    Και αναφέρω: Η υγειονομική διάταξη 2219/36, έχετε το χαρτί για τους χαρτοσυλλέκτες και τους ρακοσυλλέκτες και για το ότι απλοποιήσατε τη διαδικασία γι’ αυτούς -έχει καταργηθεί ήδη με κοινή υπουργική απόφαση πριν από πολλά χρόνια.
    Η παράγραφος 1 του άρθρου 9 του προεδρικού διατάγματος 13/81, όπως τροποποιήθηκε με το προεδρικό διάταγμα του 1984, δεν ισχύει σήμερα.
    Οι καταργούμενες διατάξεις της παραγράφου 2 του άρθρου 5 του ν. 2941 δεν αφορούν το νομοσχέδιο που συζητάμε. 
    Για ποια απλούστευση και ποια περαιτέρω βελτίωση του συστήματος αδειοδότησης μιλάμε; Αντίθετα, προσθέτετε μελέτες και δικαιολογητικά και αποδεικνύεται για μια άλλη μια φορά, κύριε Υπουργέ, ότι δεν μπορείς να στηριχθείς στους γραφειοκράτες για να σου εισηγηθούν να καταργήσεις τη γραφειοκρατία, γιατί υπάρχει και το ένστικτο της αυτοσυντήρησης. 
    Με τη μετονομασία και την αλλαγή των ορίων ισχύος για τα επαγγελματικά εργαστήρια, πράγματι εντάσσεται σ΄ αυτήν την κατηγορία ένας μεγάλος αριθμός επιχειρήσεων. Και αυτόματα πηγαίνει στην κατηγορία με τα απλά και τα λίγα πιστοποιητικά, που ισχύει, όμως και σήμερα. Δεν λαμβάνετε καμιά μέριμνα για τα μικρά εργαστήρια μέχρι τέσσερα κιλοβάτ, διότι βάζετε στην ίδια μοίρα το μισό ίππο με τους τριάντα ίππους.
    Έτσι, λοιπόν, εμείς έχουμε καταθέσει ολοκληρωμένη πρόταση και σ’ αυτό, ούτως ώστε τα μικρά επαγγελματικά εργαστήρια μέσα τέσσερα κιλοβάτ να χρειάζονται μια μόνο δήλωση έναρξης δραστηριότητας στη διεύθυνση ανάπτυξης και να μη χρειάζεται κανένα άλλο δικαιολογητικό. Και θα θέλαμε να μας απαντήσετε σ΄ αυτήν την πρόταση, που έχει κατατεθεί με τη μορφή τροπολογίας.
    Με τη μετάθεση που κάνετε στα δικαιολογητικά, μειώνετε ουσιαστικά τις προϋποθέσεις στο στάδιο της άδειας εγκατάστασης, μεταφέρετε όμως όλα τα απαιτούμενα δικαιολογητικά στο στάδιο της άδειας λειτουργίας. Το είπε και ο εισηγητής. Σας βοηθάμε να ξεκινήσετε, αλλά σας ελέγχουμε αυστηρά στο να αδειοδοτηθείτε. Ποιο κίνδυνο εμπεριέχει αυτή η διάταξη; Να βάλει στη σβούρα της επένδυσης τους επενδυτές, οι οποίοι δεν θα γνωρίζουν αν θα πάρουν άδεια λειτουργίας και στο τέλος να τους πει: «Με συγχωρείτε, δεν συμπληρώνετε την τάδε προϋπόθεση και δεν μπορείτε να πάρετε άδεια λειτουργίας». Όμως έχει και διάταξη γι’ αυτές τις περιπτώσεις το νομοσχέδιο. Δίνει δικαίωμα να μείνουν δώδεκα χρόνια και μετά να μετεγκατασταθούν. Περιλαμβάνει, δηλαδή, το σπέρμα της αντίφασης και το σπέρμα του εγκλωβισμού των επιχειρήσεων από την αρχή το νομοσχέδιο.
Δεν «ακουμπάει» καθόλου ζητήματα που έχουν να κάνουν με τις αρμοδιότητες του ΥΠΕΧΩΔΕ, τα οποία δημιουργούν τα ουσιαστικά προβλήματα. Υπάρχει μία επικάλυψη αρμοδιοτήτων ανάμεσα σε υπηρεσίες του ίδιου φορέα. 
      Εισάγεται το συμβούλιο μικρομεσαίων επιχειρήσεων, με τροποποιήσεις του νομοσχεδίου στην επιτροπή και επιβεβαιώνετε έτσι την έλλειψη στόχευσης και σχεδιασμού. Περιέχονται ρυθμίσεις που επιβαρύνουν το περιβάλλον όχι μόνο στην Αττική, αλλά και σε άλλες περιοχές γενικής κατοικίας. 
	Συμπερασματικά, ο νόμος αυτός δεν απλουστεύει περαιτέρω τις διαδικασίες ίδρυσης ή αδειοδότησης των επιχειρήσεων ούτε μειώνει κατά έναν τρόπο τη γραφειοκρατία. Οι ρυθμίσεις που εισάγει, είναι ασύνδετες μεταξύ τους.  Παραπέμπει όλα τα σημαντικά ζητήματα σε είκοσι επτά κοινές υπουργικές αποφάσεις και προεδρικά διατάγματα. 
	Κύριε Υπουργέ, εμείς θεωρούμε ότι έχουν ωριμάσει οι συνθήκες και μπορεί να δημιουργηθεί σήμερα ένα αποτελεσματικό σύστημα αδειοδότησης χωρίς γραφειοκρατικές αγκυλώσεις, με αδιαπραγμάτευτη την αρχή για την προστασία του περιβάλλοντος. 
	Ψηφίζουμε επί της αρχής το πνεύμα της εισηγητικής έκθεσης, που όμως, κύριε συνάδελφε της Πλειοψηφίας, δεν ενσαρκώνεται στο σώμα του νομοσχεδίου και αυτή είναι η μεγάλη αντίφαση αυτού του νομοσχεδίου. 
      Γι’ αυτό έχουμε καταθέσει έξι τροπολογίες. Αποτελούν προτάσεις, που θα δώσουν αποτελέσματα. Ελπίζουμε να σας πείσουμε να τις δεχθείτε μέχρι το τέλος αυτής της συζήτησης. Η υιοθέτησή τους θα δώσει νόημα και περιεχόμενο στο νομοσχέδιό σας. Έτσι θα ανταποκριθεί σ’ ένα βαθμό στο σημαντικό τίτλο του.
	Αν δεν δεχθείτε ουσιαστικές αλλαγές στο νομοσχέδιο, δημιουργείται η ανάγκη να έλθει άμεσα στη Βουλή ένα άλλο νομοσχέδιο, που θα αντιμετωπίζει ολικά και ολοκληρωμένα, στα πλαίσια των προοπτικών της χώρας μας για τα επόμενα χρόνια, το μεγάλο ζήτημα που συζητάμε σήμερα, τις επενδύσεις γύρω από την αειφόρο ανάπτυξη. Αν η Κυβέρνηση ολιγωρήσει, το ΠΑΣΟΚ θα αναλάβει και πάλι την πρωτοβουλία καταθέτοντας πρόταση νόμου. 
      Οι εξελίξεις στον κόσμο, οι εξελίξεις στην Ευρώπη τρέχουν και δεν μπορούμε να περιμένουμε τη Νέα Δημοκρατία να ξεπεράσει τα προβλήματά της και να ασχοληθεί με τα προβλήματα του τόπου.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, σας παρακαλώ να παρεμβάλουμε εν συντομία την ψήφιση στο σύνολο του νομοσχεδίου του Υπουργείου Πολιτισμού: «Ίδρυση Οργανισμού Πολιτιστικής Πρωτεύουσας της Ευρώπης -Πάτρα 2006 Α.Ε.»». 
	Ερωτάται το Σώμα: Γίνεται δεκτό το νομοσχέδιο και στο σύνολο;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΕΛΠΙΔΑ ΠΑΝΤΕΛΑΚΗ: Κατά πλειοψηφία.
	ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
	Συνεπώς το νομοσχέδιο του Υπουργείου Πολιτισμού: «Ίδρυση Οργανισμού Πολιτιστικής Πρωτεύουσας της Ευρώπης -Πάτρα 2006 Α.Ε.»» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου ευρίσκεται σο τεύχος των Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
	ΟΛΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΟΣ (Άννα Μπενάκη-Ψαρούδα): Παρεσχέθη η ζητηθείσα εξουσιοδότηση.
	Επανερχόμαστε στη συζήτηση του νομοσχεδίου του Υπουργείου Ανάπτυξης.
	Το λόγο έχει η Κοινοβουλευτική Εκπρόσωπος του Κομμουνιστικού Κόμματος κ. Παντελάκη.
	ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε.
	Κυρίες και κύριοι συνάδελφοι, για κάθε νομοσχέδιο που έρχεται για συζήτηση στην Ολομέλεια και κλείνει η κουβέντα και γίνεται νόμος, τελικά η ίδια η ζωή δείχνει ότι υπάρχει κάτι πάνω απ’ αυτόν το νόμο. Είναι οι παρεκκλίσεις, που δίνουν τη δυνατότητα να έχει αυτός ο νόμος οι κοινές υπουργικές αποφάσεις και τα προεδρικά διατάγματα, τα οποία πάντα γίνονται «για να εξυπηρετήσουν την ανταγωνιστικότητα των επιχειρήσεων για έργα που συμβάλλουν στην εθνική οικονομία και στο δημόσιο συμφέρον». 
	Το ίδιο πράγμα γίνεται και σ’ αυτό το σχέδιο νόμου βεβαίως, αλλά τώρα θα σας πω την εμπειρία μου από τον αναπτυξιακό νόμο, με αφορμή την τροπολογία που φέρνει η Κυβέρνηση, που έχουμε όλοι στα χέρια μας. 
	Στον αναπτυξιακό νόμο, λοιπόν, εκεί που έμπαινε το ζήτημα στο άρθρο 9 για τα ειδικά καθεστώτα ενίσχυσης, υπήρχε και ένα «ψιλό γραμματάκι» του καταργημένου ν. 4171/1961, που επανέφερε ορισμένες διατάξεις «περί λήψεως γενικών μέτρων για την υποβοήθηση της χώρας». 
      Η τροπολογία αυτή που έρχεται σήμερα, είναι δείγμα γραφής για το πώς εννοεί η Κυβέρνηση την ανάπτυξη και για ποιον την εννοεί. Πρόκειται, κατά τη γνώμη μας, για πρόκληση προσφοράς προς το μεγάλο κεφάλαιο, στα Ναυπηγεία Νεωρίου της Σύρου ιδιοκτησίας Ταβουλάρη όσον αφορά το δικαίωμα αποκλειστικής και χωρίς αντάλλαγμα χρήσης του αιγιαλού, της προσκείμενης του αιγιαλού θαλάσσιας περιοχής, καθώς και όλων των άλλων θεμάτων. Για συντομία χρόνου δεν θα τα αναφέρω. Έχετε στα χέρια σας την τροπολογία.
    Αναφέρει μάλιστα: «κυρίως ως ναυπηγείο». Και μπαίνει ζήτημα και αντισυνταγματικότητας, διότι πρέπει ρητά και κατηγορηματικά να καθορίσετε ποια είναι η δραστηριότητα για παραχώρηση. 
    Επειδή, όμως, θα γίνει και ξεχωριστή συζήτηση επί της ουσίας γι’ αυτό, θέλω να συγκεντρώσω την προσοχή στο εξής: Με βάση το γεγονός ότι υπάρχουν σοβαρά ζητήματα για την υποβοήθηση της χώρας και ότι η χώρα κινδυνεύει –«πρέπει να πετύχει τους στόχους της ανταγωνιστικότητας»- κάνουμε χρήση αυτής της διάταξης και δίνουμε τα πάντα. Όχι να χτίζουν στο κύμα, να παίρνουν και τον αέρα που αναπνέουμε. Αυτή είναι η κατάσταση και ο καθένας πρέπει να βγάλει τα συμπεράσματά του. Και νομίζω ότι αυτό πρέπει να είναι το πρώτο ζήτημα.
    Εγώ ερωτώ: Γνωρίζει η Κυβέρνηση εάν μ΄ αυτήν την τροπολογία ανοίγει το δρόμο να γίνει στο Ναυπηγείο της Σύρου μαρίνα, για να φιλοξενήσει στην παραλία και σκάφη με τους ιδιοκτήτες τους και ξενοδοχειακή μονάδα; Διότι κοντά είναι και το καζίνο της Σύρου. Το γνωρίζει αυτό; Είναι σίγουρο ότι δεν υπάρχει τέτοια περίπτωση; 
    Έρχομαι στο ζήτημα που συζητάμε σήμερα, την αδειοδότηση, που θα δώσει τη δυνατότητα να διευκολυνθούν οι επιχειρήσεις, οι βιομηχανίες και οι βιοτεχνίες όσον αφορά αυτόν το βραχνά. 
    Κατ’ αρχήν νομίζω –και σκεφτείτε το- ότι πρέπει να φύγει ο τίτλος «αειφόρος ανάπτυξη». Αειφόρος ανάπτυξη πλέον παύει να υιοθετείται και τυπικά από την Ευρωπαϊκή Ένωση -πιστεύω να το είδατε στο βιβλίο που έχουμε όλοι οι Βουλευτές στα χέρια μας- στη Συνθήκη για τη θέσπιση του Συντάγματος της Ευρωπαϊκής Ένωσης, κεφάλαιο τρία, τμήμα πέντε. Και τυπικά, λοιπόν, φεύγει αυτό από τη μέση. 
    Και έμεινε πια η βασική αρχή, που αναφέρεται μέσα στη βασική Συνθήκη που έχουμε στα χέρια μας. Η βασική αρχή –γράφει- είναι: «Ο ρυπαίνων πληρώνει» και οι παρεκκλίσεις, βεβαίως, θα είναι η μόνιμη επωδός για το τι θα συνεχίσει μετά. Γνωρίζουμε, βέβαια, πολύ καλά ότι «ο ρυπαίνων μπορεί και να μην πληρώνει» και να αγοράζει αέριους ρύπους –για παράδειγμα διοξείδιο του άνθρακα- με 40 ευρώ τον τόνο μέχρι το 2007 και με 100 ευρώ τον τόνο μέχρι το 2012. 
    Τα λόγια, λοιπόν, περιττεύουν για τα πρωτόκολλα του Κιότο, για τα πρωτόκολλα του Γκέτεμπουργκ κλπ. Έχουν πέσει οι μάσκες πια και στα τυπικά ζητήματα, όχι μόνο στα ουσιαστικά.
    Όλα αυτά τα περί αειφόρου ανάπτυξης δεν ήταν τελικά απλώς πομφόλυγες, αλλά πολιτική απάτη και ελιγμός. Ουσιαστικά με πρόσχημα την προστασία του περιβάλλοντος έγιναν όλα για να υλοποιηθούν ταχύτερα οι διαρθρωτικές αλλαγές ιδίως στις μεταφορές, στην ενέργεια, στη βιομηχανία και με την απελευθέρωση των τομέων τους.
    Το ερώτημα για το ίδιο το νομοσχέδιο είναι ποιο σκοπό έχει, ποια είναι η βασική του κατεύθυνση, τι αλλαγές έρχεται να θέσει και τι ανάγκες να καλύψει. 
    Η Κυβέρνηση ισχυρίζεται ότι έρχεται να κάνει απλοποίηση στην αδειοδότηση, στα ζητήματα της γραφειοκρατίας, στην αντιφατική πολυνομία. Δεν το αμφισβητούμε κι εμείς. Συμφωνούμε απολύτως μαζί σας για το πρόβλημα που παρουσίασε και ο εισηγητής της Νέας Δημοκρατίας χαρακτηριστικά. Και βεβαίως λέμε ότι αυτά τα προβλήματα πρέπει να αναλάβει την πολιτική ευθύνη η Κυβέρνηση να τα αντιμετωπίσει.
    Γιατί, όμως, γίνεται επιλεκτικά μόνο σε ορισμένες κατηγορίες όπως βιομηχανίες, βιοτεχνίες, αποθήκες, επαγγελματικά εργαστήρια και εφαρμογή των επιχειρησιακών προγραμμάτων της ανταγωνιστικότητας -να έχουν δηλαδή, γρήγορα αδειοδότηση- και δεν γίνεται σε όλη την επικράτεια, δεν αφορά τα πάντα, όποιον θέλει να πάρει άδεια; Γιατί; Διότι υπάρχει συγκεκριμένη στόχευση η οποία λέει ότι το κύριο μέσα απ΄ αυτήν την αδειοδότηση –η αδειοδότηση είναι το πρόσχημα- είναι ότι όλη αυτή η προσπάθεια, το νομοσχέδιο, είναι μέρος ενός συνολικότερου επεξεργασμένου στρατηγικού σχεδίου που διέπεται από ενιαία λογική και δογματική στόχευση στην εξυπηρέτηση του μεγάλου κεφαλαίου, για να τα βγάλει πέρα στον ανταγωνισμό. Ευθυγραμμίζεται με το Κοινοτικό Πλαίσιο της Ευρωπαϊκής Ένωσης για τη μεταποιητική δραστηριότητα. Δημιουργεί καλύτερους πολιτικούς όρους και λυμένα χέρια στο μεγάλο κεφάλαιο.
    Να σας πω, κυρίες και κύριοι Βουλευτές. Όταν συζητούσαμε το φορολογικό νομοσχέδιο είχε γίνει ακρόαση φορέων και είχε έρθει ο πρόεδρος του ΣΕΒ. Ήταν πολύ συγκεκριμένος και σαφής. Ζήτησε λοιπόν –συγκεκριμένα, μας έδωσε και γραπτά το κείμενό τους τότε, στο φορολογικό- από την Κυβέρνηση –ο επιχειρηματικός κόσμος για να μπει στο ρίσκο των επενδύσεων- ζήτησε τα εξής: Μείωση των φορολογικών συντελεστών, μείωση μέχρι φορολογικής ασυλίας σε εκείνη την περίπτωση που θα αναλάβουν ρίσκο για μεγάλα επιχειρηματικά πλάνα. Ζήτησε φοροαπαλλαγές, ζήτησε κίνητρα. Αυτά ήρθαν στην πορεία. Μάλιστα, μόνο από τη μείωση των φορολογικών συντελεστών –μόνο απ’ αυτό- την τριετία 2005 με 2007 ο κρατικός προϋπολογισμός θα χάσει απ’ αυτό 2.500.000.000 ευρώ τη στιγμή που από την εισοδηματική πολιτική μόνο του 2005 τα χρήματα είναι 720.000.000 ευρώ.
      Όσον αφορά τους μικρούς επαγγελματίες, τους μικροέμπορους τους αυτοαπασχολούμενους ΟΕ και ΕΕ, από τη ρύθμιση με τη μείωση που είχαν έλειψαν από τον κρατικό προϋπολογισμό 30.000.000 ευρώ και 15.000.000 ευρώ αντίστοιχα. Αυτά όμως πρόλαβε η Κυβέρνηση να τα πάρει πίσω με τη ρύθμιση των ανέλεγκτων χρήσεων που έφερε πολύ γρήγορα και έτσι έδωσε μια «τελική ανάσα» στον προϋπολογισμό του 2004 που έκλεινε. 
      Τι άλλο ζήτησαν; Έβαλαν ζητήματα για τις χρήσεις γης. Είναι φανερό ότι γίνονται λάστιχο τα ζητήματα των χρήσεων γης και μέσα από τη αδειοδότηση εδώ, από τα ζητήματα που μπαίνουν θέλουν λυμένα τα χέρια. Ζήτησαν απλοποίηση, αδειοδοτήσεις, να απεμπλακούν από τις χρονοβόρες διαδικασίες και ιδιαίτερα απ’ αυτές τις μελέτες περιβαλλοντικών επιπτώσεων που τους έχουν γίνει βραχνάς, όπως είπαν γιατί καθυστερούν οι επενδύσεις, γίνονται και οι διεκδικήσεις από τους κατοίκους, τους τρέχουν στα Συμβούλια Επικρατείας και δεν μπορούν να γίνουν επενδύσεις. 
      Βεβαίως, αναφέρθηκαν και οι στρεβλώσεις στο εκπαιδευτικό σύστημα και οι στρεβλώσεις στην αγορά εργασίας. Είναι φανερό ότι τα θέλουν όλα. Ο δρόμος είναι μακρύς ακόμα, αλλά μέσα σ’ ένα χρόνο η Κυβέρνηση, παρ’ όλο που λέει ότι είμαστε σε ήπια προσαρμογή προχωρεί ταχύτατα να δημιουργήσει το κατάλληλο επενδυτικό κλίμα. Και εγώ απορώ με τον κύριο Βουλευτή από το ΠΑΣΟΚ. Τι άλλο ζητάει. Κάνει κριτική στη Νέα Δημοκρατία ότι πρέπει να κάνει πιο τολμηρά βήματα; Τι άλλο να κάνει δηλαδή; Σε ένα χρόνο έκανε αυτά. 
      Τα ζητήματα που μπαίνουν μέσα από το νομοσχέδιο και έχουν να κάνουν με τα αίτια και τις δυσκολίες που έχουν δημιουργήσει την παρούσα κρίση λέτε ότι είναι η γραφειοκρατία, η πολυνομία, η έλλειψη χωροταξικού σχεδιασμού. Εμείς πιστεύουμε ότι είναι αντανάκλαση της πολιτικής, του περιεχομένου της ανάπτυξης και του ποιον εξυπηρετεί όχι τώρα, αλλά εδώ και δεκαετίες. Αυτό είναι το κύριο. Και έδωσα και ένα δείγμα γραφής απ’ αυτό που σας είπα προηγουμένως με το παράδειγμα για την τροπολογία. 
      Όμως εδώ αποφεύγεται, στο να υπάρχει απολογισμός. Βεβαίως, η Κυβέρνηση δεν θα κάνει απολογισμό τι έγινε το προηγούμενο διάστημα σε σχέση με το νόμο 2965/2001, αλλά ας έκανε ο κύριος Βουλευτής από το ΠΑΣΟΚ. Έχει τη δυνατότητα όμως και στη δευτερολογία του. Γιατί δεν λειτούργησε ο προηγούμενος νόμος, ο οποίος κατήργησε το ν. 84/1984 που ήταν δυσλειτουργικός; Ο νόμος 2965/2001 διαφημιζόταν ότι θα προχωρήσει τα ζητήματα της βιώσιμης ανάπτυξης, θα βάλει προϋποθέσεις για μετεγκατάσταση κλπ. Γιατί δεν λέτε, λοιπόν, αυτήν τη στιγμή για τα χρονοδιαγράμματα μέχρι το 2006 γιατί δεν τα τήρησε η προηγούμενη κυβέρνηση; Θα μου πείτε: Απολογείται η Αντιπολίτευση; Όχι. Νομίζω όμως ότι ο καθένας από εμάς που είμαστε εδώ ανεξάρτητα από το τι δύναμη έχουμε σε σχέση με τους συσχετισμούς στο Σώμα πρέπει να παίρνουμε τις ευθύνες μας και να μιλάμε. Αποδεικνύεται, λοιπόν, ότι τα χρονοδιαγράμματα ήταν, «ουδέν μονιμότερον του προσωρινού». Δυστυχώς το ίδιο θα γίνει με τα χρονοδιαγράμματα που θέτει κι αυτό το νομοσχέδιο, διότι δεν μπαίνουν όρια και προϋποθέσεις ή δεσμεύσεις για το πού θα γίνουν και από πού θα πάρουν τα χρήματα και πού θα πάνε. 
      Επομένως η βασική αρχή του νομοσχεδίου είναι η ανταγωνιστικότητα και το ίδιο το κείμενο το αναφέρει ρητά και λέει ότι, «η ανταγωνιστικότητα επηρεάζεται αρνητικά από τα θέματα αδειοδότησης». Αυτό είναι το εμπόδιο. Ας φύγει αυτό, ας τα παίρνουν εν ριπή οφθαλμού όλα, ας γίνουν όλα τσιμέντο και ας τελειώνει. Αυτή είναι η υπόθεση. Αν έτσι αντιμετωπίζεται η γραφειοκρατία και αυτή είναι η λύση, ο καθένας ας βγάλει συμπεράσματα. 
      Μάλιστα καταργούνται ακόμα και οι θεσμοθετημένοι έλεγχοι. Και υπάρχει και ένα άλλο πρόσχημα. Είναι το πρόσχημα ότι κλείνει το μάτι και στους μικρούς η Κυβέρνηση: «Κάνετε κουράγιο. Εμείς φέρνουμε κάτι για σας. Εκεί που δεν έχετε άδεια, εμείς ξαφνικά με το νόμο θα σας αδειοδοτήσουμε αμέσως.». Εμείς διαφωνούμε εντελώς, γιατί η κινητήρια ισχύς ανεβαίνει από 12 κιλοβάτ στα 22 κιλοβάτ. ‘Όχι, ότι είναι αρκετό. Αυτό δεν είναι ούτε στις ανάγκες τις σημερινές. Ένα ξυλουργείο με δύο απασχολούμενους στη γειτονιά μου έχει κινητήρια ισχύ  40 κιλοβάτ. Τι συζητάμε τώρα; Το πρόβλημα ποιο είναι; Είναι με τι κριτήριο επιλέγεις τα πράγματα. Με ένα ή με συνδυασμό κριτηρίων. Και τι τους κάνεις; Τους καταδικάζεις αυτούς τους ανθρώπους να μείνουν στην κατοικία, να μείνουν μέσα. Δηλαδή, λίγο πριν κλείσουν τα επόμενα χρόνια, επειδή προβλέπεται ότι μέχρι το 2012 οι περισσότεροι μικροί θα έχουν κλείσει, τους δίνετε μια προσωρινή άδεια και ό,τι γίνει στην πορεία. Πείτε μου όμως. Αν ενδιαφέρεστε πραγματικά για τους μικρούς - πέρα απ’ αυτά που είπα για το φορολογικό και το αναπτυξιακό που είναι έξω από το τερέν, απ’ όλα αυτά- πώς θα προστατευθεί ο μικρός, ο αυτοαπασχολούμενος, όταν έχει άδεια που του δίνετε αύριο το πρωί, αλλά οι γείτονες ή ένας γείτονας τού λέει: «Φύγε. Δεν σε θέλουμε εδώ»; Τον προστατεύει ο νόμος; Όχι. Ούτε να μετεγκατασταθεί μπορεί πουθενά ούτε να μείνει εκεί. Μπρος γκρεμός και πίσω ρέμα. Τι γίνεται με τον ιδιοκτήτη, ο οποίος μετά από είκοσι χρόνια με βάση το νόμο του λέει: «Άντε στο καλό άνθρωπέ μου. Θα έλθω εγώ να μείνω στο μαγαζί»; Υπάρχει νόμος ή πρόνοια γι’ αυτόν; Καμία. 
      Εδώ, λοιπόν, τι αποδεικνύεται; Αποδεικνύεται για τους μικρούς αυτοαπασχολούμενους η προσωπική ατομική ευθύνη -«βγάλτε τα πέρα μόνοι σας»- και για τους μεγάλους η συλλογική ευθύνη και η πρόνοια της Κυβέρνησης.
      Τι πιστεύουμε εμείς, κυρίες και κύριοι Βουλευτές; Βεβαίως το κύριο είναι η ανάπτυξη, τι έχει στο περιεχόμενο η πολιτική: η φιλοσοφία σου, η κατεύθυνση, ο προσανατολισμός που δίνεις και από κει και πέρα βέβαια εξαρτάται και από την πρόταση που θα κάνεις σε σχέση με το θεσμικό πλαίσιο. Εμείς απέναντι στη λογική της ανταγωνιστικότητας βάζουμε στο κέντρο μας το σύνολο της ικανοποίησης των λαϊκών αναγκών. Θα μου πείτε: «Γιατί, εμείς δεν θέλουμε να είναι όλοι ευχαριστημένοι;» Μπορεί να το θέλετε, αλλά δεν γίνεται. Είναι ταξικό το ζήτημα. Δεν μπορεί να είμαστε όλοι κερδισμένοι ή όλοι χαμένοι. Κάποιος θα κερδίζει και κάποιος θα χάνει. Δεν μπορεί να γίνει διαφορετικά. Και είναι σαφέστατο ότι όσο η εξουσία και η ιδιοκτησία του μόχθου και του ιδρώτα των μικρών, των επαγγελματιών, συνολικότερα των λαϊκών στρωμάτων, βρίσκεται στα χέρια των λίγων, δεν πρόκειται να αρχίσει η αντίστροφη μέτρηση για το καλύτερο της ζωής τους. Αυτό είναι το βασικό, ο κορμός της σκέψης μας. 
      Πρέπει να λυθεί για μας μια μεγάλη αντίφαση. Και συμφωνούμε ότι υπάρχει αντίφαση, αλλά εσείς διαφωνείτε ότι πρέπει να λυθεί. Ποια είναι η αντίφαση; Ότι ο λαός παράγει τον πλούτο και τον καρπώνεται το μεγάλο κεφάλαιο, τον καρπώνονται οι λίγοι. Εμείς λέμε ότι δεν είναι ούτε μοιραίο ούτε αναγκαίο. Η αντίφαση αυτή βέβαια δεν μπορεί να λυθεί ούτε με συζήτηση ούτε με λόγια θα τη λύσει η ζωή. Θα τη λύσει η ταξική πάλη τα επόμενα χρόνια. Δεν θα τελειώσει εδώ η ιστορία.
      Συγκεκριμένα, εμείς πιστεύουμε ότι είναι ανάγκη να υπάρξει μία αποτελεσματική εφαρμογή ενός πλαισίου, το οποίο να υπηρετεί συνδυασμένα το σύνολο των αναγκών. Γίνομαι συγκεκριμένη: Πρώτον, ασφάλεια και υγεία των εργαζομένων και των κατοίκων. Δεύτερον, προστασία του εργασιακού περιβάλλοντος. Ανάπτυξη εγχώριων κλάδων. Τι να κάνουμε; Εξακολουθούμε να είμαστε αμετάπειστα δογματικοί και αγκυλωμένοι σ’ αυτό, ότι πρέπει η χώρα να αναπτύσσεται με βάση τις δυνατότητές της και να παράγει για να μπορεί να ζει. Τι να κάνουμε; Δεν βγαίνουμε απ’ αυτήν τη λογική. Δεν είναι δυνατόν να συνεχιστεί αυτή η κατάσταση. Είναι αδιέξοδη.
      Θέλουμε ακόμη τη διασφάλιση μόνιμης, σταθερής δουλειάς και τη βελτίωση των συνθηκών εργασίας των εργαζομένων. Και βέβαια, την περιφερειακή ανάπτυξη της χώρας με έναν τρόπο που θα ωφελεί την πλειοψηφία του ελληνικού λαού και θα δημιουργεί εκείνους τους πολιτικούς όρους και τις συνθήκες για να μπορέσουν τα επόμενα χρόνια, τις επόμενες δεκαετίες αν θέλετε, να φύγουν ένα-δυο εκατομμύρια από το Λεκανοπέδιο, για να ζήσουν πραγματικά στην περιφέρεια. Γιατί θα μπορούν να ζήσουν και να αναπτυχθούν εκεί.
      Τρίτο ζήτημα: Η ασφάλεια και η υγεία των εργαζομένων στις βιομηχανικές και βιοτεχνικές εγκαταστάσεις, καθώς και η προστασία του περιβάλλοντος απαιτούν την καθιέρωση διαφορετικού τρόπου κατηγοριοποίησης των επιχειρήσεων με γνώμονα το βαθμό όχλησης και επικινδυνότητας. Επέμενα πάρα πολύ και στη συζήτηση στην επιτροπή σ’ αυτά τα ζητήματα, στην κατηγοριοποίηση και στο σύνολο. Δεν δέχθηκε αλλαγές σ’ αυτά τα ζητήματα η Κυβέρνηση. Εγώ επιμένω στις αλλαγές σε πολλά ζητήματα, τα οποία όμως δεν ακυρώνουν σε τίποτα την ουσία και την κατεύθυνση του νομοσχεδίου, το ποιον εξυπηρετεί και για ποιον γίνεται η φασαρία τελικά.
      Εμείς γιατί λέμε για την κατηγοριοποίηση και επιμένουμε; Γιατί θέτουμε τα εξής ζητήματα: Να μπει το είδος και η ποσότητα των παραγόμενων αποβλήτων και των χρησιμοποιούμενων χημικών ουσιών, η κατάσταση του παραγωγικού και λοιπού εξοπλισμού, οι διαδικασίες της εργασίας με βάση την εκτίμηση των επαγγελματικών κινδύνων, το εξωτερικό περιβάλλον της κάθε εγκατάστασης. Δεν είμαστε απόλυτοι ότι μπορεί να μην είναι και κάποια άλλα πράγματα, αλλά πρέπει να υπάρχει μία συνεκτίμηση πραγμάτων και όχι μόνο η κινητήρια ισχύς.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μία μικρή κατανόηση, κυρία Πρόεδρε. Δεν θα καθυστερήσω.
      Τέταρτο, με βάση την προτεινόμενη κατηγοριοποίηση, θα πρέπει να διαμορφωθεί πλαίσιο μέτρων και υλοποιήσιμων στόχων για τη μετεγκατάσταση των οχλουσών και επικίνδυνων δραστηριοτήτων σε ορθολογικά επιλεγμένες περιοχές: Γεωτεχνικά,  βιομηχανικά πάρκα ή τετράγωνα. Πρέπει όμως να υπάρχει πρόβλεψη. Και εδώ είναι ποιος πληρώνει. Και πραγματικά πρέπει να πληρώσει αυτός που κερδίζει περισσότερα. Τα κέρδη του κεφαλαίου, λοιπόν, και όχι τα λαϊκά εισοδήματα πρέπει να καλύψουν αυτήν τη δουλειά. Παράλληλα, να υπάρξει ουσιαστική ενίσχυση και αλλαγή προσανατολισμού των μηχανισμών άσκησης περιβαλλοντικού ελέγχου και ελέγχου των συνθηκών εργασίας.
      Τέλος, το νομοσχέδιο όχι μόνο δεν εξασφαλίζει κατ’ ελάχιστο τα προαναφερόμενα, αλλά συνιστά κατά τη γνώμη μας επιδείνωση της κατάστασης και για τους αυτοαπασχολούμενους και για τους μικρούς βιοτέχνες, μικρεμπόρους και δημιουργεί μία αβίωτη κατάσταση στην Αττική, που σημαίνει ό,τι υπάρχει, υπάρχει, «ο γέγονε, γέγονε». Αυτό το πράγμα πρέπει να το λάβει πολύ σοβαρά υπόψη η Κυβέρνηση. Δημιουργεί ακόμη μεγαλύτερα προβλήματα υγιεινής και ασφάλειας μέσα στους χώρους δουλειάς, τα οποία υπήρχαν και με τους ελέγχους. Μ’ αυτήν την κατάσταση τώρα θα οξυνθούν. Υπάρχει μια συνέργεια αρνητικών παραγόντων για το περιβάλλον, για την ποιότητα ζωής, ιδιαίτερα στο Λεκανοπέδιο. Η Κυβέρνηση αναλαμβάνει σοβαρή ευθύνη όχι μόνο για το σήμερα, αλλά και για το αύριο. Γιατί οι πράξεις του σήμερα καθορίζουν το πώς θα ζήσουν οι επόμενες γενιές. Και αυτό πρέπει να το λάβουμε πολύ σοβαρά υπόψη μας.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η ειδική αγορήτρια του Συνασπισμού, η συνάδελφος κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητάμε σήμερα το νομοσχέδιο για την ίδρυση και λειτουργία βιοτεχνικών-βιομηχανικών εγκαταστάσεων στο πλαίσιο της αειφόρου ανάπτυξης. Το πλαίσιο, όμως, της αειφόρου ανάπτυξης ή έστω κάποιες γενικές αρχές αυτού του πλαισίου, δεν αναφέρονται ούτε στην εισηγητική έκθεση ούτε βέβαια περιλαμβάνονται στις ρυθμίσεις του νομοσχεδίου. 
      Θεωρώ ότι ακόμα και οι εισηγητές των δύο μεγάλων κομμάτων στις ομιλίες τους δεν κατανάλωσαν πολύ χρόνο γι’ αυτό το δεύτερο ζήτημα. Όπως καταλαβαίνετε, το πλαίσιο της αιειφόρου ανάπτυξης δεν αφορά μόνο την αιειφορία της οικονομικής ανάπτυξης, αλλά θα πρέπει -και νομίζω ότι όλοι συμφωνούμε- να συνυπολογίσουμε τις αποφάσεις, τις εκτιμήσεις και τις μετρήσεις της παγκόσμιας κοινότητας από τη Διάσκεψη του Ρίο του 1992, η οποία επισημαίνει ότι δεν μπορεί να υπάρξει ανάπτυξη χωρίς προστασία του περιβάλλοντος και των φυσικών αγαθών. Έχει γίνει συνείδηση σε όλους ότι η ιδεοληψία της οικονομικής ανάπτυξης και μόνο δεν μας οδηγεί πουθενά, εάν δεν υπάρξουν μέτρα, ούτως ώστε αυτό το απόθεμα το οποίο έχουμε να μην το κατασπαταλάμε για τις επόμενες γενιές.
      Το νομοσχέδιο, όπως τονίζει η εισηγητική του έκθεση, αποσκοπεί στην απλοποίηση των διαδικασιών αδειοδότησης των βιομηχανικών και βιοτεχνικών επιχειρήσεων, καθώς και στην επίλυση διαδικαστικών προβλημάτων του νομοθετικού πλαισίου, που αποτελούσαν μέχρι σήμερα σημαντικό εμπόδιο για την ανάπτυξη και τη βιωσιμότητα των επιχειρήσεων. Από την άλλη πλευρά, δεν είχαμε καμία αποτελεσματικότητα στην προστασία του περιβάλλοντος και της δημόσιας υγείας.
      Η υπάρχουσα, λοιπόν, κατάσταση πράγματι χαρακτηρίζεται από πολυνομία, από αντιφάσεις, απαρχαιωμένη σε πολλούς τομείς εφαρμογή της νομοθεσίας και πλήρη αδυναμία, λόγω στελέχωσης και άλλων ελλείψεων, των αρμόδιων υπηρεσιών να ασκήσουν τον έλεγχο της εφαρμογής του νομοθετικού πλαισίου, που μέχρι τώρα και κυρίως από το ν.1560/1986 για το περιβάλλον είχε αρχίσει να βελτιώνεται.
      Στο νομοσχέδιο, λοιπόν, δεν διατυπώνεται κάποια στρατηγική ή ένα πλαίσιο, όπως προείπα, ενώ οι ανάγκες είναι τεράστιες. Δεν διατυπώνεται πώς θα πετύχουμε κάτι ουσιαστικότερο, αυτό που θέλουμε όλοι, δηλαδή ανάπτυξη με όρους αιειφορίας, με δραστηριότητες έστω λίγο πιο φιλικές προς το περιβάλλον. 
      Θα πετύχουμε βέβαια τον εκσυγχρονισμό των εγκαταστάσεων, αφού υπάρχει ειδικό άρθρο για αυτό. Θα πετύχουμε βελτίωση των διαδικαστικών θεμάτων. Πώς θα πετύχουμε, όμως, παράλληλα αυτές οι λειτουργίες, τα υλικά που χρησιμοποιούνται από τις παραγωγικές αυτές δραστηριότητες, να γίνουν πιο φιλικά προς το περιβάλλον, δηλαδή, όπως τονίζει και η ΟΚΕ και το Τεχνικό Επιμελητήριο, ενώ είναι εξαιρετικά φιλόδοξος ο στόχος, πώς θα πετύχουμε σε σχέση με το περιεχόμενό του και την αειφόρο ανάπτυξη στην οποία αναφέρεται στη συνέχεια το νομοσχέδιο.
      Εμείς πιστεύουμε ότι το δεύτερο μέρος, που αφορά την αειφόρο ανάπτυξη και την προστασία της δημόσιας υγείας, αφού δεν αντιμετωπίζεται με πληρότητα σ’ αυτό το νομοσχέδιο, θα πρέπει άμεσα να καλυφθεί με ένα άλλο συμπληρωματικό αυτού, αλλά πλήρες ως προς τα θέματα προστασίας του περιβάλλοντος νομοσχέδιο, που θα αφορά στις παραγωγικές δραστηριότητες.
      Από την άλλη πλευρά, υπάρχουν σημεία στο νομοσχέδιο που μπορούν να δημιουργήσουν σημαντικές στρεβλώσεις, αντί να τακτοποιήσουν τα πράγματα. Εντοπίζονται προβλήματα στα θέματα της περιβαλλοντικής αδειοδότησης, που αποτελεί –και σωστά βέβαια- το κυριότερο δικαιολογητικό. Φοβάμαι, όμως, ότι αυτή η περιβαλλοντική αδειοδότηση και απ’ αυτό το νομοσχέδιο αντιμετωπίζεται ως μια γραφειοκρατική διαδικασία.
      Το θέμα είναι αν θα έχουμε όλες αυτές τις ρυθμίσεις -ακόμη και επεξηγηματικές αναφορές- για το περιεχόμενο των μελετών των περιβαλλοντικών όρων, αν θα έχουμε τις αρμόδιες υπηρεσίες σε τέτοιο βαθμό εξειδίκευσης και ετοιμότητας, ούτως ώστε σε σύντομο χρόνο να ελέγξουν τη μελέτη των περιβαλλοντικών επιπτώσεων. 
      Φοβάμαι ότι αυτές οι προϋποθέσεις δεν εξασφαλίζονται από τις ρυθμίσεις του νομοσχεδίου. Αυτό που επικρατεί είναι η λογική ότι για να λειτουργήσουν αποτελεσματικά οι αρμόδιες υπηρεσίες θα πρέπει να τις συγκεντρώσουμε είτε στην κεντρική υπηρεσία του Υπουργείου Ανάπτυξης είτε στις κατά τόπους νομαρχιακές υπηρεσίες. Εκεί θα μπορούν να συντονίζονται και να παράγονται συνοπτικά όλες αυτές οι δραστηριότητες, μεταξύ των οποίων και οι πολύ σοβαρές δραστηριότητες της έκδοσης οικοδομικών αδειών, παρεκκλίσεων και περιβαλλοντικών αδειοδοτήσεων. 
      Τα προβλήματα δεν αντιμετωπίζονται, όμως, με τη συγκέντρωση και τη μεταφορά σε υπηρεσίες μιας στάσης των ελάχιστων σήμερα  απασχολούμενων υπαλλήλων κυρίως στις νομαρχίες με ανύπαρκτα μέσα και εργαλεία για την άσκηση των καθηκόντων τους. Δηλαδή εδώ εφαρμόζεται το ρητό: «Ουκ αν λάβοις παρά του μη έχοντος». Επομένως εάν θέλουμε να κάνουμε συγκέντρωση των υπηρεσιών, θα πρέπει να δούμε τι θα συγκεντρώσουμε ή  σε αυτό που θα το πάμε σε μία στάση, τι πρέπει να του δώσουμε από εξειδικευμένο προσωπικό, από μέσα και εργαλεία για να μπορέσουν να υλοποιήσουν αυτές τις υποχρεώσεις τους.
      Βέβαια, προστέθηκε -και είναι θετικό αυτό- ότι μία υπουργική απόφαση μεταξύ των άλλων θα ασχοληθεί και με το οργανόγραμμα, με την οργάνωση, δηλαδή, των υπηρεσιών αυτών που δημιουργούνται τώρα. Όμως, εγώ ήθελα να τονίσω ότι δεν μπορούμε να συμφωνήσουμε με τη μεταφορά από τις διευθύνσεις πολεοδομίας, στην ουσία, δηλαδή, με τη μετακίνηση και μόνο υπαλλήλων για να επιτελέσουν τις δραστηριότητες ως μία αυτοτελής υπηρεσία αδειοδότησης και περιβαλλοντικής και οικοδομικής στον τομέα των βιομηχανικών κτηρίων. 
      Τα θέματα της χωροθέτησης των βιομηχανικών εγκαταστάσεων, όπως και των περιβαλλοντικών αδειοδοτήσεων, είναι πολύ σημαντικά, σύνθετα και εξειδικευμένα. Είναι άλλωστε γνωστό το τεράστιο έλλειμμα της χώρας μας στο χωροταξικό σχεδιασμό, στον καθορισμό των χρήσεων γης, που τις περισσότερες φορές καθορίζονται κατά περίπτωση από τον εκάστοτε Υπουργό, που με υπουργικές αποφάσεις θέλει να τακτοποιήσει ορισμένα θέματα, προσθέτοντας έτσι μεταξύ των άλλων μία νέα πολυπλοκότητα, πολυνομία και σύγχυση για τα ισχύοντα στον πολεοδομικό σχεδιασμό.
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Δεν μπορούμε, λοιπόν, να συμφωνήσουμε μ΄ αυτήν τη μετάθεση των αρμοδιοτήτων, γιατί πραγματικά θα διαχυθεί και θα γίνει ακόμη πιο ασαφείς και διαβλητό όλο αυτό το πλαίσιο της χωροθεσίας και της αδειοδότησης των βιομηχανικών και βιοτεχνικών επιχειρήσεων. Χρειάζεται συνολικότερη προσέγγιση και όχι αποσπασματική. Ούτε καν τμήμα πολεοδομίας δεν δημιουργούνται σε αυτές τις Διευθύνσεις Ανάπτυξης. 
      Το γενικότερο, βέβαια, ερώτημα, που –φαντάζομαι- γεννάται σε όλους, κυρίες και κύριοι συνάδελφοι, είναι ότι κάθε φορά σε κάθε νομοσχέδιο με παρεκκλίσεις, νομιμοποίηση παρανομιών χωρίς άρση των αιτίων και των ελλείψεων των υπηρεσιών, εφησυχάζουμε ότι προχωρούμε στην αειφόρο ανάπτυξη, ότι προχωρούμε στη βιώσιμη ανάπτυξη. Δεν έχουμε άρει τα αίτια. Δεν έχουμε προχωρήσει στο χωροταξικό σχεδιασμό, δεν έχουμε ενισχύσει τις υπηρεσίες μας, δεν έχουμε το ένα, δεν έχουμε το άλλο. 
      Βεβαίως, και εμείς λέμε να μην υπάρχει γραφειοκρατία, δεν είμαστε κρατιστές, αλλά δεν είναι δυνατόν, όταν συνοψίζεις τα θέματα των αδειοδοτήσεων, να μη βλέπεις τι έχεις ως υπόβαθρο από νομοθετικό πλαίσιο για τις περιβαλλοντικές μελέτες, για τα χωροταξικά σχέδια, από υπηρεσίες -ιδιαίτερα στις νομαρχίες- που θα υλοποιήσουν ένα τέτοιο σφικτό, γρήγορο και αποτελεσματικό θεσμικό πλαίσιο και για την οικονομία της χώρας και των επιχειρήσεων αλλά και για την προστασία του περιβάλλοντος και της δημόσιας υγείας. 
    Να δούμε, λοιπόν, οι μικρομεσαίες επιχειρήσεις αντιμετωπίζουν προβλήματα; Πρέπει να τους απαλλάξουμε και από τον ασφυκτικό κλοιό της γραφειοκρατίας κλπ.; Βεβαίως. Αντιμετωπίζουν προβλήματα. Συνθλίβονται από τις μεγάλες επιχειρήσεις οι οποίες έχουν κάνει χρήση των κινήτρων, χωρίς αποτελεσματικότητα θα έλεγα και έχουν κάνει χρήση αρκετών επιδοτήσεων. Συνθλίβονται από τον ανταγωνισμό και τις συνθήκες της παγκοσμιοποιημένης αγοράς και από τον κυκεώνα της γραφειοκρατίας και των ελλείψεων των υπηρεσιών στο να βοηθηθούν οι ΜΜΕ, να αναβαθμιστούν και να επωφεληθούν όπως δικαιούνται και μάλιστα πολύ περισσότερο, από τα κίνητρα και τις επιδοτήσεις των Κοινοτικών Πλαισίων Στήριξης και των προγραμμάτων. Όμως, είδαμε πόσο πήγε και ήρθε το πρόγραμμα της ανταγωνιστικότητας, πώς είχαν μείνει απ’ έξω απ’ αυτές τις επιδοτήσεις οι επιχειρήσεις με κάτω από δέκα άτομα απασχολούμενα κλπ.. Όλο απ’ έξω μένουν τελικά αυτές οι μικρομεσαίες επιχειρήσεις. 
    Να δούμε λίγο τώρα τα θέματα του ελέγχου αυτών των βιομηχανιών και βιοτεχνιών, στα οποία αναφέρεται το νομοσχέδιο, αλλά πολύ συνοπτικά. Λέει, λοιπόν, το νομοσχέδιο ότι ο έλεγχος θα έχει κατασταλτικό χαρακτήρα και όχι προληπτικό για να  μπορέσουμε να μειώσουμε τη γραφειοκρατία. Δεν είναι όμως για μας γραφειοκρατία ο προληπτικός έλεγχος -όταν ασκείται επί της ουσίας και υπάρχουν οι κατάλληλες ρυθμίσεις και οι κατάλληλες υπηρεσίες- είναι απαραίτητος και αποτελεσματικός. Φυσικά ο κατασταλτικός έλεγχος είναι πολύ σημαντικός και πρέπει να γίνεται με διαφάνεια συστηματικά και υπεύθυνα, κάτι το οποίο δεν γίνεται μέχρι τώρα. Υπάρχει πρόβλημα, το διαπιστώνει το νομοσχέδιο, αλλά δεν καταφέρνει να το λύσει. 
    Πώς, λοιπόν, θα εξασφαλίσουμε αυτήν την ορθή διαδικασία των ελέγχων; Διότι όταν απλοποιείς τη διαδικασία στην έκδοση της αδειοδότησης πρέπει να έχεις ικανή, σωστή και αποτελεσματική διαδικασία ελέγχου και κατάλληλες υπηρεσίες και μέσα. 
    Ποια είναι η κατάσταση σήμερα των βιομηχανιών και των βιοτεχνιών; Δεν λειτουργούν τελικά οι περισσότερες απ’ αυτές ανεξέλεγκτα, μερικές φορές και ασύδοτα; Εάν κάνουμε μία βόλτα, κύριοι συνάδελφοι, σε πολλές βιομηχανικές περιοχές, θα δούμε σε πολλές εγκαταστάσεις μαύρο καπνό που βγαίνει περισσότερο από ένα λεπτό, που επιτρέπει η νομοθεσία. Είναι πάρα πολύ εύκολο να γίνει ο έλεγχος. Δεν γίνεται όμως. Τον βλέπουμε, φεύγουμε και εμείς και τελειώσαμε. Γιατί δεν αντιμετωπίζεται ούτε αυτό που μακροσκοπικά το αντιλαμβάνεσαι; Είμαστε, λοιπόν, πάρα πολύ πίσω σ΄ αυτόν τον έλεγχο. 
    Από το 1985 δημιουργήθηκαν πέντε κατηγορίες μέχρι σήμερα κλιμακίων ελέγχου περιβάλλοντος, όπως και τα ΚΕΠΕ στις νομαρχίες. Αυτά ή λειτούργησαν στην αρχή μόνο στοιχειωδώς ή καθόλου. Όλα αυτά τα χρόνια οι περισσότερες υπηρεσίες έχουν έναν υπάλληλο ή κανένα, δηλαδή, έμειναν μόνο στα χαρτιά. 
    Το 1994 προβλέφθηκε η δημιουργία επιθεωρητών περιβάλλοντος. Το Σώμα δεν λειτούργησε. Εγκαταλείφθηκε αργότερα για μία άλλη υπηρεσία. Και εδώ υπάρχει έλλειμμα. 
    Τελικά, κύριε Υπουργέ, θα πρέπει να δημιουργηθεί ένα νέο ενιαίο όργανο, το οποίο θα λειτουργήσει επιτέλους, διότι όλα αυτά τα όργανα δεν λειτουργούν και η ευθύνη διαχέεται.
    Με τις μελέτες και τους περιβαλλοντικούς όρους υπάρχει το προεδρικό διάταγμα 1180/1981 που προέβλεπε τις μελέτες άλφα, βήτα τύπου. Πού βρισκόμαστε τώρα; Υπάρχει μόνο ένας γραφειοκρατικός προέλεγχος των μελετών και δεν υπάρχει έλεγχος με ουσιαστική βιομηχανική πρακτική. 
    Κάθε φορά, όταν γίνονται οι μελέτες, διαπιστώνουν ότι υπάρχει μείωση της βιομηχανικής ρύπανσης. Στην πράξη, όμως, έχουμε αύξηση της βιομηχανικής ρύπανσης. Ο θεσμός των μελετών από ουσιαστικό εργαλείο εκτίμησης, έχει ευτελιστεί και έχει καταστεί μη αξιόπιστο μέτρο, το οποίο κάθε φορά μας δίνει το περιτύλιγμα της νομιμοφάνειας. 
      Όσον αφορά τις ρυθμίσεις για τη βιώσιμη ανάπτυξη της Αττικής, γνωρίζουμε όλοι ότι, ενώ η Αττική καταλαμβάνει το 5% της χώρας, σ’ αυτή συγκεντρώνεται το 35% του πληθυσμού και το 40% της βιομηχανικής και οικονομικής δραστηριότητας. Ακόμη και με το βασιλικό διάταγμα του 1950 ξεκίνησαν οι ρυθμίσεις για περιορισμό της δόμησης, της εγκατάστασης επιχειρήσεων κλπ. Συνεχώς υπάρχουν ρυθμίσεις. Έχουμε το ρυθμιστικό σχέδιο της Αθήνας με το ν. 1515, με τον οποίο καθορίστηκε η ανάσχεση της βιομηχανικής δραστηριότητας κλπ. Δεν είχαμε όμως κανένα αποτέλεσμα γι’ αυτή την ανάσχεση. Αναγκάστηκαν οι επιχειρήσεις να μετρούν τους ρύπους, να προχωρήσουν σε εκσυγχρονισμό. Τι έκανε η «ΠΕΤΡΟΛΑ»; Προχώρησε στον εκσυγχρονισμό, καταμέτρησε και τους ρύπους και βρήκε ότι παράγει παραπάνω 53% απ’ ό,τι θα έπρεπε. Με τις ευχές μας, λοιπόν, και αυτή η νομιμοποίηση. Και η ιστορία συνεχίζεται.
      Σύμφωνα, λοιπόν, με το άρθρο 16  επιτρέπεται στα πλαίσια του εκσυγχρονισμού των επιχειρήσεων, να υπάρξει αύξηση της ενεργειακής κατανάλωσης, για την μικρής όχλησης δίδεται  αύξηση γενικότερα από την αρχή του νομοσχεδίου μέχρι 22 kw κλπ., για την μεσαίας όχλησης δίδεται 10% και για την μεγάλης όχλησης δεν δίδεται καθόλου. Παράλληλα υπάρχει η υποχρέωση, γιατί δεν μπορούμε να κάνουμε αλλιώς, να είναι μηδενική η αύξηση των ρύπων. Και εδώ έρχεται η έννοια του εκσυγχρονισμού, έρχεται η έννοια των βελτιωτικών εγκαταστάσεων, των ρυθμίσεων κλπ., οι οποίες πώς θα γίνουν; Προβλέπεται μία υπουργική απόφαση για το ένα μέρος αυτών των θεμάτων. Αν δεν εκδοθεί, αυτές οι αυξήσεις θα γίνουν άρον- άρον  και ανεξέλεγκτα. Από την άλλη πλευρά, το ότι ο  εκσυγχρονισμός δεν θα αυξάνει τους ρύπους, αυτό θα είναι μόνο στα ευχολόγια και τίποτα άλλο. 
      Καλά κάνουμε, εν μέρει, προκειμένου να υπάρξει περιβαλλοντική προστασία, να μην προσμετράμε την ισχύ για τέτοιες δραστηριότητες. Αλλά, αν και γι’ αυτό το θέμα της μέτρησης δεν εκδοθεί ειδική εγκύκλιος, θα βαφτίζουμε το ψάρι κρέας, δηλαδή θα λέμε ότι κάνουμε περιβαλλοντική αναβάθμιση, ενώ θα χρησιμοποιούμε την ενέργεια για άλλες δραστηριότητες. 
      Είναι πολύ σημαντικό το άρθρο 14 για τα θέματα της περιβαλλοντικής αναβάθμισης στην Αττική και της υποχρέωσης των επιχειρήσεων να πιστοποιηθούν με το σύστημα  EMAS ή κατά ΕΛΟΤ EN ISO 14001. Αλλά αυτά εγγυώνται μόνο την καταγραφή των ρύπων και των μετρήσεων, δεν εγγυώνται και τη βελτίωση. Θα πρέπει η πολιτεία με τα όργανα κλπ. να μπορέσει να διαπιστώσει αν υπάρχει αυτή η βελτίωση.
       (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριοι συνάδελφοι, λυπάμαι, αλλά συζητάμε αυτό το νομοσχέδιο ακριβώς στην καρδιά της αρχής ισχύος του Πρωτοκόλλου του Κιότο. Μόλις προχθές ξεκίνησε η εφαρμογή του. Και αυτό το νομοσχέδιο, παρ’ όλο που αναφέρεται σε μηδενική μείωση των ρύπων, δεν εγγυάται τη βελτίωση της κατάστασης. 
      Καταλαβαίνουμε και το έχουμε πει πάρα πολλές φορές ότι η υποχρέωση που είχαμε για το σχέδιο των δικαιωμάτων κατανομής των εκπομπών καθυστέρησε πάρα πολύ να υποβληθεί στην Ευρωπαϊκή Ένωση. Δόθηκε μόνο πέντε μέρες για έλεγχο στους αρμόδιους φορείς. Το ίδιο το σχέδιο ομολογεί ότι δεν υπάρχει ακόμη σχετικό θεσμικό και οργανωτικό πλαίσιο. Ομολογεί ότι δεν έχει γίνει επαλήθευση των στοιχείων. Οι ίδιες οι επιχειρήσεις ομολογούν, ότι δεν είχαν μέχρι τώρα τις οδηγίες για τον τρόπο με τον οποίο θα κάνουν την καταγραφή, αλλά και να στείλουν τα στοιχεία στις υπηρεσίες του Υπουργείου Ανάπτυξης, ούτως ώστε αυτό το σχέδιο να επαληθευτεί όπως είναι υποχρέωσή μας. 
      Επομένως εδώ έχουμε σημαντικά προβλήματα. Δεν λαμβάνονται μέτρα γι’ αυτό, όταν ξέρουμε ότι ήδη έχουμε τελειώσει με την αύξηση, έχουμε φθάσει σχεδόν στο 25% που έπρεπε να φθάσουμε όσον αφορά τους ρύπους.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ τελειώστε. 
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω σε μισό λεπτό.
      Παρ’ όλο που υπάρχουν θετικές ρυθμίσεις στο νομοσχέδιο, παρόλο που κατά τη συζήτηση στην επιτροπή έγιναν ουσιαστικές βελτιώσεις, εμείς θα καταψηφίσουμε το νομοσχέδιο επί της αρχής. Όμως, θα ψηφίσουμε ορισμένα άρθρα. Θα το καταψηφίσουμε, γιατί στα θέματα των περιβαλλοντικών αδειοδοτήσεων, στα θέματα των ουσιαστικών ρυθμίσεων για την προώθηση της αειφόρου ανάπτυξης, της προστασίας και της ασφάλειας των πολιτών, όπως και της διασφάλισης της σταδιακής εφαρμογής του Πρωτοκόλλου του Κιότο, το νομοσχέδιο έχει σημαντικότατες ελλείψεις. Και βέβαια συνεχίζει τις παρεκκλίσεις. Η πρώτη παρέκκλιση είναι αυτή που αφορά τη χρήση αιγιαλού από την τροπολογία που αφορά τα Ναυπηγεία Σύρου, τροπολογία που έχει αντισυνταγματικό χαρακτήρα. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει ζητήσει το λόγο.
      Κύριε Υπουργέ, θα κάνετε ολιγόλεπτη παρέμβαση ή ομιλία;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρέμβαση θα κάνω, κύριε Πρόεδρε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Βάσει του Κανονισμού δεν μπορεί να κάνει ομιλία, αλλά μόνο παρέμβαση.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Γείτονα, γνωρίζω πολύ καλά τον Κανονισμό και τις διαδικασίες του. Τις σέβομαι και τις τιμώ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Προς τον Πρόεδρο απευθύνθηκα.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, στην ολιγόλεπτη παρέμβασή μου θα προσπαθήσω να αναδείξω βασικά πολιτικά θέματα που προκύπτουν από την τοποθέτηση την οποία έκανε το κόμμα της Αξιωματικής Αντιπολίτευσης.
      Δύο τινά πρέπει να συμβαίνουν εδώ. Ή διακρίνεται από πολιτικό οπορτουνισμό πρώτου μεγέθους ή δεν αντιλαμβάνεται τα πραγματικά μηνύματα της κοινωνίας. Ίσως τους απασχολούν οι συνεδριακές διαδικασίες. Βέβαια, το συνέδριο ενός κόμματος είναι ένα πολύ μεγάλο γεγονός. Εμείς το τιμούμε, γιατί είναι μια εσωτερική, δημοκρατική διαδικασία. Έτσι γίνεται στις κοινοβουλευτικές δημοκρατίες.
      Πάντως, πρέπει να σταθώ σε τρία πράγματα. Όλοι οι παράγοντες του επιχειρείν στη χώρα, επιμελητήρια, σύνδεσμοι επιχειρήσεων, απλές επιχειρήσεις, εδώ και ενάμιση μήνα στηρίζουν αυτήν τη νομοθετική παρέμβαση επανίδρυσης του κράτους, στο σημείο στο οποίο απλοποιούνται με σύστημα απλό και τίμιο οι διαδικασίες αδειοδότησης επιχειρήσεων. Στη Διαρκή Επιτροπή, όλοι οι φορείς οι οποίοι εκλήθησαν, ανεξαρτήτως της πολιτικής έκφρασης την οποία έχουν, είπαν ότι για πρώτη φορά υπάρχει τόλμη, γενναιότητα για να καταπολεμηθεί η γραφειοκρατία και η δι’ αυτής υπάρχουσα διαφθορά και ότι υπάρχει ένα νέο κλίμα και ένα νέο περιβάλλον στις κεντρικές υπηρεσίες του Υπουργείου, αλλά και στη Νομαρχιακή Αυτοδιοίκηση με τις παρεμβάσεις που γίνονται. Εσείς, όμως, τόσο στη Διαρκή Επιτροπή, όσο και εδώ, δεν μας έχετε δώσει να καταλάβουμε, αν θα ψηφίσετε ή όχι το νομοσχέδιο. Εκτιμώ ότι κανένας δεν αντελήφθη, αν το κόμμα της Αξιωματικής Αντιπολίτευσης ψηφίζει το νομοσχέδιο επί της αρχής. 
      Δεν κόπτομαι για το τι θα κάνετε. Είναι δικό σας θέμα. Όλοι κρινόμαστε από τον ελληνικό λαό. Όμως εδώ, στην Εθνική Αντιπροσωπεία πρέπει να λέμε τα πράγματα με το όνομά τους.
      Δεύτερον, πόσες από τις παρεμβάσεις που κάνατε έγιναν δεκτές κατά τη διάρκεια της συζήτησης στη Διαρκή Επιτροπή; Περισσότερες από είκοσι. Αυτό ήταν μια συνεισφορά και δική σας και των κομμάτων της Ελάσσονος Αντιπολίτευσης. Αυτό δείχνει πως, ούτε προκατειλημμένοι ήρθαμε ούτε άκαμπτοι είμαστε ούτε διαθέτουμε ξύλινα αυτιά.
     Ακούμε τους Βουλευτές, τις ιδέες και τις προτάσεις τους και στην ίδια κατεύθυνση κινήθηκαν και οι Βουλευτές της Συμπολίτευσης με δημιουργικές ιδέες, για να γίνει ακόμα καλύτερο το νομοθέτημα. Το ίδιο πράγμα θα κάνουμε και αύριο. Άλλωστε, δεν είναι τυχαίο ότι η Επιστημονική Υπηρεσία της Βουλής στην έκθεσή της αναφέρει, ότι το νομοσχέδιο δεν παρουσιάζει νομοτεχνικά προβλήματα, κάτι που σημαίνει ότι έχει γίνει υπεύθυνη και λεπτομερής εργασία.
     Θα ήθελα να στρέψω την προσοχή των κυρίων συναδέλφων σ’ αυτά που αποτελούν μια επανάσταση και για ορισμένες από τις ρυθμίσεις που τροποποιούνται μετά από εκατό χρόνια για να κρατήσουμε εκείνα τα στοιχεία, τα οποία φέρνουν το καινούργιο στο χώρο της μεταποίησης και της αδειοδότησης των μεταποιητικών επιχειρήσεων, που είναι το πρώτο βήμα. 
     Ακολουθεί το δεύτερο βήμα, που αφορά τις εμπορικές επιχειρήσεις, για να υπάρξει ένα άλλο κλίμα, ένας άλλος προσανατολισμός αγκαλιάσματος των επιχειρήσεων και ίδρυσης νέων επιχειρήσεων, καθώς και του εκσυγχρονισμού τους και επέκτασής τους, γιατί αυτές δημιουργούν διατηρήσιμες θέσεις εργασίας και έτσι καταπολεμάται το πρώτο κοινωνικό πρόβλημα που έχει η πατρίδα μας και είναι η ανεργία. Αναφέρομαι στη διάταξη εκείνη, που σε περίπτωση μεταβίβασης επιχειρήσεως λόγω πώλησης ή μεταβίβασης από γονική παροχή, δεν ξεκινάει ένας καινούργιος αδειοδοτικός μαραθώνιος από ένα μέχρι τρία χρόνια για να βγουν οι άδειες επ’ ονόματι του νέου φορέα, αλλά υπάρχει αυτή η επαναστατική ρύθμιση που πρόκειται για πραγματική μεταρρύθμιση και αλλαγή, ώστε όλες οι άδειες του μεταβιβαζόμενου φορέα, αυτόματα μεταβιβάζονται στον καινούργιο φορέα.
     Δεν καταθέσαμε φαιά ουσία, απλά βάλαμε τον κοινό νου για να μπορούμε να κάνουμε παρεμβάσεις, ώστε να διευκολύνουμε τον πολίτη και τον επιχειρηματία, καθώς και την υπαλληλική ιεραρχία να κάνει πιο γρήγορα και πιο αποτελεσματικά τη δουλειά της. 
     Δεύτερον, η σύσταση της διεύθυνσης νομαρχιακής ανάπτυξης στις Νομαρχιακές Αυτοδιοικήσεις και αντίστοιχης διεύθυνσης στην κεντρική υπηρεσία του Υπουργείου, αποτελούν ένα σημαντικό βήμα για να ξέρει ο πολίτης ένα σημείο όπου θα απευθύνεται, για να πληροφορηθεί την διαδικασία αδειοδότησης. Επίσης η αύξηση των κιλοβάτ από 12 σε 22 όπου δεν χρειάζεται πλέον καμία άδεια εγκατάστασης και λειτουργίας, αλλά με μια απλή αίτηση και μελέτη περιβαλλοντολογική να ξεκινάει αμέσως η επιχειρηματική διαδικασία σε μικρές επιχειρήσεις, αυτό είναι μια σημαντική επανάσταση, που δεν γινόταν μέχρι σήμερα και αποτελεί διευκόλυνση για να γίνονται επιχειρήσεις.
     Στέκομαι μόνο σ’ αυτά, γιατί δεν θέλω να πάρω περισσότερο χρόνο, αλλά πρέπει να πω ότι το κόμμα της Αξιωματικής Αντιπολίτευσης, παρά τις επισημάνσεις που έγιναν και στη Διαρκή Επιτροπή, έχασε ακόμα μια ευκαιρία για να συμπλεύσει με την κοινωνία, με τα επιμελητήρια της χώρας, να συμπλεύσει με τη νέα πραγματικότητα που πρέπει να δημιουργηθεί στην πατρίδα μας και παραμένει στη γωνία μίζερο κάνοντας μόνο αντιπολίτευση για την αντιπολίτευση.
     Αυτή είναι η πραγματικότητα, κύριοι συνάδελφοι.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
     Το λόγο έχει ο πρώτος εγγεγραμμένος ομιλητής που είναι ο συνάδελφος κ. Μιχάλης Μπεκίρης.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε μια διευκρίνιση θέλω να κάνω.
     ΠΡΟΕΔΡΕΥΩΝ (Σωτήρης Χατζηγάκης): Όχι τώρα, κύριε συνάδελφε. 
     ΙΩΑΝΝΗΣ ΙΩΑΝΝΙΔΗΣ: Επιτρέψτε του να κάνει μια διευκρίνιση, κύριε Πρόεδρε.
     ΒΥΡΩΝ ΠΟΛΥΔΩΡΑΣ: Νομίζω ότι το ψηφίζουν επί της αρχής. 
     ΠΡΟΕΔΡΕΥΩΝ (Σωτήρης Χατζηγάκης): Ελάτε, κύριε Μπεκίρη.
     ΜΙΧΑΛΗΣ ΜΠΕΚΙΡΗΣ: Κυρίες και κύριοι συνάδελφοι, το νομοσχέδιο που αφορά στην ίδρυση και λειτουργία βιομηχανικών και βιοτεχνικών εγκαταστάσεων στο πλαίσιο της αειφόρου ανάπτυξης, είναι ένα ιδιαίτερα τολμηρό και φιλόδοξο νομοσχέδιο.
Είναι μία νομοθετική πρωτοβουλία συνεπής στις προεκλογικές δεσμεύσεις της Νέας Δημοκρατίας, για τη δημιουργία ενός νέου αναπτυξιακού περιβάλλοντος. Η νέα διακυβέρνηση έχει ορίσει ως γνώμονα των προσπαθειών της στον τομέα αυτό, το τρίπτυχο παραγωγικότητα-ποιότητα-ανταγωνιστικότητα και αυτό το αποδεικνύει στην πράξη, αφ’ ενός κηρύσσοντας το έτος 2005 ως έτος ανταγωνιστικότητας και αφ’ ετέρου με μία σειρά μέτρων και πρωτοβουλιών, όπως το παρόν νομοσχέδιο που στόχο έχουν να απελευθερώσουν τις δημιουργικές δυνάμεις της κοινωνίας, να αξιοποιήσουν τα συγκριτικά πλεονεκτήματα της χώρας μας και να δημιουργήσουν νέες θέσεις απασχόλησης. 
      Κατά τη διάρκεια της συζήτησης στη Διαρκή Επιτροπή Παραγωγής και Εμπορίου δύο πράγματα μου έκαναν εντύπωση, το ένα θετική και το άλλο αρνητική. Θετική εντύπωση μου προξένησε το γεγονός ότι ο αρμόδιος Υπουργός προσερχόμενος στην επιτροπή, δήλωσε ότι είναι διαλλακτικός. Είπε ότι θα ακούσει τις προτάσεις των Βουλευτών και όπου υπάρχουν αρνητικά σημεία στο νομοσχέδιο, θα τα διορθώσει. Αυτό το απέδειξε στην πράξη, υιοθετώντας αρκετές από τις προτάσεις που έγιναν. 
      Από την άλλη πλευρά, αρνητική εντύπωση μου προκάλεσε η επιμονή των Βουλευτών του ΠΑΣΟΚ να στηρίζουν ακόμη και σήμερα πολιτικές που εφήρμοσαν επί είκοσι και πλέον χρόνια, πολιτικές που απέτυχαν στην πράξη. Δεν είναι δυνατόν, κυρίες και κύριοι συνάδελφοι της Αξιωματικής Αντιπολίτευσης, να υποστηρίζετε ότι δεν μπορεί κανείς να αμφισβητήσει ότι επί κυβερνήσεων ΠΑΣΟΚ είχε δημιουργηθεί ένα άριστο οικονομικό περιβάλλον και ένα καλό επενδυτικό κλίμα. Μάλιστα, τονίσατε ότι αυτό αποδεικνύεται απ’ όλα τα στοιχεία ελληνικών και διεθνών οργανισμών. Είναι δικαίωμά σας να πιστεύετε μεταξύ σας ό,τι θέλετε. Αλλά να μας τονίζετε ότι αποδεικνύεται απ’ όλα τα στοιχεία των ελληνικών και διεθνών οργανισμών, αυτό πάει πολύ! Θα σας πω εγώ κάποια στοιχεία, όχι της ελληνικής Κυβέρνησης, αλλά διεθνών οργανισμών που αποδεικνύουν το άριστο –μέσα σε εισαγωγικά- επιχειρηματικό περιβάλλον που δημιουργήσατε. 
      Ακούστε μερικά στοιχεία. Σύμφωνα με την έκθεση του World Economic Forum, η οποία θεωρείται ως η πιο έγκριτη έκθεση σε ζητήματα παγκόσμιας ανταγωνιστικότητας, η χώρα μας κατέκτησε με τη δική σας πολιτική την τελευταία θέση μεταξύ των χωρών της ευρωζώνης. Σε θέματα αδιαφάνειας και διαφθοράς είμαστε οι τελευταίοι στην Ευρώπη, όπως φαίνεται και από το σχετικό πίνακα της Transparency International.
      Επίσης, έχουμε την τελευταία θέση στην απορρόφηση κονδυλίων του Γ΄ Κοινοτικού Πλαισίου Στήριξης στις εισροές κεφαλαίων για άμεσες επενδύσεις, στη μακροχρόνια ανεργία. Τέλος, το 2003 ο Economist χαρακτήριζε την Ελλάδα ως παράδειγμα προς αποφυγή για τα υπό ένταξη ευρωπαϊκά κράτη. 
      Θα μπορούσα να σας αναφέρω και άλλους δείκτες κατά τους οποίους η χώρας μας έχει κατακτήσει, είτε την τελευταία είτε την προτελευταία θέση στην Ευρωπαϊκή Ένωση των δεκαπέντε, αλλά λόγω της οικονομίας του χρόνου δεν θα το κάνω. 
      Εφόσον, λοιπόν, εσείς θεωρείτε ότι όλα αυτά αποτελούν την εικόνα ενός άριστου οικονομικού περιβάλλοντος, επιτρέψτε σε μας να έχουμε διαφορετική φιλοσοφία, μεγαλύτερες φιλοδοξίες και να βάζουμε τον πήχη πολύ πιο ψηλά. 
      Κυρίες και κύριοι συνάδελφοι, το συγκεκριμένο νομοσχέδιο σε συνδυασμό με το φορολογικό και αναπτυξιακό νόμο, δημιουργεί πράγματι ένα γόνιμο επενδυτικό περιβάλλον. Επιλύονται σημαντικά προβλήματα που αφορούν την ίδρυση και τη λειτουργία βιομηχανικών επιχειρήσεων, ικανοποιώντας χρόνια ζητήματα και αιτήματα των επιμελητηρίων και των επιχειρήσεων. 
      Είναι άκρως ενθαρρυντικό ότι οι περισσότεροι φορείς κατά τη διάρκεια της ακρόασής τους από την επιτροπή, τοποθετήθηκαν με πολύ θετικά λόγια για τα νομοθετήματα. Χαρακτηριστική είναι δε η τοποθέτηση του προέδρου του Βιομηχανικού Επιμελητηρίου Αθηνών ο οποίος εξέφρασε την απορία γιατί τόσα χρόνια ταλαιπωρούνταν ο κόσμος των μικρομεσαίων επιχειρήσεων άνευ λόγου.
      Ας δούμε όμως, γιατί ταλαιπωρούνταν αυτός ο κόσμος των επιχειρήσεων όλα αυτά τα χρόνια. Ο κυριότερος λόγος της ταλαιπωρίας τους ήταν το γεγονός, ότι το θεσμικό πλαίσιο αδυνατούσε να ανταποκριθεί στις σύγχρονες ανάγκες. Υπήρχαν πολυνομία και αντιφάσεις στη νομοθεσία, απαρχαιωμένη σε πολλούς τομείς νομοθεσία και έλλειψη κωδικοποίησης της βιομηχανικής νομοθεσίας. 
      Τέλος οι νομαρχιακές υπηρεσίες βιομηχανίας αποδείχθηκαν στην πράξη αναποτελεσματικές, είτε λόγω της δομής τους είτε λόγω της ανεπαρκούς στελέχωσής τους. Αντίθετα, με το νέο νομοσχέδιο γίνεται μια πραγματική παρέμβαση στο σύστημα αδειοδότησης των επιχειρήσεων με πολλαπλούς στόχους. 
      Πρώτος στόχος είναι η ενίσχυση της επιχειρηματικότητας, η οποία –ειρήσθω εν παρόδω- εμφανίζεται εξαιρετικά ρηχή, καθώς απευθύνεται στον τελικό καταναλωτή και όχι στις επιχειρήσεις, σύμφωνα και με πρόσφατη μελέτη του ΙΟΒΕ. 
      Επίσης, από την ίδια μελέτη φαίνεται ότι η χώρα μας εμφανίζει υψηλό ποσοστό ανάγκης επιχειρηματικότητας, με άλλα λόγια επιχειρηματικότητας που αναπτύσσεται από άτομα που δεν έχουν εναλλακτική δυνατότητα βιοπορισμού. 
      Δεύτερος στόχος του νομοσχεδίου είναι η μείωση της γραφειοκρατίας και ένας ακόμη στόχος είναι η μείωση των εμποδίων για την ανάπτυξη  και τον εκσυγχρονισμό των επιχειρήσεων. 
      Ο χρόνος δεν μου επιτρέπει να αναλύσω ή έστω να αναφέρω τις βελτιώσεις εκείνες, που κατά την προσωπική μου κρίση θα συμβάλλουν στην τόνωση της επιχειρηματικότητας. Θα σταθώ, όμως, σε τρία σημεία του νομοσχεδίου τα οποία κρίνω ιδιαιτέρως σημαντικά. 
      Το πρώτο σημείο είναι η μείωση των απαιτούμενων δικαιολογητικών. Καταργούνται δώδεκα δικαιολογητικά. Για να καταλάβει κανείς τη σπουδαιότητα αυτού του μέτρου, αρκεί να ανατρέξει στην τελευταία έκθεση της Παγκόσμιας Τράπεζας για το 2004, η οποία κάνει συγκριτική ανάλυση για την επιχειρηματικότητα στις χώρες του ΟΟΣΑ. Σύμφωνα μ’ αυτήν, ο αριθμός των διαδικασιών για την έναρξη μιας επιχειρηματικής δραστηριότητας στη χώρα μας είναι δυόμισι φορές μεγαλύτερος απ’ ό,τι στις υπόλοιπες, ενώ ο χρόνος διάρκειας είναι μιάμιση φορά. 
      Μια πολύ σημαντική, επίσης, βελτίωση αυτού του νομοθετήματος είναι αυτή που ρυθμίζει τη μεταβίβαση της επιχείρησης, είτε λόγω πώλησης είτε λόγω γονικής παροχής. Σύμφωνα με το προηγούμενο σύστημα, ο νέος φορέας έπρεπε να ξεκινήσει έναν αγώνα δρόμου έκδοσης νέων αδειών στο όνομά του, διαδικασία η οποία έπαιρνε από ένα έως τρία χρόνια. Αντίθετα, με τη νέα ρύθμιση μεταβιβάζονται στο νέο φορέα όλες οι άδειες αυτομάτως. 
      Τέλος, ιδιαίτερη σημασία έχει και η σύσταση συμβουλίου μικρομεσαίων επιχειρήσεων στο Υπουργείο Ανάπτυξης. Είναι και αυτό ένα βήμα που αποδεικνύει εμπράκτως το ενδιαφέρον της Κυβέρνησης για τις μικρομεσαίες επιχειρήσεις, οι οποίες πράγματι αποτελούν τη ραχοκοκαλιά της εθνικής μας οικονομίας. 
      Κυρίες και κύριοι συνάδελφοι, η νέα διακυβέρνηση, με πράξεις και όχι με λόγια, δημιουργεί ένα γόνιμο επενδυτικό περιβάλλον. Ενισχύει την έμφυτη επιχειρηματικότητα του Έλληνα. Στόχος της νέας δυναμικής αναπτυξιακής πολιτικής είναι η δημιουργία μιας ομπρέλας ανάπτυξης και ανταγωνιστικότητας. Πρέπει να ξεφύγουμε από τη στασιμότητα όλων αυτών των ετών και να βγούμε μπροστά με σχέδιο, με στρατηγική και με όραμα. Να αντιμετωπίσουμε τις προκλήσεις και να δημιουργήσουμε μια χώρα ανταγωνιστική, τόσο στην Ευρώπη όσο και στον υπόλοιπο κόσμο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Το λόγο τώρα έχει ο κ. Σγουρίδης.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε,…
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο, κύριε συνάδελφε. Υπάρχει Κοινοβουλευτικός Εκπρόσωπός σας.
      ΒΑΣΙΛΕΙΟΣ ΚΕΓΚΕΡΟΓΛΟΥ: Για τη διαστρέβλωση των θέσεων θέλω να πω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Όμως, δεν έχετε το λόγο, κύριε Κεγκέρογλου. Αν είναι διαστρέβλωση, ζητήστε το λόγο επί προσωπικού ζητήματος, μετά τον κ. Σγουρίδη.
      ΒΑΣΙΛΕΙΟΣ ΚΕΓΚΕΡΟΓΛΟΥ: Προσωπικό είναι.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, ο Υπουργός στην Επιτροπή Παραγωγής και Εμπορίου δήλωσε ότι το νομοσχέδιο αυτό έχει το φιλόδοξο στόχο να εξαλείψει ή να μειώσει τη γραφειοκρατία. Πράγματι, στην εισηγητική έκθεση του νομοσχεδίου γράφετε ότι το νομοσχέδιο αυτό είναι αποτέλεσμα καινοτόμων και τολμηρών ιδεών περισσοτέρων από σαράντα φορέων. 
      Πάντως, κύριοι συνάδελφοι, εγώ την καινοτομία και τις τολμηρές ιδέες αλλιώς τις αντιλαμβάνομαι. Θα σας εξηγήσω στην πορεία της εισήγησής μου πώς εγώ τις περιγράφω. 
      Για μένα, δυστυχώς, το νομοσχέδιο αυτό αντικαθιστά δύο νόμους, το ν. 2516/1997 και το ν. 2965/2001. Αυτοί οι δύο νόμοι κατά βάση έβαζαν τις αρχές και τον τρόπο αδειοδότησης. Ο ένας νόμος έβαζε το one shop stop μέσα στην ιδέα τού να ξεπεράσουν τη γραφειοκρατία, ενώ ο άλλος νόμος ρύθμιζε τα ειδικά θέματα που αφορούν τις μονάδες της Αττικής.
     Απ’ αυτούς τους δυο νόμους, λοιπόν, προσπαθεί το νομοσχέδιο αυτό να πάρει τις διατάξεις τους, να τις κωδικοποιήσει, να απλοποιήσει τις διαδικασίες. 
     Τι κάνει κατά βάση το νομοσχέδιο αυτό; Αυξάνει την ισχύ των μηχανολογικών εγκαταστάσεων των βιοτεχνιών και βιομηχανιών. Έτσι, εντάσσει μεγαλύτερο αριθμό επιχειρήσεων σ’ αυτές που δεν χρειάζονται αδειοδότηση ή έχουν απλούστερες αδειοδοτικές διαδικασίες. Αυτή είναι κατά βάση η απλοποίηση που επιχειρεί το νομοσχέδιο αυτό.
     Κατά την άποψή μου όμως, αυτό δεν είναι καινοτομία. Θα μπορούσαν αυτά τα δυο πράγματα να συμβούν με μια τροπολογία στους προηγούμενους νόμους. Θα μπορούσε μια τροπολογία να αυξήσει την ισχύ από τα 12 στα 22 kw ή αν θέλετε και με υπουργική απόφαση θα μπορούσε να το κάνει. Παράλληλα, θα μπορούσε να προχωρήσει στην απλοποίηση κάποιων διαδικασιών με μια τροπολογία επίσης. Δεν χρειαζόταν να φέρει νομοσχέδιο και μάλιστα μ’ αυτόν το φιλόδοξο τίτλο.
     Φιλότιμες οι προσπάθειες του Υπουργού αλλά έτσι δεν πατάσσεται, δεν εξαλείφεται η γραφειοκρατία. Εξάλλου, ήθελα να πω ότι κανένα από τα χαρτιά τα οποία χρειάζονται και καμμία από τις άδειες που πρέπει να εκδοθούν δεν διαγράφονται. Απλώς μεταφέρονται από την άδεια εγκατάστασης στην άδεια λειτουργίας. Όταν θα έρθει η ώρα της αδειοδότησης για τη λειτουργία της βιομηχανικής εγκατάστασης, τότε εκείνη ακριβώς τη στιγμή θα έρθει η υπηρεσία, θα ελέγξει και θα πει, έχεις ή δεν έχεις αυτά τα χαρτιά. Δηλαδή ανοίγουν οι σιαγώνες κατά κάποιον τρόπο της διαφθοράς. Κάποια στιγμή μπορεί να αρχίσει η συναλλαγή, έχεις ή δεν έχεις τα χαρτιά, σε κλείνω ή δεν σε κλείνω; 
     Προσπαθεί, λοιπόν, το νομοσχέδιο να επιφέρει τομή αλλά, κατά την άποψή μου, μόνο ρωγμή στη γραφειοκρατία επιφέρει. Και αυτό γιατί; Γιατί δεν αλλάζει τη φιλοσοφία δόμησης της Δημόσιας Διοίκησης. Η δομή του κράτους μας σήμερα έχει τη μεττερνιχική λογική, αλλεπάλληλα επίπεδα ελέγχου, αλληλοεμπλεκόμενες διαδικασίες. Ο πολίτης, εάν ξεφύγει από κάπου, κάπου αλλού θα χρειαστεί να δώσει λόγο. Έτσι είναι δομημένο το κράτος. Μα, έτσι δεν σπάει η γραφειοκρατία. Τα επίπεδα το ένα με το άλλο θα λειτουργούν πάντα. Είναι αυτό που λέει ο λαός χαρακτηριστικά «το κράτος αργεί αλλά δεν ξεχνά». Πολλές φορές έχουμε δει να μας επιστρέφεται 1 ευρώ μετά από κάποια χρόνια ή να μας ζητούν να δώσουμε 1 ευρώ μετά από κάποια χρόνια. «Το κράτος αργεί, αργεί αλλά δεν ξεχνά»! Αυτό λέει ο λαός και αυτό σημαίνει ότι είμαστε μέσα σε ένα σύστημα τελείως γραφειοκρατικό. 
     Η βάση της γραφειοκρατίας, κυρίες και κύριοι συνάδελφοι, κατά τη δική μου άποψη, βρίσκεται στην έλλειψη εθνικού σχεδιασμού, βρίσκεται στην έλλειψη χωροταξικού σχεδιασμού, στην έλλειψη ζωνών ανάπτυξης, καθορισμού χρήσεων γης, βρίσκεται στην έλλειψη αγροτικού κτηματολογίου, αστικού και δασικού. Αν ολοκληρώσουμε αυτόν το σχεδιασμό, αυτόματα μπορούμε μέσα από απλούστερες διαδικασίες να ξεπεράσουμε τη γραφειοκρατία. Έτσι θα μπορούσαμε να αξιοποιήσουμε παραγωγικά, ελεγκτικά και εποπτικά τους υπαλλήλους και όχι να τους έχουμε σε ένα μηχανισμό απλώς γραφιάδων ακόμη και επιστήμονες οι οποίοι εντάσσονται στο μηχανισμό των γραφιάδων. Θα δώσουμε δε δουλειά σε χιλιάδες επιστήμονες που έχουν βγει από τα οικονομικά πανεπιστήμια και από τα Πολυτεχνεία μας. 
     Στη Γαλλία παραδείγματος χάρη, αν κάποιος θέλει να στήσει μια επιχείρηση, δεν έχει παρά να πάει απλώς σ’ ένα γραφείο, όπου ένας υπάλληλος τον πληροφορεί κατά πόσο μπορεί να στήσει την επιχείρηση στο συγκεκριμένο μέρος που τη ζητάει. Του λέει, κύριε, σε ποιο δρόμο, σε ποια περιοχή, εδώ μπορείτε να κάνετε αυτά, εκεί δεν μπορείτε να κάνετε αυτήν την επιχείρηση, αντίο σας!
      Αντιθέτως εδώ πάμε στο νομάρχη, πάμε στην πολεοδομία, πάμε στο δήμαρχο, πάμε εδώ, πάμε εκεί, μήπως και μπορέσουμε αυτό που ο νόμος το περιγράφει θολά, να το ξεπεράσουμε, να το ξεκαθαρίσουμε. Σκεφτείτε έναν αντίστοιχο επενδυτή στην Ελλάδα. 
      Έτσι λοιπόν, δεν ξεπερνάμε τη γραφειοκρατία και ο νόμος αυτός, παρ’ όλα τα φιλόδοξα και πομπώδη που λέγονται στην εισηγητική έκθεση, δεν χτυπάει το στόχο, τον οποίο πραγματικά περιγράφει. Άποψή μου; Εκ των προτέρων καθαροί κανόνες, γνώση εκ των προτέρων του αντικειμένου και ιδιωτικοποίηση των αδειών. 
      Το κράτος πρέπει να γίνει μικρός και ευέλικτος οργανισμός, μικρό και ευέλικτο κράτος, που να μπορεί να ελέγχει. Οι επιχειρήσεις θα πρέπει να έχουν τα γραφεία των συμβούλων τους και στα γραφεία αυτά να μπορούν να εκδίδουν τις άδειες υπ’ ευθύνη των μηχανικών. Στο μηχανικό εκ των υστέρων, αν υπόκειται σε λάθος και αν το λάθος είναι εσκεμμένο, θα του αφαιρείται η άδεια. Έτσι μόνο, μπορεί πράγματι, να χτυπηθεί η γραφειοκρατία. 
      Θα μου πείτε, βέβαια, κύριοι συνάδελφοι: «Μα, το ΠΑΣΟΚ ήταν τόσα χρόνια κυβέρνηση. Γιατί δεν τα έκανε αυτά»; Το ΠΑΣΟΚ είχε άλλες προτεραιότητες. Ενέταξε τη χώρα στην ΟΝΕ, έφτιαξε την Ολυμπιακή Ελλάδα και ο λαός δεν του έδωσε το δικαίωμα να προχωρήσει στο να εξαλείψει τη γραφειοκρατία και να διευκολύνει την καθημερινότητα του πολίτη. 
      Η σκυτάλη παρεδόθη σε εσάς. Εσείς, λοιπόν, έχετε από εδώ και πέρα την ευθύνη να προχωρήσετε σε τέτοιες ρηξικέλευθες τομές. Δεν το κάνετε όμως. Δειλιάζετε, δεν προχωράτε και αντί να βοηθήσετε την καθημερινότητα του πολίτη, ασχολείστε, κύριοι συνάδελφοι, με την απογραφή και το βασικό μέτοχο. 
      Σας είπε λοιπόν ο υπάλληλος όταν πήγατε στην Ευρωπαϊκή Ένωση: «Κοιτάξτε το νόμο για το βασικό μέτοχο και πάρτε τον πίσω, ειδάλλως δεν πρόκειται να περάσει». 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Κυρίες και κύριοι συνάδελφοι, πριν μιλήσει ο επόμενος ομιλητής, θα δώσω το λόγο στον κ. Κεγκέρογλου που έχει ζητήσει να μιλήσει επί προσωπικού. 
      Κύριε Κεγκέρογλου, σε τι συνίσταται το προσωπικό; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, το προσωπικό ζήτημα συνίσταται στη διαστρέβλωση -εντός ή εκτός εισαγωγικών- της άποψης που εξέφρασα από το Βήμα αναφορικά με το νομοσχέδιο, από τον κύριο Υπουργό. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Κεγκέρογλου. Έχετε το λόγο για δύο λεπτά. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
      Λόγω του προσωπικού, δεν θα ασχοληθώ βεβαίως με την ουσία της τοποθέτησης του κυρίου Υπουργού. Αυτό θα γίνει στη δευτερολογία μου. 
      Για το θέμα όμως, που έχει να κάνει κατ’ αρχήν με τη θέση μας -εκτός του ότι γράφεται στην έκθεση, γιατί αυτό το θεωρώ δευτερεύον- τέσσερις μέρες στην επιτροπή συζητήσαμε και πραγματικά υπήρξε ένας γόνιμος διάλογος, άσχετα από το γεγονός ότι ο κύριος Υπουργός δεν απεδέχθη όλες τις προτάσεις που έγιναν. 
      Διαφοροποιήθηκε ένας Βουλευτής της Αξιωματικής Αντιπολίτευσης…
      ΠΡΟΕΔΡΕΥΩΝ (Σωτήρης Χατζηγάκης): Κύριε Κεγκέρογλου, πέστε μας για τη διαστρέβλωση. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ναι, κύριε Πρόεδρε. 
      Διαφοροποιήθηκε ένας Βουλευτής της Αξιωματικής Αντιπολίτευσης. Εμείς επί της αρχής το ψηφίζουμε το νομοσχέδιο…
      ΚΥΡΙΑΚΟΣ ΜΗΤΣΟΤΑΚΗΣ: Άλλα είπατε στην επιτροπή, κύριε συνάδελφε. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Αναφέρθηκα σήμερα, κύριε Πρόεδρε, από το Βήμα και δεν αμφισβητώ τις ικανότητες του Υπουργού να παρακολουθεί. Ίσως να μην παρακολούθησε εκείνο το σημείο ή δεν ήταν -σε εκείνο το σημείο- μέσα στην Αίθουσα για κάποιο λόγο. Θα μας το πει ο ίδιος. 
      Όμως, το ΠΑΣΟΚ τοποθετήθηκε καθαρά επί της αρχής του νομοσχεδίου και μάλιστα είπαμε ότι το πνεύμα που εκφράζεται από το νομοσχέδιο –το είπα αυτό συμπληρωματικά- δεν εκφράζεται στο σώμα του νομοσχεδίου, στα άρθρα. Αυτό είναι ένα άλλο θέμα, βέβαια, που θα το δούμε στη συζήτηση επί των άρθρων. 
      ΒΥΡΩΝ ΠΟΛΥΔΩΡΑΣ: Το ψηφίζετε όμως επί της αρχής. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Και βέβαια το ψηφίζουμε. Είναι αντιφατικό να μας καλεί ο κύριος Υπουργός να το ψηφίσουμε, τη στιγμή που ο ίδιος, όπως του είπα και στην επιτροπή, δεν το έχει ψηφίσει σε προηγούμενη συζήτηση, στο ν. 2516 κατά το κύριο σώμα. 
Αλλά εγώ κάλεσα –και κλείνω, κύριε Πρόεδρε- τον κύριο Υπουργό να μας πει, γιατί έχει βάλει στις καταργούμενες διατάξεις αυτά τα δώδεκα χαρτιά που έχουν καταργηθεί με άλλη πράξη. Είναι καταργημένα και κακώς αναφέρεται ότι καταργούνται τώρα.
	ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Κεγκέρογλου.
      Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Άνθρακες ο θησαυρός! Πρώτον, στη σελίδα 44 των Πρακτικών…
      ΠΡΟΕΔΡΕΥΩΝ ( Σωτήρης Χατζηγάκης): …(Δεν ακούστηκε)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα φθάσω σ’ αυτό, κύριε Πρόεδρε, γιατί η Πρόεδρος της Βουλής πρέπει να ελέγξει, πώς το «όχι» στην επιτροπή από την πλευρά του ΠΑΣΟΚ, μετετράπη σε θετική ψήφο.
      Σελίδα 44 των πρακτικών της Διαρκούς 	Επιτροπής Παραγωγής και Εμπορίου. Διαβάζω: «ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Κεγκέρογλου, είστε υπέρ ή κατά της ψήφισης του νομοσχεδίου επί της αρχής; ΒΑΣΙΛΕΙΟΣ ΚΕΓΚΕΡΟΓΛΟΥ (Εισηγητής της Μειοψηφίας): Κύριε Πρόεδρε, αν δεν ολοκληρωθεί η συζήτηση επί των άρθρων, για να δούμε ποιες από τις προτάσεις μας θα δεχθεί ο κύριος Υπουργός, δεν μπορούμε να συμφωνήσουμε επί της αρχής του νομοσχεδίου. Το περιεχόμενο του νομοσχεδίου δεν εκφράζει την εισηγητική του έκθεση. Υπάρχει μια αντίθεση μεταξύ τους. Δεν μπορούμε να συμφωνήσουμε επί της αρχής».
      Διαβάζω επίσης: «ΠΑΝΑΓΙΩΤΗΣ ΣΓΟΥΡΙΔΗΣ: Καταψηφίζω επί της αρχής το νομοσχέδιο διότι…κλπ.». 
      Αυτή είναι η πραγματικότητα και παρακαλώ πολύ, κύριε Πρόεδρε, να ελεγχθεί, γιατί στην έκθεση της επιτροπής που συνοδεύει το νομοσχέδιο, το οποίο συζητούμε, αναφέρεται ότι ο εισηγητής της Πλειοψηφίας και ο εισηγητής της Μειοψηφίας εισηγήθηκαν την ψήφιση του νομοσχεδίου.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ο κύριος Υπουργός βάζει θέμα μομφής κατά του Προεδρείου μ αυτά που λέει εδώ. Έχουμε την έκθεση της επιτροπής της Βουλής όπου αναφέρει σαφώς αυτό που είπε ο κ. Κεγκέρογλου. Τώρα δημιουργεί θέμα  κατά του Προεδρείου. Λύστε το θέμα με την παράταξη της Νέας Δημοκρατίας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό, κύριε Υπουργέ, γιατί το θέμα αφορά το Προεδρείο. Κατ’ αρχήν επί της ουσίας δεν υπάρχει θέμα. Από τη στιγμή που ο κ. Κεγκέρογλου, ως εισηγητής της Μειοψηφίας, δηλώνει ότι αποδέχεται, ότι ψηφίζει…
      ΒΑΣΙΛΕΙΟΣ ΚΕΓΚΕΡΟΓΛΟΥ: Το είχα δηλώσει στο Βήμα.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι, για να μη μένουμε στα διαδικαστικά, επί της ουσίας δεν υπάρχει θέμα. Το θέμα που θέτει ο κ. Γείτονας είναι ότι άλλο λέει η έκθεση και άλλες απόψεις διατυπώθηκαν κατά τη διάρκεια της συνεδριάσεως στην επιτροπή.
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι μείζον πολιτικό ζήτημα. Η Βουλή, αυτή τη στιγμή, συζητά με βάση την έκθεση της επιτροπής, η οποία συντάσσεται με την ευθύνη της Προέδρου της Βουλής και του Προεδρείου. Και η έκθεση της επιτροπής για το νομοσχέδιο λέει: «Ο εισηγητής της Πλειοψηφίας και ο εισηγητής της Μειοψηφίας εισηγήθηκαν την ψήφιση του σχεδίου νόμου». Και εδώ έρχεται να το αμφισβητήσει αυτό ο Υπουργός, άρα θέτει θέμα μομφής κατά του Προεδρείου για παραποίηση πρακτικών.
      ΠΡΟΕΔΡΕΥΩΝ (Σωτήρης Χατζηγάκης): Νομίζω, ότι κατόπιν των εξηγήσεων που εδόθησαν, δεν υπάρχει θέμα.
      Κύριε Υπουργέ, θέλετε το λόγο;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κύριε Πρόεδρε.
      Κύριε Γείτονα, είστε πεπειραμένος πολιτικός, διατελέσατε επί χρόνια Αντιπρόεδρος της Βουλής και δεν επιτρέπεται να μεταφέρετε τη συζήτηση και να χρησιμοποιείτε αυτοκρατορικές εκφράσεις για μια επισήμανση, την οποία έκανα απευθυνόμενος προς το Σώμα, για δύο λόγους. Ο ένας λόγος είναι ότι η αναφορά μου προς το Προεδρείο ήταν να ελέγξει το πρακτικό της επιτροπής διότι ενδέχεται να έχει γίνει λάθος. Εγώ ανέγνωσα, κύριε Πρόεδρε –και παρακαλώ πολύ να ελεγχθεί- τα πρακτικά της Διαρκούς Επιτροπής. Είπατε ή δεν είπατε αυτά, κύριε Κεγκέρογλου, στη Διαρκή Επιτροπή; Ναι ή όχι;
      ΚΩΝΣΤΑΝΤΙΝΟΣ ΓΕΙΤΟΝΑΣ: Κλείστε το θέμα, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ πολύ κύριε Γείτονα! Επιτέλους!
      ΚΩΝΣΤΑΝΤΙΝΟΣ ΓΕΙΤΟΝΑΣ: Ανοίγετε μείζον θέμα για το Προεδρείο. Κλείστε το.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Γείτονα χρησιμοποιείτε εκφράσεις που δεν ταιριάζουν. Το «μείζον πολιτικό θέμα» και το «μείζον θέμα για το Προεδρείο» είναι κατώτερα της συζήτησης την οποία κάνουμε. Μην ανοίξουμε τώρα άλλου είδους ζητήματα. 
    Έκανα μία επισήμανση. Τα Πρακτικά είναι εδώ. Τώρα, σε ό,τι αφορά την τοποθέτηση την οποία έκανε απόψε ο κ. Κεγκέρογλου, η άποψη η δική μου, από του Βήματος της Βουλής, είναι ότι ήταν τόσο σιβυλλική η τοποθέτησή του, που εγώ δεν μπόρεσα να την ερμηνεύσω, διότι μόνο χρησμός του Μαντείου των Δελφών ήταν η τοποθέτηση, αν ψηφίζει ή όχι το νομοσχέδιο. Η ελληνική γλώσσα είναι καθαρή. Ψηφίζετε το νομοσχέδιο επί της αρχής ή καταψηφίζετε. Όλα τα άλλα είναι εκ του περισσού και εκ του πονηρού!
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πιπεργιάς έχει το λόγο.
    ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, δεν κατανοώ την εμμονή του κυρίου Υπουργού σε ένα θέμα το οποίο δεν έχει καμία σημασία. Και το λέω αυτό, διότι όποιος παρακολούθησε συστηματικά τις συνεδριάσεις της επιτροπής, γνωρίζει πολύ καλά ότι όλες οι ψηφοφορίες έγιναν στο τέλος. Δεν έγινε καμία ψηφοφορία επί της αρχής. Έγιναν όλες στο τέλος και η ψηφοφορία επί της αρχής και επί των άρθρων. Είχε προηγηθεί η τοποθέτηση του κ. Κεγκέρογλου και πράγματι είναι έτσι όπως καταγράφηκε στα πρακτικά, πλην όμως, όταν ήρθε η ώρα της ψηφοφορίας και σαν αποτέλεσμα της διαδικασίας μέσα στην επιτροπή, επήλθε αυτό που γράφει και η έκθεση, δηλαδή, η ψήφιση επί της αρχής, η καταψήφιση σειράς άρθρων και η υπερψήφιση άλλων. Και δεν μπορώ να κατανοήσω, γιατί ο κύριος Υπουργός εμμένει σε μία τοποθέτηση, η οποία είναι άνευ ουσίας. Εκτός αν θέλει να στρέψει την αντιπαράθεση από τα στοιχεία της οικονομίας και του νομοσχεδίου σε άλλα ζητήματα.
    Εμείς δεν θα μπούμε σ’ αυτήν τη λογική να αντιπαρατεθούμε επί άλλων ζητημάτων. Ένα μόνο θα επισημάνω: Καλό θα είναι, επειδή ο κύριος Υπουργός, λόγω του φόρτου της εργασίας, δεν παρακολούθησε όλες τις εργασίες της επιτροπής, οι συνεργάτες του που τις παρακολούθησαν, να τον ενημερώσουν σχετικά. 
      ΒΥΡΩΝ ΠΟΛΥΔΩΡΑΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Σωτήρης Χατζηγάκης): Αμέσως μετά θα σας τον δώσω, κύριε Πολύδωρα.
      Κύριε Πιπεργιά, νομίζω ότι με την τοποθέτησή σας λύνετε και το διαδικαστικό θέμα. Ο κύριος Υπουργός νομιμοποιείται, εφόσον υπάρχει μία αντίφαση των πρακτικών και της εκθέσεως, να θέσει το θέμα στη Βουλή για να ξεκαθαρίσει, όπως το ξεκαθάρισε ο κ. Κεγκέρογλου. Επομένως, ούτε ουσιαστικό ούτε διαδικαστικό θέμα υπάρχει. Ο κύριος Υπουργός νομιμοποιείται να το κάνει. Πιστεύω ότι το θέμα έληξε. Ας μην καταναλώνουμε το χρόνο μας σε διαδικαστικά.
    Ορίστε, κύριε Πολύδωρα, έχετε το λόγο.
    ΒΥΡΩΝ ΠΟΛΥΔΩΡΑΣ: Εγώ, κύριε Πρόεδρε, θέλω να ζητήσω από το Προεδρείο και από την Αίθουσα να θεωρηθεί το ζήτημα λήξαν. Για τα διαμειφθέντα, κάποιος λόγος δικαίου έγκειται και στην παρέμβαση του κ. Υπουργού και στην ανταπάντηση-διευκρίνιση του κυρίου Κεγκέρογλου, όπως τα τοποθετήσατε μάλιστα, κύριε Πρόεδρε. Πολιτική παρατήρηση αξίας έκανε ο κ. Σιούφας επισημαίνοντας το ασαφές στην τοποθέτησή σας, κύριε συνάδελφε, το μη κατηγορηματικό και το παλλινωδικό σε κάποιο βαθμό. Και αυτό δικαιούται να το κάνει. Έτσι είναι ο πολιτικός λόγος-αντίλογος, όπως τον έχω γνωρίσει εγώ. Δικαιούται ο κύριος Υπουργός αυτό να το επισημάνει ενώπιον του μεγάλου κριτή  που λέγεται λαός, που λέγεται κόσμος του επιχειρείν. 
    Από την άλλη μεριά, για το πού βρισκόμαστε τώρα ή και στην επιτροπή το τι ελέχθη, πώς εξελίχθηκαν, δηλαδή, τα νομικά και πολιτικά γεγονότα, ισχύει ως έγκυρος ο λόγος του κ. Κεγκέρογλου και του κ. Πιπεργιά, που προσδιορίζει τη θέση του ΠΑΣΟΚ τώρα αποσαφηνιστικά, ναι επί της αρχής, υπό όρους. 
    Έτσι, λοιπόν, νομίζω ότι είναι καλός ο λόγος-αντίλογος με πολιτικά συμπεράσματα, που όλοι τα αντιλαμβανόμαστε και δεν είναι ανάγκη να τα επεκτείνω εγώ ή να τα αναλύσω. 
    Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίζουμε με τον κατάλογο των ομιλητών, κύριοι συνάδελφοι.
    ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε συνάδελφε, δεν μπορείτε.
    ΔΗΜΗΤΡΙΟΣ ΛΙΝΤΖΕΡΗΣ: Οφείλετε μία απάντηση στον κύριο Υπουργό. 
      ΠΡΟΕΔΡΕΥΩΝ (Σωτήρης Χατζηγάκης): Την έδωσα κύριε συνάδελφε, και εσείς δεν έχετε το λόγο. Μίλησε ο Κοινοβουλευτικός σας Εκπρόσωπος. Νομίζω ότι δεν υπάρχει θέμα, λύθηκε. Μην κατατρεχόμεθα με ήσσονος σημασίας θέματα. Είναι στο παρόν νομοσχέδιο πολλοί ομιλητές και κατά τη διάρκεια, αν προκύψει κάποιο διαδικαστικό, θα το αντιμετωπίσουμε.
Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητούμε αντικαθιστά το ν. 2965/2001 που ψηφίστηκε από την κυβέρνηση του ΠΑΣΟΚ για τη βιώσιμη ανάπτυξη της Αττικής που και αυτός αντικατέστησε το ν. 8484 που, ασφαλώς, ήταν καλύτερος, αν και όχι ιδανικός.
      Στόχος του νομοσχεδίου είναι η λειτουργία των βιομηχανικών και βιοτεχνικών εγκαταστάσεων στα πλαίσια της αειφόρου ανάπτυξης. Όλοι θέλουμε ανάπτυξη, όλοι θέλουμε την οικονομική ανάπτυξη και αυτό συνεπάγεται και τη βιομηχανική ανάπτυξη. 
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ!
      ΑΘΑΝΑΣΙΟΣ ΛΕΒΕΝΤΗΣ: Όμως, από την άλλη, τίθεται και το θέμα της αειφόρου και βιώσιμης ανάπτυξης. Είναι πάρα πολύ σημαντικό το γεγονός ότι αυτό έχει γίνει κοινή συνείδηση, κάτι που το έλεγε παλαιότερα ο Συνασπισμός, η Αριστερά και επέμεναν οι Οικολόγοι και τους κατηγορούσαν. Έρχεται, λοιπόν, σήμερα ο Σύνδεσμος Ελληνικών Βιομηχανιών να κάνει κοινή εκδήλωση-ημερίδα με την ΚΕΔΚΕ, με το Τεχνικό Επιμελητήριο και με τη WWF. Αυτό είναι πάρα πολύ σημαντικό και πιστεύουμε ότι μας οδηγεί σε κάποιους άλλους δρόμους που θα είναι χρήσιμοι για όλους και προπαντός για τον τόπο.
      Είπε ο κ. Σγουρίδης ότι το νομοσχέδιο φιλοδοξεί να φέρει τομή στη γραφειοκρατία, αλλά μόνο μια ρωγμή –και αυτή συζητήσιμη- μπορεί να πετύχει. 
      Εμείς δεν θα υπερασπιστούμε τις γραφειοκρατικές διαδικασίες, ούτε τη διατήρηση όλων αυτών των πιστοποιητικών. Ελέχθη ότι καταργούνται δώδεκα πιστοποιητικά. Ας καταργηθούν και άλλα δώδεκα και άλλα εικοσιτέσσερα και βέβαια, να απλοποιηθούν οι διαδικασίες.
      Όμως το πρόβλημα είναι εάν έτσι προστατεύεται το περιβάλλον και αν είναι αειφόρος η ανάπτυξη. Επειδή κατάγομαι από μια περιοχή, από την Ελευσίνα και το Θριάσιο, που έχει πάρα πολλά υποφέρει απ’ αυτήν την άναρχη και απρογραμμάτιστη ανάπτυξη, θα ήθελα να πω ότι δεν υπήρχε ως τώρα –και ούτε και τώρα υπάρχει- ένας χωροταξικός σχεδιασμός και προσδιορισμός των χρήσεων γης, μια μελέτη του τι μπορεί να αντέξει ο κάθε τόπος. Αυτά όλα μένουν πάντοτε στο περιθώριο.
      (Θόρυβος στην Αίθουσα)
       ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κύριε Λεβέντη.
      Παρακαλώ πολύ, κύριοι συνάδελφοι!
      ΑΘΑΝΑΣΙΟΣ ΛΕΒΕΝΤΗΣ: Υπάρχει άναρχη και απρογραμμάτιστη ανάπτυξη. Θα λέγαμε ότι υπάρχει μια οικιστική επέλαση στην Αττική τις τελευταίες δεκαετίες. Επίσης υπάρχει μια μεγάλη και αυθαίρετη βιομηχανική ανάπτυξη. 
      Πρέπει να πω ότι στην περιοχή του Θριασίου, όπου συνωστίζονται πάνω από τρεις χιλιάδες μικρές και μεγάλες βιομηχανίες και άλλες επιχειρήσεις, οι περισσότερες δεν διαθέτουν άδεια, κύριε Υπουργέ. Όσες έχουν άδεια, την έχουν καταστρατηγήσει. Δεν υπάρχει καμία βιομηχανία που να αποτελεί εξαίρεση.
      Δεν θέλω να πάω στο παρελθόν και να αναφέρω την επιχείρηση «ΤΙΤΑΝ» που κατέστρεψε τον αρχαιολογικό χώρο, το αρχαίο στάδιο, το αρχαίο θέατρο, τη «ΧΑΛΥΒΟΥΡΓΙΚΗ» που μπάζωσε πάνω από δυο χιλιάδες στρέμματα ή την «ΠΕΤΡΟΛΑ» που επίσης μπάζωσε εκατοντάδες στρέμματα. Δεν θέλω να αναφερθώ σε άλλα απαράδεκτα στοιχεία.
      Όμως αυτό που ξέρω είναι ότι αυτήν τη στιγμή οι νομαρχίες –με τις περιορισμένες αρμοδιότητες που έχουν- έχουν τη δυνατότητα να εγκρίνουν τους περιβαλλοντικούς όρους, αυτούς τους όρους, δηλαδή, βάσει των οποίων θα λειτουργεί η κάθε επιχείρηση. Και όμως αυτοί οι περιβαλλοντικοί όροι δεν ελέγχονται. Δεν υπάρχουν ελεγκτικοί μηχανισμοί και δεν έχει φροντίσει –ούτε και αυτό το νομοσχέδιο φροντίζει- να υπάρχουν αυτοί οι ελεγκτικοί μηχανισμοί ώστε να ελέγχονται. Αυτές οι δώδεκα κιλοβατώρες που λέμε τώρα εμείς θα γίνουν εικοσιτέσσερις. Θα γίνουν εικοσιτέσσερις ή διακόσιες σαράντα; Από πού προκύπτει ότι θα τηρηθούν αυτοί οι όροι; Δείτε τι γίνεται κάθε μέρα σε κάθε βήμα. 
      Υπάρχει και κάτι άλλο. Εδώ έρχεται σαν κακό παράδειγμα προς μίμηση και με μια τροπολογία η Ελευσίνα. Αναφέρεται σε παραχώρηση χρήσης αιγιαλού και της προκείμενης του αιγιαλού θαλάσσιας περιοχής και ό,τι ισχύει για τα δυο μεγάλα ναυπηγεία της χώρας –Ναυπηγεία Ελευσίνας και Ελληνικά Ναυπηγεία- αυτό να επιτρέπεται να γίνεται και στη Σύρο, όπου καταλαμβάνεται η ακτή χωρίς καμία αντιπαροχή, χωρίς κανέναν έλεγχο και χωρίς προφανώς και κανέναν έλεγχο και των χρήσεων έτσι όπως γίνονται από τις μεγάλες βιομηχανίες.
      Επίσης πρέπει να πω ότι υπάρχει μια σειρά ΒΙΟΠΑ κλπ. στο Θριάσιο, στα Μέγαρα. Τώρα δημιουργείται και στο Διάσελο ανάμεσα στην Πάρνηθα και στην Πεντέλη. Τουλάχιστον κανένα από τα ΒΙΟΠΑ που έχω υπ’ όψιν μου από την περιοχή του Θριασίου δεν έχει κάποιου είδους υποδομή. 
      Με ποιόν τρόπο θέλετε να εξυπηρετήσετε τις βιομηχανίες όταν δεν υπάρχει καμία υποδομή, όταν υπάρχει μια φοβερή κυκλοφοριακή συμφόρηση, όταν γίνεται το αδιαχώρητο με τις νταλίκες, τα απορριμματοφόρα, τα βυτιοφόρα σε στενούς ελικοειδείς δρόμους όπου δεν μπορεί να περάσει ούτε ποδήλατο;
      Γιατί δεν τα βλέπουμε αυτά, κύριε Υπουργέ, ώστε να μπορέσουμε να διευκολύνουμε πραγματικά την ανάπτυξη αυτή, η οποία να είναι και βιώσιμη; Αλλιώς δημιουργείται ένας κυκλοφοριακός εφιάλτης. Υπάρχει αυτή η συφοριασμένη λεωφόρος ΝΑΤΟ, η λεωφόρος του θανάτου, όπου περνάν χιλιάδες αυτοκίνητα και ακόμα είναι σε  φοβερή κατάσταση. Επίσης είναι και η λεωφόρος Αθήνας-Θήβας που είναι ο μόνος συνδετήριος δρόμος ανάμεσα στις δύο αυτές μεγάλες εθνικές οδούς Αθήνας-Θεσσαλονίκης και Αθήνας-Πάτρας. Και εκεί δεν έχει γίνει τίποτα εδώ και χρόνια. Είναι από την εποχή του Ξέρξη αυτός ο δρόμος. Δεν έχει υπάρξει καμία ευαισθησία. Πως, λοιπόν, θα γίνει αυτή η ανάπτυξη; Στην οδηγία ΣΕΒΕΖΟ που υπάγονται δεκάδες βιομηχανίες ανά τη χώρα, οι μισές από αυτές συνωστίζονται στο Θριάσιο και δεν δίνετε καμιά καινούργια αρμοδιότητα στη Νομαρχιακή Αυτοδιοίκηση - παραμένει μόνιμα ο φτωχός συγγενής- για να μπορέσουν κάποια πράγματα να ελεγχθούν με καλύτερο τρόπο. 
      Εμείς λέμε ότι οι μικρές επιχειρήσεις πρέπει να ενισχυθούν. Πρέπει να αντέξουν στον ανταγωνισμό και θα πρέπει να τους δώσουμε  κίνητρα και οικονομικές δυνατότητες. Φοβόμαστε όμως ότι αυτός ο τρόπος της ανάπτυξης, όπως έχει λειτουργήσει μέχρι τώρα, αν συνεχίσει έτσι να λειτουργεί θα οδηγήσει σε χειρότερες ακόμα καταστάσεις. 
      Λέει το νομοσχέδιο ότι στοχεύει στην ενίσχυση της επιχειρηματικότητας και τη βελτίωση της ανταγωνιστικότητας. Θα παραβλέπονται όμως οι επιπτώσεις στους οικισμούς, στα οικοσυστήματα, στους αρχαιολογικούς χώρους, στα δάση; Αυτό δεν το ξέρουμε. Ως τώρα δεν είχε παρατηρηθεί και φοβάμαι ότι τώρα θα εξακολουθήσει να ισχύει το ίδιο.
      Επίσης στοχεύει στη μείωση των εμποδίων για την ανάπτυξη και τον εκσυγχρονισμό των επιχειρήσεων. Τι είδους όμως εκσυγχρονισμός θα είναι αυτός; 
      Κύριε Πρόεδρε, ζήσαμε στην Ελευσίνα μια προσπάθεια της «ΠΕΤΡΟΛΑ» να κάνει μια τεράστια επένδυση-επένδυση 700.000.000 δολαρίων και επειδή αυτό δεν μπορούσε να περάσει τότε επί κυβερνήσεων ΠΑΣΟΚ, εφευρέθηκε ο εκσυγχρονισμός. Επρόκειτο για  ένα καινούργιο διυλιστήριο που θα ερχόταν ακόμα πιο κοντά στην πόλη της Ελευσίνας η οποία βρίσκεται σε ασφυκτική επαφή και με την «ΠΥΡΚΑΛ» και αυτό βαφτίστηκε εκσυγχρονισμός. 
      Αν είναι να γίνουν τέτοιου είδους εκσυγχρονισμοί φοβάμαι ότι τα πράγματα θα οδηγηθούν σε ακόμα χειρότερες καταστάσεις. Εδώ, μάλιστα, λέει ότι προβλέπεται η χορήγηση άδειας εγκατάστασης για επέκταση ή εκσυγχρονισμό ήδη υφισταμένων μονάδων για τη διενέργεια ιδιαίτερα σημαντικών για την εθνική οικονομία παραγωγικών επενδύσεων. Δηλαδή άλλο ένα διυλιστήριο αν είναι να φτιαχθεί στο Θριάσιο, εφόσον θα είναι χρήσιμο για την ελληνική οικονομία και παραγωγική επένδυση θα μπορούμε και αυτό να το εγκαταστήσουμε. Και υπάρχουν στο άρθρο 9 παρεκκλίσεις για την ανέγερση κτηριακών εγκαταστάσεων. Και λέει εδώ ορισμένα πράγματα που και αυτά μας ανησυχούν. ¨Όπως και στο νόμο 2965/2001 απαγορεύεται η ίδρυση δραστηριοτήτων στα όρια της περιφέρειας Αττικής. Μόνο κατ’ εξαίρεση επιτρέπεται η εγκατάσταση μονάδων χαμηλής όχλησης στις περιοχές που καθορίζονται και κάτω από αυστηρές προϋποθέσεις για την εξυπηρέτηση των αναγκών των κατοίκων και την ανάπτυξη της επιχειρηματικής τους δραστηριότητας. Όταν, λοιπόν, η επιχειρηματική δραστηριότητα των κατοίκων μπλέκεται με τις ανάγκες των κατοίκων μέσα σε περιοχές γενικής κατοικίας, φοβόμαστε ότι θα έχουμε σοβαρά θέματα. Η κ. Ξηροτύρη είπε γιατί. Για όλους αυτούς τους λόγους εμείς επί της αρχής το καταψηφίζουμε. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Γεωργιάδης έχει το λόγο. 
      ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, κύριοι συνάδελφοι, έχω το ελάττωμα να κρατάω σημειώσεις και επειδή είμαι καινούργιος σ’ αυτήν εδώ την Αίθουσα, θα σας εκμυστηρευτώ ένα βασικό ερώτημα το οποίο έχω. Εάν ήσασταν κατά του νομοσχεδίου επί της αρχής, τι θα λέγατε; Διότι όταν κάποιος είναι υπέρ ενός νομοσχεδίου, έχει και κάτι να πει το οποίο να δείχνει ότι είναι υπέρ. 
      Εγώ, λοιπόν, έχω κρατήσει σημειώσεις από όλη την ομιλία του εισηγητή της Μειοψηφίας. Αφού ξεκινάει λέγοντας πόσο κακή είναι η κατάσταση στην οικονομία, λέει ότι το νομοσχέδιο είναι θολό διοικητικά, ότι υποκρύπτει σκοπιμότητες, ότι είναι απογοητευτικό γιατί δεν θα είναι λειτουργικό, ότι εισάγει περισσότερη γραφειοκρατία αντί να τη μειώνει και μιλάει για τη συγκέντρωση και πόσο κακή είναι σε σχέση με τη διοικητική αποκέντρωση που θα όφειλε να εισάγει. Γενικότερα, στο ενδέκατο λεπτό και πενήντα δευτερόλεπτα σημείο της ομιλίας του λέει «δεν καταργεί ούτε ένα δικαιολογητικό». Βέβαια, μιλάει και για ρυθμίσεις που επιβαρύνουν το περιβάλλον. Αυτή είναι η εισήγηση της Μειοψηφίας.
      Έρχεται κατόπιν ο κ. Σγουρίδης, ο οποίος λέει «καμία καινοτομία από το νομοσχέδιο», μιλάει για το ότι ανοίγουν οι σιαγόνες της διαφθοράς μεταβιβάζοντας το βάρος του ελέγχου από την εγκατάσταση στη λειτουργία, λέει ότι δεν σπάει η γραφειοκρατία και εγκαλεί τη Νέα Δημοκρατία για το ότι δεν τελείωσε το Κτηματολόγιο, διότι δεν προχώρησε σε χωροταξικό και γενικότερο σχεδιασμό.
       Αυτές είναι οι σημειώσεις μου. Και διερωτώμαι για το εξής: Εάν ήσασταν κατά του νομοσχεδίου, τι θα λέγατε; Αυτό το οποίο με τρομάζει είναι ότι δεν βλέπει ότι αυτό το νομοσχέδιο είναι ένα σύνολο συγκεκριμένων παρεμβάσεων. Ο εισηγητής μας μας μίλησε για εφτά από αυτές. Η Έκθεση αναφέρει είκοσι τρεις από αυτές. Εγώ έχω μετρήσει πάνω από πενήντα συγκεκριμένες παρεμβάσεις που θεωρώ ότι μειώνουν τη γραφειοκρατία. 
      Θα ήθελα να σας αναφέρω τρία παραδείγματα από τα πολλά που έχω. Ένα τσαγκαράδικο του οποίου η ισχύς που χρησιμοποιείται είναι μέχρι τέσσερις κιλοβατώρες εκτός Αττικής, μέχρι τώρα χρειάζεται τρία δικαιολογητικά, απαλλακτικό άδειας εγκατάστασης, απόφαση περιβαλλοντολογικών όρων και πιστοποιητικό πυρασφάλειας. Από τώρα, δεν θα χρειάζεται κανένα.
      Ένα φωτογραφείο εντός Αττικής, μέχρι τώρα χρειάζεται εφτά δικαιολογητικά, το ερωτηματολόγιο, τον Κανονισμό της πολυκατοικίας, βεβαίωση χρήσης γης, οικοδομική άδεια, μελέτη περιβαλλοντολογικών όρων, μελέτη πυροπροστασίας, μελέτη εγκατάστασης. Από τώρα, δεν θα χρειάζεται κανένα.
      Τρίτον, ένα ξυλουργείο που χρησιμοποιεί μέχρι είκοσι δύο κιλοβατώρες εκτός Αττικής, χρειάζεται εφτά δικαιολογητικά μέχρι τώρα. Σήμερα, θα χρειάζεται μόνον τρία, κ.ο.κ.   
      Νομίζω ότι δεν θέλει η Αξιωματική Αντιπολίτευση να δει ότι εδώ, πράγματι, γίνεται ένα πολύ συγκεκριμένο και θετικό βήμα με συγκεκριμένες παρεμβάσεις προς την κατεύθυνση που θεωρώ ότι κάθε λογικός άνθρωπος επιθυμεί.
      Το δεύτερο που με τρομάζει είναι ότι δεν ικανοποιείστε από το γεγονός ότι η αρχή της σιωπής από το δημόσιο –ίσον συναίνεση- που εισάγεται από αυτό το νομοσχέδιο για τις μονάδες χαμηλής όχλησης σε σχέση με την έγκριση της μελέτης περιβαλλοντικών επιπτώσεων, το όριο δηλαδή των τριάντα ημερών, δεν χαιρετίζεται και μάλιστα δεν επιθυμείται εντόνως αυτή η καινοτομία να μπορέσει να εισαχθεί και σε άλλου είδους ρυθμίσεις και παρεμβάσεις του κράτους. 
      Αντίθετα, ακούω τον κ. Σγουρίδη –δύο ομιλητές σάς μίλησαν μέχρι στιγμής- ο οποίος λέει ότι το κράτος αργεί, αλλά θυμάται. Μας επιστρέφουν –λέει- ένα ευρώ μετά από πολλά χρόνια. Εμείς θέλουμε το κράτος όταν αργεί, να μην έχει τη δυνατότητα να θυμάται. Αυτό είναι που εισάγουμε σε αυτό το νομοσχέδιο που ούτε αυτό φαίνεται να σας ικανοποιεί.
      Το άλλο που επίσης με εκπλήσσει που δεν φαίνεται να σας ικανοποιεί είναι η μετακύληση του βάρους του ελέγχου από την εγκατάσταση στη λειτουργία. Το ότι το κράτος εμπιστεύεται τον επενδυτή, το ότι αλλάζει, όπως πολύ εύλογα και σωστά και ορθολογικά μας ανέπτυξε ο εισηγητής μας -αλλάζει μία ολόκληρη φιλοσοφία σχετικά με το ποια είναι η σχέση του κράτους με τον επενδυτή- ούτε αυτό φαίνεται να το σημειώνετε και ούτε αυτό σας αρέσει.  Αντίθετα, υπάρχει και η ερμηνεία ότι αυτό ανοίγει περαιτέρω τις σιαγόνες της διαφθοράς.
      Μίλησε ο εισηγητής σας για το κακό οικονομικό κλίμα και για το πόσο άσχημη είναι η κατάσταση στο χώρο των επενδύσεων. Βέβαια, αιτιάστηκε, όπως το έχουμε ακούσει ως μόνιμη επωδό σε κάθε συζήτηση, την απογραφή και το πόσο κακό έκανε αυτή η απογραφή καθώς μας μείωσε τη διεθνή αξιοπιστία. 
    Κύριοι συνάδελφοι, νομίζω ότι έρχεται η ώρα, πλέον, να πούμε κάποια πράγματα, αντιλαμβανόμενοι ότι μας βλέπει και κόσμος εδώ -υπάρχουν και κάμερες μέσα στην Αίθουσα- ότι καμία απογραφή δεν μείωσε την αξιοπιστία κανενός σε οποιοδήποτε ζήτημα. Ίσα-ίσα ισχυροποιεί η αλήθεια και η απογραφή την αξιοπιστία καθενός.
    ΒΑΣΙΛΕΙΟΣ ΚΕΓΚΕΡΟΓΛΟΥ: Ο λαός της Πορτογαλίας άλλα είπε.
    ΝΙΚΟΛΑΟΣ ΓΕΩΡΓΙΑΔΗΣ: Το παράδειγμα της Πορτογαλίας είναι εντελώς άστοχο και νομίζω ότι αδίκως το χρησιμοποιείτε. Ως προς τους δείκτες δε διεθνών οργανισμών, που και ο κ. Μπεκίρης, αλλά και ο εισηγητής ανέφερε, που περιγράφουν την κατάσταση της χώρας, εγώ θα αναφέρω άλλους δύο. Δεν θα επαναλάβω, όσους έχουν γίνει πλέον γνωστοί. 
    Το κόστος έναρξης μιας επιχείρησης στην Ελλάδα σήμερα ανέρχεται στο 35,2% του μέσου κατά κεφαλήν ΑΕΠ, ενώ το αντίστοιχο κόστος στην Ευρωπαϊκή Ένωση είναι 7,5%. Δηλαδή πέντε φορές επάνω κοστίζει σήμερα στην Ελλάδα να φτιάξει μια επιχείρηση.
    Το δεύτερο πράγμα το οποίο θεωρώ ότι είναι πολύ σημαντικό, σχετικά με τις επενδύσεις και το οικονομικό κλίμα είναι ότι οι άνθρωποι που γνωρίζουν έστω και τα βασικά της μακροοικονομικής επιστήμης γνωρίζουν ότι υπάρχει μια χρονική υστέρηση ανάμεσα σε μια πολιτική και τις επιπτώσεις της. Αυτό στα αγγλικά λέγεται time lag. Δηλαδή η πολιτική της Νέας Δημοκρατίας σήμερα θα αποδώσει το 2006-2007. Αποκλείεται τα μέτρα της Νέας Δημοκρατίας να αποδώσουν σε δύο μήνες, σε έξι μήνες, σε οκτώ μήνες. Αντίθετα, αυτό το οποίο βιώνουμε είναι η απόδοση των μακροοικονομικών και δημοσιονομικών ρυθμίσεων της προηγούμενης κυβέρνησης. Σε αυτό το κλίμα ζούμε και όχι μόνο ζούμε σ’ αυτό, αλλά καλούμαστε κάθε φορά που μιλάει κάποιος εκπρόσωπος της Αντιπολίτευσης να απολογούμαστε γι’ αυτό.
    Θα τελειώσω, λέγοντας δύο πράγματα σχετικά με το νομοσχέδιο, γιατί εγώ θεωρώ ότι εδώ, πράγματι, πατάσσεται η γραφειοκρατία και θα πω πόσο σημαντικό είναι αυτό για τον περιορισμό της διαφθοράς.
    Κυρίες και κύριοι συνάδελφοι, εγώ θεωρώ ότι η διαφθορά –και μη με παρεξηγήσετε- είναι μια λογική αντίδραση στην αναποτελεσματικότητα του κράτους. Δηλαδή η διαφθορά, αν θέλετε, έχει και ένα λειτουργικό κομμάτι. Ρυθμίζει πράγματα που η αναποτελεσματικότητα του κράτους δεν μπορεί να ρυθμίσει. 
    Πώς πατάσσεις τη διαφθορά; Την πατάσσεις βελτιώνοντας την αποτελεσματικότητα του κράτους, δηλαδή την πατάσσεις μειώνοντας τη γραφειοκρατία. Θεωρώ ότι όντως αυτό το νομοσχέδιο είναι μια πολύ ισχυρή τομή και περιμένω με ιδιαίτερο ενδιαφέρον και το επόμενο νομοσχέδιο, αυτό το οποίο θα εισάγει αντίστοιχες τομές για τις εμπορικές επιχειρήσεις. Η διαφθορά είναι κακή, όχι μόνο για ηθικούς λόγους ή γιατί δημιουργεί μίζες και μαύρο χρήμα. Η διαφθορά είναι κακή, διότι δημιουργεί και πολιτικές, πελατειακές σχέσεις και, βεβαίως, αμαυρώνει σημαντικά την ποιότητα της δημοκρατίας.
    Τέλος, θα ήθελα να πω ότι συμφωνώ με πολλές από τις παρατηρήσεις του Συνασπισμού, τόσο της κ. Ξηροτύρη, όσο και του κ. Λεβέντη, σχετικά με τη δουλειά την οποία πρέπει να κάνουμε, ώστε να πετύχουμε τη λεγόμενη αειφόρο ανάπτυξη. Θεωρώ ότι η τροποποίηση του Κανονισμού της Βουλής την προηγούμενη εβδομάδα και η δημιουργία της Επιτροπής Περιβάλλοντος μας δίνει, πραγματικά, ένα εργαλείο, το οποίο πρέπει να το αξιοποιήσουμε, έτσι ώστε να μπορέσουμε να προσεγγίσουμε –και μακάρι να πετύχουμε- αυτό το οποίο ο καθένας μας αντιλαμβάνεται με το δικό του τρόπο ως αειφόρο ανάπτυξη.
    (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Το παρεμπίπτον θέμα που δημιουργήθηκε προηγουμένως, ουσιαστικά έδωσε την απάντηση στον κύριο Υπουργό για το  ποιος ψελλίζει, αν ψελλίζει το ΠΑΣΟΚ ή όχι, ή αν στρεψοδικεί και διαστρεβλώνει η Κυβέρνηση. Και, δυστυχώς, για σας απεδείχθη ότι δεν υπάρχουν οι αντιφάσεις στο ΠΑΣΟΚ, αλλά στην ίδια την Κυβέρνηση που ακόμα και αυτήν τη στιγμή και μέσα από σκιαμαχία, για να πλήξει το ΠΑΣΟΚ, δεν δίστασε, ουσιαστικά, να απευθύνει μομφή στο Προεδρείο.
      ΒΥΡΩΝ ΠΟΛΥΔΩΡΑΣ: Ε, όχι. Μια παρατήρηση.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πολύδωρα, προσπαθήσατε να κλείσετε οφείλω να πω έξυπνα το θέμα, για να μην ανοίξει παραπέρα. Ήταν όμως σαφής ο Υπουργός. Απευθύνθηκε στο Προεδρείο και είπε: «Τι γίνεται; Άλλα λένε τα Πρακτικά και άλλα λέει το Πρακτικό της Επιτροπής της Βουλής που γίνεται με την ευθύνη του Προεδρείου». Πώς δεν δημιουργείται θέμα; Τελειώνω όμως με αυτό.
      Το συζητούμενο νομοσχέδιο αποβλέπει στη διευκόλυνση εγκατάστασης βιομηχανιών και βιοτεχνιών και γενικά της επιχειρηματικότητας.
      Δεν πρέπει, όμως, να ενοχλούνται οι συνάδελφοι της Νέας Δημοκρατίας, όταν λέμε ότι εκείνο που μετρά, όσον αφορά τις επενδύσεις, είναι κυρίως το κλίμα, το οικονομικό περιβάλλον. Η Κυβέρνηση κατάφερε μέσα σε ένα χρόνο να έχουμε το χειρότερο κλίμα στην οικονομία. Έχουμε άπνοια και ανασφάλεια παντού. 
      Σύμφωνα με έγκυρες προβλέψεις, ο ρυθμός ανάπτυξης θα είναι στο 3%. Πού είναι το περίφημο 5% που τάζατε στον ελληνικό λαό; 
      Για το 2005 οι επενδύσεις θα μειωθούν και οι απορροφήσεις των κονδυλίων του Γ΄ Κοινοτικού Πλαισίου Στήριξης δεν πηγαίνουν καθόλου καλά. Οι μικρομεσαίοι βρίσκονται σε κλοιό εξαιτίας και των φοροεισπρακτικών μέτρων. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Άρα, η επιχειρηματικότητα συνολικά είναι σε μία μέγγενη εξαιτίας των κακών επιλογών της Κυβέρνησης. Αυτό οφείλεται στη συνολική πολιτική σας και στην απογραφή. Άκουσα προηγουμένως τον συνάδελφο της Νέας Δημοκρατίας να ενοχλείται, ειδικά όταν του ανέφεραν κάποιοι συνάδελφοι του ΠΑΣΟΚ την Πορτογαλία. Μα την Πορτογαλία και της κυβέρνησή της μας φέρνατε όλα τα προηγούμενα χρόνια ως πρότυπο!
      ΝΙΚΟΛΑΟΣ ΓΕΩΡΓΙΑΔΗΣ: Γιατί, όμως;
      ΚΩΝΣΤΑΝΤΙΝΟΣ ΓΕΙΤΟΝΑΣ: Τώρα το κατανοώ. Μετά από τις εκλογές και την ήττα, θέλετε να αποτάξετε το «πορτογαλικό σύνδρομό σας».
      (Χειροκροτήματα από την πτέρυγα του ΠΑΣΟΚ)
      (Θόρυβος από την πτέρυγα της Νέας Δημοκρατίας)
      Κυρίες και κύριοι συνάδελφοι, η ενίσχυση της επιχειρηματικότητας και των επενδύσεων, η βελτίωση της ανταγωνιστικότητας και η μείωση της γραφειοκρατίας ήταν και είναι σταθερός στόχος του ΠΑΣΟΚ. Εμείς κάναμε μεγάλα βήματα και έτσι πετύχαμε ρυθμούς ανάπτυξης για οκτώ χρόνια άνω του 4%.
      Επομένως, δεν μπορείτε να μας κατηγορείτε ότι τώρα τα λέμε αυτά και ότι είμαστε ασυνεπείς. Το νομοσχέδιο, που μας φέρατε, ουσιαστικά πατά σε δύο νόμους που ψήφισε το ΠΑΣΟΚ, το ν.2516/1997 και το ν.2965/2001 για τη βιώσιμη ανάπτυξη στην Αττική. Οι νόμοι έλυσαν σημαντικά ζητήματα. Πολλές από τις ρυθμίσεις του νέου νομοσχεδίου, ουσιαστικά, είναι ρυθμίσεις αυτών των δύο νόμων. 
      Ασφαλώς, αυτοί οι δύο νόμοι δεν έλυσαν όλα τα προβλήματα. Όμως, εγώ πιστεύω ότι είναι σημαντικό το ότι αξιοποιούνται τα θετικά στοιχεία τους. Το θέμα, για το οποίο ασκήθηκε κριτική από τους συναδέλφους του ΠΑΣΟΚ, είναι το εξής αφορά το ερώτημα: Οι ρυθμίσεις αυτού του νομοσχεδίου αντιμετωπίζουν προβλήματα και αδυναμίες που παρουσιάστηκαν κατά την εφαρμογή των δύο προαναφερθέντων νόμων; Σ’ αυτό πρέπει να δοθεί απάντηση.
      Κύριοι συνάδελφοι, εγώ δεν ήμουν στην επιτροπή. Διάβασα όλα τα Πρακτικά και είδα ότι οι συνάδελφοι του ΠΑΣΟΚ, που κατηγορήσατε, στην πλειοψηφία τους στάθηκαν θετικά και υπεύθυνα απέναντι στο νομοσχέδιο. Η θετική στάση των συναδέλφων εκφράζεται με μία σειρά προτάσεων για τη βελτίωση του νόμου, ώστε να γίνει λειτουργικός. Προχώρησαν περισσότερο, , μάλιστα, με το να καταθέσουν σειρά τροπολογιών. Θα δούμε, εάν κατά τη συζήτηση των άρθρων κάνετε κάποιες δεκτές. Θα δούμε, εάν εκτός από τις προθέσεις που δεν αμφισβητώ, μπορούμε να πεισθούμε ότι έχετε πραγματικά την βούληση και απόφαση. Ο κύριος Υπουργός είπε ότι έκανε ορισμένες τροποποιήσεις δεκτές, αλλά δεν έτσι ακριβώς τα πράγματα. Θα δούμε τη στάση του στις συγκεκριμένες τροπολογίες που πραγματικά βελτιώνουν το νομοσχέδιο. 
      Πάντως, εγώ θεωρώ θετική τη στάση του κυρίου Υπουργού σε σχέση με το άρθρο 32 για τη σύσταση Εθνικού Συμβουλίου Μικρομεσαίων Επιχειρήσεων, έστω και αν αυτό ήρθε με τροπολογία. Ήταν μία πρόταση που υπήρχε σε νονομσχέδιο του ΠΑΣΟΚ. Πιστεύω ότι οι μικρομεσαίες επιχειρήσεις είναι η ραχοκοκαλιά της ελληνικής οικονομίας και ο ρόλος και η συμβολή τους αναγνωρίζεται πια σ’ όλη την Ευρωπαϊκή Ένωση τόσο στη δημιουργία εθνικού προϊόντος, αλλά κυρίως στη δημιουργία θέσεων εργασίας.
	Μη μας παρουσιάζετε το νομοσχέδιο σαν μαγική λύση. Μακάρι να ήταν έτσι. Άλλωστε, θα το δούμε στην πράξη. Ένα νομοσχέδιο, το κάθε νομοσχέδιο –αυτό ισχύει για οποιαδήποτε κυβέρνηση- κρίνεται στην πράξη. Εδώ ακριβώς θέλω να σας πω περισσότερα. 
      Θέλω να κάνω δύο συγκεκριμένες επισημάνσεις. Προβλέπονται πολλές υπουργικές αποφάσεις και προεδρικά διατάγματα για την εφαρμογή του. Όλο αυτό το παράγωγο δίκαιο μπορεί να δημιουργήσει αν καθυστερήσει, και δε διαμορφωθεί σωστά, αν δεν είναι σαφές, μπορεί να δημιουργήσει νέες εμπλοκές. Είναι απαραίτητο να δεσμευθεί ο κύριος Υπουργός καλό θα ήταν να είχαμε αυτές τις αποφάσεις στη Βουλή, τα σχέδια των αποφάσεων με συγκεκριμένα χρονοδιαγράμματα. 
	Κυρίες και κύριοι συνάδελφοι, η δεύτερη παρατήρησή μου έχει σχέση με το γεγονός ότι η αδειοδότηση των επιχειρήσεων περνάει μέσα από τους κανόνες προστασίας περιβάλλοντος, τις χωροθετήσεις και τις χρήσεις γης. 
	Αυτό πρέπει να προσέξουμε τι σημαίνει; Ότι υπάρχει συναρμοδιότητα και στο παράγωγο δίκτυο και στην εφαρμογή του, κύρια συναρμοδιότητα με το ΥΠΕΧΩΔΕ και τις υπηρεσίες του. Πολλές -σε σχέση με τις υπηρεσίες νομαρχίες- από τις τροπολογίες που κατέθεσαν οι συνάδελφοι του ΠΑΣΟΚ αποβλέπουν σ’ αυτό, στο να εξασφαλίσουν και ενισχύσουν τη συνεργασία. 
	Ο αποτελεσματικός συντονισμός, λοιπόν, των δύο Υπουργείων και η σύμπλευσή τους είναι αναγκαία για την εφαρμογή του νόμου. Γιατί πέρα από τα όσα γράφονται στην εισηγητική έκθεση, όπου αναφέρεται ότι το νομοσχέδιο βάζει τρεις στόχους, ο τρίτος στόχος είναι ο συντονισμός των υπηρεσιών. Στο πεδίο των περιβαλλοντικών μελετών στο πεδίο των χρήσεων γης θα κριθεί ή όχι η αντιμετώπιση της γραφειοκρατίας που παρουσιάζεται.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε. 
      Ιδιαίτερα για την Αττική. Πρέπει να προσέξουμε το κεφάλαιο β’, τα άρθρα 14-23 που αφορούν την Αττική. Προβλέπεται η αύξηση της επιτρεπόμενης ιπποδύναμης και της θερμικής κατανάλωσης για εγκατάσταση σε περιοχές γενικής κατοικίας. Όμως, πρέπει να δούμε το θέμα των ρύπων. Γιατί η Αττική δεν αντέχει άλλους ρύπους και σ’ αυτό το θέμα πρέπει να είμαστε ιδιαίτερα προσεκτικοί. Έχει γίνει πρόταση με τροπολογία των συναδέλφων του ΠΑΣΟΚ για κλιμάκωση των απαιτήσεων σε σχέση με τα νέα μεγέθη της επιτρεπόμενης ιπποδύναμης. 
	Ένας χρόνος πέρασε, κύριε Πρόεδρε, με την κυβέρνηση της Νέας Δημοκρατίας. Ήταν ένας χρόνος χαμένος για την ανάπτυξη της χώρας. Εκεί έπρεπε να ρίξετε το βάρος σας κύριοι Υπουργοί και δυστυχώς δεν το βλέπουμε αυτό από την Κυβέρνηση. Δεν έχουμε κανένα στοιχείο για να πούμε ότι ξεφεύγουμε από τη «χειμερία νάρκη» της ανάπτυξης. Ίσως το νομοσχέδιο είναι ένας «κούκος» μικρός, αλλά κανένας κούκος δεν μπορεί να φέρει μόνος του την άνοιξη και μάλιστα την επενδυτική «άνοιξη».
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Ιωάννης Τραγάκης): Ο κ. Ιωαννίδης έχει το λόγο.
	ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, ο κ. Γείτονας είπε ότι θα το δούμε στην πράξη το νομοσχέδιο. Στη ζωή πάντα εκ του αποτελέσματος όλα κρίνονται. Όμως, αυτό το νομοσχέδιο έχει μέσα την πράξη, γιατί προβλέπονται οι διατάξεις για να είναι υλοποιήσιμο. 
      Ο κ. Λεβέντης κατέγραψε την πραγματικότητα όλων των προηγούμενων ετών, πώς έκανε την παρουσία της στα πετρέλαια η έννοια του εκσυγχρονισμού. Ο κ. Σγουρίδης είπε ότι υπήρχαν άλλες προτεραιότητες και γι’ αυτόν ακριβώς το λόγο το ΠΑΣΟΚ δεν έφερε αυτό το νομοσχέδιο.
	Όμως, επειδή εμείς βάζουμε την επιχειρηματικότητα πάνω απ’ όλα, γι’ αυτό μετά το πρώτο νομοσχέδιο που έφερε ο Υπουργός κ. Σιούφας, φέρνει κι αυτό το νομοσχέδιο.
      Η Κυβέρνηση της Νέας Δημοκρατίας έχει κηρύξει ήδη το 2005 ως έτος ανταγωνιστικότητας. Έχουμε πει -και λέμε σε κάθε ευκαιρία που μας δίνεται- ότι πρωταρχικός στόχος της νέας διακυβέρνησης είναι να κάνουμε την Ελλάδα ανταγωνιστική τονώνοντας και ενισχύοντας την επιχειρηματικότητα, δημιουργώντας τις απαραίτητες προϋποθέσεις ώστε να κάνουμε τη χώρα μας ελκυστική για ξένες επενδύσεις.
      Προωθούμε όλες εκείνες τις αναγκαίες μεταρρυθμίσεις ώστε να ανταποκριθούμε στα νέα σύγχρονα δεδομένα, αξιοποιώντας όλες τις πηγές πλούτου και τα συγκριτικά πλεονεκτήματα της χώρας μας.
      Η Ελλάδα μετά την επιτυχή διοργάνωση των Ολυμπιακών Αγώνων, όπου κατάφερε να προβάλλει το δυναμικό και σύγχρονο πρόσωπό της, καλείται να επωφεληθεί προς όφελός της την αυξημένη αναγνωρισιμότητά της και να προσελκύσει ξένους επενδυτάς, ενισχύοντας έτσι την εξωστρέφειά της και τη διεθνή της παρουσία.
      Εμείς οφείλουμε από την πλευρά μας να προβούμε σε όλες τις αναγκαίες μεταρρυθμίσεις, ώστε να συμπληρώσουμε τα κενά όπου υπάρχουν, αλλά και να εκσυγχρονίσουμε το υφιστάμενο νομοθετικό πλαίσιο, προκειμένου να μπορέσουν να ευδοκιμήσουν κάθε είδους επενδυτικές πρωτοβουλίες. Κινούμαστε με γνώμονα την ενίσχυση της ανταγωνιστικότητας. Και ήδη στο πλαίσιο αυτό –για να θυμίσω ορισμένα μέτρα που κινούνται στην κατεύθυνση αυτή- η Κυβέρνηση της Νέας Δημοκρατίας προέβη στην φορολογική μεταρρύθμιση, που μειώνει έως και δέκα μονάδες τους φορολογικούς συντελεστές των επιχειρήσεων μέσα στην τριετία. 
      Θυμίζω επίσης ότι πρόσφατα ψηφίσαμε και το νέο αναπτυξιακό νόμο με τον οποίο μεταξύ άλλων ενισχύεται η ανάπτυξη νέων και παλαιών επιχειρήσεων, δίνονται κίνητρα για τον εκσυγχρονισμό τους, αλλά και την αξιοποίηση των νέων τεχνολογιών.
      Σήμερα με το σχέδιο νόμου που συζητάμε επιδιώκουμε να κάνουμε πιο απλό το υφιστάμενο θεσμικό πλαίσιο αδειοδοτήσεων των ελληνικών επιχειρήσεων, έτσι ώστε να καταπολεμήσουμε τις μεγάλες καθυστερήσεις που παρατηρούνται όλα αυτά τα χρόνια στη διαδικασία χορήγησης άδειας εγκατάστασης.
      Είναι σαφές ότι αυτές οι καθυστερήσεις επηρεάζουν αρνητικά τις επενδυτικές και επιχειρηματικές πρωτοβουλίες, καθώς αργεί η έναρξη υλοποίησης επενδυτικών προτάσεων, καθυστερεί η απορροφητικότητα των ευρωπαϊκών κονδυλίων και, τελικά, αποθαρρύνεται κάθε είδους επενδυτική πρόταση.
      Κυρίες και κύριοι συνάδελφοι, το σχέδιο νόμου που συζητάμε σήμερα, έρχεται να αντιμετωπίσει όλα εκείνα τα προβλήματα που είχαμε εντοπίσει όλα αυτά τα χρόνια και που υπονόμευαν πιθανές επιχειρηματικές δραστηριότητες. Παρεμβαίνουμε ουσιαστικά στο σύστημα αδειοδοτήσεων έτσι ώστε να μειωθεί ο αναγκαίος χρόνος για τη χορήγηση της άδειας εγκατάστασης, αλλά και να καταπολεμήσουμε τη γραφειοκρατία, που τις περισσότερες φορές αποτελεί τροχοπέδη για κάθε επιχειρηματική δραστηριότητα.
      Αναφέρω ενδεικτικά την πρόβλεψη για τη δημιουργία μιας διεύθυνσης, της διεύθυνσης ανάπτυξης σε κάθε Νομαρχιακή Αυτοδιοίκηση, η οποία και θα έχει τη συνολική ευθύνη για τη λειτουργία των μεταποιητικών επιχειρήσεων, πράγμα το οποίο πάνω στη δικιά μου την πατρίδα, στο Νομό Θεσσαλονίκης είναι πάρα πολύ βασικό διότι υπάρχουν πολλές μεταποιητικές επιχειρήσεις.
      Πλέον ο επενδυτής ή ο μηχανικός δεν θα χρειάζεται να απευθύνεται σε πολλές διαφορετικές υπηρεσίες, προκειμένου να του χορηγηθούν οι σχετικές άδειες, αλλά σε μια μόνο υπηρεσία κερδίζοντας έτσι πολύτιμο χρόνο και χρήμα. Με τον τρόπο αυτό γίνεται πράξη η σκέψη για τη δημιουργία της «υπηρεσίας μιας στάσης». Επίσης μειώνεται ο αριθμός των απαιτούμενων δικαιολογητικών για τη χορήγηση άδειας εγκατάστασης και άδειας λειτουργίας. Καταργούνται δώδεκα δικαιολογητικά για τη χορήγηση άδειας εγκατάστασης, ενώ οι απαιτούμενες μελέτες, εκτός της περιβαλλοντικής που θα προσκομίζεται στο στάδιο της χορήγησης άδειας εγκατάστασης, θα προσκομίζονται στη δεύτερη φάση για τη χορήγηση της άδειας λειτουργίας.
      Κυρίες και κύριοι συνάδελφοι, δεν νομίζω ότι χρειάζεται –δεν είναι και ο ρόλος μου άλλωστε- να αναφερθώ διεξοδικά σε όλες τις θετικές προτεινόμενες ρυθμίσεις του υπό συζήτηση νομοσχεδίου. Πρόκειται αδιαμφισβήτητα για ένα σχέδιο νόμου που κινείται στην κατεύθυνση της τόνωσης της ανταγωνιστικότητας των επιχειρήσεων και της οικονομίας εν γένει, διέπεται από όρους που συμβάλλουν και διασφαλίζουν την προστασία του περιβάλλοντος, βασικό στοιχείο με το οποίο πρέπει να συμφωνεί η οποιαδήποτε ανάληψη επιχειρηματικών πρωτοβουλιών.
      Κυρίες και κύριοι συνάδελφοι, στηρίζω το παρόν νομοσχέδιο, γιατί συνάδει με τη συνολική συνεχή προσπάθεια που γίνεται για την ενίσχυση της ανταγωνιστικότητας της οικονομίας μας. Χαίρομαι, ιδιαίτερα, που και η Αξιωματική Αντιπολίτευση πρόκειται να το υπερψηφίσει επί της αρχής. Η προσπάθεια αυτή είναι συνολική. Μας αφορά όλους, γιατί μόνο με μια πραγματικά ισχυρή  και ανταγωνιστική οικονομία, όπου θα αξιοποιούμε στο έπακρο το ανθρώπινο δυναμικό, τα συγκριτικά πλεονεκτήματα της χώρας μας, όπου θα προσφέρουμε πρόσφορο έδαφος για επιχειρηματικές και επενδυτικές δράσεις, θα μπορέσουμε να οδηγηθούμε και να επιτύχουμε άνοδο του βιοτικού επιπέδου και ποιότητα ζωής σε όλους τους τομείς. Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Τζίμας.
      ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, η ασάφεια στις θέσεις του ΠΑΣΟΚ δεν βρίσκεται τόσο στη μη εκφρασμένη σαφή δήλωση του εκπροσώπου της Μειοψηφίας στην Αίθουσα αυτή για το αν ψηφίζουν ή όχι το νομοσχέδιο, αλλά κυρίως στη διγλωσσία, η οποία βρίσκεται στο γεγονός της δήλωσής τους που λέει ότι το νομοσχέδιο που συζητούμε είναι σύνθεση δύο παλαιοτέρων νόμων του ΠΑΣΟΚ. Αφού, λοιπόν, το νομοσχέδιο που συζητούμε είναι σύνθεση δύο παλαιοτέρων νόμων του ΠΑΣΟΚ, γιατί το ψηφίζουν μόνο επί της αρχής και δεν το ψηφίζουν στο σύνολο των άρθρων; 
      Διερωτώμαι πολλές φορές στην Αίθουσα αυτή: Μέχρι πού μπορεί να φθάσει η ανευθυνότητα ορισμένων συναδέλφων του ΠΑΣΟΚ; Μέχρι πριν από λίγο μας έλεγαν πως, όταν ψηφίσουμε το φορολογικό νομοσχέδιο και σταλεί στις Βρυξέλλες, εκεί θα καταψηφιστεί και θα επιστρέψει ως μη κατοχυρωμένο. Όταν ψηφίσαμε τον αναπτυξιακό νόμο, ακούσαμε πάλι την ίδια επιχειρηματολογία. Δυστυχώς γι’ αυτούς, ευτυχώς για τον ελληνικό λαό, και ο φορολογικός νόμος είναι νόμος του κράτους με έγκριση της Ευρωπαϊκής Ένωσης και ο αναπτυξιακός νόμος είναι νόμος του ελληνικού κράτους. 
      Αυτό όμως που αντιλαμβάνεται πλέον ξεκάθαρα ο ελληνικός λαός, κύριε Πρόεδρε, είναι ότι το ΠΑΣΟΚ πλέον φοβάται, γιατί η Νέα Δημοκρατία εφαρμόζει το πρόγραμμά της. Και πολλές φορές το ίδιο το ΠΑΣΟΚ στεναχωριέται, γιατί εμείς είμαστε συνεπείς απέναντι στις προεκλογικές μας εξαγγελίες. Όταν αργούμε να εφαρμόσουμε το πρόγραμμά μας, μας κατηγορούν και, όταν το εφαρμόζουμε με κατάθεση συγκεκριμένων νόμων, μας λοιδορούν. Πρέπει το ΠΑΣΟΚ να διαλέξει επιτέλους ποιο δρόμο πρέπει να ακολουθήσει.
      Ακούστηκε ότι στα είκοσι χρόνια της πορείας του ΠΑΣΟΚ στη χώρα μας ο στόχος του ήταν να μας βάλει στην ΟΝΕ. Μα η ΟΝΕ ήταν φυσικό επακόλουθο και με μαθηματική ακρίβεια θα μπαίναμε από την ώρα που ο αείμνηστος Καραμανλής ενέταξε τη χώρα μας στην ευρωπαϊκή οικογένεια.
      Δεν ακούστηκε όμως μια συγκεκριμένη επιχειρηματολογία στην Αίθουσα αυτή. Θεωρείτε επιζήμιο για τη μικρομεσαία επιχείρηση ότι με τη σύσταση μιας ειδικής υπηρεσίας ανοίγουν οι δρόμοι των μικρομεσαίων επιχειρήσεων να εντάσσονται σε εθνικά και κοινοτικά προγράμματα; Τι αντιμετωπίζει σήμερα ο Έλληνας επιχειρηματίας; Εκτός από τη μεγάλη γραφειοκρατία που χτυπάει σε ένα απρόσωπο και αφιλόξενο κράτος, που τόσα χρόνια το καταδυνάστευε μέσα από ένα ισχυρό πλαίσιο διαπλοκής και αδιαφάνειας, δεν μπορούσε να συντάξει και τις απαραίτητες μελέτες, τα απαραίτητα τεχνικά δελτία, προκειμένου να ενταχθεί σε νόμους και σε επιχορηγήσεις από τα ευρωπαϊκά προγράμματα.
    Και δεν μιλώ για τους επιχειρηματίες της Αττικής ή των μεγάλων αστικών κέντρων, αλλά, κυρίως, για τους επιχειρηματίες της ελληνικής περιφέρειας οι οποίοι συνήθως ήταν έξω και από τις εθνικές αλλά και από τις κοινοτικές επιδοτήσεις.
    Αυτό, λοιπόν, το νομοσχέδιο εκτός από το γεγονός ότι έχει στόχο να πετύχει την ανταγωνιστικότητα και να τονίσει ιδιαίτερα την επιχειρηματικότητα, έχει στόχο να απελευθερώσει όλες τις επιχειρηματικές δυνάμεις της χώρας. Αυτές τις επιχειρηματικές δυνάμεις της χώρας οι οποίες τη μια κυνηγιόντουσαν από το ΣΔΟΕ με φορολογικούς ελέγχους, οι οποίοι, κυρίως, στηρίζονταν στο διαφορετικό πολιτικό φρόνημα και την άλλη προσέκρουαν σε μία γραφειοκρατία και σε ένα κράτος το οποίο στραγγάλιζε τη δημιουργική τους ικανότητα και τη δημιουργική τους δύναμη.
    Είναι, λοιπόν, συντονισμένη η προσπάθεια της Κυβέρνησης σήμερα με την κατάθεση αυτού του νομοσχεδίου. Διότι θα ήμασταν ασυνεπείς αν πρώτα φέρναμε αυτό το νομοσχέδιο χωρίς, προηγουμένως, να δημιουργήσουμε το κατάλληλο φορολογικό πεδίο, το κατάλληλο αναπτυξιακό πεδίο. Σχεδόν στο 60% με 70% της επικράτειας σήμερα ο φορολογικός νόμος έχει δώσει από δεκαπέντε έως είκοσι ποσοστιαίες μονάδες γι’ αυτούς που θέλουν να δημιουργήσουν μία επιχείρηση μικρομεσαία, βιοτεχνική ή βιομηχανική. 
    Αυτά, όμως, το ΠΑΣΟΚ δεν τα βλέπει. 
    Είναι η κορύφωση δημιουργίας ενός αναπτυξιακού τοπίου η κατάθεση αυτού του νομοσχεδίου, η απλοποίηση των διαδικασιών. Δεν μπορεί σήμερα για να βγάλεις μία άδεια καφενείου να χρειάζεσαι δεκαεννέα δικαιολογητικά. Δεν είναι δυνατόν ένα εργοστάσιο, που παράγει χαρτί, να είναι καταγεγραμμένο με νόμο του 1936 -που ισχύει ακόμη σήμερα- ως κατάστημα υγειονομικού ενδιαφέροντος. Η Αθηναϊκή Χαρτοποιία, που την κλείσατε στη Δράμα, κύριοι συνάδελφοι του ΠΑΣΟΚ, ήταν κατάστημα υγειονομικού ενδιαφέροντος, δηλαδή όπως είναι ένα καφενείο, όπως είναι ένα μπακάλικο. 
    Αυτή είναι η νομοθεσία στην οποία στηρίζεται το επιχειρείν και η αποτελεσματικότητα και η ανταγωνιστικότητα στον 21ο αιώνα μετά από είκοσι χρόνια διακυβέρνησης.
    Εμείς και ως κόμμα και λόγω ιδεολογίας, αλλά και λόγω πρακτικής τώρα που είμαστε Κυβέρνηση, δεν υπηρετήσαμε και δεν φιλοδοξούμε να υπηρετήσουμε το μεγάλο κεφάλαιο. Με αυτό το νομοσχέδιο προσπαθούμε να εξυπηρετήσουμε όλους εκείνους τους Έλληνες που έχουν κάποιες οικονομίες και θέλουν να επενδύσουν. Δεν θέλουμε να κάνουμε αυτό που εφαρμόζατε επί είκοσι ολόκληρα χρόνια εσείς. Δηλαδή τι; Όταν ένας Έλληνας επιχειρηματίας έκλεινε το εργοστάσιό του στη Μακεδονία και το πήγαινε στη Βουλγαρία, τον επιχορηγούσατε και από πάνω. Και ήρθε αυτή η Κυβέρνηση με τον αναπτυξιακό νόμο που απαγορεύει να κλείνουν οι επιχειρήσεις και το ίδιο αντικείμενο να δημιουργείται και να λειτουργεί σε γειτονικές ή άλλες ευρωπαϊκές χώρες.
    Στόχος μας, λοιπόν, είναι να δημιουργήσουμε το κατάλληλο εκείνο επενδυτικό κλίμα, να φέρουμε καλύτερη ποιότητα ζωής στους Έλληνες. Και αυτή η καλύτερη ποιότητα ζωής των Ελλήνων θα έρθει με την εξουδετέρωση της ανεργίας. Διότι την ανεργία εσείς μας την κληρονομήσατε. Πάνω από πεντακόσιους χιλιάδες καταγεγραμμένους ανέργους μετά από είκοσι χρόνια διακυβέρνησης της χώρας.
    Αυτήν τη μετανάστευση των επιχειρήσεων, που επί δεκαετίες γινόταν, από την Ελλάδα στο εξωτερικό, φιλοδοξεί το παρόν νομοσχέδιο σε συνδυασμό με το φορολογικό νόμο, αλλά και τον αναπτυξιακό, να την καταργήσει και να κρατήσει τις ελληνικές επιχειρήσεις στην Ελλάδα προσελκύοντας συγχρόνως και ξένες επενδύσεις.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Το λόγο έχει ο συνάδελφος κ. Κελέτσης.
     ΣΤΑΥΡΟΣ ΚΕΛΕΤΣΗΣ: Κυρίες και κύριοι συνάδελφοι, οφείλουμε να συγχαρούμε την πολιτική ηγεσία του Υπουργείου Ανάπτυξης για τη σοβαρή, υπεύθυνη και συστηματική δουλειά που κάνει στο συγκεκριμένο Υπουργείο. Δείγμα αυτής της σοβαρής και υπεύθυνης εργασίας που γίνεται στο Υπουργείο Ανάπτυξης είναι και ο νόμος, τον οποίον συζητάμε σήμερα. Οι στόχοι του νόμου αυτού στο μεν πρώτο μέρος είναι η πάταξη της γραφειοκρατίας, ενώ στο δεύτερο είναι η αποτελεσματικότερη προστασία του περιβάλλοντος. Εγώ θα σταθώ –λόγω και του περιορισμένου χρόνου- στο πρώτο κομμάτι, κυρίως, δηλαδή, στο θέμα της πάταξης της γραφειοκρατίας.
     Η γραφειοκρατία, κυρίες και κύριοι συνάδελφοι, στον τομέα της επιχειρηματικότητας, αλλά και γενικότερα, αποτελεί τροχοπέδη στην ανάπτυξη της χώρας. Όσους αναπτυξιακούς νόμους κι αν κάνουμε, δέκα φορές παραπάνω κίνητρα κι αν δώσουμε απ’ αυτά που δώσαμε με το νέο αναπτυξιακό νόμο, τον οποίον ψηφίσαμε πριν λίγο καιρό, εάν δεν σπάσουμε τη γραφειοκρατία, αν δεν πατάξουμε αυτήν τη νοοτροπία που υπάρχει, σήμερα, στη λειτουργία του κράτους, αν δεν μπορέσουμε να αλλάξουμε αυτήν τη νοοτροπία του βολέματος αυτών που έχουν βολευτεί στο κράτος και του ωχαδερφισμού για το τι γίνεται παραπέρα κι έξω απ’ αυτούς, τότε δεν πρόκειται σε καμία περίπτωση να επιφέρουμε ανάπτυξη στη χώρα.
     Από τη μικρή μου ολιγόμηνη εμπειρία ως Βουλευτή οφείλω να καταθέσω τρεις περιπτώσεις, τρία μικρά φλας, τα οποία, πραγματικά, μου έκαναν τεράστια εντύπωση, αλλά μπορώ να πω και με απογοήτευσαν, στην προσπάθεια των πολιτών να αντιμετωπίσουν το κράτος, πολιτών που θέλουν να δημιουργήσουν.  
     Ήμουν πρωτοεκλεγμένος Βουλευτής όταν μία κοπελίτσα με επισκέφθηκε στο γραφείο μου και μου ζήτησε να τη βοηθήσω γιατί η ίδια είχε ξεκινήσει ως νέα αγρότισσα μια επένδυση, να φτιάξει ένα θερμοκήπιο, εκμεταλλευόμενη το μεγάλο γεωθερμικό πεδίο της περιοχής της Τραϊανούπολης. Μία επένδυση, όπως καταλαβαίνετε, που αφορά μία, πραγματικά, καινοτόμα δραστηριότητα. Σήμερα περνάει κρίση η γεωργία και όλοι μιλάμε για μείωση του αγροτικού εισοδήματος και για κρίση στην αγροτική οικονομία, ακριβώς γιατί δεν μπορέσαμε να προχωρήσουμε σε σύγχρονες μορφές ανάπτυξης της γεωργίας.
     Σας πληροφορώ ότι επί μήνες προσπαθούσαμε να βρούμε ποιος είναι ο υπεύθυνος δημόσιος φορέας που θα μπορούσε να δώσει λύση στο θέμα αυτής της κοπέλας. Από την περιφέρεια πηγαίναμε στο Υπουργείο Ανάπτυξης, από το Υπουργείο Ανάπτυξης μας έλεγαν ότι υπεύθυνο είναι το Υπουργείο Εθνικής Οικονομίας και από κει ξανά η περιφέρεια. Δεν βγάλαμε άκρη. Τελικά η κοπέλα αυτή απογοητεύθηκε, δημιούργησε χρέη απέναντι στην Αγροτική Τράπεζα, από την οποίαν είχε δανειστεί και παράτησε την προσπάθεια αυτή.
     Δεύτερη περίπτωση: Ξεκινάει κάποιος επένδυση στην ευρύτερη περιοχή της Αλεξανδρούπολης. Ζητάνε από τον υποψήφιο επενδυτή δεκάδες δικαιολογητικών, μεταξύ των οποίων και απόφαση του δημοτικού συμβουλίου για παραχώρηση δημοτικής έκτασης, όπου θα γίνει η εγκατάσταση της επένδυσης. Αυτό πριν δυο χρόνια. Και φέτος το καλοκαίρι, αφού κατόρθωσε -μετά από δυο χρόνια- να μαζέψει όλα τα δικαιολογητικά, τι λέτε ότι του ζήτησαν ξανά από το Υπουργείο Εσωτερικών; Να πάρει νέα απόφαση του δημοτικού συμβουλίου επικαιροποιημένη. Έτσι το χαρακτήρισαν: επικαιροποίηση της απόφασης του δημοτικού συμβουλίου. Λες και η Τοπική Αυτοδιοίκηση δεν είναι μορφή του κράτους. Λες και σ’ αυτή δεν ισχύει η αρχή της συνέχειας, όπως ισχύει γενικότερα στη λειτουργία της Δημόσιας Διοίκησης και του κράτους.
     Και τρίτη περίπτωση: Μόλις χθες αναγκάστηκα να κάνω παρέμβαση στην Περιφέρεια Ανατολικής Μακεδονίας και Θράκης διότι πέντε λατομικές επιχειρήσεις έχουν υποβάλει από την 1/10/2003 πέντε περιβαλλοντικές μελέτες στις υπηρεσίες της Γενικής Γραμματείας της Περιφέρειας και μέχρι σήμερα ούτε οι μελέτες έχουν εγκριθεί ούτε καμία απάντηση έχουν πάρει για την τύχη των μελετών αυτών κι εν πάση περιπτώσει, αν υπήρχαν ελλείψεις, τι έπρεπε να έχουν κάνει.
Όπως αντιλαμβάνεστε, με αυτόν τον τρόπο λειτουργίας του κράτους, δεν είναι δυνατόν να υπάρξει ανάπτυξη.
      Ο υπό ψήφιση, λοιπόν, νόμος φέρνει, κυρίες και κύριοι συνάδελφοι, ισχυρές καινοτομίες. Πρώτα από όλα, ενοποιεί και συστηματοποιεί το νομικό πλαίσιο και καταργεί την πολυνομία και την απαρχαιωμένη νομοθεσία, που ισχύει σήμερα. 
      Μειώνει τα δικαιολογητικά για την έγκριση και τη λειτουργία της επιχείρησης. Όπως μας λέει η Εισηγητική Έκθεση, καταργούνται δώδεκα δικαιολογητικά. 
      Τροποποιείται το όριο της κινητήριας ισχύος προς τα πάνω, με αποτέλεσμα πολλές μικρές επιχειρήσεις της περιφέρειας να απαλλάσσονται από την έκδοση άδειας εγκατάστασης και λειτουργίας. Αυτό είναι ένα τεράστιο βήμα, που θα δώσει τη δυνατότητα σε μικρές επιχειρήσεις να αναπτυχθούν και να λειτουργήσουν στην περιφέρεια.
      Όλα τα παραπάνω θα έχουν ως αποτέλεσμα τη μείωση του χρόνου για τη χορήγηση άδειας εγκατάστασης και λειτουργίας όλων των επιχειρήσεων, είτε είναι χαμηλής όχλησης, είτε είναι μέσης και υψηλής. Κυρίως, όμως, καταργείται η ταλαιπωρία του πολίτη-επενδυτή, που μέχρι σήμερα με τις περιπτώσεις που σας περιέγραψα, προσπαθεί να βρει το δίκιο του, προσπαθεί να αντικρούσει όλα αυτά τα τέρατα με τα οποία έχει να παλέψει, τα οποία λειτουργούν πίσω από το Δημόσιο.
      Τέλος, δίνει ώθηση στην ανάπτυξη, διότι πραγματικά απλοποιεί το σύστημα λειτουργίας και αδειοδότησης των επιχειρήσεων. Είναι αναμφίβολα το νομοσχέδιο αυτό ένα πολύ σημαντικό βήμα για το πώς θα χτυπήσουμε τη γραφειοκρατία. Είναι ένα πολύ σημαντικό βήμα για την ανάπτυξη στη χώρα.
      Πιστεύω ότι και σε άλλους τομείς που έχουν να κάνουν με το Δημόσιο θα προχωρήσουμε το ίδιο αποφασιστικά. Και κυρίως θα προχωρήσουμε και θα σπάσουμε αυτή την κακή νοοτροπία του Δημοσίου, που βλέπει τον πολίτη ως «ραγιά» και θέλει αντί να τον υπηρετήσει, να τον εκδικηθεί. Πιστεύω ότι κάνουμε μια καλή αρχή.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η συνάδελφος κ. Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, το νομοσχέδιο που σήμερα συζητάμε, γκρεμίζει ένα εμπόδιο και οικοδομεί μια αισιόδοξη προοπτική. Γκρεμίζει το εμπόδιο της γραφειοκρατίας και οικοδομεί την αισιόδοξη προοπτική της οικονομικής ανάπτυξης.
      Αυτό το νομοσχέδιο είναι ένα ακόμα βήμα προς τη βελτίωση της ανταγωνιστικότητας της ελληνικής οικονομίας. Είναι μια ακόμα απόδειξη για το ότι η παρούσα Κυβέρνηση τηρεί τις προεκλογικές της δεσμεύσεις και υλοποιεί τις προγραμματικές της θέσεις.
      Στον πυρήνα αυτού του νομοσχεδίου βρίσκονται οι μεταποιητικές επιχειρήσεις, βρίσκονται οι μικρομεσαίοι, βρίσκονται, δηλαδή, αυτοί για τους οποίους κάποιοι επί χρόνια εκόπτοντο, αλλά, δυστυχώς, μόνο στα λόγια.
      Για ποιους λόγους μέχρι σήμερα αυτού του είδους οι επιχειρήσεις αδυνατούσαν να αναπτυχθούν; Εδώ θα σας μεταφέρω και την προσωπική μου εμπειρία από τον τομέα των επιχειρήσεων, στον οποίο επί χρόνια θήτευσα. 
      Λόγος πρώτος, λοιπόν, για τον οποίο αδυνατούσαν να αναπτυχθούν: Το χάος περί τη νομοθεσία. Λόγος δεύτερος: Η δυσκινησία του κρατικού μηχανισμού.
      Το θεσμικό καθεστώς που διέπει την αδειοδότηση των μεταποιητικών επιχειρήσεων ακόμα και σήμερα διακρίνεται από τα εξής αρνητικά χαρακτηριστικά: Πρώτον, πολυνομία. Δεύτερον, νομοθεσία που εμπεριέχει αντιφάσεις. Τρίτον, νομοθεσία που δεν είναι ούτε εκσυγχρονισμένη, αλλά κυρίως ούτε κωδικοποιημένη. Ακόμα, νομοθεσία, η οποία δεν εφαρμόζεται.
      Και βεβαίως υπάρχουν και εγγενείς αδυναμίες στο σύστημα, διότι είναι ανεπαρκώς στελεχωμένες οι νομαρχιακές υπηρεσίες βιομηχανίας.
Πολύ δε περισσότερο, γιατί αυτές οι υπηρεσίες έχουν έλλειψη συνεργασίας με τις κεντρικές υπηρεσίες του Υπουργείου Ανάπτυξης. 
      Έτσι, λοιπόν, έρχονται οι νέες ρυθμίσεις, οι οποίες με μοχλό την καταπολέμηση της γραφειοκρατίας και την ταχύτερη αδειοδότηση στοχεύουν και θα επιτύχουν την ενίσχυση της επιχειρηματικότητας και τη βελτίωση της ανταγωνιστικότητας. Στοχεύουν και θα επιτύχουν την ελαχιστοποίηση των εμποδίων για την ανάπτυξη αλλά και τον εκσυγχρονισμό των επιχειρήσεων. Στοχεύουν και θα επιτύχουν την εξασφάλιση μιας ισόρροπης σχέσης ανάμεσα στην επιχειρηματική λειτουργία από τη μία αλλά και στην επιβαλλόμενη προστασία του περιβάλλοντος από την άλλη. Και σε αυτό το σημείο χαιρετίζω και εγώ τη νεοσυσταθείσα Επιτροπή Προστασίας του Περιβάλλοντος της Βουλής. 
      Επίσης, αυτό που είναι πάρα πολύ σημαντικό και που προωθείται με τις διατάξεις αυτού εδώ του νομοσχεδίου είναι η ισόρροπη ανάπτυξη κέντρου και περιφέρειας, γιατί μικρομεσαίες επιχειρήσεις κυρίως έχει η περιφέρεια. Και επομένως, διευκολύνοντας τις μικρομεσαίες επιχειρήσεις, ουσιαστικά βάζουμε ένα ακόμη λιθαράκι στην περιφερειακή ανάπτυξη. Κτίζει, τέλος, σχέσεις εμπιστοσύνης μεταξύ επιχειρηματία και κράτους. 
      Κυρίες και κύριοι συνάδελφοι, αρκούν δύο παραδείγματα για να κατανοήσουμε τη σημασία αυτών των ρυθμίσεων που προωθεί η Κυβέρνηση. Αρκούν αυτά τα παραδείγματα για να αποφασίσουμε να συνεργαστούμε όλοι, Συμπολίτευση και το σύνολο της Αντιπολίτευσης, για την πρόοδο των πολιτών που επέλεξαν και τους μεν και τους δε για να τους εκπροσωπήσουν στην Εθνική Αντιπροσωπεία. 
      Στην ιδιαίτερη πατρίδα μου, τη Λέσβο, αν μια γυναίκα η οποία έχει έφεση στη ραπτική αποφασίσει να ανοίξει ένα μαγαζί, ένα ραφτάδικο δηλαδή, ξέρετε τι θα έπρεπε μέχρι τώρα να κάνει πριν από τα εγκαίνια; Θα έπρεπε,κατ’ αρχάς, να εξασφαλίσει τρία δικαιολογητικά. Δικαιολογητικό πρώτο,  απαλλακτικό άδειας εγκατάστασης. Δικαιολογητικό δεύτερο, απόφαση περιβαλλοντικών όρων. Γιατί; Για ένα μαγαζί το οποίο θα κόβει και θα ράβει υφάσματα, ένα μαγαζί που, βεβαίως, δεν θα κάνει εξόρυξη μεταλλευμάτων! Δικαιολογητικό τρίτο, πιστοποιητικό πυρασφάλειας. Λες και δεν είναι αυτή η γυναίκα η πρώτη η οποία θα ήθελε να φροντίσει ώστε να μην καεί η περιουσία της. Για να πάρει στα χέρια της η γυναίκα του παραδείγματός μας αυτά τα τρία απαιτούμενα δικαιολογητικά, θα έπρεπε να περάσουν τουλάχιστον δύο με τρεις μήνες, θα έπρεπε και όφειλε από την πρώτη μέρα της υποβολής των εγγράφων να καταβάλει και ένα ποσό για την εξασφάλιση του απαλλακτικού της αδείας εγκατάστασης και βεβαίως τα πράγματα θα ήταν εξαιρετικά δύσκολα για αυτήν. 
      Τι γίνεται τώρα, από εδώ και πέρα όταν θα έχουμε στα χέρια μας αυτό το νέο νόμο; Προκειμένου, λοιπόν, αυτή η ίδια γυναίκα να ανοίξει ένα ραφτάδικο στα όρια του Νομού Λέσβου αλλά και σε κάθε γωνιά της Ελλάδας, επιλέγει ένα κατάστημα που νομίζει ότι ως τόπος εγκατάστασης της κάνει, βάζει μία ταμπέλα και αρχίζει να εργάζεται. Δεν θα της ζητηθεί κανένα απολύτως κανένα  το επαναλαμβάνω- δικαιολογητικό. Και γι’ αυτό δεν θα χρειαστεί να περιμένει ούτε μία μέρα. Τη Δευτέρα αποφασίζει να προχωρήσει στο να φτιάξει αυτήν την επιχείρηση, την Τρίτη βρίσκει το κατάστημα που είναι κατάλληλο και την Τετάρτη αρχίζει να εργάζεται. Τόσο απλά! Απλά είναι τα πράγματα. Αυτό το νομοσχέδιο κάνει απλή την είσοδο στην επιχειρηματικότητα, ανοίγει την πόρτα στην επιχειρηματικότητα και αυτό είναι πάρα πολύ σημαντικό. 
      Κυρίες και κύριοι συνάδελφοι, είναι βέβαιο ότι δεν χρειάζεται μετά από αυτό το απλό παράδειγμα να κάνω ούτε διεξοδικές αναλύσεις ούτε και την παράθεση των άπειρων επιχειρημάτων για να αντιληφθούμε και τη σημασία αλλά κυρίως την αναγκαιότητα της υπερψήφισης αυτού του νομοσχεδίου. Με ένα «ναι» στις διατάξεις αυτού του νομοσχεδίου δίνουμε σε χιλιάδες συμπατριώτες μας το διαβατήριο προς την επιχειρηματικότητα, προς την απασχόληση και προς την προοπτική της ανάπτυξης της ελληνικής περιφέρειας.
      Δίνουμε μία σημαντική ώθηση τελικά στην ανάπτυξη της οικονομίας μας και στη διασφάλιση της κοινωνικής συνοχής. 
      Σε αυτές τις προκλήσεις, σε αυτές τις μεγάλες ευκαιρίες δεν χωρούν στείρες αντιπολιτευτικές κορώνες, παρά μόνο συνεργασία, συμφωνία όλων των πτερύγων του Κοινοβουλίου. 
      Από αυτήν εδώ την Αίθουσα μπορούμε και είναι μοναδική ευκαιρία να στείλουμε ένα μήνυμα, ότι η πολιτική υπάρχει για τον πολίτη και για να στηρίζει την τοπική ανάπτυξη. Και ότι τα κόμματα, όταν δεν υπάρχουν θεμελιώδεις διαφορές είναι σε θέση και να το επιτυγχάνουν, να χαράσσουν κοινή πορεία, κοινή ρότα και προς αυτήν να συμπλέουν.
      Υπερψηφίζω και εγώ επί της αρχής το νομοσχέδιο. Χαιρετίζω την υπερψήφισή του από την μεριά της Αξιωματικής Αντιπολίτευσης και ζητώ από όλα τα κόμματα του ελληνικού Κοινοβουλίου να υπερψηφίσουν το παρόν νομοσχέδιο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει ζητήσει το λόγο για μία σύντομη παρέμβαση.
      Ορίστε κύριε Υπουργέ έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, και στη Διαρκή Επιτροπή Παραγωγής και Εμπορίου, αλλά και σήμερα με τις μέχρι στιγμής τοποθετήσεις των συναδέλφων βρισκόμαστε στο ίδιο κλίμα της δημιουργικής συζήτησης για ένα τεράστιο κεφάλαιο που αφορά την ανάπτυξη της χώρας και είναι το σύστημα αδειοδότησης των επιχειρήσεων.
      Η προσπάθεια η οποία γίνεται με αυτό το νομοθέτημα είναι να διευκολύνει το «επιχειρείν», να κάνει απλά και τίμια τα πράγματα, να λειτουργούν οι υπηρεσίες της Νομαρχιακής Αυτοδιοίκησης με τρόπο γρήγορο και αποτελεσματικό. Και προς αυτήν την κατεύθυνση η δημιουργία της διεύθυνσης ανάπτυξης συμβάλλει αποφασιστικά, μαζί με την απόσπαση και ένταξη, όχι οργανικά, αλλά λειτουργικά στη διεύθυνση ανάπτυξης των υπάλληλων των Διευθύνσεων Πολεοδομίας και Περιβάλλοντος που θα απασχολούνται αποκλειστικά με θέματα αδειοδοτήσεων. Νομίζω ότι αυτό είναι ένα σημαντικό βήμα μαζί με όλα τα άλλα τα οποία ήδη τα περιγράψαμε και ο εισηγητής της Πλειοψηφίας ο κ. Μητσοτάκης και όλοι οι συνάδελφοι που τοποθετήθηκαν. Αλλά και συνάδελφοι από όλα τα κόμματα αναγνώρισαν ότι το νομοθέτημα διαθέτει αρετές, ότι είναι ρωμαλέο, ότι κινείται αποφασιστικά στο να πραγματοποιηθεί μία μεταρρύθμιση, μία αλλαγή, η οποία θα διευκολύνει τη δημιουργία νέων επιχειρήσεων, αλλά και συγχρόνως θα δώσει τη δυνατότητα να εκσυγχρονιστούν...
      ΕΛΠΙΔΑ ΠΑΝΤΕΛΑΚΗ: Όλοι εκτός από εμάς. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το τελευταίο γιατί το σημειώνετε, το «εκτός από εσάς»; 
      ΕΛΠΙΔΑ ΠΑΝΤΕΛΑΚΗ: Επειδή είπατε όλα τα κόμματα, γι’ αυτό. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν είπα ότι συμφωνήσατε. Τιμώ τις απόψεις σας. Διαφωνώ απόλυτα μαζί σας, αλλά νομίζω ότι από τις αναλύσεις τις οποίες κάνατε...
      ΕΛΠΙΔΑ ΠΑΝΤΕΛΑΚΗ: Συμφωνούμε στη διαπίστωση ότι υπάρχουν προβλήματα, αλλά διαφωνούμε...
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι η διαπίστωσή σας. Την καταθέτετε, την ακούμε, αλλά δεν συμφωνούμε μαζί σας. Έτσι γίνεται στις κοινοβουλευτικές δημοκρατίες.
      Όλα αυτά, για να δημιουργηθεί αυτό το νέο φιλικό προς το «επιχειρείν» περιβάλλον. Αυτό συνδυαζόμενο τόσο με τις μειώσεις των φορολογικών συντελεστών από το νέο φορολογικό νόμο -δέκα εκατοστιαίες μονάδες μέσα σε μία τριετία, από το 35% στο 25% για τις ανώνυμες εταιρείες και τις ΕΠΕ και από το 25% στο 20% για τις άλλες μορφές εταιρειών- δείχνει μαζί και με το νέο αναπτυξιακό νόμο, ένα τρίπτυχο, τρεις πυλώνες πάνω στους οποίους κινείται η νέα οικονομική και η νέα αναπτυξιακή πολιτική.  
      Διεθνείς οργανισμοί οι οποίοι έχουν μελετήσει τα θέματα των φορολογικών επιπτώσεων στο επενδυτικό περιβάλλον έχουν αποδείξει ότι μία μονάδα μείωσης της φορολογίας αυξάνει κατά 3,3% το ποσοστό των επενδύσεων που γίνονται σε μία χώρα. 
Αυτά για να σας δώσω ένα διεθνή στατιστικό δείκτη και πόσο θα επηρεάσει αυτή η κατάσταση τα επόμενα χρόνια.
     Θα ήμασταν οι ευτυχέστεροι των ανθρώπων εάν μπορούσαμε αυτή τη μείωση ακόμη και μεγαλύτερη να την κάνουμε από την πρώτη χρονιά. Η δημοσιονομική κατάσταση που κληρονομήσαμε, τα χρέη και το χάος όπως προσφυώς έχει πει ο Πρόεδρος της Νέας Δημοκρατίας για τα βάρη που έρχονται από το χθες, δεν επέτρεπαν να προχωρήσουμε προς αυτήν την κατεύθυνση. 
     Άκουσα με πολύ μεγάλη προσοχή συναδέλφους από την Αξιωματική Αντιπολίτευση να μιλούν ότι για να εφαρμοστεί αυτός ο νόμος χρειάζονται είκοσι επτά υπουργικές αποφάσεις. 
     Πιστεύω, κυρίες και κύριοι συνάδελφοι, ότι πρέπει να υπάρχει σοβαρότητα στην Αίθουσα αλλά και ο ελληνικός λαός που μας παρακολουθεί, τα μετράει αυτά. Το είπα καθαρά και προκύπτει από τις διατάξεις του σχεδίου νόμου που συζητούμε, ότι ο νόμος αυτός για να λειτουργήσει χρειάζεται τέσσερις υπουργικές αποφάσεις. Το τέσσερα με το είκοσι επτά απέχει πάρα πολύ. Βεβαίως και αναφέρεται η έκδοση άλλων υπουργικών αποφάσεων, αλλά αναφέρεται για τις περιπτώσεις εκείνες που χρειάζεται ad hoc και κατά περίπτωση να ρυθμιστεί ένα από τα ζητήματα που δεν καλύπτονται από τις γενικές ρυθμίσεις που έχει το σχέδιο νόμου.
     Θα επαναλάβω ότι οι στόχοι αυτού του νομοθετήματος είναι να απλοποιήσει το θεσμικό πλαίσιο αδειοδότησης των μεταποιητικών επιχειρήσεων και ταυτόχρονα να συμβάλει και στην προστασία του περιβάλλοντος και της δημόσιας υγείας, αλλά γενικότερα της ασφάλειας του πολίτη.
     Στόχος επίσης του νομοσχεδίου είναι η ριζική μεταρρύθμιση μέσα σε ένα πολύπλοκο και γραφειοκρατικό κανονιστικό καθεστώς, το οποίο ασφυκτικά σωρεύτηκε μέχρι το 2001 με εν ισχύ διατάξεις εδώ και εκατό χρόνια. Εδώ παρεμβαίνουμε με τη σπάθη του Αλεξάνδρου και βάζουμε τέλος σ’ αυτό.
     Τέλος, ελαχιστοποιούμε το χρόνο αλλά και το κόστος που χρειάζεται για να υπάρξει έναρξη και πραγματοποίηση ενός επενδυτικού σχεδίου, μιας επενδυτικής πρότασης και ταυτόχρονα να ενθαρρυνθεί η προσέλκυση ξένων επενδύσεων και από το εξωτερικό, να γίνει, δηλαδή, η χώρα μας ελκυστική και για τους ξένους επενδυτές. 
     Κύριοι συνάδελφοι, δεν αποτελούμε νησίδα. Αυτή, δυστυχώς, ήταν η αντίληψη των προηγουμένων κυβερνήσεων. Δεν είμαστε οι μόνοι στον κόσμο, ούτε μπορεί ο προσανατολισμός της παραγωγικής δραστηριότητας της χώρας, που σήμερα το 80% απευθύνεται στην εσωτερική αγορά, να δώσει τη δυνατότητα στη χώρα να κάνει άλματα μπροστά, να πρωταγωνιστήσει στην περιοχή, να πρωταγωνιστήσει στην Ευρώπη αν δεν ανοίξουν εδώ νέες επιχειρήσεις και αν δεν γίνουμε ανταγωνιστικοί. 
     Είμαστε στο μέσον της Λισαβόνας και με βάση όσα συζητούνται στην Ευρωπαϊκή Ένωση και μετά την έκθεση Κοχ -και οι στόχοι που είχαν τεθεί τότε ήταν εξαιρετικά υψηλοί και σχεδόν όλη η Ευρώπη πέρασε από κάτω- πρέπει να δούμε τώρα τι θα κάνουμε τα επόμενα χρόνια για να καταστήσουμε ανταγωνιστική την Ευρώπη και κατ’ επέκταση την ελληνική οικονομία η οποία βρίσκεται στην τελευταία ή την προτελευταία θέση από όλες τις άλλες χώρες και στους δέκα στόχους της στρατηγικής της Λισαβόνας.
     Και εδώ θα μου επιτρέψετε να σας πως ότι κηρύσσοντας το 2005 έτος ανταγωνιστικότητας -και νομίζω ότι όλοι πρέπει να συμφωνούμε σ’ αυτό- θέλουμε να χτίσουμε μια Ελλάδα ανταγωνιστική. Το μήνυμα που βγάζει το έτος ανταγωνιστικότητας είναι Ελλάδα ανταγωνιστική με ποιότητα παντού γιατί αυτή είναι η πρόκληση για τα επόμενα χρόνια μετά την επιτυχή και ασφαλή πραγματοποίηση των Ολυμπιακών και των Παραολυμπιακών Αγώνων.
      Κύριοι συνάδελφοι, εμείς πρέπει να τρέξουμε περισσότερο από τους άλλους διότι συνεχώς χάνουμε τις αγορές. Αυξάνονται συνεχώς οι εισαγωγές και μειώνονται οι εξαγωγές. Αυτό είναι το ελληνικό παράδοξο. Ενώ όλα τα προηγούμενα χρόνια είχαμε ρυθμούς ανάπτυξης 4% η χώρα κάθε χρόνο κατρακυλούσε τέσσερις, πέντε και έξι θέσεις στην ανταγωνιστικότητά της. Αυτό πρέπει να το αντιστρέψουμε όλοι μαζί, όλες οι πολιτικές δυνάμεις της χώρας, όλοι οι Έλληνες. Η ανταγωνιστικότητα δεν είναι μια έννοια που πρέπει να την εντοπίσουμε αποκλειστικά στο χώρο της οικονομίας. Πρέπει να γίνουμε ανταγωνιστικοί παντού και στη Δημόσια Διοίκηση και στην αυτοδιοίκηση και σε ολόκληρη την κοινωνία. Γι’ αυτό μιλάμε για ομπρέλα ανταγωνιστικότητας.
      Κύριοι συνάδελφοι, οι άλλοι κινούνται πιο γρήγορα από εμάς. Γι’ αυτό  θα σας πω το μύθο με το λιοντάρι. Στην άκρη ενός δάσους ξεκουράζονταν δυο φίλοι. Έχουν βγάλει και τα παπούτσια τους όταν βλέπουν να έρχεται κατά πάνω τους ένα λιοντάρι. Έντρομος για τον κίνδυνο που ήταν ορατός και προσπαθώντας να σωθεί ο ένας αρχίζει να βάζει τα παπούτσια του. Ο φίλος του του λέει: Μην κουράζεσαι. Δεν πρόκειται να τρέξουμε πιο γρήγορα από το λιοντάρι. Ο άλλος του απαντά: Δεν χρειάζεται να τρέξουμε πιο γρήγορα από το λιοντάρι. Αρκεί να τρέξω εγώ πιο γρήγορα από εσένα. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ο κ. Αλιβιζάτος έχει το λόγο.
      ΠΕΤΡΟΣ ΑΛΙΒΙΖΑΤΟΣ: Κυρίες και κύριοι συνάδελφοι, η Κυβέρνηση με την κατάθεση του σχεδίου νόμου για την «ίδρυση και λειτουργία βιομηχανικών και βιοτεχνικών εγκαταστάσεων στο πλαίσιο της αειφόρου ανάπτυξης» επιχειρεί να εκσυγχρονίσει, αφ’ ενός το υφιστάμενο νομοθετικό πλαίσιο και, αφ’ ετέρου, τους μηχανισμούς του κράτους, που με τη σημερινή τους μορφή και λειτουργία δημιουργούν σημαντικά εμπόδια ανασταλτικά στην ανάπτυξη της επιχειρηματικότητας και στην προσέλκυση νέων επενδύσεων.
      Με τον τρόπο που γίνεται σήμερα η εφαρμογή της νομοθεσίας όχι μόνον βάζουμε εμπόδια στην ανάπτυξη της επιχειρηματικότητας, αλλά ταυτόχρονα δεν εξασφαλίζεται ούτε η αποτελεσματική προστασία του περιβάλλοντος, ούτε η ασφάλεια και η δημόσια υγεία. Μία χώρα που δεν είναι ελκυστική σε αξιόλογες επιχειρηματικές πρωτοβουλίες και επενδύσεις είναι καταδικασμένη όχι μόνο σε στασιμότητα αλλά και σε οπισθοδρόμηση. Χωρίς τη διευκόλυνση ανάπτυξης επιχειρηματικών πρωτοβουλιών και την προσέλευση νέων επενδύσεων δεν θα μπορέσουμε να επιτύχουμε ούτε υψηλούς ρυθμούς ανάπτυξης, ούτε τη δημιουργία νέων θέσεων απασχόλησης. Δεν μπορούμε να αξιοποιήσουμε τις μεγάλες δυνατότητες που έχουμε και ως χώρα και ως οικονομία.
      Η Ελλάδα διαθέτει σε πολλούς τομείς της οικονομίας της όπως ο τουρισμός, η γεωργία, τα βιομηχανοποιημένα τρόφιμα, οι χρηματοοικονομικές υπηρεσίες, πολλά συγκριτικά πλεονεκτήματα. Θα μπορούσαμε με συγκροτημένο σχέδιο να προσελκύσουμε σ’ αυτούς τους τομείς σημαντικές επενδύσεις. Ήδη, η Κυβέρνηση έχει προωθήσει μία σειρά από πρωτοβουλίες και πολιτικές που υπηρετούν το στόχο που έχουμε θέσει για αύξηση των επενδύσεων στη χώρα μας.
    Στόχος της Κυβέρνησης είναι μεγαλύτερη ανάπτυξη, ανάπτυξη για όλους τους Έλληνες, νέες επενδύσεις για να δημιουργήσουμε νέες θέσεις εργασίας. 
    Ο νέος αναπτυξιακός νόμος που πρόσφατα ψηφίσαμε προβλέπει σημαντικά κίνητρα για όλους όσους θέλουν να επενδύσουν στη χώρα μας, ενώ και η μείωση των συντελεστών φορολόγησης των επιχειρηματικών κερδών που προβλέπεται στη φορολογική μεταρρύθμιση που προωθήσαμε, καθιστούν το οικονομικό περιβάλλον της χώρας μας περισσότερο φιλικό στην ανάπτυξη της επιχειρηματικότητας. 
    Βέβαια δεν θα αρκεστούμε σε αυτές τις πολιτικές. Στα πλαίσια ενθάρρυνσης της επιχειρηματικότητας και ενίσχυσης του επενδυτικού κλίματος, η Κυβέρνηση και η πολιτική ηγεσία του Υπουργείου Ανάπτυξης φέρνει σήμερα στη Βουλή το νομοσχέδιο που συζητούμε. Με αυτό το νομοσχέδιο επικεντρώνουμε τις προσπάθειές μας στην καταπολέμηση της γραφειοκρατίας, που αποτελεί σήμερα έναν από τους σημαντικότερους ανασταλτικούς παράγοντες για την ανάπτυξη επιχειρηματικών πρωτοβουλιών στη χώρα μας. Αυτό δεν είναι αυθαίρετο συμπέρασμα, αντίθετα η γραφειοκρατία, η πολυνομία, η διαφθορά αποτελούν σύμφωνα με τους εκπροσώπους του επιχειρηματικού κόσμου της χώρας μας την κυριότερη αιτία που παρουσιάζονται διστακτικοί να επενδύσουν. Τίθεται κατ’ επανάληψη στο τραπέζι του διαλόγου που κάνει η Κυβέρνηση με όλες τις παραγωγικές τάξεις και πρέπει εδώ να επαναλάβω ότι το κόστος για την ίδρυση και την  έναρξη  λειτουργίας μιας επιχείρησης στην Ελλάδα παραμένει από τα υψηλότερα στην Ευρωπαϊκή Ένωση. 
    Η Κυβέρνηση της Νέας Δημοκρατίας στο πρόγραμμα που παρουσίασε προεκλογικά στον ελληνικό λαό δεσμεύτηκε ότι θα καταργήσει όλες τις μη αναγκαίες κανονιστικές ρυθμίσεις που ισχύουν για την ίδρυση εταιρειών. 
    Θα εκσυγχρονίσει και θα απλοποιήσει  το σύστημα αδειοδότησης για την έναρξη λειτουργίας μιας επιχείρησης και την πραγματοποίηση μιας επένδυσης. Θα προχωρήσει στη δραστική μείωση του αναγκαίου χρόνου και κόστους για την ίδρυση οιασδήποτε μορφής επιχείρησης όπως ανωνύμου, ετερορρύθμου, ή ΕΠΕ ή ομορρύθμου. Θα ενισχύσει με μέσα και προσωπικό τις αντίστοιχες κρατικές υπηρεσίες, οι οποίες υποδέχονται και επεξεργάζονται τα αιτήματα για έναρξη λειτουργίας νέων επιχειρήσεων ή την υποβολή επενδυτικών σχεδίων. 
    Το νομοσχέδιο που σήμερα συζητάμε θέτει ως στόχο να απλοποιήσει το θεσμικό πλαίσιο αδειοδότησης των ελληνικών επιχειρήσεων και, ταυτόχρονα, να προστατεύσει το περιβάλλον, τη δημόσια υγεία και την ασφάλεια, τόσο των εργαζομένων, όσο και των κατοίκων που ζουν γύρω από τις επιχειρήσεις αυτές. 
    Θέλουμε να αναστρέψουμε μία απαράδεκτη κατάσταση που επικρατεί στις διαδικασίες χορήγησης των αδειών εγκατάστασης των νέων επιχειρήσεων. Θεωρούμε απαράδεκτο να χρειάζονται σήμερα πάνω από δώδεκα μήνες για να πάρει κάποιος επιχειρηματίας άδεια εγκατάστασης για την επιχείρησή του. Είναι απαράδεκτο να χρειάζεται να απευθύνεται σε διαφορετικές υπηρεσίες, να σπαταλά πολύτιμο χρόνο να βρίσκεται πολλές φορές αντιμέτωπος και με αντικρουόμενες νομοθεσίες και να χρειάζεται να λαδώσει κάποιος, ο οποίος επιθυμεί να επενδύσει τα χρήματά του στη χώρα μας. Είναι επίσης άδικο να μην επανδρώνονται οι αρμόδιες κρατικές υπηρεσίες με το απαραίτητο προσωπικό και τα μέσα προκειμένου να ανταποκρίνονται με ταχύτητα και αποτελεσματικότητα τις υποχρεώσεις τους. 
    Μετά από συστηματικό διάλογο και ανταλλαγή καινοτόμων ιδεών με περισσότερους από σαράντα φορείς καταλήξαμε σε μία δέσμη μέτρων που παίρνουν τη μορφή του σχεδίου νόμου. Μέτρα εκσυγχρονισμού και απλοποίησης του νομοθετικού πλαισίου. Μέτρα αναδιοργάνωσης και ανασυγκρότησης των κρατικών υπηρεσιών. Μέτρα για τον καλύτερο συντονισμό και συνεργασία της κεντρικής εξουσίας. Επίσης, προτείνουμε και προωθούμε τη δραστική μείωση των απαιτούμενων δικαιολογητικών για τη χορήγηση άδειας εγκατάστασης και λειτουργίας μιας επιχείρησης. Υιοθετούμε σύγχρονες αντιλήψεις και υλοποιούμε την υπηρεσία μιας τάσης με την αναδιοργάνωση των Νομαρχιακών Υπηρεσιών Βιομηχανίας.
      Δίνουμε έτσι τη δυνατότητα στον υποψήφιο επενδυτή να απευθύνεται ουσιαστικά σε μία μόνο υπηρεσία και να έχει τη δυνατότητα να πληροφορηθεί όλα όσα χρειάζονται για την ίδρυση, εγκατάσταση και λειτουργία της επιχείρησής του. Εκσυγχρονίζουμε, απλοποιούμε και ενοποιούμε το υφιστάμενο νομοθετικό πλαίσιο ώστε να απαλλαγεί ο επιχειρηματικός κόσμος από το βραχνά της αντικρουόμενης πολυνομίας, η ύπαρξη της οποίας συντηρεί σε μεγάλο βαθμό τη συναλλαγή και τη διαφθορά. Μειώνουμε εντυπωσιακά σε τριάντα το πολύ ημέρες, από δώδεκα μήνες που είναι σήμερα, το χρόνο χορήγησης άδειας εγκατάστασης για τις μονάδες χαμηλής όχλησης που αποτελούν το 70%-75% περίπου των επιχειρήσεων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε μισό λεπτό τελειώνω, κύριε Πρόεδρε.
      Κυρίες και κύριοι συνάδελφοι, το νέο νομοθετικό πλαίσιο που θα διέπει τους όρους ίδρυσης και λειτουργίας βιομηχανικών και βιοτεχνικών εγκαταστάσεων διευκολύνει την ανάπτυξη και τον εκσυγχρονισμό μεγάλου αριθμού ελληνικών επιχειρήσεων. Ενθαρρύνει την προσέλκυση ξένων επενδύσεων, οι οποίες μέχρι σήμερα αποθαρρύνονταν λόγω του πολύπλοκου και χρονοβόρου καθεστώτος αδειοδότησης. Αναδεικνύει το προφίλ μιας σύγχρονης και αποτελεσματικής Δημόσιας Διοίκησης, η οποία σέβεται και διευκολύνει όσους εμπιστεύονται τη χώρα και την ελληνική οικονομία αναπτύσσοντας επιχειρηματική πρωτοβουλία. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, είναι γνωστό ότι το πρόβλημα της ανάπτυξης δεν είναι γραφειοκρατικό. Όσο και να επιχειρήσετε με φιλότιμες προσπάθειες από ετούτο εδώ το Βήμα να πείτε ότι το πρόβλημα είναι γραφειοκρατικό, η άποψή μας είναι ότι το πρόβλημα είναι βαθύτατα πολιτικό. 
      Εξάλλου, αν ήταν γραφειοκρατικό, οι νομοθετικές ρυθμίσεις που ίσχυαν, ο ν. 2516/97 και ο ν. 2965/2001 οι οποίοι ουσιαστικά κωδικοποιούνται και τροποποιούνται σε ορισμένα σημεία με το παρόν νομοθέτημα, θα είχαν λύσει το πρόβλημα. 
      Βέβαια, πάνω σε αυτό το ζήτημα, το ζήτημα της ανάπτυξης, έχουμε μία τεράστια διαφορά αντιλήψεων, η οποία έχει καταγραφεί πλέον. Έχετε την αντίληψη ότι το πρόβλημα ήταν κύρια δημοσιονομικό και γι’ αυτό εξάλλου προχωρήσατε στην απογραφή. Βέβαια, με αυτή σας την κίνηση καταφέρατε να υπαχθεί η οικονομία σε επιτήρηση.
      Η πεποίθησή μας αυτή εδράζεται και στην αλλαγή του τρόπου με τον οποίο λογαριάζετε και καταγράφετε στην απογραφή τις αμυντικές δαπάνες. Εάν δεν είχατε τέτοια αντίληψη, δηλαδή αν δεν είχατε την αντίληψη ότι το πρόβλημα είναι δημοσιονομικό και εάν δεν είχατε την αντίληψη ότι πρέπει να προχωρήσουμε σε περιοριστική εισοδηματική πολιτική -πράγμα που κάνετε σαν απόρροια αυτής της απογραφής- δεν θα προχωρούσατε στην αλλαγή των κανόνων με τους οποίους υπολογίζετε το έλλειμμα.
      Επίσης, έχετε την αντίληψη ότι το πρόβλημα ήταν ότι οι επιχειρήσεις είχαν πρόβλημα κερδοφορίας και ότι είχαν χαμηλή κερδοφορία ή είχαν υψηλούς φορολογικούς συντελεστές και ότι η μείωση της φορολογίας των κερδών θα έδιναν σημαντική ώθηση στις επιχειρήσεις. Γι’ αυτό εξάλλου προχωρήσατε στη μείωση των συντελεστών φορολογίας, στη μείωση της φορολογίας της κερδοφορίας των επιχειρήσεων σε μία περίοδο που υπάρχει δημοσιονομική κρίση, χωρίς να προχωρήσετε σε αντίστοιχες φορολογικές ελαφρύνσεις στα εισοδήματα τα οποία δημιουργούνται από την εργασία ή από την παροχή υπηρεσιών. 
      Σαν συνέχεια αυτών των πολιτικών σας επιλογών προχωράτε σε περιοριστική πολιτική και σε αναμενόμενη φορολογική επιδρομή.
      Η εισοδηματική πολιτική που ανακοινώσατε πριν από λίγες μέρες το επιβεβαιώνει. Είχατε εξαγγείλει θεαματικές αυξήσεις στα χαμηλά εισοδήματα και αντί να έχουμε αυτές τις θεαματικές αυξήσεις είχαμε αύξηση των 8 και 12 ευρώ αντίστοιχα στο ΕΚΑΣ και στην αγροτική σύνταξη. 
      Ως αποτέλεσμα της ασκούμενης οικονομικής πολιτικής είναι επόμενο να δημιουργηθεί η ύφεση και η συρρίκνωση της ζήτησης. Εξάλλου μην ξεχνάτε ότι η συρρίκνωση της ζήτησης αναπόφευκτα θα οδηγήσει σε περιορισμό των εσόδων. Έτσι δημιουργείται ένας φαύλος κύκλος αναπαραγωγής των ελλειμμάτων. Άλλωστε είναι ορατά τα αποτελέσματα αυτής της πολιτικής από την κατάρρευση του μηχανισμού των εσόδων, όπως ομολόγησε και ο αρμόδιος Υφυπουργός επί των εσόδων κ. Ρεγκούζας, όταν είπε «Ναι, τι να κάνουμε; Κατέρρευσε ο φοροεισπρακτικός μηχανισμός.» Έτσι είχαμε ως αποτέλεσμα τα έσοδα να παρουσιάσουν δραματική υστέρηση. 
      Αυτά αποδεικνύονται από τα στοιχεία για το μήνα Ιανουάριο. Ήδη οι προβλέψεις των διεθνών οργανισμών δημιουργούν τη βεβαιότητα ότι δεν θα πάμε σε αύξηση του ΑΕΠ σε ποσοστά υψηλότατα. Μην ξεχνάτε ότι προεκλογικά μιλούσατε για 5% και πάνω σε ποσοστά κάτω του 3%. Ήδη η σημερινή έκθεση του Διεθνούς Νομισματικού Ταμείου μιλάει για 2,7%-2,9% την προσεχή τετραετία. Στα ίδια επίπεδα θα προσαρμόσετε και σεις το πρόγραμμά σας, δίνοντας τη σχετική αναφορά στο ΕCΟFΙΝ. 
      Στον αντίποδα αυτής της πολιτικής υπήρξε η πολιτική που ασκήθηκε από το ΠΑΣΟΚ τα τελευταία χρόνια. Ήταν μια πολιτική σταθεροποίησης σε συνδυασμό με την αύξηση της ενεργού ζήτησης. Αυτή οδηγούσε σε μια ισορροπία σε ανώτερα επίπεδα. Δεν οδηγούσε σε μια σπειροειδή κίνηση προς τα κάτω, πράγμα που δημιουργεί η δική σας πολιτική. Γι’ αυτό είχαμε αύξηση του εθνικού εισοδήματος σε υψηλά ποσοστά, ενώ οι στόχοι που είχαν τεθεί από τους προϋπολογισμούς των περασμένων ετών σε πολύ μεγάλο βαθμό επιτεύχθηκαν, με εξαίρεση βέβαια τον προϋπολογισμό που κατά κύριο λόγο διαχειριστήκατε εσείς, δηλαδή τον προϋπολογισμό του 2004 στον οποίο θα πρέπει να υπάρχει αναλογία των πολιτικών ευθυνών. Μην ξεχνάτε ότι εκεί έχουμε αναλογία δύο προς δέκα. Δύο μήνες έχουμε την πολιτική ευθύνη της διαχείρισης εμείς. Τους άλλους δέκα μήνες του 2004 εσείς κυβερνήσατε. Εσείς δημιουργήσατε τα μεγάλα ελλείμματα. 
      Η πολιτική που εφαρμόστηκε από το ΠΑΣΟΚ είχε ως αποτέλεσμα την κατάκτηση ενός επιπέδου ευημερίας. Πρόκειται για μια πολιτική που όχι μόνο δεν ακολουθείτε αλλά προσπαθείτε με κάθε τρόπο να την αποδομήσετε, να τη σπιλώσετε και βέβαια να κατακρημνίσετε κάθε τι που τη χαρακτηρίζει. Ακόμα και τους νόμους που έφεραν αυτές τις μεταβολές, τους νόμους για την αδειοδότηση θέλετε να τους καταργήσετε και να τους αντικαταστήσετε με έναν καινούργιο νόμο, λέγοντας ότι με αυτόν τον τρόπο περιορίζονται ουσιαστικά τα δικαιολογητικά για την αδειοδότηση και ότι ουσιαστικά καταργείτε τη γραφειοκρατία. 
      Ως αποτέλεσμα της πολιτικής σας έρχεται η δυσπραγία της οικονομίας, η κρίση στην αγορά. Αλήθεια, κύριε Υπουργέ, το πρόβλημα με τις αναδουλειές, που υπάρχει στην αγορά, είναι θέμα αδειοδοτικό; Ευθύνεται δηλαδή κάποιος γραφειοκρατικός μηχανισμός ή τα δικαιολογητικά που πρέπει να προσκομίσει ένας επιχειρηματίας κατά τη διαδικασία της άδειας εγκατάστασης; Εκεί εστιάζεται το πρόβλημα της κρίσης των αγορών; Το πρόβλημα πολλών μικρομεσαίων επιχειρήσεων που οδηγούνται σε κλείσιμο είναι αδειοδοτικό, γραφειοκρατικό ή μήπως προέρχεται από το σπάταλο κράτος που διαχειρίστηκε με φαυλότητα, όπως υποστηρίζετε, το ΠΑΣΟΚ; Μήπως τυχόν το πρόβλημα αυτό του κλεισίματος των μικρομεσαίων επιχειρήσεων οφείλεται στο γεγονός ότι το ΠΑΣΟΚ δεν είχε σωστή διαχείριση; 
      Σήμερα προσπαθείτε να δημιουργήσετε την εντύπωση ότι θα εφαρμόσετε και τη δική σας πολιτική. Πήγατε μάλιστα σήμερα στο Υπουργείο Οικονομίας και προχωρήσατε σε ανακοινώσεις ότι επιτέλους θα εφαρμοστεί ο νέος αναπτυξιακός νόμος. Τον περιμένουμε.
      Πλην όμως, όταν το τοπίο είναι θολό, όταν ο φαύλος κύκλος των ελλειμμάτων δημιουργεί φόβους για νέα φορολογική επιδρομή, όταν δημιουργεί φόβους για νέους φόρους που έρχονται, όταν το διάδοχο σχήμα του ΣΔΟΕ που είπατε ότι θα καταργήσετε, η υπηρεσία ειδικών ελέγχων προαναγγέλλεται ότι θα σηκώσει τα μανίκια και θα πιάσει δουλειά, όταν γίνονται όλα αυτά τα πράγματα, πώς θέλετε να δημιουργηθεί κλίμα επενδυτικό, να δημιουργηθούν επενδύσεις να κινηθεί η διαδικασία των νέων επενδύσεων; Μήπως θα προκύψουν νέες επενδύσεις με την προαναγγελθείσα, έτσι όπως γράφτηκε στις εφημερίδες αύξηση των ωρών λειτουργίας της αγοράς των καταστημάτων του εμπορίου; Μήπως προσδοκάτε ότι μέσα από την αύξηση των ωρών εργασίας των καταστημάτων θα δημιουργήσετε νέες επενδύσεις, θα προκύψουν νέες παραγωγικές δυνατότητες της ελληνικής οικονομίας που θα βοηθήσουν στην αντιμετώπιση της ανεργίας; Μήπως θα βοηθήσουν στην ανάπτυξη οι σχεδιαζόμενες νέες ιδιωτικοποιήσεις; Τι θα γίνει παραδείγματος χάριν, με την προαναγγελθείσα χθες –έγραφε όλος ο Τύπος- ιδιωτικοποίηση της ΔΕΗ σε ποσοστά που θα ξεπερνάει κατά πολύ το 49% που με το πρόγραμμά σας είχατε πει ότι είναι αδιαπραγμάτευτο όριο και ότι θα φθάσει στο 66% το ποσοστό των μετοχών που θα διατεθεί στην αγορά; Η πώληση δηλαδή του μετοχικού πακέτου 17% της ΔΕΗ θα λύσει το πρόβλημα της ανάπτυξης; Ή μήπως οι μικρομεσαίες επιχειρήσεις που αντιμετωπίζουν προβλήματα ανταγωνιστικότητας και προφανώς χρειάζονται καινοτομίες, αλλαγές, συγχωνεύσεις, βοήθεια, ενδεχόμενα αξιοποίηση των νέων τεχνολογιών, βοήθεια με το ηλεκτρονικό εμπόριο, ανάπτυξη δικτύων προκειμένου να προχωρήσουν στην αντιμετώπιση αυτού του προβλήματος της ανταγωνιστικότητας θα αντιμετωπίσουν το πρόβλημά τους με την ανακήρυξη που σωστά έγινε για λόγους προπαγανδιστικούς και πολιτικούς του έτους 2005 σε έτος ανταγωνιστικότητας ή με την ψήφιση του παρόντος νομοσχεδίου;
      Αλήθεια, θα ήθελα να σας ρωτήσω ειλικρινά, κύριε Υπουργέ, μια μικρομεσαία επιχείρηση που θέλει να συναλλαγεί με το δημόσιο, ένα αρτοποιείο, παραδείγματος χάριν, που θέλει να προμηθεύσει ένα νοσοκομείο με ψωμί πόσο τη βοηθάει ο νόμος για το βασικό μέτοχο; Αλήθεια πόσα πιστοποιητικά θα πρέπει να προσκομίσει στις σχετικές αρχές προκειμένου να πάρει αυτήν την προμήθεια; 
      Για το νομοσχέδιο, κύριε Υπουργέ, τοποθετήθηκε ο εισηγητής μας. Θέλαμε να υπάρχουν και συγκεκριμένες προτάσεις, τις οποίες έχουμε καταθέσει για τροποποίηση των άρθρων και για αντικατάσταση ορισμένων διατάξεων ή τροποποιήσεις όπου χρειάζεται. Θα πρέπει όμως να επισημάνουμε ότι η όποια προσπάθεια καταβάλλεται και είναι φιλότιμη δεν πρόκειται να ευδοκιμήσει. Είναι σαν να προσπαθείτε, κύριε Υπουργέ, να εγκλιματίσετε ένα φοίνικα στο βόρειο πόλο. Όσο και αν  προσπαθείτε, δεν πρόκειται να ευδοκιμήσει. Πρέπει επίσης να ξέρετε ότι όσο λείπει ο χωροταξικός σχεδιασμός και οι χρήσεις γης όσες προσπάθειες και να κάνετε, θα υπάρχουν…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μπορώ να διακόψω για λίγο τον κύριο συνάδελφο;
      ΠΡΟΕΔΡΕΥΩΝ (Ιωάννης Τραγάκης):  Ορίστε κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Αν δεν είναι το ερώτημα του ρήτορα και το παράδειγμα το οποίο ανέφερε για το φοίνικα και το βόρειο πόλο πρόταση πρόκληση προς την πλευρά της Κυβέρνησης, έχω την αίσθηση και θα το γνωρίζει, θα γνωρίζει το μύθο του Αισώπου ο οποίος λέει «έκαστος δύο πήρας φέρει». Αυτό το ερώτημα και αυτό το παράδειγμα έπρεπε να το λέτε μόνιμα, πιεστικά, καταπιεστικά προς τις κυβερνήσεις σας και όχι προς την Κυβέρνηση των έντεκα μηνών. 
      (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΠΙΠΕΡΓΙΑΣ:  Κύριε Υπουργέ, είναι γνωστό ότι εμείς δεν τα πράξαμε όλα τέλεια. Είχαμε και εμείς τα λάθη μας. 
     Τα λάθη μας τα έχουμε αναγνωρίσει και δημόσια. Τα αναγνώρισε πρώτος απ’ όλους ο Αρχηγός μας, ο Γιώργος ο Παπανδρέου, όταν μίλησε αυτοκριτικά πριν από τις εκλογές απέναντι στο λαό. Και να σας πω το μεγαλύτερο, εάν θέλετε, λάθος που κάναμε; Είναι το ότι δεν προσέξαμε η αύξηση αυτού του πλούτου, η οποία ήταν πολύ σημαντική, να κατανεμηθεί και να δοθεί δίκαια προς όλες τις κοινωνικές τάξεις. Αυτό ήταν το μεγαλύτερο πρόβλημά μας, το μεγαλύτερο λάθος μας.
     Δεν πρέπει όμως εξαιτίας αυτού του λάθους εσείς να συνεχίζετε μία αδιέξοδη πολιτική και όχι μόνο αυτό, αλλά να την επιτείνετε. Δεν δικαιολογείται όμως ένα λάθος που κάναμε εμείς και που αφορά την αναδιανεμητική πολιτική, εσείς να το επιτείνετε προς το χειρότερο, εσείς να εφαρμόζετε μία εισοδηματική πολιτική καθαρά περιοριστική. 
     Βέβαια, είναι γνωστό ότι γι’ αυτά τα λάθη κριθήκαμε, κατακριθήκαμε. Εδώ εμείς βρισκόμαστε για άλλο λόγο. Βρισκόμαστε εδώ με εντολή του ελληνικού λαού να ελέγξουμε τις πράξεις σας, οι οποίες πρέπει να είναι σύμφωνες με την εντολή που πήρατε από τον ελληνικό λαό. Δεν μπορείτε να μας περιορίσετε αυτό το δικαίωμα ούτε αυτόν το συνταγματικά κατοχυρωμένο ρόλο.
     Οι σημαντικές αλλαγές, λοιπόν, που επέρχονται με το νομοσχέδιο μπορούμε να πούμε ότι είναι δύο. Η μία είναι η αύξηση της ισχύος των εργαστηρίων στα 22 KW. Με αυτόν τον τρόπο ουσιαστικά εντάσσεται σε αυτή την κατηγορία των εργαστηρίων μία σειρά από μικρές επιχειρήσεις. Το δεύτερο στο οποίο καινοτομείτε είναι η μεταβίβαση της άδειας μαζί με τις επιχειρήσεις. 
     Κύριε Υπουργέ, όμως, το θέμα είναι εάν υπάρχει κλίμα εμπιστοσύνης. Το μεγάλο πρόβλημα που υπάρχει αυτήν τη στιγμή είναι ποιος εμπιστεύεται σήμερα τη Νέα Δημοκρατία. Ποιος εμπιστεύεται τη Νέα Δημοκρατία; Την εμπιστεύονται οι μισθωτοί, την εμπιστεύονται οι συνταξιούχοι, την εμπιστεύονται οι μικρομεσαίοι; Ποιοι την εμπιστεύονται; Την εμπιστεύονται οι επενδυτές; Έχει αποδειχθεί ότι το μεγαλύτερο αντικίνητρο είναι η παραμονή της Νέας Δημοκρατίας στη διακυβέρνηση του τόπου. Αυτό εξελίσσεται ως το μεγαλύτερο αντικίνητρο. 
     Όσον αφορά το ανέκδοτο που είπατε, κύριε Υπουργέ, για το λιοντάρι και τους δύο απειλούμενους που ο ένας προσπαθούσε να βάλει τα παπούτσια για να τρέξει πιο γρήγορα από τον άλλον και να σωθεί, το πρόβλημα είναι ότι με την πολιτική μπερδεύονται τα παπούτσια και έτσι όπως μπερδεύονται τα παπούτσια, μάλλον δεν θα γλιτώσει κανείς από το λιοντάρι.
     Δεν θα σχολιάσω τις τοποθετήσεις συναδέλφων. Θα πω μόνο το εξής: Ότι η ανάπτυξη βέβαια δεν πρόκειται να έρθει με ένα ραφτάδικο, που ενδεχόμενα διευκολύνεται στη δημιουργία του και το οποίο πολύ πιθανόν μετά από ένα μικρό διάστημα λειτουργίας να κλείσει, γιατί όλοι θα προσπαθούν να κάνουν μεταποιήσεις στο σπίτι τους λόγω οικονομικής ανέχειας, ούτε με ένα τσαγκαράδικο, όταν βέβαια τα παπούτσια είναι φθηνότερα πολλές φορές από τις επιδιορθώσεις. 
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, την τελευταία τριετία τρεισήμισι χιλιάδες μονάδες μικρομεσαίες επιχειρήσεις μετεγκαταστάθηκαν στη Βουλγαρία και στις γειτονικές χώρες, εδώ του Βορρά. Την πενταετία 1998-2003 μόνο από την περιοχή της Αττικής έκλεισαν είκοσι πέντε χιλιάδες μονάδες μικρομεσαίες επιχειρήσεις. Την τελευταία πενταετία το δημόσιο χρέος ηυξάνετο κάθε χρόνο με ρυθμό 2% και 3% του Ακαθάριστου Εγχώριου Προϊόντος για να φτάσει κατά ψευδή δήλωσή σας στο 105% και κατά αληθή μέτρηση στο 115% έως 118%. 
	Σε απόλυτους αριθμούς το δημόσιο χρέος ανήλθε στα 75 τρισεκατομμύρια δραχμές. Η ανεργία καθηλώθηκε στο ύψος-ρεκόρ για τις χώρες της Ευρώπης από 10% έως 12%. Τα ελλείμματα κάθε χρόνο ήταν της τάξεως του 5% έως 8%.
      Με αυτόν το δραματικά θλιβερό απολογισμό πώς τολμά το ΠΑΣΟΚ και ασκεί κριτική για τους έντεκα μήνες διακυβέρνησης της Νέας Δημοκρατίας, στους οποίους τόσα πολλά έγιναν; Είναι αφόρητη η μικροψυχία σας εάν δεν το παραδέχεστε. Αναφέρομαι στους Ολυμπιακούς Αγώνες, αναφέρομαι στην προπαρασκευή: δημόσια έργα, διοικητικές δράσεις, πολιτικές δράσεις και οικονομικές στηρίξεις για την ολοκλήρωση των έργων των Ολυμπιακών Αγώνων και ύστερα το μέγα έργο της άψογης τέλεσης των Ολυμπιακών Αγώνων που πρέπει να αφιερώσεις όλη την ενέργειά σου ως διοικητική μηχανή, όλο το ενδιαφέρον σου, όλο το χρόνο σου.
      Στη συνέχεια ακολούθησε η μεγάλη νομοθετική πρωτοβουλία της Κυβέρνησης Καραμανλή, η οποία είχε δύο άξονες. Ο πρώτος άξονας: τα επείγοντα θέματα, οι δραματικές εκκρεμότητες της Δημόσιας Διοίκησης, ο οποίος εκφράστηκε με μερικά νομοθετήματα, όπως είναι το νομοθέτημα για τα πανωτόκια ή το νομοθέτημα για τις ρυθμίσεις χρεών και τις ενισχύσεις των επιχειρήσεων. Παρενθετικά για την αρμοδιότητα του Υπουργείου Ανάπτυξης, είχαμε τροπολογία με την οποία ιδρύετο το Βιοτεχνικό Πάρκο των Αθηνών, μία εκκρεμότητα η οποία καρκινοβατούσε με τη διοίκηση των προηγουμένων κυβερνήσεων περισσότερο από πέντε χρόνια.
      Ένας άξονας ήταν η αντιμετώπιση των επειγουσών εκκρεμοτήτων και των επειγόντων προβλημάτων κι ο άλλος ήταν ο άξονας της νομοθετικής προδικασίας, της υποδομής. Σ’ αυτήν τη νομοθετική προδικασία ή νομοθετική ωρίμανση και ετοιμότητα, έχουμε από πλευράς του γενικότερου οικονομικού τομέος τρία νομοθετήματα: Το ένα είναι η φορολογική μεταρρύθμιση, το φορολογικό νομοθέτημα, –τα είπε ο κ. Μητσοτάκης, τα επαναλαμβάνω κι εγώ- το άλλο είναι ο αναπτυξιακός νόμος και το τρίτο είναι το νομοσχέδιο για την εγκατάσταση και λειτουργία των βιομηχανικών και βιοτεχνικών μονάδων υπό καθεστώς, υπό  τους όρους της αειφόρου ανάπτυξης, δηλαδή με τη διάσταση του περιβάλλοντος να κρατεί στη σύλληψη του νομοθέτη και στη διατύπωση των διατάξεων. Αυτό είναι έργο.  
      Θέλω να σημειώσω στο έργο συνολικά χειρισμούς και ρύθμιση πολιτικής θέσεως της Ελλάδος με την απόλυτη έγκυρη εθνικά τοποθέτηση, αλλά και επί των πραγμάτων στο Κυπριακό, όταν είχατε εσείς του ΠΑΣΟΚ την αναίδεια, τη θρασύτητα να ομιλείτε περί απαθούς παρατηρητού στη Λουκέρνη, του Καραμανλή, όταν βλέπετε ότι ο χειρισμός είχε και σοφία και πρόνοια έτσι ώστε σήμερα να βρίσκεται το θέμα στην καλύτερη δυνατή στάση, θέση που μπορούσε να υπάρξει, όπως επίσης τον άριστο χειρισμό για την υπόθεση της λήψεως από πλευράς Τουρκίας της ημερομηνίας για την έναρξη των ενταξιακών διαπραγματεύσεων. 
      Ποια είναι η κατακτηθείσα αρετή; Να σημειώσουμε ποια είναι: Υπάρχει η πλήρωση των όρων ως αίρεση στην έναρξη, η πλήρωση κυρίως του όρου της αναγνώρισης της Κυπριακής Δημοκρατίας. Αυτή τη στιγμή είναι κοινοτικό κεκτημένο η συμφωνία, ώστε να μην μπορεί να το παραβεί κανείς. Δηλαδή, και αν υποθέσουμε ότι η Τουρκία επιμένει σε αυτό, δηλαδή ότι θέλουν να ορισθεί η έναρξη της 3ης Οκτωβρίου ως ημερομηνία χωρίς να έχει πληρωθεί ο όρος, υπάρχει η δέσμευση-υποχρέωση στους είκοσι πέντε εταίρους –σε όλους μας- να αρνηθούν την έναρξη της 3ης Οκτωβρίου.
      Με αυτήν την ψύχραιμη εκτίμηση των πολιτικών και οικονομικών δεδομένων θέλω να είσθε πιο συνεργάσιμοι στο επιχειρείν ένα νέο βήμα ή άλμα μπροστά με την Κυβέρνηση της Νέας Δημοκρατίας και τη συναίνεση τη δική σας, όλων των πτερύγων, που την επιδιώκουμε για να μπορούμε να βρεθούμε ως υπάρχοντες, ανταγωνιστικοί, παραγωγικοί, δημιουργικοί, αναπτυξιακοί Ευρωπαίοι εταίροι μέσα στο παγκόσμιο οικονομικό γίγνεσθαι.
      Έχω πει και άλλη φορά –το σημειώνω και τώρα σε αυτήν την ανάλυση- ότι ανταγωνιστής της Ευρώπης συνολικά υπάρχει η Κίνα και η Ασία. Εμείς θα πρέπει να βρούμε το περιθώριο, το πλαίσιο και τον τρόπο της ανάπτυξης. Θέλω να σας πω ότι εκτός από τους τρεις νόμους που οργανώνουν το βηματισμό μας υπάρχει η υποχρέωση –ελέχθη από πολλούς συναδέλφους- για δύο ακόμα μείζονες ρυθμίσεις, για δύο ακόμα νόμους.
      Ο ένας είναι η ρύθμιση της χωροθέτησης. Δεν κάνουμε τίποτα με τους τρεις μέχρι τώρα νόμους, αν δεν οργανωθεί γρήγορα και σωστά η χωροθέτηση. Τι θέλουμε να γίνει σε κάθε περιοχή, ποια χρήση σε κάθε γη να ορισθεί τάχιστα.
      Ο δεύτερος είναι η ανάδειξη σε ένα χάρτη των περιφερειακών πλεονεκτημάτων, τι θα κάνει κάθε περιφέρεια. Να σας πω από το έλασσον στο μείζον και να δούμε πώς θα στηρίξουμε περισσότερο ή να σημειωθεί στα κατάστιχά μας, στο χάρτη της περιφερειακής ανάπτυξης, ο Καϊάφας –που βλέπω το Γιώργο τον Κοντογιάννη- ή ο κρόκος της Κοζάνης.
      ΓΙΑΝΝΗΣ ΚΟΥΤΣΟΥΚΟΣ: Είμαι και εγώ εδώ, κύριε Πολύδωρα!
      ΒΥΡΩΝ ΠΟΛΥΔΩΡΑΣ: Με συγχωρείτε, είναι παρών και ο κ. Κουτσούκος, αλλά δεν ήταν η ματιά μου προς εσάς -όχι ότι σας αποφεύγω. 
      ΗΛΙΑΣ ΦΩΤΙΑΔΗΣ: Έτυχε να είναι προς τα «δεξιά» η ματιά σας.
      ΒΥΡΩΝ ΠΟΛΥΔΩΡΑΣ: Υπάρχουν λοιπόν δύο προαπαιτούμενα ακόμη και όταν θα ολοκληρώσουμε με τα πέντε νομοσχέδια –φορολογία, αναπτυξιακό, το σημερινό για την αδειοδότηση, τη χωροθέτηση που απαιτούμε και το χάρτη της περιφερειακής ανάπτυξης- ακούστε, κύριοι του ΠΑΣΟΚ, πάλι δεν θα είμαστε παρά μόνο στην αφετηρία. Μπροστά μας θα είναι ο δρόμος, γιατί ζούμε σε ένα ανταγωνιστικό περιβάλλον, στο οποίο προσφέρονται στους επενδυτές φορολογικοί παράδεισοι και δεν είμαι εγώ διατεθειμένος να ανταγωνισθώ με εκείνους που προσφέρουν γη, προσωπικό, πλήρη φορολογική απαλλαγή για δέκα ή δώδεκα χρόνια. Δεν είναι αυτό στο σκεπτικό μου. Θέλω να βρω στο σκεπτικό, μέσα στο γίγνεσθαι της Ευρώπης τη χρυσή τομή.
      Να σας πω, παραδείγματος χάρη, κάτι από την Ιβηρική του 1986. Ο Φελίππε Γκονζάλες τότε, θα ξέρετε εσείς οι –εντός ή εκτός εισαγωγικών- σοσιαλιστές, κάλεσε στο στάδιο της Ρεάλ Μαδρίτης σαράντα χιλιάδες νέους επιχειρηματίες.
      Θα το ξέρετε αυτό το στιγμιότυπο από τη διεθνή πολιτική. Τους είπε λοιπόν ότι έχουμε λαμβάνειν από την Ευρώπη εκατό μονάδες –δεν θυμάμαι τον αριθμό- σε πόρους που θα εισρεύσουν από την Ευρώπη με το Γ΄ Κοινοτικό Πλαίσιο Στήριξης στην Ισπανία. «Το μισό, χωρίς εγγυήσεις, το παρέχω σε σας για να εκδηλώσω την εμπιστοσύνη μου προς εσάς», είπε στους σαράντα χιλιάδες νέους επιχειρηματίες. 
      Έτσι μπαίνουν στην πράξη κοινωνίες, χώρες, διοικήσεις. Ο απολογισμός από τη διάθεση των εισροών στους επιλεγμένους τομείς της οικονομικής ανάπτυξης –τι μονάδες, τι επιχειρήσεις θα ανέπτυσσαν, θα εγκαθιστούσαν και θα επρόκοβαν- η απώλεια για τις μονάδες σε σχέση με τα επιδοτούμενα ήταν της τάξεως του 5%.
      Επίσης θέλω να σημειώσω ότι για το διεθνές ανταγωνιστικό περιβάλλον στο επιχειρείν, εδώ έχουμε ένα πολύ καλό βήμα που δεν είναι απλώς η γραφειοκρατία και οι άλλοι τίτλοι που σημειώσαμε, αλλά είναι το ενδιαφέρον στοιχείο –το είπε ο κ. Μητσοτάκης και ο κ. Σιούφας- ότι αυτό το νομοθέτημα για την αδειοδότηση και την εγκατάσταση έχει την εγγύηση των πρακτικών ανθρώπων. Σε μία μακρά ανταλλαγή γνωμών και σε μία συνεργασία για την παραγωγή αυτού του νομοσχεδίου, σαράντα φορείς, κρίνοντες από την ανάγκη που είχε ανακύψει και την οποία είχαν διαγνώσει οι ίδιοι οι ενδιαφερόμενοι, ενέκριναν τη λύση. 
      Και έρχεται με ευελιξία το Υπουργείο Ανάπτυξης, ο κ. Σιούφας, η Βουλή των Ελλήνων τώρα, η Πλειοψηφία –και εσείς που κατ’ αρχήν ψηφίζετε το νομοθέτημα- και προσφέρει μία λύση για την έννοια της αδειοδότησης και της εγκατάστασης με τα πιο αντικειμενικά κριτήρια, με όρους διαφάνειας. Και θέλουμε μία ανάπτυξη υπό τους όρους του αειφόρου, δηλαδή με την προστασία ή έγνοια του περιβάλλοντος.
      Θέλω να σημειώσω, τέλος, ότι καλή είναι, κύριε Υπουργέ, η ίδρυση αυτής της διευθύνσεως στη νομαρχία. Είναι για την ευελιξία και την αποτελεσματικότητα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Ξέρετε ότι εγώ σ’ αυτή τη συζήτηση ζητώ από τη διοίκηση να οργανώσει την ευθυδικία αυτών των κριτών στη Διεύθυνση της Νομαρχίας, δηλαδή οι όροι της καλής χρήσεως της εξουσίας για την αδειοδότηση-εγκατάσταση να είναι τέτοιοι ώστε να εγγυάται αυτό το νομοθέτημα και αυτή η διοίκηση –να δούμε αν μπορεί να βγει με υπουργική απόφαση- την ευθυδικία, τη διαφάνεια, την ορθότητα και την αντικειμενικότητα, την αμεροληψία, την ορθότητα στη λήψη της αποφάσεως, γιατί εκεί θα γίνει, όπως λέμε στην πράξη, το μακελειό. 
      Προέχει καθαρότητα στις διοικητικές πράξεις, αντικειμενικότητα και διαφάνεια, ώστε αυτός ο νόμος να είναι πράγματι η λοκομοτίβα για την ανάπτυξη, προκειμένου να εξυπηρετηθεί ο τίμιος ενδιαφερόμενος για να ανοίξει μία επιχείρηση και εν γένει να προωθηθεί το επιχειρείν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είμαστε σε καλό δρόμο. Εξαίρω αυτήν την πρωτοβουλία του Υπουργείου Ανάπτυξης γιατί είναι σ’ αυτήν την ενότητα των νομοθετικών βημάτων ή επιχειρημάτων και αισιοδοξώ ότι η ανάπτυξη επιτέλους θα ανθίσει σ’ αυτόν τον τόπο, ώστε να έχουμε και προσέλκυση κεφαλαίων και μονάδες για την απασχόληση. Να φύγουμε δηλαδή από το βραχνά, από το δραματικό σημείο των 52.000.000 δολαρίων του 2002 ή των 45.000.000 δολαρίων εισαγόμενο επενδυτικό κεφάλαιο του 2003.
      Έχουμε αισιοδοξία, εμπιστευόμαστε την Κυβέρνησή μας, χαιρετίζουμε το νομοθέτημα για την εγκατάσταση των επιχειρήσεων.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
      Θα ήθελα να γνωρίσω στο Σώμα ότι η απόφαση που έχει ληφθεί είναι να τελειώσουμε απόψε στις δώδεκα η ώρα για όσους συναδέλφους έχουν μιλήσει μέχρι τότε. Θα το ψηφίσουμε κατ’ αρχήν το νομοσχέδιο και αύριο οι συνάδελφοι που έχουν απομείνει επί της αρχής, θα μιλήσουν και επί της αρχής και επί των άρθρων, όπως έχει συνηθιστεί.
      ΒΑΣΙΛΕΙΟΣ ΚΕΓΚΕΡΟΓΛΟΥ: Δευτερολογίες πότε θα γίνουν, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Αύριο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν το άκουσα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Αν δεν το ακούσατε, να το επαναλάβω. 
      Θα διακόψουμε απόψε στις δώδεκα η ώρα. Όσοι συνάδελφοι έχουν προλάβει να μιλήσουν, έχει καλώς. Θα ψηφίσουμε το νομοσχέδιο επί της αρχής σήμερα και αύριο οι συνάδελφοι που απομένουν, όπως έχει συνηθιστεί, θα μιλήσουν και επί της αρχής και επί των άρθρων. Αύριο θα ψηφίσουμε το νομοσχέδιο και επί της αρχής και επί των άρθρων σε δύο ενότητες, από το άρθρο 1 έως το άρθρο 13 και από το άρθρο 14 έως το άρθρο 37.
    ΠΑΝΑΓΙΩΤΗΣ ΡΗΓΑΣ: Οι δευτερολογίες των εισηγητών πότε θα γίνουν; 
      ΠΡΟΕΔΡΕΥΩΝ (Ιωάννης Τραγάκης): Οι δευτερολογίες των εισηγητών είναι για αύριο.
Κυρία Παντελάκη, είστε Κοινοβουλευτική Εκπρόσωπος του Κομμουνιστικού Κόμματος Ελλάδος. Έχετε ζητήσει το λόγο. Θα δευτερολογήσετε;
    ΕΛΠΙΔΑ ΠΑΝΤΕΛΑΚΗ: Θα είμαι πάρα πολύ σύντομη. Δεν θέλω πολύ χρόνο. 
      ΠΡΟΕΔΡΕΥΩΝ (Ιωάννης Τραγάκης): Πόσο χρόνο θέλετε;
    ΕΛΠΙΔΑ ΠΑΝΤΕΛΑΚΗ: Πέντε λεπτά, ίσως και λιγότερο, γιατί ως εισηγήτρια θα μιλήσω αύριο, όπως είπατε, στην αυριανή συζήτηση. 
      ΠΡΟΕΔΡΕΥΩΝ (Ιωάννης Τραγάκης): Κατ’ αρχάς, επειδή είμαστε ακόμα στις πρωτολογίες, ζητάτε το λόγο ως Κοινοβουλευτικός Εκπρόσωπος;
    ΕΛΠΙΔΑ ΠΑΝΤΕΛΑΚΗ: Όχι, κύριε Πρόεδρε, ένα θέμα θέλω να βάλω. Είχαμε ζητήσει το λόγο και προηγουμένως, αλλά στη συνέχεια πήραν το λόγο οι ομιλητές.
    Αυτό που θέλω να πω έχει σχέση με το αν συμφωνούμε όλα τα  κόμματα σε ορισμένα ζητήματα. Νομίζω ότι δεν χρειάζονται διευκρινίσεις, ούτε κάποιος από μας μπορεί να έχει κόμπλεξ για το τι λέει ή τι δεν λέει. Νομίζω ότι αυτά στα οποία τοποθετούμαστε είναι καθαρά, σαφέστατα και ο καθένας βγάζει συμπεράσματα.
    Εγώ λέω το εξής πράγμα. Μπήκε από τον Υπουργό κ. Σιούφα ένα ζήτημα. Είπε «ελπίζω ότι όλοι συμφωνούμε στη στρατηγική της Λισαβόνας, στο στόχο της ανταγωνιστικότητας, ελπίζω ότι όλοι συμφωνούμε να κτίσουμε μια Ελλάδα ανταγωνιστική». 
    Δεν συμφωνεί το Κομμουνιστικό Κόμμα σ’ αυτό, δεν θεωρεί ότι είναι εθνικός στόχος, ο οποίος εκφράζει την πλειοψηφία του ελληνικού λαού. Και επί της αρχής τοποθετήθηκα, αλλά αυτό είναι σαφέστατο. Για ποιο λόγο; Γιατί είναι καθρέφτης η ζωή που ζούμε για το αν εξυπηρετούνται πολλοί, η πλειοψηφία των εργαζομένων, των μισθωτών, των μικροεπαγγελματιών, βιοτεχνών και εμπόρων. Μάλιστα το φορολογικό νομοσχέδιο και ο αναπτυξιακός νόμος είναι καθρέφτης για το ποιοι έχουν εξυπηρετηθεί το προηγούμενο διάστημα. 
    Και επειδή άκουσα ότι οι μεγαλοεπιχειρηματίες και οι βιομήχανοι θέλουν φορολογικό παράδεισο, τους έχει κάνει φορολογικό παράδεισο η Κυβέρνηση. Δεν το ξέρετε ότι υπάρχει δεκαετής φοροαπαλλαγή στον αναπτυξιακό νόμο, αγαπητοί  κύριοι συνάδελφοι της Νέας Δημοκρατίας; Δεν ξέρετε ότι με τα ειδικά καθεστώτα του άρθρου 9 του αναπτυξιακού νόμου –πιστεύω να το γνωρίζετε- γίνεται ρύθμιση που έχουν δεκαετή φοροαπαλλαγή επί των κερδών τους, με βάση το αρχικό κεφάλαιο; Βεβαίως έχουν φοροαπαλλαγή στα κέρδη για μια δεκαετία. Η Κυβέρνηση τους έδωσε το 100% της πρόβλεψης της Ευρωπαϊκής Ένωσης που αυτό σημαίνει 55% ζεστό χρήμα, τραπεζικά δάνεια και όλα αυτά.
    Εμείς εκτιμούμε ότι είναι ψύλλοι στα άχυρα η συμμετοχή που θα έχουν. Άρα τα προνόμια είναι πολύ μεγάλα. Αν αυτό το θεωρείτε έργο της Κυβέρνησης, εντάξει, κρίνεστε. Το θέμα δεν είναι αυτό. Το θέμα είναι να βγάλει συμπεράσματα ο κόσμος γι’ αυτήν την κατάσταση. 
    Αλλά ως Κυβέρνηση πρέπει να πάρετε και κάποια μέτρα, να πείτε κάτι γι’ αυτό που συμβαίνει. Πείτε μου για τις επιχειρήσεις που κλείνουν η μία μετά την άλλη και ο κόσμος πετιέται στο δρόμο. Μάλιστα υπάρχουν και δικαστικές αποφάσεις που πηγαίνουν οι επιχειρήσεις με το άρθρο 46 του ν. 1892/90 περί ειδικής εκκαθάρισης και πετάγεται ο κόσμος έξω και χωρίς αποζημίωση. Γι’ αυτό δεν μπορεί να γίνει μία παρέκκλιση, σε σχέση με τους νόμους και να πάρετε ένα μέτρο; Ποιο θα είναι αυτό, δεν ξέρω. Θα είναι κοινή υπουργική απόφαση, προεδρικό διάταγμα, τροπολογία; Πρέπει να είναι κάτι δυνατό που να λέει για όποια θυγατρική εταιρεία σ’ αυτό τον τόπο κλείνει, αλλά υπάρχει η μητρική εταιρεία η οποία ζει και βασιλεύει και έχει κέρδη, ότι αυτή είναι υποχρεωμένη να πληρώνει τους ανθρώπους που πετάγονται στο δρόμο. Τέτοιος νόμος δεν υπάρχει στην Ελλάδα και ο κόσμος πετάγεται στο δρόμο. Αυτό δεν είναι ένα έργο για το οποίο πρέπει να πάρει μέτρα η Κυβέρνηση; 
    Και ένα τελευταίο. Μπαίνει ζήτημα –και σωστά- για την εικόνα που υπήρχε τα προηγούμενα χρόνια και ιδιαίτερα για τις επιχειρήσεις που έφυγαν από την Ελλάδα και πήγαν στη Βουλγαρία. Δύο χιλιάδες επτακόσιες επιχειρήσεις είναι μόνο εκεί. Από το 1998 έως το 2005, μόνο στη βόρειο Ελλάδα έμειναν στο δρόμο πέντε χιλιάδες άτομα μόνο από τη μεταποίηση, από την κλωστοϋφαντουργία. Ποιος τους επέτρεψε να φύγουν και να πάνε εκεί; Για να συνεννοηθούμε. Δεν ψηφίστηκε εδώ, από το Σώμα της Βουλής και από το ΠΑΣΟΚ και από τη Νέα Δημοκρατία και από το Συνασπισμό ο νόμος για την ανασυγκρότηση των Βαλκανίων στα πλαίσια των υποχρεώσεών μας προς την Ευρωπαϊκή Ένωση; Το ίδιο πράγμα με παραλλαγή δεν συζητήθηκε στον αναπτυξιακό νόμο και συνεχίζετε από το πρόγραμμα δημοσίων επενδύσεων να δίνεται η δυνατότητα στους επιχειρηματίες να πηγαίνουν εκεί;
    (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
	Κοιτάξτε, τα συζητάμε αυτά αλλά εν πάση περιπτώσει, κάτι πρέπει να γίνει, δηλαδή η Κυβέρνηση να παίρνει την πολιτική ευθύνη –και όταν ήταν αντιπολίτευση- για τη συμμετοχή της. 
	Οι ευθύνες του ΠΑΣΟΚ βεβαίως είναι σαφέστατες και μεγάλες και το θέμα είναι να βγάζει και ο κόσμος συμπεράσματα για όλα αυτά. Επομένως είναι φανερό ότι αυτό που μας ενδιαφέρει -και κάνουμε ό,τι μπορούμε μ’ αυτές τις μικρές δυνάμεις που έχουμε σήμερα- είναι να χτίσουμε μία Ελλάδα που θα μπορεί πραγματικά να απαντά στις ανάγκες του κόσμου, που ο λαός θα κάνει κουμάντο και θα είναι νοικοκύρης στον τόπο του, γιατί σήμερα δεν κάνει κουμάντο ούτε ο λαός ούτε η περιουσία των εργαζομένων. Οι επιχειρηματίες κάνουν και ανεβοκατεβαίνουν οι κυβερνήσεις και δυστυχώς τις υπηρετούν.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη.
	Το λόγο έχει ο κ. Φωτιάδης.
(Χειροκροτήματα από την πτέρυγα της Νέας Δημοκρατίας)
	Κύριε Φωτιάδη, ξεκινάτε με τους καλύτερους οιωνούς την αγόρευσή σας. 
	ΗΛΙΑΣ ΦΩΤΙΑΔΗΣ: Μην ξεχνάτε ότι πρέπει να δικαιολογήσουμε το χειροκρότημα.
	Κύριε Πρόεδρε, κυρίες και κύριοι συνάδελφοι, κάποτε ο μεγάλος Καρχηδόνιος στρατηγός Αννίβας, ακούγοντας τους στρατιώτες του να αναρωτιούνται με ποιον τρόπο θα φτάσουν στη Ρώμη για να πολεμήσουν, αφού δεν γνώριζαν το δρόμο, αναφώνησε με αποφασιστικότητα: «Ή θα τον βρούμε το δρόμο ή θα τον ανοίξουμε εμείς οι ίδιοι».
(Χειροκροτήματα από την πτέρυγα της Νέας Δημοκρατίας)
      Με αυτήν την ίδια αποφασιστικότητα η Κυβέρνηση της Νέας Δημοκρατίας και το Υπουργείο Ανάπτυξης με οδηγό τον άξιο Υπουργό μας κ. Δημήτριο Σιούφα έρχονται σήμερα να ανοίξουν διάπλατα το δρόμο της ουσιαστικής ανάπτυξης της πατρίδας μας, ξεριζώνοντας ένα, από τα οξύτατα προβλήματα της Δημόσιας Διοίκησης της χώρας, αυτό της «γραφειοκρατίας», που είχε για χρόνια αφαιμάξει την επιχειρηματική δραστηριότητα και που έχει κλονίσει σε σημαντικό βαθμό την εμπιστοσύνη του Έλληνα πολίτη απέναντι στον κρατικό μηχανισμό. 
      Το νέο νομοσχέδιο του Υπουργείου Ανάπτυξης για την ίδρυση και τη λειτουργία βιομηχανικών-βιοτεχνικών εγκαταστάσεων για την αειφόρο ανάπτυξη αποτελεί ακόμα ένα από τα σημαντικά βήματα της νέας διακυβέρνησης, προκειμένου να θεμελιωθούν όλες οι απαραίτητες διαρθρωτικές τομές στο θεσμικό πλαίσιο που περιβάλλει τον κόσμο των επιχειρήσεων, έτσι ώστε να βελτιωθεί η ανταγωνιστικότητα της οικονομίας μας και να μειωθεί δραστικά η ανεργία. 
      Με οδηγό ένα αναχρονιστικό θεσμικό πλαίσιο, η χώρα μας ακολούθησε δυστυχώς τα χρόνια των κυβερνήσεων του ΠΑΣΟΚ μία φθίνουσα αναπτυξιακή πορεία, που βύθισε την επιχειρηματική πρωτοβουλία και τελμάτωσε την εισροή ξένων επενδύσεων, φέρνοντας τη χώρα μας στις τελευταίες θέσεις της Ευρωπαϊκής Ένωσης. «Αποστέωσε» την οικονομική ανάπτυξη της ελληνικής περιφέρειας, καθιστώντας έτσι έξι περιφέρειες της Ελλάδας ανάμεσα στις έντεκα πιο φτωχές της Ευρώπης και παράλληλα εκτίναξε στα ύψη την ανεργία, ιδιαίτερα στο νέο πληθυσμό.
      Η άσκοπη πολυνομία, η αντιφατική και πεπαλαιωμένη νομοθεσία που αγγίζει ακόμα και τα εβδομήντα χρόνια, καθώς και οι βραδυκίνητες δημόσιες υπηρεσίες όχι μόνο έθεταν χρονοβόρα διαδικαστικά εμπόδια για την υλοποίηση επιχειρηματικών προτάσεων, αλλά ακόμη περισσότερο λειτουργούσαν αποτρεπτικά στη βιωσιμότητα και τον εκσυγχρονισμό των ήδη ενεργών επιχειρήσεων. 
      Απέναντι σ’ αυτό το πολυδαίδαλο γραφειοκρατικό σύστημα, όπου για την έναρξη λειτουργίας μιας μικρής επιχείρησης χρειαζόταν η εμπλοκή μίας πληθώρας υπηρεσιών και η κατάθεση δεκάδων δικαιολογητικών, ο μέσος επιχειρηματίας αισθανόταν ανίσχυρος, ο μικροέμπορος και ο μικροβιοτέχνης έβλεπαν το χρόνο έγκρισης της πρότασής τους να επιμηκύνεται ανώφελα και την υπομονή τους να μειώνεται σημαντικά. Ο μικρομεσαίος επενδυτής έβλεπε την έλλειψη κωδικοποίησης της νομοθεσίας να δυσκολεύει θεαματικά τις προσπάθειές του να βρει «το μίτο της Αριάδνης» στο τι χρειάζεται να πράξει και στο τι πρέπει να αποφύγει, προκειμένου να κάνει τη δουλειά του. 
      Σαν αποτέλεσμα αυτής της προδιαγεγραμμένης ταλαιπωρίας, ο μέσος Έλληνας επιχειρηματίας αποδέχθηκε στωικά το φακελάκι ως μέσο ταχύτερης και λιγότερο επώδυνης διεκπεραίωσης των υποθέσεών του. 
      Παράλληλα, ο ξένος επιχειρηματίας έβλεπε με ιδιαίτερη επιφυλακτικότητα την πιθανότητα επένδυσης στη χώρα μας, όπου η διαφθορά και οι μεγάλες καθυστερήσεις συνέβαλλαν σε ένα ασφυκτικό και άνευρο επιχειρηματικό περιβάλλον. Ήταν και αυτό ένα από τα λάθη του ΠΑΣΟΚ. Δεν μπορέσατε να βάλετε την πολική αρκούδα στη Σαχάρα. Γιατί, κύριε συνάδελφε, στο θερμοκήπιο μπορεί να γίνει και να αναπτυχθεί ακόμα και ένας φοίνικας, όπου και αν βρίσκεται. Αυτό το λέω ως γεωπόνος.
      (Χειροκροτήματα από την πτέρυγα της Νέας Δημοκρατίας)
      Οι ξένες επενδύσεις στη χώρα μας άγγιζαν μόλις τα 51.000.000 δολάρια τα τελευταία χρόνια, όταν οι αντίστοιχες στην Ιρλανδία έφθαναν τα 19.000.000.000 δολάρια, ενώ η απορροφητικότητα του επιχειρησιακού προγράμματος ανταγωνιστικότητας εξαντλείτο στο τραγικό ποσοστό του 6%. 
      Η απουσία επενδυτικών ευκαιριών έπληξε, κατά κύριο λόγο, την περιφέρεια. Ο τόπος καταγωγής μου, ο Νομός Ημαθίας, αποτελεί ένα από τα πλέον χαρακτηριστικά παραδείγματα ενός άλλοτε ακμάζοντος βιομηχανικού, εμπορικού και αγροτικού πυρήνα της χώρας, ο οποίος βίωσε την τελευταία δεκαετία τη ραγδαία αποβιομηχάνιση και την επενδυτική άπνοια. Μόνο τα τελευταία τρία οικονομικά έτη της διακυβέρνησης του ΠΑΣΟΚ οι εμπορικές επιχειρήσεις στο νομό μειώθηκαν πάνω από 18%, τα ελεύθερα επαγγέλματα σημείωσαν μείωση άνω του 25%, ενώ ανάλογη πτώση σημείωσαν οι γεωργικές επιχειρήσεις. 
      Οι συντονισμένες προσπάθειες των φορέων του νομού για τη δημιουργία ενός βιομηχανικού και βιοτεχνικού πάρκου στα όριά του, το οποίο θα τόνωνε το επενδυτικό κλίμα, προσέκρουαν δυστυχώς στην πολιτική και νομοθετική ανεπάρκεια. 
      Η ανάγκη να τονωθεί η επιχειρηματικότητα και να θωρακιστεί η οικονομική ανάπτυξη της χώρας μας αποτελεί κεντρική πολιτική απόφαση της Κυβέρνησης της Νέας Δημοκρατίας. Το νέο νομοσχέδιο θέτει τις βάσεις για την επίτευξη αυτού του κρίσιμου στόχου, αφού με συγκεκριμένα μέτρα-τομές εγγυάται την οριστική πάταξη των γραφειοκρατικών καθυστερήσεων στις διαδικασίες αδειοδότησης των επιχειρήσεων μέσω της απλοποίησης και του εκσυγχρονισμού του θεσμικού αναπτυξιακού πλαισίου, της αναδιοργάνωσης και ανασυγκρότησης των υπηρεσιών ανάπτυξης, καθώς και του καλύτερου συντονισμού μεταξύ των αρμόδιων υπηρεσιών και των Υπουργείων. 
      Με τη μείωση στο ελάχιστο των απαιτούμενων δικαιολογητικών για τη χορήγηση άδειας εγκατάστασης και λειτουργίας των επιχειρήσεων, με τη δραστική μείωση του χρόνου έκδοσης  των σχετικών αδειών, ο οποίος δεν θα ξεπερνά τον ένα μήνα, ενώ μέχρι σήμερα υπερέβαινε τον ένα χρόνο, με τη συρρίκνωση των αρμόδιων υπηρεσιών και τη δημιουργία εξειδικευμένων διευθύνσεων ανάπτυξης σε νομαρχιακό επίπεδο, οι οποίες θα συντονίζονται από μία κεντρική υπηρεσία με συγκεκριμένες αρμοδιότητες, καθώς και με το συντονισμό όλων των συναρμόδιων Υπουργείων για γρήγορες εκδόσεις κοινών υπουργικών αποφάσεων, έτσι ώστε να αποφεύγεται η διάχυση αρμοδιοτήτων, η νέα διακυβέρνηση στέλνει το μήνυμα ότι σέβεται και στηρίζει την επιχειρηματική προσπάθεια έμπρακτα και όχι με λόγια του αέρα.
      Κυρίες και κύριοι συνάδελφοι, η απελευθέρωση του επιχειρηματικού δυναμικού της χώρας μας από τα δεσμά της στασιμότητας, αλλά και η δημιουργία των απαραίτητων συνθηκών, προκειμένου να ξαναγίνει επενδυτικά ελκυστικός ο τόπος μας στο διεθνές περιβάλλον, απετέλεσαν τη δέσμευση της Νέας Δημοκρατίας απέναντι στον ελληνικό λαό. 
      Με την πεποίθηση, λοιπόν, ότι αυτή η μεγάλη προσπάθεια θα σημάνει την αρχή της αναγέννησης της εθνικής οικονομίας, υπερψηφίζω το παρόν σχέδιο νόμου με ιδιαίτερη χαρά και αίσθημα ευθύνης. Κύριε Υπουργέ, προχωρήστε, ο λαός είναι μαζί μας. Υπερψηφίζω το νομοσχέδιο και είμαι σίγουρος ότι οι συνάδελφοι του ΠΑΣΟΚ θα περιμένουν στην Αντιπολίτευση για άλλα δέκα ή δεκαπέντε χρόνια και ίσως τότε να προσαρμοστούν και σε αυτόν τον τομέα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Αθηνά Κόρκα-Κώνστα.
    ΑΘΗΝΑ ΚΟΡΚΑ-ΚΩΝΣΤΑ: Κυρίες και κύριοι συνάδελφοι, είναι πραγματικά σημαντική η συζήτηση για την ίδρυση και λειτουργία βιομηχανικών και βιοτεχνικών εγκαταστάσεων στα πλαίσια της αειφόρου ανάπτυξης. 
    Με το παρόν σχέδιο νόμου κατ’ αρχήν αντιμετωπίζεται με έναν πρακτικό και άμεσο τρόπο η γραφειοκρατία, αυτή η γραφειοκρατία που όλα τα χρόνια κατά κυριολεξία «ταλανίζει» ιδιαίτερα τις μικρομεσαίες επιχειρήσεις, αυτή που έπνιγε κάθε επιχειρηματική δραστηριότητα και κυρίως νέων επενδυτών. 
    Αυτό το σχέδιο νόμου, σε συνδυασμό με τα κίνητρα τα οποία απορρέουν από το νέο αναπτυξιακό νόμο, καθώς και με το νέο φορολογικό νόμο, θα αποτελέσει μια πρωταρχική κινητήρια δύναμη που σκοπό θα έχει να συντελέσει στη νέα αναπτυξιακή πορεία της χώρας μας κυρίως ως αρωγός των μικρομεσαίων επιχειρήσεων και ιδιαίτερα, βέβαια, της περιφέρειας, διότι εκεί βρίσκονται οι περισσότερες μικρομεσαίες επιχειρήσεις.
    Είναι γνωστό ότι νέοι επιχειρηματίες-επενδυτές με καινοτόμες ιδέες και όρεξη για δουλειά θα ήθελαν οπωσδήποτε μια δικιά τους επιχείρηση παρά ταύτα άρχιζαν και μπλέκονταν σε χρονοβόρες και πολλές φορές απογοητευτικές διαδικασίες, με αποτέλεσμα όλο το περιβάλλον των εγκρίσεων και των διαδικασιών αυτών να είναι αποθαρρυντικό για να ένα νέο επιχειρηματία. Υπήρχε ένα χαώδες σύμπλεγμα νόμων, πολλές φορές αλληλοεπικαλυπτόμενοι, περιβαλλοντικοί νόμοι πολεοδομικοί, πυροπροστασίας, υγιεινής, ασφάλειας, βιομηχανικοί νόμοι, μάλιστα δε μερικοί σε κάποια σημεία δεν ανταποκρίνονταν στις σύγχρονες απαιτήσεις, γιατί προήρχοντο από  παλαιότερες νομοθεσίες με άλλα δεδομένα και αυτό είχε σαν συνέπεια να καθυστερεί η δημιουργία νέων επιχειρήσεων, να καθυστερεί η ίδρυση και η λειτουργία τους, ακόμα και οι υπάρχουσες που αναγκάζονται σε επεκτάσεις, να οδηγούνται πολλές φορές σε παρανομία και ή θα έπρεπε να συνεχίσουν, ή θα έπρεπε εν τέλει να κλείσουν. Και έχουμε πάρα πολλά παραδείγματα. 
    Κυρίες και κύριοι συνάδελφοι, πώς οι νέες και οι νέοι μας να κατευθυνθούν στις επιχειρήσεις και όχι στο δημόσιο τομέα όταν έμπαιναν συνεχώς εμπόδια μπροστά τους με τα άπειρα αυτά δικαιολογητικά, τα ίδια πολλές φορές και για την οικοδομική άδεια και για την άδεια ιδρύσεως και για την πυροπροστασία και για τη μελέτη των περιβαλλοντικών επιπτώσεων, τα ίδια δύο, τρεις και πέντε φορές;  
    Σαν μηχανικός ελεύθερη επαγγελματίας τα προηγούμενα χρόνια, εκτός από το κυρίως αντικείμενό μας που ήταν η έκδοση της οικοδομικής άδειας, ήμουν αναγκασμένη -θα μου επιτρέψετε την έκφραση- να συμπαρίσταμαι ηθικά και πρακτικά στη συλλογή των τόσων δικαιολογητικών τρεις τέσσερις και πέντε φορές τα ίδια χαρτιά, τα ίδια σχέδια, με περιττές υπογραφές και φυσικά ο κάθε επαγγελματίας πολλές φορές υπόκειτο σε «εξαρτήσεις» από υπαλλήλους και σε αντίστοιχες «επιβαρύνσεις» μέχρι την τελική διεκπεραίωση της υπόθεσής του.  Και στην εικοσιπενταετή  θητεία μου σαν μηχανικός έχω άπειρα παραδείγματα χρονοβόρων διαδικασιών. Ας μη σταθούμε όμως σε αυτά. Ειπώθηκαν και από συναδέλφους κάποια. Οινοποιεία, εμφιαλωτήρια, ξυλουργείο, μικρό σιδεράδικο ήθελαν έξι μήνες, το λιγότερο ένα χρόνο φυσιολογική διαδικασία και όταν έφθανε η στιγμή να τελειώσει και να φθάσει να λειτουργήσει και να γίνουν τα εγκαίνια, γινόταν -να μου επιτραπεί η έκφραση- πραγματικό πανηγύρι, λες και μας φαινόταν απίθανη αυτή η ολοκλήρωση της διαδικασίας.
    Το νομοσχέδιο αυτό στηρίζεται σε μια σχέση αμοιβαίας εμπιστοσύνης ανάμεσα στον επενδυτή και το κράτος, εμπιστοσύνη αρχική και αυστηρός έλεγχος εκ των υστέρων. Για μικρά επαγγελματικά εργαστήρια να απαιτείται μόνο το απαλλακτικό για να λειτουργήσουν φυσικά και η περιβαλλοντική μελέτη που είναι απαραίτητη σε κάθε περίπτωση και μια απλή τεχνική έκθεση. Επίσης, υπάρχει απαλλαγή από έκδοση αδείας αλλαγής χρήσης του κτηριακού χώρου εφόσον η οικοδομική άδεια έχει εκδοθεί για χώρο κυρίας χρήσεως ούτως ή άλλως και έχουν κατατεθεί και τα αντίστοιχα παράβολα. Κατάργηση άχρηστων δικαιολογητικών. Σημαντική καινοτομία είναι η αδειοδότηση που συνοδεύει την επιχείρηση και σε περίπτωση μεταβίβασης να μη χρειάζεται από την αρχή να ξεκινήσουν αυτόν το «γολγοθά». Η έγκριση περιβαλλοντικών όρων να ολοκληρώνεται εντός μηνός, ειδάλλως να εκλαμβάνεται ως θετική γνώμη της αντίστοιχης υπηρεσίας. Πολύ σημαντική είναι επίσης η σύσταση του Συμβουλίου Μικρομεσαίων Επιχειρήσεων, ένα σημαντικό βήμα αρωγής των μικρομεσαίων επιχειρήσεων, των πολυπαθών θα πω.
    Κυρίες και κύριοι συνάδελφοι, θέλω να σταθώ και εγώ σε ένα σημαντικό σημείο που άπτεται του χωροταξικού σχεδιασμού και των χρήσεων  γης. 
      Επισημάνθηκε από το συνάδελφο εισηγητή και από άλλους συναδέλφους και από τον κύριο Κοινοβουλευτικό Εκπρόσωπο. Έχουμε και το παράδειγμα του νομού μου, της Κορινθίας, όπου, μολονότι εδώ και λίγο καιρό γίνεται μια φιλότιμη προσπάθεια εκ μέρους της νομαρχιακής και των δημοτικών αυτοδιοικήσεων, δεν υπάρχει χωροταξικός σχεδιασμός και γίνεται μια προσπάθεια τώρα για κάποιες μελέτες χρήσεως γης, χωροταξικού σχεδιασμού, ΖΟΕ κλπ. Επίσης, εδώ και είκοσι χρόνια μιλάμε στην Κορινθία για ένα βιοτεχνικό πάρκο και ακόμη τίποτα δεν έχει γίνει. 
      Σας διαβεβαιώ ότι ιδιαίτερα τα τελευταία χρόνια λόγω της αποκέντρωσης από την Αττική και λόγω της γεωγραφικής θέσης της Κορινθίας πολλές επιχειρήσεις θα ήθελαν να μεταφερθούν σ’ ένα διπλανό νομό, αποθαρρύνονταν όμως και ο βασικότερος λόγος ήταν αυτός της μη ύπαρξης χωροταξικού σχεδιασμού. Κατά συνέπεια οι επενδύσεις θα ήταν έρμαιο κάθε μιας καταγγελίας ή κάποιας περιοχής που στο μέλλον θα γινόταν ΖΟΕ. Αποτέλεσμα; Η Κορινθία να κατεβαίνει κατά γεωμετρική πρόοδο όλα τα χρόνια σε ρυθμό ανάπτυξης, οι θέσεις εργασίας να χάνονται και να μειώνονται και να αυξάνεται η ανεργία.
      Θεωρώ ότι το σχέδιο νόμου είναι μια σημαντική πρωτοβουλία της Κυβέρνησης και του Υπουργείου Ανάπτυξης προς ανακούφιση των μικρομεσαίων επιχειρήσεων με στόχο την ανάπτυξη και την ανταγωνιστικότητα και την ενίσχυση της επιχειρηματικότητας. Θεωρώ επίσης ότι είναι το «ράπισμα» στη γραφειοκρατία, γιατί βοηθά τους μικρομεσαίους, που κυρίως έχουν ανάγκη, γιατί είναι αλήθεια ότι οι μεγάλες επιχειρήσεις θα τη «βρουν την άκρη», ενώ οι μικρές και οι μικρομεσαίες επιχειρήσεις ήταν όλα αυτά τα χρόνια έρμαιο. Δίνει ένα περιβάλλον εμπιστοσύνης με εξάλειψη των καθυστερήσεων, με σεβασμό στο φυσικό περιβάλλον και στους κανόνες προστασίας οπωσδήποτε και με αναδιοργάνωση και στελέχωση των υφισταμένων υπηρεσιών, πολεοδομικών, περιβαλλοντικών και βιομηχανικών σε κεντρικό επίπεδο και σε περιφερειακό επίπεδο ενός νομού.
      Στόχος λοιπόν και στρατηγική μας είναι η ανάπτυξη και ιδιαίτερα της περιφέρειας. Όχι άλλες αρνητικές πρωτιές για τη χώρα μας. Σε κάθε τομέα ανάπτυξης είχαμε πάντα αρνητικές πρωτιές. Όχι άλλα κλεισίματα επιχειρήσεων και όχι άλλη ανεργία στα ύψη και κυρίως στην περιφέρεια. Γι’ αυτόν το λόγο στηρίζουμε και ψηφίζουμε το σχέδιο νόμου αυτό που θα βοηθήσει την ανάπτυξη. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Η κ. Σοφία Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κυρίες και κύριοι συνάδελφοι, εγώ θα ήθελα να κάνω ένα ρητορικό -και όχι μόνο- ερώτημα. Πώς φτάσαμε να έχουμε τόσο μεγάλη γραφειοκρατία για να κάνουμε οτιδήποτε στην Ελλάδα; Γιατί τελικά επελέγη αυτό το σύστημα; Γιατί χρειαζόμασταν τόσα πολλά και διαφορετικά χαρτιά, τόσες πολλές σφραγίδες, τόσες πολλές υπογραφές για το οτιδήποτε; Δεν είναι απλά ρητορικό το ερώτημα. Νομίζω ότι αυτή ήταν μια συνειδητή επιλογή κυρίως των προηγούμενων κυβερνήσεων. Κάθε υπογραφή, κάθε χαρτί, κάθε νέα γραφειοκρατική διαδικασία κρατούσε όμηρους τους πολίτες μέσα σ’ ένα σύστημα, το οποίο είναι σαν ένα στενό σακάκι, που είσαι αναγκασμένος να το φορέσεις, αλλά ξέρεις ότι δεν σου κάνει, μέσα σε μια διαδικασία αδιαφάνειας. Καλλιεργούσε τελικά τη συναλλαγή και ήταν και μια μέθοδος πραγματικού ελέγχου, διότι αυτό που χαρακτηρίζει την ελληνική κοινωνία, την εντύπωσή μας για το πώς είναι το μάνατζμεντ αλά ελληνικά, είναι ότι η πληροφορία, τα χαρτιά, οι σφραγίδες είναι πολύτιμα και, άρα, πρέπει να υπάρχει ένα πέπλο μυστηρίου γύρω απ’ όλα αυτά. Αυτό μαζί με την άποψη, μέχρι πρότινος, ότι το επιχειρείν ήταν σχεδόν ανάθεμα. 
      Και χαίρομαι που βρισκόμαστε πλέον σε φάση ωριμότητας, έτσι ώστε να μπορούμε όλοι να παραδεχθούμε, ανεξάρτητα από τις διαφορετικές πολιτικές που πρεσβεύουμε ότι υπάρχει ένας κοινός στόχος που μας ενώνει.
    Ποιος είναι ο κοινός στόχος; Είναι η ανάπτυξη, είναι η δημιουργία θέσεων εργασίας. Διότι η πολιτική δεν θα είχε καμία μα καμία σχέση και σημασία για τους πολίτες εάν τελικά δεν υπήρχε ένα διά ταύτα. Και το διά ταύτα ποιο είναι; Να κτίσουμε υγιείς βάσεις πάνω στις οποίες οι πολίτες αυτοί μπορούν να εμπιστευθούν ότι έχουν τη δυνατότητα να έχουν μία καλύτερη ζωή, μία ζωή όπου μπορούν πραγματικά και να φτιάξουν οικογένεια και να διακριθούν και να πετύχουν. 
    Νομίζω, λοιπόν, ότι από την πρώτη ημέρα η Κυβέρνηση της Νέας Δημοκρατίας πήρε μία πολύ μεγάλη απόφαση και είπε: Εγώ δεν θέλω τον πολίτη αιχμάλωτο. Εγώ δεν θέλω τον πολίτη όμηρο. Εγώ θέλω ανεξάρτητο τον πολίτη, επιτυχημένο τον πολίτη. Θέλω να εμπιστευτώ τον πολίτη. Θέλω να κάνω τη ζωή του εύκολη. Γιατί σε τελική ανάλυση μπορούμε βεβαίως να ελέγξουμε και τα αποτελέσματα μιας διαδικασίας. Και οφείλουμε να το κάνουμε αυτό. Είναι, όμως, τελείως διαφορετική η νοοτροπία. 
    Η νοοτροπία, λοιπόν, η δική μας είναι «δεν σε θέλω αιχμάλωτο, σε θέλω ελεύθερο, σε θέλω να μπορείς να αναπτύσσεσαι, να επενδύσεις στη χώρα σου». Διότι δεν προσπαθούμε να προσελκύσουμε μονάχα ξένες επενδύσεις. 
    Αναφερόμαστε συχνά στις ξένες επενδύσεις. Νομίζω, όμως, ότι πρέπει, κύριε Υπουργέ, να αναφερθούμε και στις εγχώριες επενδύσεις. Δηλαδή, δεν μπορούμε να μιλάμε μόνο για τις επενδύσεις που θα έρθουν σαν «μάννα» από το εξωτερικό, αλλά πρέπει να πούμε στους πολίτες ότι για να πετύχουμε όλοι την οικονομική ανάκαμψη, πρέπει όλοι μας να βάλουμε τον οβολό μας μέσα στη δική μας την οικονομία.
    Πραγματικά, με αυτό το νομοσχέδιο δίνεται στους πολίτες η δυνατότητα να μπορούν, ξεπερνώντας όλα αυτά τα εμπόδια, πολύ πιο γρήγορα και αποτελεσματικά να κτίσουν και να επενδύσουν στην ίδια τους τη χώρα.
    Διαρθρωτικές, λοιπόν, αλλαγές και τομές. Πολλές φορές αυτές οι διαρθρωτικές αλλαγές και τομές φαντάζουν σαν να είναι απλοί νέοι νόμοι στα χαρτιά. Κίνητρα. Κίνητρα σημαίνει ότι θα επενδύσουν οι πολίτες; 
    Το κράτος έχει υποχρέωση να κάνει το παν. Και οι διαρθρωτικές αλλαγές και οι τομές, που επιχειρεί, που φέρνει η Κυβέρνηση και που ψηφίζονται στη Βουλή, θα έχουν αποτελέσματα –είμαι αισιόδοξη γι’ αυτό- διότι ακολουθούνται και από μία σειρά από άλλες πολιτικές -από το Υπουργείο Ανάπτυξης και όχι μόνο- που στόχο έχουν να παροτρύνουν και να δώσουν εμπράκτως ευκαιρίες σε γυναίκες, σε νέους, σε όλους τους Έλληνες πολίτες να ξεκινήσουν μία δική τους δουλειά, να ξεκινήσουν μία δική τους επιχείρηση.
    Επειδή πολλά ακούγονται για τα οικονομικά μεγέθη και λέγεται ότι οι μεγάλες εταιρείες κυβερνούν τον κόσμο και ότι οι μεγάλες εταιρείες διακινούν το χρήμα, εγώ θέλω να πω ότι υπάρχει πάντα και η άλλη όψη του νομίσματος. Όλες οι δημιουργικές ιδέες, όλες οι καινούργιες προτάσεις, ο μοχλός, η κινητήρια δύναμη της οικονομίας είναι η μικρομεσαία επιχείρηση. Μία, όμως, μικρομεσαία επιχείρηση που θα στηθεί με ένα σωστό σχεδιασμό. Δεν είναι το θέμα απλώς να ανοίξουμε μία μικρομεσαία επιχείρηση για λίγο χρόνο, ώστε κάποιος να μπορεί να πει ότι με κάτι ασχολήθηκε και να την κλείσουμε. 
    Καταργώντας τη γραφειοκρατία δίνουμε την ευκαιρία στον πολίτη, που θέλει να επενδύσει, που θέλει να επιχειρήσει, να αφιερώσει περισσότερο χρόνο στον προγραμματισμό αυτής της επένδυσης. Αντί να αναλώνεται στην ατελείωτη γραφειοκρατική διαδικασία του παρελθόντος, θα έρθει με έναν πολύ καλύτερο και υγιή σχεδιασμό, με κάτι που είναι μπροστά και όχι που ακολουθεί μία πεπατημένη. Κι εκεί είναι η δύναμη της μικρομεσαίας επιχείρησης. 
    Ούτε η μικρομεσαία επιχείρηση πρέπει, όπως κάποτε ήταν το δημόσιο, να γίνει ο απορροφητήρας μιας προσωρινής ανεργίας. Τι νόημα έχει να έχει κάποιος ένα κατάστημα που δεν πουλάει τίποτα; Τι νόημα έχει να υπάρχουν επιχειρήσεις που ξέρουμε με μαθηματική ακρίβεια ότι θα βάλουν λουκέτο; 
    Εμείς δεν θέλουμε αυτό. Εμείς θέλουμε υγιή οικονομία, υγιείς επιχειρήσεις.
      Να πω δυο λόγια για την περιφέρεια. Όλες αυτές οι τομές και οι διαρθρωτικές αλλαγές θα επηρεάσουν πάρα πολύ νομούς όπως είναι ο Νομός Μεσσηνίας που εκπροσωπώ, ένας νομός που απέκλινε μέχρι πρότινος από τον κοινοτικό μέσο όρο. Η Κυβέρνησή μας έχει βάλει ως στόχο προφανώς όχι μόνο την Περιφέρεια Πελοποννήσου, αλλά όλη την περιφέρεια να τη σπρώξει για να μπει στην πρώτη ταχύτητα ανάπτυξης. 
      Είναι πάρα πολύ σημαντικό ότι δημιουργείται και μέσα στις νομαρχίες το υπόβαθρο, έτσι ώστε ο επενδυτής, αποκεντρωμένα πια, να μπορεί με μία στάση να πάρει όλες τις πληροφορίες και τα χαρτιά που χρειάζεται.
      Θέλω να πω, όμως, ότι και οι άνθρωποι που θα στελεχώσουν τέτοιου είδους υπηρεσίες, πρέπει να έχουν εκτός από τα τυπικά προσόντα, τα οποία έχουμε ως μόρια, και ουσιαστικά προσόντα. Να καταλαβαίνουν τι προσπαθούμε να κάνουμε. Να καταλαβαίνουν ποιος είναι ο σκοπός που επιτελείται. Και βεβαίως να υπάρχει διαφάνεια και τιμιότητα, γιατί όταν μειώνεται η γραφειοκρατία, πρέπει να έχουμε ακόμα πιο ισχυρούς θεσμούς.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κλείνοντας θα ήθελα να πω –συγγνώμη που ξεπερνώ το χρόνο, πράγμα που δεν συνηθίζω- ότι βρισκόμαστε πράγματι σε ένα άκρως ανταγωνιστικό περιβάλλον. Όποια μέρα και να ανοίξει κανείς το διεθνή Τύπο, όλες οι χώρες του κόσμου, ειδικά οι χώρες που δεν ανήκουν στην Ευρωπαϊκή Ένωση ή στις χώρες του ΟΑΣΑ, διαφημίζονται, έχουν πακέτα-κίνητρα για να φέρουν τα κεφάλαια στην επικράτεια τους για επενδύσεις. Είναι πολύ ανταγωνιστικό το περιβάλλον και η Ελλάδα έχει παραμέτρους, μέσα στις οποίες πρέπει να κινηθεί και υποχρεώσεις απέναντι στους πολίτες και κατακτήσεις των πολιτών.
      Θεωρώ, λοιπόν, ότι η δική μας δουλειά είναι διπλά δύσκολη και οι προκλήσεις πολύ μεγάλες, αλλά δεν πρέπει να μείνουμε έξω από τις εξελίξεις. Πρέπει να είμαστε μπροστά και να δουλέψουμε σκληρά, για να μη χαθεί ούτε άλλο ένα λεπτό.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντζάκου.
      Το λόγο έχει ο συνάδελφος κ. Γαλαμάτης.
      ΔΗΜΗΤΡΙΟΣ ΓΑΛΑΜΑΤΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, θα ξεκινήσω με μία πολιτική παρατήρηση. Ενώ πριν λίγες μέρες στην Αίθουσα αυτή, στη διάρκεια συζήτησης για τον τρόπο προσλήψεως στον ευρύτερο δημόσιο τομέα και την περιβόητη συνέντευξη, οι συνάδελφοι του ΠΑΣΟΚ έδωσαν «μάχη χαρακωμάτων», θέλησαν κατά δεκάδες να τοποθετηθούν και να μιλήσουν, έφεραν τον ίδιο τον Αρχηγό τους, που μίλησε για μπλε και κόκκινες γραβάτες και τελικά πομπωδώς αποχώρησαν, σήμερα που συζητάμε ένα νομοσχέδιο το οποίο επιχειρεί, μαζί με άλλα, να εισάγει τη χώρα μας στις προοπτικές της νέας οικονομίας και να προσαρμόσει το νομοθετικό δυναμικό της χώρας στις σύγχρονες ανταγωνιστικές συνθήκες, βλέπουμε την πτέρυγα του ΠΑΣΟΚ απροετοίμαστη, να παλινωδεί ανάμεσα στην υπερψήφιση ή καταψήφισή του. Βλέπουμε τους συναδέλφους του ΠΑΣΟΚ απρόθυμους να τοποθετηθούν. Μόνο έξι συνάδελφοι ζήτησαν το λόγο.
      Αυτό το contrast σε τόσο σύντομο χρονικό διάστημα, καταδεικνύει περίτρανα πώς αντιλαμβάνεται το ΠΑΣΟΚ την πολιτική του παρουσία στις ολοένα μεταβαλλόμενες διεθνώς οικονομικές συνθήκες. Αγκυλωμένο στο ογκώδες κράτος του επιδόματος, στο ογκώδες κράτος του «βρέξει, χιονίσει θα παίρνεις το μισθό χωρίς να παράγεις», καταδεικνύει πώς προσαρμόζει την πολιτική του φιλοσοφία στα νέα δεδομένα.
      Το πιο στενάχωρο, όμως, είναι ότι εξακολουθεί να εκπέμπει στα νέα παιδιά το μήνυμα του κρατικοδίαιτου βολέματος, της ήσσονος προσπάθειας, του εναγκαλισμού κόμματος και πολίτη. Εξακολουθεί να επιχειρεί την πολιτική του επιβίωση όχι μέσα από τη δημιουργία δυνατών σχέσεων εμπιστοσύνης με τους πολίτες, αλλά με τη διατήρηση, πεισματικά, σχέσεων ομηρίας πολίτη και κράτους, πολίτη και κόμματος.
      Κυρίες και κύριοι συνάδελφοι, το Μάρτη του 2000 στο Ευρωπαϊκό Συμβούλιο της Λισαβόνας τέθηκε ένας νέος στρατηγικός στόχος για τη δεκαετία 2000-2010: Να γίνει η Ευρωπαϊκή Ένωση η ανταγωνιστικότερη και δυναμικότερη οικονομία της γνώσης ανά την υφήλιο. Από τους βασικότερους παράγοντες που δύνανται να συμβάλουν στην ενίσχυση της ανταγωνιστικότητας και της απασχόλησης, σύμφωνα πάντα με τους στόχους της Λισαβόνας, στο πλαίσιο της αειφόρου και βιώσιμης ανάπτυξης, αναδεικνύεται η ανάπτυξη της επιχειρηματικότητας και η βελτίωση του επιχειρηματικού περιβάλλοντος, μέσα από την προώθηση ενός απλοποιημένου, λιτού και περισσότερο σταθερού κανονιστικού περιβάλλοντος. 
      Τι συνέβη, όμως, στην Ελλάδα όλα αυτά τα χρόνια; Σύμφωνα με μελέτη του Κέντρου Προγραμματισμού και Οικονομικών Ερευνών, που δημοσιεύτηκε πριν από λίγες μέρες σε απογευματινή εφημερίδα μεγάλης κυκλοφορίας, από το 1993 μέχρι και το 2000 οι θέσεις της απασχόλησης στη μεταποίηση από διακόσιες εβδομήντα τέσσερις χιλιάδες μειώθηκαν σε διακόσιες τριάντα τρεις χιλιάδες.
Μιλάμε δηλαδή για απώλεια σαράντα μία χιλιάδων θέσεων. Από αυτές οι δεκατέσσερις είναι στα είδη ένδυσης και οι οκτώ στην κλωστοϋφαντουργία.
      Από την άλλη μεριά, συνδέω τα νούμερα αυτά και τους αριθμούς με την αρχική μου πολιτική παρατήρηση, σε πρόσφατη προκήρυξη της Περιφέρειας Κεντρικής Μακεδονίας, για πρόσληψη ατόμων σε εκατόν είκοσι πέντε θέσεις ειδικού ένστολου προσωπικού δημοτικής αστυνομίας οι αιτήσεις των νέων παιδιών ανήλθαν σε οκτώ χιλιάδες πεντακόσια είκοσι δύο. Σύμφωνα με στοιχεία εγχώριας έρευνας το 2003 σε σχολεία της βορείου Ελλάδας το 40% των τελειόφοιτων μαθητών θεωρούσαν και θεωρούν ως καταφύγιο για την επαγγελματική τους αποκατάσταση τα ένστολα επαγγέλματα. 
      Στην εποχή, λοιπόν, της νέας οικονομίας, των νέων τεχνολογιών, τη στιγμή που το 2005 έχει και ορθώς ανακηρυχθεί από την Κυβέρνηση ως έτος ανταγωνιστικότητας, τα επαγγέλματα που παρουσιάζουν ως απότοκο της μπολιασμένης νοοτροπίας στην ελληνική κοινωνία μεγάλη ζήτηση στην Ελλάδα είναι αυτά των Σωμάτων Ασφαλείας μεταξύ των άλλων. Ο λόγος προφανής για τις δύσκολες εποχές που ζούμε, αυτονόητος και μάλλον κατανοητός. 
      Αυτό όμως δεν κάνει λιγότερο τραγική και απαράδεκτη την κατάσταση. Τι προοπτική, τι μέλλον μπορεί να έχει μια οικονομία και πολύ περισσότερο μια χώρα, όταν αρκετά από τα καλά, κατά τεκμήριο, μυαλά της επιλέγουν –αναγκάζονται δηλαδή- να περάσουν όλη την παραγωγική τους ζωή σε ένα εξ ορισμού στατικό επάγγελμα; Ποια προοπτική να ζήσουν οι γενιές που έρχονται καλύτερα από αυτές του σήμερα, όταν οι γονείς του αύριο κάνουν αναγκαστικά την ίδια πάνω-κάτω επιλογή που έκαναν οι παππούδες τους και οι δικοί τους πατεράδες σαράντα-πενήντα χρόνια πριν; Τότε, η είσοδος στο Στρατό και την Αστυνομία ήταν το διαβατήριο για να βγουν τα παιδιά φτωχών οικογενειών από την απομόνωση της επαρχίας. Μπορεί σήμερα το διαβατήριο για μια άλλη ζωή να είναι το ίδιο με εκείνο που πέρναγε πενήντα χρόνια πριν; 
      Και ακόμη, ενώ σε προκήρυξη της Εθνικής Τράπεζας πριν λίγους μήνες για τετρακόσιες πενήντα θέσεις δήλωσαν συμμετοχή στο σχετικό γραπτό διαγωνισμό εκατόν δώδεκα χιλιάδες νέα παιδιά, ενώ το 2004 το ΑΣΕΠ εξέτασε συνολικά πεντακόσιες χιλιάδες αιτήσεις για είκοσι εφτά προκηρύξεις τακτικού προσωπικού, την ίδια στιγμή, στην ίδια χώρα, με την ίδια νοοτροπία και το ίδιο περιβάλλον η επιχειρηματικότητα παρουσιάζεται μειωμένη με βάση τα στοιχεία του 2004 που δημοσιεύτηκαν πρόσφατα στην έκθεση του Παγκόσμιου Παρατηρητηρίου Επιχειρηματικότητας. 
      Σε σχέση, λοιπόν, με το 2003 το ποσοστό του πληθυσμού ηλικίας δεκαοκτώ έως εξήντα τεσσάρων ετών που δήλωσε ότι διαθέτει κάποια επιχειρηματική δραστηριότητα εμφανίζεται μειωμένο κατά 1%, από 6,8% το 2003 σε 5,8% το 2004. Και πώς να μην παρουσιάζεται αυτή η εικόνα, όταν μέχρι σήμερα βασιλεύει η γραφειοκρατία, βασιλεύει η πολυνομία και οι αντιφάσεις της νομοθεσίας, η απαρχαιωμένη σε πολλούς τομείς νομοθεσία, η έλλειψη κωδικοποίησης της βιομηχανικής νομοθεσίας, η μη εφαρμογή πολλές φορές της νομοθεσίας. 
      Ακούστηκε πολλές φορές μέσα στην Αίθουσα ότι ακόμα και για να ανοίξεις εντός της Αττικής ένα φωτογραφείο, χρειάζεσαι επτά δικαιολογητικά και δύο έως τρεις μήνες αναμονή. Ακόμη, για να ανοίξεις ένα ξυλουργείο στην περιφέρεια, χρειάζεσαι επτά δικαιολογητικά και τέσσερις έως πέντε μήνες αναμονή.
      Αυτή, κυρίες και κύριοι συνάδελφοι, είναι η θλιβερή κατάληξη μιας παρατεταμένης παρακμιακής διαδρομής, που ξεκινά από τα υψηλά ποσοστά ανεργίας, από την οικογένεια και τη νοοτροπία του βολέματος που καλλιεργείται, συνεχίζεται στην εκπαίδευση και καταλήγει στην κρατικοδίαιτη κοινωνία που οικοδόμησε η αριστερόστροφη κατεστημένη λογική που κυβέρνησε είκοσι σχεδόν χρόνια τη χώρα. 
      Σε όλα τα παραπάνω οι κυβερνήσεις του ΠΑΣΟΚ στάθηκαν αδρανείς. Σήμερα οι νέοι μοχθούν, παλεύουν, ξοδεύουν για να σπουδάσουν, προχωρούν τις σπουδές τους ακόμη περισσότερο, όχι για να δώσουν τελικά το στίγμα τους ως ολοκληρωμένοι, μορφωμένοι πολίτες στο άνοιγμα των φτερών μιας κοινωνίας προς τα μπρος, προς τα πάνω, αλλά για να δώσουν μάχες οπισθοφυλακής, για να βασιλεύουν ως μονόφθαλμοι στους τυφλούς. Ρίχνουν, από την ανάγκη του βολέματος και της επιβίωσης σε απίστευτα επίπεδα τον πήχη της διεκδίκησης και της φιλοδοξίας τους. 
      Μοιραία τίθεται, λοιπόν, το ερώτημα: Σε τι μπορούμε να ελπίζουμε; Έχουμε για την πατρίδα μας, την Ελλάδα, υψηλές φιλοδοξίες. Πώς θα τις πραγματοποιήσουμε, όταν στο βωμό μιας κάπως αποδεκτής επιβίωσης θυσιάζουμε καλά μυαλά στα γρανάζια της γραφειοκρατίας και του αργοκίνητου κράτους και μάλιστα των πιο αποστεωμένων και περιχαρακωμένων δομών του; 
      Από αυτούς τους προβληματισμούς πηγάζει και έχει εξαγγελθεί η προγραμματική δέσμευση της Κυβέρνησης και με αυτούς τους προβληματισμούς φέρνουμε και σήμερα το νομοσχέδιο αυτό, ως μια αλυσίδα νομοθετικών παρεμβάσεων, για να δημιουργήσουμε ένα νέο αναπτυξιακό τοπίο αλλά και ένα άλλο τοπίο νοοτροπίας στην ελληνική κοινωνία. Η απάντηση, κυρίες και κύριοι συνάδελφοι, πρέπει να δοθεί μέσα από μια πραγματική αναπτυξιακή πολιτική. Η Ελλάδα πρέπει να δείξει εμπιστοσύνη, να εμπνεύσει, αλλά και να δώσει κίνητρα σε όλες τις δημιουργικές δυνάμεις της. 
      Η πολιτεία, κύριε Υπουργέ, οφείλει να εμπεδώσει την αίσθηση ότι το παιχνίδι είναι ανοικτό και οι κανόνες είναι ίδιοι για όλους. Με αυτήν την έννοια, έχει και τεράστια σημασία η προσπάθεια της νέας διακυβέρνησης και του Πρωθυπουργού για τη θεσμική θωράκιση της δημοκρατίας, για την επιστροφή της εξουσίας στους πολιτικούς. 
      Με το ίδιο πείσμα, αλλά και την ίδια αποτελεσματικότητα πρέπει η Κυβέρνηση να απαλλάξει τη χώρα και τους πολίτες από τη μίζερη λογική του κρατικοδίαιτου βολέματος και την ικανοποίηση με τα μικρά και τα λίγα.
      Το νομοσχέδιο που σήμερα συζητάμε είναι προς την κατεύθυνση αυτή. Αποτελεί ένα ακόμη δυνατό κρίκο, που μαζί με τον αναπτυξιακό νόμο, τις πράξεις εφαρμογής τους, αλλά και τις άλλες επιμέρους παρεμβάσεις, θέτουν τις βάσεις και τις προοπτικές μιας άλλης οικονομίας και κυρίως μιας άλλης νοοτροπίας. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βασίλης Οικονόμου.
      ΒΑΣΙΛEIOΣ ΟΙΚΟΝΟΜΟΥ: Κύριε Πρόεδρε, ο Αννίβας όντως είπε στους στρατιώτες του ότι εάν δεν βρούνε τον δρόμο θα τον ανοίξουνε. Ο σύγχρονος Αννίβας της Νέας Δημοκρατίας φοβούμαι, όμως, ότι δεν μπορεί να βρει ούτε καν το δρόμο ή τον έχει ανοίξει μέχρι τη Ραφήνα. Για τον κ. Καραμανλή ομιλώ. 
      Άρα, λοιπόν, θα πρέπει να μπουν νέοι στόχοι για την Κυβέρνηση της Νέας Δημοκρατίας και να προσπαθήσει και να επιτύχει αυτό στο επόμενο χρόνο της τουλάχιστον, εφόσον έχει διανύσει το ? της θητείας της, κάποιο στόχο τον οποίο να μπορεί να τον οριοθετήσει ξεκάθαρα προς τον ελληνικό λαό, πέρα από αυτά που είπε τα μεγαλόστομα, προεκλογικά.
      Ο κ. Πολύδωρας είπε στην τοποθέτησή του ότι μέσα στα πολλά και σημαντικά που πέτυχε η Κυβέρνηση της Νέας Δημοκρατίας στον ένα χρόνο της είναι και η τέλεση των Ολυμπιακών Αγώνων. Θα κάνω μόνο αυτό το σχόλιο και θα μπω στο νομοσχέδιο.
      Κύριε Πρόεδρε, σας διαβεβαιώνω ότι εάν συζητήσεις αυτή τη στιγμή με το μέσο Έλληνα και του πεις διοργανώσαμε Ολυμπιάδα, θα σου πει, ναι πριν δέκα χρόνια, είκοσι χρόνια. Ξέρετε γιατί θα το πει αυτό; Γιατί είναι μία θολή ανάμνηση και έχουν περάσει μόνο μερικοί μήνες. Γιατί σήμερα υπάρχει μία καταχνιά και μία σκοτεινιά στη χώρα. Υπάρχει ένα τέτοιο κακό κλίμα -όχι μόνο επενδυτικό, όχι μόνο οικονομική δυσπραγία- που εάν πας στα χωριά της Αττικής κατά τις οκτώ με εννιά, το βράδυ, κύριε Υφυπουργέ, θα βρεις τον καφετζή, εμάς και πέντε Αλβανούς καμία φορά. Πού είναι ο κόσμος; Δεν υπάρχει λεπτό στην τσέπη. Πέρσι ή πρόπερσι που πηγαίναμε να επισκεφτούμε τις περιοχές μας βρίσκαμε κάποιους και πιο παλιά πιο πολλούς. Φέτος πάμε να δούμε κάποιο φίλο, κάποιο ψηφοφόρο μας και δεν βρίσκουμε κανένα στα, λεγόμενα, καφενεία των χωριών της Αττικής. Είναι εδώ ο συνάδελφος ο κ. Βλάχος που βγαίνει στην Αττική. Να μας πει φέτος εάν βρίσκει κανένα άνθρωπο. 
      ΣΟΦΙΑ ΚΑΛΑΝΤΖΑΚΟΥ: Δουλεύουν. 
      ΒΑΣΙΛEIOΣ ΟΙΚΟΝΟΜΟΥ: Εντάξει, δουλεύουν. Μιλάω για τις εννιά το βράδυ. Μάλλον δεν δουλεύουν. Έχει πέσει τεράστια αναδουλειά και έχει πέσει μεγάλη καταχνιά και σκοτεινιά. Και εάν τους πεις ότι διοργανώσαμε πριν από μερικούς μήνες Ολυμπιάδα, σου λέει μία παλιά ανάμνηση είναι αυτή. Αυτό είναι το κλίμα αυτήν τη στιγμή στη χώρα μας. 
      Προσπαθείτε τώρα εσείς με, αυτό το νομοσχέδιο και με τον αναπτυξιακό νόμο που φέρατε, να τονώσετε την οικονομία. Ο Κοινοβουλευτικός μας Εκπρόσωπος περιέγραψε το θέμα της οικονομίας. Βέβαια ο κ. Πολύδωρας αρκέστηκε να μας απαντήσει για την Ολυμπιάδα και για την εξωτερική πολιτική. Θα απαντήσει ο κύριος Κοινοβουλευτικός Εκπρόσωπος για τα οικονομικά, γιατί εκεί είναι η ταμπακέρα. Καλή είναι η εξωτερική πολιτική και η Λουκέρνη, αλλά είναι σαν τον Αννίβα, όπως είπαμε, μέχρι Ραφήνα. Μιλάω για το σύγχρονο Αννίβα της Νέας Δημοκρατίας. 
      Το ΠΑΣΟΚ ψηφίζει το νομοσχέδιο αυτό επί της αρχής. Εγώ δεν είμαι μέλος της επιτροπής, αλλά νομίζω ότι ευθαρσώς και ξεκάθαρα ο εισηγητής της Μειοψηφίας κ. Κεγκέρογλου το είπε. Άρα, λοιπόν, το ψηφίζουμε, γιατί συμφωνούμε με τους στόχους και τις αρχές που βάζει το νομοσχέδιο. Για την ανάπτυξη της ανταγωνιστικότητας και της επιχειρηματικότητας δεν νομίζω να υπάρχει κάποιος, σε αυτήν την Αίθουσα ή σε αυτόν τον τόπο, που να διαφωνεί. Και επειδή πάρα πολλά από τα άρθρα του είναι επαναλήψεις άρθρων προηγούμενων νόμων του ΠΑΣΟΚ, θα ήταν αφέλεια ή θα ήταν όντως παλινωδία, αγαπητέ κύριε Γαλαμάτη, το να μην το ψηφίζαμε. Το ψηφίζουμε. Αλλά, όμως, υπάρχουν πολλές διαφοροποιήσεις και πολλές ενστάσεις επί των άρθρων. 
      Αύριο στη συζήτηση επί των άρθρων θα αναφερθούμε λεπτομερέστερα όσοι έχουμε την άποψη ότι πρέπει να τοποθετηθούμε και αυτό είναι ελεύθερο. 
      Το νομοσχέδιο στηρίζεται πάνω σε δύο βασικούς παλαιότερους νόμους των κυβερνήσεων του ΠΑΣΟΚ, όπως προανέφερα, στο ν. 2516/97 και στο ν. 2965/2001. Ο δεύτερος νόμος αναφέρεται ειδικά για τη βιώσιμη ανάπτυξη στην Αττική, μια περιφέρεια από την οποία προέρχομαι και γι’ αυτό άλλωστε πήρα το λόγο.
      Σε μία εποχή αυξημένου διεθνούς ανταγωνισμού η λήψη μέτρων για την ενίσχυση της επιχειρηματικότητας και για τη βελτίωση της ανταγωνιστικότητας των επιχειρήσεων με στόχο την παραγωγή περισσότερου κοινωνικού πλούτου και τη δημιουργία νέων θέσεων εργασίας, συνιστά μία βασική πολιτική συνισταμένη, όπου είναι μία κοινή παραδοχή των πολιτικών δυνάμεων του τόπου.
      Το ερώτημα που τίθεται, όμως, και θέτουμε και εμείς, κύριε Υπουργέ, είναι με ποιο τρόπο πετυχαίνει κανείς αυτό το αποτέλεσμα. Υπ’ αυτό το πρίσμα εμείς λέμε ότι ναι, είναι σωστή η στόχευση και γι’ αυτό ψηφίζουμε κατ’ αρχήν το νομοσχέδιο. Παραμένει, όμως, το ζητούμενο πώς γίνεται αυτό και αν μπορούν να εκπληρωθούν με τα άρθρα του οι φιλόδοξοι στόχοι που θέτει το νομοσχέδιο. Και σε αυτό το πλαίσιο λέμε, ναι, επί της αρχής και έχουμε τις αντιρρήσεις μας σε κάποια άρθρα. 
      Θα επιχειρήσω σχηματικά και σύντομα να αναφέρω κάποιες αντιρρήσεις –βέβαια στη συζήτηση των άρθρων θα τοποθετηθούμε λεπτομερέστερα- στα ζητήματα που βάζει το νομοσχέδιο. 
      Η πρώτη επισήμανση αφορά το γεγονός ότι δεν μπορεί κανείς να επιδιώκει τον εκσυγχρονισμό και την απλοποίηση του νομοθετικού πλαισίου για την ίδρυση και λειτουργία των βιομηχανικών-βιοτεχνικών εγκαταστάσεων και ταυτόχρονα να φέρνει προς ψήφιση ένα νομοσχέδιο, το οποίο δεν κωδικοποιεί την υπάρχουσα νομοθεσία επιτυγχάνοντας την απλοποίηση και την εναρμόνιση των εσωτερικών αντιφάσεών της. 
      Το νομοσχέδιο που συζητούμε κινείται προς αντίθετη κατεύθυνση καθώς αφ’ ενός τροποποιεί διατάξεις του ν. 2516 και του ν. 2965 και αφ΄ ετέρου εισάγει νέες διατάξεις για την αδειοδότηση των επιχειρήσεων, την ανασυγκρότηση των σχετικών υπηρεσιών. Η υφιστάμενη πανσπερμία νομοθετικών ρυθμίσεων όχι μόνο δεν καταπολεμείται, αλλά αντιθέτως ενισχύεται με το νέο σχέδιο νόμου. 
      Άρα αυτό που θα έπρεπε να θεραπεύσετε και ήταν ένα από τα ζητούμενα, φοβόμαστε ότι δεν γίνεται.
      Αναφορικά με τη διάταξη του άρθρου 1, με την οποία συστήνεται η Διεύθυνση Ανάπτυξης και Συντονισμού στη Γενική Γραμματεία Βιομηχανίας καθώς και της Διεύθυνσης Ανάπτυξης σε νομαρχιακό επίπεδο, θα πρέπει να επισημανθεί ότι πρόκειται για μία τροποποίηση του ισχύοντος διοικητικού πλαισίου, καθώς οι αρμοδιότητες των νέων υπηρεσιών είναι ασαφείς και γενικές. Τριάντα Βουλευτές του ΠΑΣΟΚ έχουμε καταθέσει μία τροπολογία σχετικά με το θέμα, στην οποία θα αναφερθώ κατά τη συζήτηση των τροπολογιών. 
      Επειδή δεν έχω πολύ χρόνο θα κάνω μία τοποθέτηση για το ζήτημα της Αττικής. Το δεύτερο μέρος του νομοσχεδίου αναφέρεται στα θέματα βιώσιμης ανάπτυξης της Αττικής. Είναι μία αναθεώρηση του ν. 2965/2001. Το νομοσχέδιο έχει αναπροσαρμοσμένες διατάξεις αυτού του νόμου. 
      Τα άρθρα 14 και 15 του νομοσχεδίου συνιστούν αναπροσαρμογές των άρθρων 2 και 3 του παλαιότερου νόμου για τη βιώσιμη ανάπτυξη της Αττικής. Μπορεί κανείς να πει ότι βρίσκονται προς τη σωστή κατεύθυνση. Ιδιαίτερα προβληματικό, όμως, κρίνεται το άρθρο 16 το οποίο, ενώ αντιστοιχεί στο άρθρο 4 του ν. 2965, συνιστά μια τροποποίηση προς το χειρότερο, καθώς επιβαρύνει σημαντικά την περιβαλλοντική κατάσταση στις περιοχές Γενικής Κατοικίας. Πάντως η αναμενόμενη επιβάρυνση από τη συνέχιση της λειτουργίας των επιχειρήσεων στις περιοχές Γενικής Κατοικίας για το περιβάλλον και την ποιότητα ζωής των κατοίκων, αναμένεται να είναι ιδιαίτερα υψηλή, με αποτέλεσμα να τίθεται το ζήτημα κατά πόσο τηρούνται οι σχετικές ευρωπαϊκές προδιαγραφές για την προστασία του φυσικού και οικιστικού περιβάλλοντος στις περιοχές αυτές. 
      Στις υπόλοιπες ρυθμίσεις του δεύτερου μέρους του νομοσχεδίου αναφέρονται αναπροσαρμογές των υφιστάμενων ρυθμίσεων του ν. 2765 και θα πρέπει να θεωρηθεί ότι βρίσκονται στη σωστή κατεύθυνση. Αύριο θα σας υπενθυμίσω ότι το άρθρο 16 που αφορά την Αττική, χρειάζεται μία περαιτέρω βελτίωση, γιατί μπαίνει το ζήτημα των περιοχών της Γενικής Κατοικίας και αυτό νομίζω ότι πρέπει να το προσέξουμε ιδιαίτερα. 
      Αύριο, λοιπόν, θα έχουμε τη δυνατότητα να σας κάνουμε συγκεκριμένες προτάσεις επί των άρθρων. Ψηφίζουμε επί της αρχής το νομοσχέδιο και ελπίζουμε ότι ο κ. Καραμανλής-Αννίβας να βρει το δρόμο του στο στόχο που έχει θέσει η Κυβέρνησή του. 
      ΠΡΟΕΔΡΕΥΩΝ (Γεώργιος Σούρλας):  Ο κ. Βεργίνης έχει το λόγο.
      ΞΕΝΟΦΩΝ ΒΕΡΓΙΝΗΣ: Κύριε Υπουργέ, απόψε συζητάμε αναλυτικά, επί της αρχής και επί του περιεχομένου του, ένα νομοσχέδιο για το οποίο πρέπει να δώσουμε συγχαρητήρια στην πολιτική ηγεσία του Υπουργείου Ανάπτυξης γιατί ίσως για πρώτη φορά ένα νομοσχέδιο έρχεται με πλήρη συμφωνία όλων των φορέων στους οποίους αναφέρεται. 
      Αν αφαιρέσουμε το Κομμουνιστικό Κόμμα Ελλάδας, τότε όλες οι παρατάξεις ψηφίζουν το νομοσχέδιο επί της αρχής. Αυτό σημαίνει ότι αυτό το νομοσχέδιο είναι και ουσιώδες και αναγκαίο. Είναι σοβαρό και ήταν επιβεβλημένο. Το νομοσχέδιο αυτό έχει υποστεί άρτια επεξεργασία, έτσι ώστε να έρθει πολύ δουλεμένο στην Εθνική Αντιπροσωπεία. Έτσι έχουμε μικρές έως επουσιώδεις παρατηρήσεις για τη βελτίωσή του. Μάλιστα στη διάρκεια της συζήτησης στη Διαρκή Επιτροπή ο Υπουργός κ. Σιούφας δέχτηκε τις παρατηρήσεις όλων και έκανε τις αναγκαίες διορθώσεις. 
      Είναι περιττό να αναφέρω τους φορείς. Όλες οι εισηγήσεις τους αναφέρονται θετικά έως κολακευτικά σε ό,τι αφορά το νομοσχέδιο. 
      Ήλθε αυτό το νομοσχέδιο επειδή δεν υπάρχει νομοθετική ρύθμιση των θεμάτων στα οποία αναφέρεται; Όχι. Ήρθε γιατί σύμφωνα με τις παρατηρήσεις του Υπουργείου, αλλά και των ειδικών -παρατηρήσεις οι οποίες αφορούν στη λειτουργία της αγοράς- υπήρχε ένα κενό, αυτό της μη λειτουργίας ανταγωνιστικά και αποδοτικά της αγοράς. Συνεπώς το νομοσχέδιο έρχεται κυρίως για να διορθώσει τα κακώς κείμενα νομοθετικά και για να φέρει εκείνο το νομοθετικό πλαίσιο, που θα θέσει σε λειτουργία την αγορά. Είναι ένα νομοσχέδιο που το απαιτούν η ίδια η επιχειρηματικότητα και οι επιχειρηματίες. Γι’ αυτό και η θετική τους τοποθέτηση πάνω σ’ αυτό.
      Μιλώντας ο κ. Οικονόμου είπε «παντού καταχνιά, απουσία ανθρώπων». Εάν αυτό έπρεπε να το θεωρήσουμε ως μία πραγματικότητα, τότε θα πρέπει οι προηγούμενες κυβερνήσεις να ήταν παντελώς ανενεργείς, δηλαδή να μην είχαν καμία δραστηριότητα, διότι οι επενδύσεις δεν έχουν απόδοση σε πέντε μήνες αλλά μετά την τριετία. Αν, λοιπόν, υπάρχει άπνοια στην αγορά και δεν λειτουργούν οι επιχειρήσεις, αυτό είναι αποτέλεσμα της δικής σας πολιτικής.
      Θα σας πω ορισμένα στοιχεία. Αν όλα ήταν καλά, τότε δεν θα είχαμε το φαινόμενο το 35% των μικρομεσαίων επιχειρήσεων να κλείνουν στο δεύτερο εξάμηνο της λειτουργίας τους.
      ΔΗΜΗΤΡΙΟΣ ΠΙΠΕΡΓΙΑΣ: Τώρα να δείτε!
      ΞΕΝΟΦΩΝ ΒΕΡΓΙΝΗΣ: Θα σας απαντήσω και για το τώρα. Δεν έχετε τα στοιχεία. Και ξέρετε ότι αυτά τα στοιχεία είναι εντελώς προσωρινά. Αμφιβάλλω εάν έχετε και του πρώτου εξαμήνου. Σας λέω, όμως, ότι δεν είναι έτσι.
    Δεύτερον, το 60% των μικρομεσαίων επιχειρήσεων την περασμένη εξαετία 1999-2005 έχουν κλείσει μεταξύ τεσσάρων-πέντε ετών. Πρέπει να σας πω ενδεικτικά ότι το 2001 άνοιξαν ογδόντα χιλιάδες διακόσιες εξήντα τρεις  επιχειρήσεις και έκλεισαν εξήντα επτά χιλιάδες πεντακόσιες. Το 2002 άνοιξαν εβδομήντα πέντε χιλιάδες και έκλεισαν εβδομήντα χιλιάδες. 
    Επομένως αν εσείς λέτε πως όλα ήταν καλά, προς τι αυτά τα αποτελέσματα να ανοίγουν επιχειρήσεις και να κλείνουν πριν ακόμα λειτουργήσουν; Επιπλέον, μεταξύ 1999-2002 άνοιξαν τριακόσιες είκοσι χιλιάδες επιχειρήσεις και έκλεισαν διακόσιες πενήντα επτά χιλιάδες επιχειρήσεις. Η εγκατάσταση των επιχειρήσεων αυτών με βάση τα δικά σας πρότυπα είναι πως συγκεντρώθηκαν στην Αθήνα το 63% και το υπόλοιπο 37% σε όλη την άλλη επικράτεια. Ακόμα περισσότερο από το επενδεδυμένο κεφάλαιο το 80%, το 2001-2002, επενδύθηκε στο Νομό Αττικής και το υπόλοιπο 20% στην περιφέρεια. 
    Όλα αυτά σημαίνουν ότι πράγματι δεν ήταν το θεσμικό πλαίσιο εκείνο που θα έπρεπε να είναι και αξίζει για να λειτουργήσει, αλλά και επιπλέον φαίνεται στην πρακτική η εφαρμογή της νομοθεσίας δεν ήταν και η ορθή. Και γιατί αυτό; Διότι όχι μόνο το θεσμικό πλαίσιο ήταν απαρχαιωμένο, όχι μόνο υπήρχε έλλειψη βιομηχανικής  και βιοτεχνικής υποδομής, υπήρχε αδιαφάνεια και γραφειοκρατία, αλλά κυρίως η έλλειψη δυνατότητας λειτουργίας μιας υγιούς επιχείρησης. Όλα αυτά γιατί ο επιχειρηματίας δεν είχε ούτε καθαρές ούτε σύντομες και κυρίως σύννομες διαδικασίες από πλευράς έκδοσης των αναγκαίων δικαιολογητικών, πιστοποιητικών και βεβαιώσεων. Πρέπει να σας πω ότι απ’ αυτές τις επιχειρήσεις που έκλεισαν, οι περισσότερες έκλεισαν γιατί δεν είχαν τον αναγκαίο χρόνο της λειτουργίας τους λόγω παρωχημένων στοιχείων της οικονομοτεχνικής μελέτης. Δηλαδή, ήταν μη εκτελεστή η μελέτη και συνεπώς δεν μπορούσε η επιχείρηση να επιζήσει. 
    Δεύτερον, η εξασφάλιση των αναγκαίων κεφαλαίων δεν ήταν επιτρεπτή δεδομένου ότι και το τραπεζικό σύστημα δεν εξυπηρετούσε στη συνέχεια την εγκατάσταση και κυρίως τη λειτουργία των νέων επιχειρήσεων. 
    Αυτά ήταν τα αποτελέσματα της πολιτικής σας. Τώρα, γιατί το νομοσχέδιο αυτό έρχεται για να θεραπεύσει τα κακώς κείμενα; Όλοι παραδεχόμαστε και κανένας δεν αμφισβητεί ότι απλοποιεί διαδικασίες, μειώνει τον αριθμό των δικαιολογητικών, εξοικονομεί χρόνο και κόστος. Περιορίζει και συντονίζει τη συναρμοδιότητα των Υπουργείων ή των υπηρεσιών, κωδικοποιεί τη νομοθεσία κάτι που είναι πολύ σημαντικό και προσαρμόζει την ελληνική νομοθεσία προς την κοινοτική και αυτό γιατί με αυτόν τον τρόπο δίνει τη δυνατότητα στους επιχειρηματίες να προβαίνουν σε προγράμματα ίδρυσης, λειτουργίας επιχειρήσεων με συμβατότητα, επιλεξιμότητα και βεβαίως με δυνατότητα απορροφητικότητας, κάτι που δεν έχει συμβεί. Γιατί είχατε πολύ μικρό βαθμό απορροφητικότητας και οι επιχειρήσεις έπεφταν συνεχώς και δεν μπορούσαν να εγκριθούν ούτε τα προγράμματα; Αυτό γιατί ο μεγαλύτερος αριθμός των επιχειρήσεων ή των προγραμμάτων που συμπεριλάβατε ήταν στο τελευταίο εξάμηνο πριν τις εκλογές. 
    Έχω αριθμούς, κύριε Υπουργέ, να σας δώσω και να καταθέσω ως αν χρειασθεί αύριο στα Πρακτικά της Βουλής, όπου πράγματι φαίνεται ότι τελικά το επιχειρηματικό κλίμα, η αγορά δεν μπορούσε να λειτουργήσει. 
    Τέλος, θέλω να κάνω δύο παρατηρήσεις που παρακαλώ να προσεχθούν και από το Υπουργείο. Κύριε Υπουργέ, έκανα τη μία παρατήρηση στην Επιτροπή Παραγωγής και Εμπορίου και παρακαλώ να προσπαθήσετε στη συνέχεια με τα προεδρικά διατάγματα και αν είναι δυνατόν με βάση τον αναπτυξιακό νόμο να μην έχουμε τα οριζόντια μέτρα σε όλη την επικράτεια. 
Ας εξειδικευτούν για ορισμένες περιφέρειες και ορισμένους νομούς η εγκατάσταση, η ίδρυση και η λειτουργία των επιχειρήσεων να έχουν μία ιδιομορφία, με βάση τις ιδιαιτερότητες της περιοχής όπου αυτό πραγματικά είναι αναγκαίο.
      Τέλος, πρέπει να μην έχουμε μία ταυτοποίηση όλων των δυνατοτήτων των επιχειρηματιών. Οι επιχειρηματίες πρέπει πράγματι να διακριθούν μεταξύ εκείνων που έχουν τα αναγκαία κίνητρα αλλά δεν έχουν τους αναγκαίους πόρους, έχουν όμως τη δυνατότητα της λειτουργίας τους. Ίσως εκεί θα πρέπει πράγματι τα κίνητρα να είναι πιο δυνατά και να διαφοροποιήσουμε μεταξύ επιχειρηματιών και με βάση την ηλικία και με βάση την ικανότητα και με βάση την προοπτική. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βεργίνη. 
      Το λόγο έχει ο κ. Βλάχος ο οποίος μπορεί να απαντήσει από το Βήμα και στον κ. Οικονόμου. Αναφέρθηκε το όνομά του προηγουμένως, μια και πολιτεύονται στην ίδια περιφέρεια. 
      ΒΑΣΙΛΕΙΟΣ ΟΙΚΟΝΟΜΟΥ: Στις ίδιες ερημιές πάμε και οι δύο! 
      ΓΕΩΡΓΙΟΣ ΒΛΑΧΟΣ: Ο κ. Οικονόμου τα βλέπει όλα μαύρα! 
      Ευχαριστώ, κύριε Πρόεδρε. 
      Κυρίες και κύριοι συνάδελφοι, για να είμαστε δίκαιοι θέλω πραγματικά να ξεκινήσω με ευχαριστίες προς τον Υπουργό Ανάπτυξης, τους συνεργάτες του και το επιτελείο του Υπουργείου, διότι πράγματι σε σύντομο χρονικό διάστημα έφερε ένα πλήρες νομοσχέδιο, ένα νομοσχέδιο που, όπως όλοι σήμερα παραδέχονται, δίνει λύσεις και τόλμησε να συγκρουστεί με κάποιες καταστάσεις και νοοτροπίες που υπήρχαν μέχρι σήμερα.
      Πραγματικά περιμέναμε την αποδοχή την οποία είχε αυτό το νομοσχέδιο στην κοινωνία, στους φορείς να την έχει και μέσα στην Αίθουσα της Βουλής και να μην υπάρχει αυτή η μικροψυχία και η μεμψιμοιρία από τη μεριά κάποιων συναδέλφων της Αντιπολίτευσης. Ακόμη και σήμερα που συζητιέται δεν είναι ακριβώς ξεκάθαρο πώς θα το ψηφίσουν, τι θα κάνουν κλπ.. Λένε το «ναι» μασημένα.
      Δεν έχετε το θάρρος, κύριοι συνάδελφοι της Αξιωματικής Αντιπολίτευσης κυρίως, να βγείτε και να πείτε ευθαρσώς ότι, ναι, πράγματι αυτό το νομοσχέδιο είναι μια καινοτομία και δίνει λύσεις. Δεν είναι κακό να επικροτήσετε αυτό που όλοι αναγνωρίζουν ότι είναι προς τη σωστή κατεύθυνση. Μέσα στη γενικότερη μαυρίλα που σας διακατέχει από τις εκλογές της 7ης Μαρτίου και μετά, εξακολουθείτε να τα βλέπετε και σήμερα μαύρα! Και ξέρετε, με αυτήν την ισοπέδωση, η οποία σας διακρίνει, δεν θα σας πιστεύει πια και κανείς, γιατί ισοπεδώνετε τα πάντα.
      Και βέβαια, ισοπεδώνετε τα πάντα, τραβώντας μια γραμμή στις 7 Μαρτίου, λέγοντας ότι έγιναν εκλογές και «καθαρίσαμε». Μα, δεν «καθαρίσατε», κύριοι του ΠΑΣΟΚ! Θα απολογείστε για πολλά χρόνια για την πολιτική σας, για την πολιτική σας που μας έφερε μέχρι εδώ! Διότι αν ερημώνουν, κύριε Οικονόμου, τα καφενεία, ερημώνουν από τις πολιτικές που εφαρμόστηκαν τα προηγούμενα χρόνια και όχι σήμερα. Αυτά δεν αποδίδουν αμέσως.
      Αλλά πέρα από αυτό, όπως είπε ο Κοινοβουλευτικός Εκπρόσωπος του ΠΑΣΟΚ, είναι ότι η ανάπτυξη δεν είναι γραφειοκρατικό φαινόμενο, αλλά καθαρά πολιτικό. Μα, γι΄ αυτήν την πολιτική μιλάμε. Γι’ αυτήν την πολιτική, την οποία δεν θέλετε να δείτε εσείς. Μιλάμε γι’ αυτές τις δικές σας πολιτικές, οι οποίες μας οδήγησαν σήμερα μέχρι εδώ και για τις οποίες εσείς λέτε «κάναμε κάποια λάθη». Μα, ποια λάθη κάνατε; Και νομίζετε ότι έτσι εύκολα μπορείτε να ζητήστε συγχώρεση από τον ελληνικό λαό γι’ αυτήν την κατάσταση;
      Σας τρομάζει η απογραφή. Όποιο νομοσχέδιο και να συζητάμε από εδώ και πέρα, εσείς θα κάνετε αναφορά στην απογραφή. Ε, η απογραφή ήταν προεκλογική δέσμευση της Νέας Δημοκρατίας. Δεσμευτήκαμε στον ελληνικό λαό. Η απογραφή πραγματοποιήθηκε και, αν θέλετε, πραγματοποιείται και θα πραγματοποιείται, γιατί καθημερινά βρίσκουμε όλο και καινούργια ελλείμματα και όλο και περισσότερες αδυναμίες από τη διακυβέρνησή σας και, εν πάση περιπτώσει, εμείς δεν είμαστε διατεθειμένοι στη λογική του οποιουδήποτε συμψηφισμού να χαρίσουμε τίποτα! Θα μάθει ο ελληνικός λαός την πλήρη αλήθεια, την πραγματικότητα! 
      Μας είπατε ότι τάξαμε αυξήσεις και βεβαίως δεν σας βολεύει, γιατί μ’ αυτήν τη σημερινή πραγματικότητα, μ’ αυτήν την κατάσταση που μας παραδώσατε, βεβαίως δεν μπορείτε να βγείτε και να πείτε στον ελληνικό λαό τίποτα περισσότερο από αυτό που κάνει σήμερα η Κυβέρνηση της Νέας Δημοκρατίας.
    Επίσης είπατε ότι η αναδουλειά δεν είναι θέμα αδειοδοτικό. Ασφαλώς είναι θέμα καθαρά των πολιτικών που εφαρμόστηκαν και εγώ πιστεύω κάθε φορά που τα λέτε εδώ, περισσότερο εγώ τα εισπράττω σαν αυτοκριτική, παρά σαν κριτική προς τη Νέα Δημοκρατία.
    Μιλήσατε για το ΣΔΟΕ. Δεν μίλησε ποτέ κανείς για την κατάργησή του. Σταματήστε επιτέλους να αποπροσανατολίζετε τον κόσμο και να κάνετε το άσπρο μαύρο και το μαύρο άσπρο. Μιλήσαμε για εξυγίανση. Είπαμε ότι θα σταματήσει το ΣΔΟΕ να κυνηγά συγκεκριμένους επιχειρηματίες. Είπαμε ότι θα σταματήσει το ΣΔΟΕ να του δείχνουν πού πρέπει να πάει να κάνει έλεγχο και ότι θα λειτουργήσει με καθαρά οικονομικά κριτήρια και στη λογική της εξυγίανσης της οικονομικής μας ζωής.
    Μιλήσατε επίσης για το βασικό μέτοχο. Και στο βασικό μέτοχο ξεκαθαρίσαμε τη θέση μας. Σταματήστε να απολογείστε απ’ αυτό το Βήμα, λες και είστε υπάλληλοι κάποιων συμφερόντων. Επιτέλους ο ελληνικός λαός έχει μνήμη, γνωρίζει τι έγινε. Κοιτάξτε τουλάχιστον τις δημοσκοπήσεις, τις μετρήσεις που έχουμε, την αποδοχή που έχει η Νέα Δημοκρατία και η πρότασή της για το βασικό μέτοχο στην κοινωνία. Αν μη τι άλλο, σεβαστείτε τη λαϊκή θέληση και μη βγαίνετε απ΄ αυτό το Βήμα για να σας ακούσουν, δεν ξέρω ποιοι, να υπερασπίζετε συμφέροντα, τα οποία μας οδήγησαν εδώ.
    Κυρίες και κύριοι συνάδελφοι, το νομοσχέδιο αυτό, το οποίο συζητείται σήμερα στη Βουλή, ασφαλώς δίνει πολλές λύσεις, όπως είπα. Είπαμε όλοι οι συνάδελφοι και αναλύθηκε μέχρι τώρα πάρα πολύ καλά, για τη μείωση της γραφειοκρατίας να μην τρέχει μια υπηρεσία να ελέγχει την άλλη. Γνωρίζετε πάρα πολύ καλά ότι σε μια άδεια από την πολεοδομία, ελεγκτής γινόταν το ΙΚΑ και μετά το ΙΚΑ πήγαινε η πυροσβεστική και μετά την πυροσβεστική κάποιος άλλος και ο τελευταίος ήλεγχε όλους τους προηγούμενους.  Και βεβαίως σε κάθε φάση αυτού του ελέγχου, ο πολίτης, ο επενδυτής, έπρεπε να πληρώσει το «κάτι τι του», για να μπορέσει να ξεμπλέξει από τα γρανάζια. Και ξέρετε μιλάμε για τις περιπτώσεις που έχει δίκιο. Και όμως, ήταν τέτοια η καθυστέρηση που ο καθένας έδινε οτιδήποτε προκειμένου να μπορέσει να ξεμπλέξει.
    Να σταματήσει επιτέλους αυτή η αντιμετώπιση από τις υπηρεσίες των επιχειρηματιών, των επενδυτών. Πάει κάποιος να κάνει μια επέκταση στην επιχείρησή του και αντιμετωπίζεται το λιγότερο σαν λωποδυτάκος. Πρέπει να απολογηθεί στον κάθε υπάλληλο, γιατί κάνει επένδυση. Πρέπει να πάει και να ξαναπάει να προσκομίσει τα στοιχεία. Επιτέλους, όση δύναμη και αν έχει αυτή η υπογραφή του οποιουδήποτε υπαλλήλου, πρέπει να καταλάβει ότι το μέλλον θα το κερδίσουμε μόνο και μόνο εάν μπορέσουμε να πετύχουμε την ανάπτυξη αυτού του τόπου.
    Αντιδρούν κάποιοι σ’ αυτό το νομοσχέδιο, που κατά τη γνώμη μου εκφράζουν το κατεστημένο, εκφράζουν ξεπερασμένες αντιλήψεις. Και πραγματικά δεν ολοκληρώνουν αυτήν την κριτική, γιατί δεν τολμούν να βγάλουν άποψη ολοκληρωμένη προς τα έξω γι’ αυτό το νομοσχέδιο. Είναι μια μεγάλη επιτυχία και είναι μια μεγάλη τομή. 
    Και θα έλεγα, κύριε Υπουργέ, να κάνετε το τόλμημα να προχωρήσετε σ’ αυτήν την κατεύθυνση και να δώσετε λύσεις. Να προχωρήσουμε ένα βήμα πιο πέρα, να ξεκαθαρίσουμε ιδιαίτερα το μεγάλο πρόβλημα που υπάρχει στην Αττική, το πρόβλημα με τις χρήσεις γης, με τη χωροταξία να ξέρουμε πού γίνεται τι . Γιατί υπάρχει ένας φαύλος κύκλος ιδιαίτερα στην περιφέρεια του Νομού Αττικής εκεί που πια σήμερα συγκεντρώνονται όλες οι δραστηριότητες. Δεν μπορούν να λειτουργούν ανεξέλεγκτα βιομηχανικές περιοχές, χωρίς υποδομή. Δεν μπορεί για παράδειγμα μια ολόκληρη βιομηχανική περιοχή στα όρια Αττικής και Βοιωτίας, να μολύνει για χρόνια τον Ασωπό, να μολύνεται η θάλασσα του Ευβοϊκού, να κάνουμε συνέχεια ερωτήσεις στη Βουλή ή παρεμβάσεις και κατά τη διάρκεια των προηγούμενων κυβερνήσεων -το θυμούνται και οι συνάδελφοι της περιοχής μου από τη μεριά του ΠΑΣΟΚ- και τότε οι Υπουργοί ΠΕΧΩΔΕ, να μη μας δίνουν καμία, μα, καμία απάντηση και σήμερα να θέλουμε ως διά μαγείας να λυθεί το πρόβλημα.
    ΔΗΜΗΤΡΙΟΣ ΠΙΠΕΡΓΙΑΣ: Και σήμερα δεν μας δίνουν.
      ΓΕΩΡΓΙΟΣ ΒΛΑΧΟΣ: Αλίμονο αν περιμένατε σήμερα να λυθεί το θέμα του Ασωπού μέσα σε έντεκα μήνες! Αλίμονο αν το θέλατε αυτό! Πρέπει να απολογείστε γιατί δεν το λύσατε στα είκοσι χρόνια. Αυτό θα μας λέτε τώρα. Δεν θα μας λέτε τι έγινε και τι δεν έγινε στους έντεκα μήνες! 
      ΒΑΣΙΛΕΙΟΣ ΟΙΚΟΝΟΜΟΥ: Τι λέτε, κύριε Βλάχο; Σοβαρά μιλάτε; 
      ΓΕΩΡΓΙΟΣ ΒΛΑΧΟΣ: Σοβαρότατα μιλώ. Εμείς θα πούμε στον ελληνικό λαό στη λήξη της τετραετίας μας τι κάναμε και από το έργο της τετραετίας θα κριθούμε. Δεν θα κριθούμε στους έντεκα μήνες, όπως θέλετε εσείς.
      ΒΑΣΙΛΕΙΟΣ ΟΙΚΟΝΟΜΟΥ: Τότε να μην ερχόμαστε καθόλου, αφού δεν μπορούμε να μιλάμε!
      ΓΕΩΡΓΙΟΣ ΒΛΑΧΟΣ: Αν θα έρχεστε ή όχι, αυτό είναι δικό σας πρόβλημα. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Βλάχο.
      ΓΕΩΡΓΙΟΣ ΒΛΑΧΟΣ: Θα έρχεστε, αλλά όταν θα συζητείται αυτό το νομοσχέδιο, θα έχετε στο μυαλό σας και θα απαντάτε στη φράση του Προέδρου του Βιομηχανικού Επιμελητήριου κ. Χαρίση, που είπε επί λέξει στην επιτροπή: «Τι κρίμα να ταλανίζονται οι μικρομεσαίες επιχειρήσεις τόσα χρόνια άνευ λόγου!»
      Αυτό το «άνευ λόγου», αυτό το «γιατί» θα σας συνοδεύει πάντα. Αυτό το μεγάλο «γιατί» ρωτάει η κοινωνία. Γιατί χάσαμε τόσες πολλές και μεγάλες ευκαιρίες; Πέρασαν πολλά χρήματα από τον τόπο και δεν είδαμε απολύτως τίποτα. Γι’ αυτό το «γιατί» θα απαντάτε και θα απολογείστε για πολλά χρόνια.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βλάχο.
      Το λόγο έχει ο κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, θα ήθελα να ξεκινήσω από ένα σχόλιο. Δηλώσαμε καθαρά ότι συμφωνούμε επί της αρχής με το νομοσχέδιο και θελήσαμε με πολύ σοβαρό αναλυτικό και τεκμηριωμένο τρόπο να καταθέσουμε τροπολογίες οι οποίες βοηθούν, αν θέλετε, στην καλύτερη και σωστότερη εφαρμογή κάποιων διατάξεων και θα καλύψουν κάποια κενά και παραλείψεις που έχει το νομοσχέδιο.
      Μέχρι σήμερα και από τον ίδιο τον Υπουργό και από τους συναδέλφους της Νέας Δημοκρατίας αυτό εξελήφθη περίπου ως αμαρτία. Μέχρι τώρα έχουμε ακούσει μομφές, γιατί διαφωνούμε εν πάση περιπτώσει για ορισμένες από τις ρυθμίσεις που προβλέπει το νομοσχέδιο.
      Είναι πολύ παράδοξο, κυρία και κύριοι συνάδελφοι, να διαπιστώνουμε πραγματικά ότι η προσπάθεια σας βρίσκεται προς τη σωστή κατεύθυνση. Και παρ’ όλα αυτά να μας κατηγορείτε και γι’ αυτό. Όμως, είναι αναφαίρετο δικαίωμά μας να διατυπώνουμε τις παρατηρήσεις μας και πιστεύω ότι βοηθάμε στο να γίνει σωστότερο το νομοσχέδιο.
      Είναι γεγονός πως βασικό αίτημα του επιχειρηματικού κόσμου είναι να υπάρχει απλούστευση και επιτάχυνση των διαδικασιών, να στηριχθεί η επιχειρηματικότητα. Είναι γεγονός ότι το νομοσχέδιο αποπειράται πράγματι να βελτιώσει, σε αυτό το επίπεδο, την κατάσταση. Όμως, όλα αυτά είναι αναγκαία, αλλά δεν είναι ικανή συνθήκη στήριξης της επιχειρηματικότητας. Διότι πέρα από τη γραφειοκρατία το θέμα της επιχειρηματικότητας έχει να κάνει με τη συνολική κατάσταση της οικονομίας, με το γενικό επιχειρηματικό κλίμα, με το γενικότερο περιβάλλον, με τους ρυθμούς της ανάπτυξης. Έχει να κάνει με την ψυχολογία που έχει διαμορφωθεί σήμερα στον επιχειρηματικό κόσμο. Όλα αυτά, λοιπόν, έχουν αρνητικό πρόσημο. Όλα αυτά δεν μπορούν να ανατραπούν -και αυτό επισημαίνουμε- μόνο από τις σωστές διατάξεις που περιλαμβάνει το σχέδιο νόμου.
      Μια πρώτη, λοιπόν, επισήμανση, κυρία και κύριοι συνάδελφοι, είναι ότι η γενικότερη κατάσταση της οικονομίας, σήμερα -που είναι αρνητική και χειροτερεύει συνεχώς- δεν βελτιώνεται, δεν διορθώνεται, δεν θεραπεύεται από την ψήφιση αυτού του νομοσχεδίου. Μας το διαφημίσατε στη συνέχεια ως το τρίτο μέλος της τριλογίας των νομοθετικών σας παρεμβάσεων, αναφέροντας κατ’ αρχήν το φορολογικό νόμο, δεύτερον, τον αναπτυξιακό νόμο -που ακόμη δεν εφαρμόζεται και δεν ισχύει- και τρίτον, την απλούστευση των διαδικασιών για την ίδρυση και λειτουργία των βιοτεχνικών και βιομηχανικών επιχειρήσεων.
      Σας λέμε, κυρία και κύριοι συνάδελφοι, ότι το νομοσχέδιο περιλαμβάνει πάρα πολλές σωστές διατάξεις. Όμως, περιλαμβάνει και πάρα πολλές παγίδες, ατέλειες και προβλήματα που θα τα βρείτε μπροστά σας και κυρίως θα τα βρουν μπροστά τους όσοι επιχειρήσουν. Θα τα βρουν μπροστά τους όσοι παγιδευτούν, αφού έχουν ξεκινήσει το στήσιμο της επιχείρησής τους. 
      Όταν θα υπάρξουν οι πρώτες προσφυγές στο Συμβούλιο της Επικρατείας από κάποιους, από τους οποιουσδήποτε, τότε θα δείτε την κακή επεξεργασία, που έχετε κάνει σε διατάξεις του νομοσχεδίου. Θα αναφερθώ στα επιμέρους άρθρα αύριο στην κατ’ άρθρον συζήτηση. 
      Μια πρώτη διαπίστωση που πρέπει να κάνουμε -και η οποία αποτελεί προϋπόθεση για την εφαρμογή αυτού του νομοσχεδίου- είναι ότι θα πρέπει να λυθεί ό,τι έχει να κάνει με τα χωροταξικά και τις χρήσεις γης. Όσο αυτό παραμένει αναπάντητο και άλυτο, να ξέρετε ότι είναι πάρα πολύ εύκολο να κερδηθούν προσφυγές από τον οποιονδήποτε προσφύγει στο Συμβούλιο Επικρατείας. 
      Είναι μαθηματικά βέβαιο ότι οι διατάξεις που έχουν ένα γενικό περιεχόμενο, που λένε για τις οχλήσεις των κατοίκων ή για οποιεσδήποτε άλλες πολύ αόριστες ρυθμίσεις, είναι πολύ εύκολο να προσβληθούν και να καταπέσουν στο Συμβούλιο Επικρατείας. Χρειάζεται, λοιπόν, συνέργεια, όπως χρειάζεται ταυτόχρονη παρέμβαση του ΥΠΕΧΩΔΕ, για να μπορέσει αυτό το νομοσχέδιο να γίνει νόμος και να εφαρμοστεί.
      Φιλοδοξείτε να φτιάξετε one stop shop. Δεν είναι, λοιπόν, η Διεύθυνση Ανάπτυξης της Νομαρχίας αυτό που φτιάχνετε. Θα μπορούσε να είναι, όπως πολύ σωστά το λέει η τροπολογία την οποία καταθέτουμε, το Κέντρο Υποδοχής Επενδυτών.
      Θα σας εξηγήσω γιατί δεν είναι η Διεύθυνση Ανάπτυξης, με μια μικρή κουβέντα. Θα μιλήσω αναλυτικότερα αύριο. Αυτοί που επεξεργάστηκαν το νομοσχέδιο δεν ξέρουν τη δομή της διοίκησης και δεν ξέρουν τις αρμοδιότητες της διοίκησης, γιατί σήμερα τις περισσότερες εγκρίσεις που έχουν να κάνουν με περιβαλλοντικούς όρους τις δίνουν οι διευθύνσεις ΠΕΧΩ των περιφερειών, δεν τις δίνουν οι διευθύνσεις ΠΕΧΩ Περιβάλλοντος των νομαρχιακών αυτοδιοικήσεων.
      Επομένως ένα μεγάλο μέρος όλου αυτού του έργου μένει στην περιφέρεια. Η περιφέρεια δεν πειράζεται. Δεν θίγεται η δομή της περιφέρειας. Επομένως οι περιβαλλοντικές εγκρίσεις στο 80% θα εξακολουθήσουν να πηγαίνουν στην περιφέρεια. Αυτό σημαίνει ότι θα πρέπει, για να το ολοκληρώσετε και να το κάνετε one stop shop, να φέρετε και κομμάτι του ΠΕΧΩ της περιφέρειας μέσα σε αυτήν τη διεύθυνση, αλλιώς δεν ολοκληρώνετε το βήμα σας.
      Θα υπάρξει, λοιπόν, σοβαρότατο πρόβλημα, το οποίο θα το βρείτε μπροστά σας. Υπάρχουν και άλλες υπηρεσίες οι οποίες αδειοδοτούν και τις οποίες πάλι δεν συμπεριλαμβάνετε μέσα στη Διεύθυνση Περιβάλλοντος. Άρα κοιτάξτε να κάνετε ένα άλλο μαγαζί μιας στάσης, το οποίο να είναι το Κέντρο Υποδοχής Επενδυτών, όπως πολύ σωστά σας προτείνουμε.
      Επίσης, θα ήθελα να σας πω -και να προσέξετε- ότι σε ορισμένες περιοχές και ειδικότερα για τους νησιωτικούς χώρους υπάρχουν ειδικά προεδρικά διατάγματα που εφαρμόζονται όσον αφορά τις πολεοδομικές ρυθμίσεις, ειδικά πολεοδομικά διατάγματα, τα οποία αναφέρουν ρητώς ότι δεν επιδέχονται παρεκκλίσεις στους όρους δόμησης. 
      Εσείς εισάγετε με αυτό το νομοσχέδιο παρεκκλίσεις στους όρους δόμησης, στην αρτιότητα των οικοπέδων, στην κάλυψη. Σας λέω και πάλι ότι αυτές οι διατάξεις δεν μπορούν να κατισχύσουν των ειδικών διαταγμάτων, που ισχύουν για κάποια νησιά. Θα τα βρείτε και πάλι μπροστά σας. Δεν έχει γίνει σωστή επεξεργασία του συγκεκριμένου νομοσχεδίου.
      Υπάρχουν επίσης και άλλα όργανα σε νησιωτικές περιοχές, τα οποία δεν φαίνεται να τα λαμβάνετε υπόψη σας. Υπάρχουν τα ειδικά ΣΧΟΠ του Αιγαίου, τα οποία είναι όργανα που παρεμβαίνουν στις εκδόσεις οικοδομικών αδειών. Υπάρχει το πρόβλημα ότι σ’ ένα κτήριο μπορεί ο πρώτος όροφος να είναι ακόμη οικοδομή και το ισόγειο να είναι επαγγελματικό εργαστήριο. Ποιες διευθύνσεις θα εκδίδουν τις άδειες οικοδομής για αυτές τις χρήσεις;
      Υπάρχουν και άλλα επιμέρους ζητήματα, τα οποία στην κατ’ άρθρον συζήτηση θα τα αναφέρω και θα πρέπει να τα προσέξετε πάρα πολύ για να μη νομοθετήσουμε σε ζητήματα, τα οποία θα ακυρωθούν πολύ σύντομα και θα καταπέσουν.
      Κυρίες και κύριοι συνάδελφοι, εμείς εξακολουθούμε να υποστηρίζουμε -γιατί θέλουμε να είμαστε ειλικρινείς- ότι το νομοσχέδιο κινείται προς τη σωστή κατεύθυνση. Επαναλαμβάνω και πάλι ότι αυτό σας το νομοσχέδιο είναι η αναγκαία, αλλά όχι η ικανή συνθήκη για να βοηθήσει την ανάπτυξη. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρήγα που ήταν και ακριβής στο οκτάλεπτο. 
      Το λόγο έχει ο κ. Γεώργιος Κοντογιάννης. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητούμε έρχεται να κτυπήσει στη ρίζα του ένα μεγάλο πρόβλημα της ελληνικής οικονομίας, ένα πρόβλημα που αποτελεί τροχοπέδη σε κάθε προσπάθεια ανάπτυξης και προσέλκυσης ξένων επενδύσεων, το πρόβλημα της γραφειοκρατίας και ως εκ τούτου της διαφθοράς στο σύστημα αδειοδότησης και λειτουργίας μεταποιητικών επιχειρήσεων.
Γιατί η γραφειοκρατία και η διαφθορά είναι έννοιες που πάνε μαζί, χέρι-χέρι στο δημόσιο τομέα. Είναι οι μεγάλες πληγές της χώρας μας.
      Είναι ενδεικτικά τα δύο στοιχεία που θα σας αναφέρω: Η έκθεση του Συνηγόρου του Πολίτη για το 2003, όπου είναι καταγεγραμμένες έντεκα χιλιάδες καταγγελίες για γραφειοκρατία. Σύμφωνα με την έκθεση, έξι στις δέκα καταγγελίες ήταν βάσιμες. 
      Δεύτερον, το 2003 το πρόγραμμα των μικρομεσαίων επιχειρήσεων «σκάλωσε» στις διευθύνσεις των δεκατριών περιφερειών. Αιτία; Η γραφειοκρατία.
      Σήμερα, με το παρόν νομοσχέδιο του Υπουργείου Ανάπτυξης, έρχεται η Κυβέρνηση Καραμανλή να κάνει το πρώτο βήμα για περιορισμό της γραφειοκρατίας και να ικανοποιήσει την ανάγκη για αύξηση της απασχόλησης ειδικά στο χώρο της νεανικής επιχειρηματικότητας και των μικρομεσαίων επιχειρήσεων.
      Είναι η ώρα, κυρίες και κύριοι συνάδελφοι, να θεραπεύσουμε τις πληγές που άνοιξε η ατολμία των προηγουμένων κυβερνήσεων. Είναι η ώρα να δημιουργήσουμε ένα σταθερό και ευνοϊκό επενδυτικό κλίμα, με στόχο την ανάπτυξη και τη δημιουργία νέων θέσεων εργασίας.
      Ενδεικτικό των πολιτικών που ακολουθήθηκαν τα τελευταία δέκα χρόνια είναι ότι μόνο στον τομέα της κλωστοϋφαντουργίας χάθηκαν σαράντα τέσσερις χιλιάδες θέσεις εργασίας. Επίσης οι θέσεις που χάθηκαν στη μεταποίηση το 2003 ήταν δεκατρείς χιλιάδες επτακόσιες, δηλαδή κάθε μήνα χάνονταν περί τις χίλιες εκατόν σαράντα θέσεις εργασίας. Και πώς να μη συμβεί αυτό, κυρίες και κύριοι συνάδελφοι, όταν η Ελλάδα σε έρευνα του αμερικανικού ινστιτούτου «HERITAGE», που έγινε σε συνεργασία με τη «Wall Street Journal», κατατάσσεται εικοστή πέμπτη στους είκοσι πέντε της Ευρωπαϊκής Ένωσης όσον αφορά στο βαθμό απελευθέρωσης των οικονομιών και πεντηκοστή τέταρτη σε εκατόν πενήντα πέντε οικονομίες παγκοσμίως, δηλαδή κάτω από την Ουγκάντα και στο ίδιο επίπεδο με το Ομάν. Πώς να μην υπάρξει αυτό το τέλμα όταν η ενδιάμεση έκθεση αξιολόγησης της Ευρωπαϊκής Ένωσης το 2003 για το επιχειρησιακό πρόγραμμα «ΑΝΤΑΓΩΝΙΣΤΙΚΟΤΗΤΑ» αποδείκνυε ότι οι περισσότεροι κοινοτικοί πόροι επί ΠΑΣΟΚ κατευθύνονταν στον τομέα των κατασκευών και όχι στις νέες τεχνολογίες ή στη μεταποίηση.
      Στο σύνολο του Γ΄ Κοινοτικού Πλαισίου Στήριξης, το λεγόμενο «παραγωγικό περιβάλλον», δηλαδή ο τομέας που δημιουργεί θέσεις εργασίας, απορροφά το 22% των συνολικών κοινοτικών πόρων, ενώ το αντίστοιχο ποσοστό στην Ισπανία είναι 30,5% και στην Ιταλία, η οποία θέλει να αναπτύξει το νότο της, είναι το 48,5%.
      Κυρίες και κύριοι συνάδελφοι, η Κυβέρνηση Καραμανλή έρχεται να αλλάξει το κλίμα και με το παρόν νομοσχέδιο, κάνει ένα ακόμα βήμα προς την κατεύθυνση αυτή. Η Κυβέρνηση του Κώστα Καραμανλή λέει «ναι» στην οικονομική ανάπτυξη, με σεβασμό στη προστασία του περιβάλλοντος, χωρίς να υποθηκεύει τα δικαιώματα των επόμενων γενεών. Έτσι ορίζεται η αειφόρος ανάπτυξη και με γνώμονα αυτήν τη λογική θα προχωρήσουμε.
      Το νέο νομοσχέδιο εκσυγχρονίζει, απλοποιεί και κωδικοποιεί το νομοθετικό πλαίσιο, αλλά και συντονίζει  τη συνεργασία μεταξύ των αρμοδίων υπηρεσιών και Υπουργείων. Με την αναδιοργάνωση και ανασυγκρότηση των υπηρεσιών ανάπτυξης ο κυβερνητικός συγκεντρωτισμός στον τομέα υπηρεσιών παροχής αδειών επιτέλους εξαλείφεται και αποκεντρώνεται στις περιφέρειες με τη δημιουργία των νέων Διευθύνσεων Ανάπτυξης «μιας στάσης» στις νομαρχιακές αυτοδιοικήσεις της χώρας.
      Κατ’ αυτόν τον τρόπο και για πρώτη φορά επιτυγχάνεται από τη μία πλευρά η αποσυμφόρηση του δημοσίου τομέα με την προώθηση και δημιουργία θέσεων εργασίας στην περιφέρεια και από την άλλη εγκαινιάζεται μια νέα σχέση αμεσότητας και εμπιστοσύνης μεταξύ επενδυτή, επιχειρηματία και αρμοδίων κρατικών υπηρεσιών. Ο επιχειρηματίας κερδίζει χρόνο και χρήμα, αλλά και συνδιαλέγεται με λιγότερους γραφειοκρατικούς φορείς και σταθμούς, που σημαίνει δώδεκα λιγότερα δικαιολογητικά, δώδεκα λιγότερα «γρηγορόσημα», δώδεκα λιγότερες μίζες, για να πούμε τα πράγματα με το όνομά τους.
      Κυρίες και κύριοι συνάδελφοι, όσον αφορά την ελληνική περιφέρεια, τμήμα της οποίας αντιπροσωπεύω, αποτελεί αδιαμφισβήτητη αλήθεια ότι έπεσε για πολλά χρόνια θύμα του επιχειρηματικού τέλματος, που είναι απόρροια της πολιτικής της τελευταίας εικοσαετίας.
      Πρωταρχικές αιτίες αυτού του τέλματος ήταν η αδυναμία απορρόφησης των ευρωπαϊκών κονδυλίων, η ανεπαρκής ενημέρωση των επιχειρηματιών, το κακό επενδυτικό κλίμα, το ασταθές φορολογικό τοπίο, η δαιδαλώδης γραφειοκρατία, τα φαινόμενα διαφθοράς και η μη ενίσχυση των μικρομεσαίων επιχειρήσεων. Κάθε προσπάθεια για δημιουργία βιομηχανικών περιοχών και βιοτεχνικών πάρκων σε πολλούς νομούς, ιδιαίτερα για την ανάπτυξη και εγκατάσταση μονάδων μεταποίησης γεωργικών προϊόντων, προσέκρουε σε έλλειψη πολιτικής βούλησης και απουσία συγκεκριμένου νομοθετικού πλαισίου.
      Η έννοια της πολιτικής βούλησης είναι πρωταρχική για την επιτυχία μιας πολιτικής, που έχει στόχο την αύξηση της επιχειρηματικότητας. Η πολιτική βούληση, αν συνοδεύεται από το αναγκαίο νομοθετικό πλαίσιο, μπορεί όντως να απελευθερώσει το επιχειρηματικό δυναμικό της χώρας μας. 
      Ειλικρινά, αγαπητοί συνάδελφοι, δεν μπορεί κανείς να κατανοήσει πώς είναι δυνατόν στο εξωτερικό το ελληνικό δαιμόνιο να μεγαλουργεί και στο εσωτερικό να αδρανεί. Η απάντηση βρίσκεται στην πολιτική βούληση της κάθε κυβέρνησης και στο νομοθετικό πλαίσιο που διαμορφώνει για την επίτευξη του στόχου που έχει θέσει. 
      Όμως, οι Έλληνες μπορούμε. Μπορούμε να προχωρήσουμε μπροστά, μπορούμε να φέρουμε πραγματική ανάπτυξη στον τόπο μας. Το παράδειγμα που ανέφερε ο εισηγητής της Πλειοψηφίας, κ. Μητσοτάκης, των Ολυμπιακών Αγώνων είναι χαρακτηριστικό. Είχαμε στόχο και τον επιτύχαμε.
      Η ελληνική περιφέρεια παρουσιάζει μεγάλα πλεονεκτήματα για τη λειτουργία κυρίως γεωργικών βιομηχανιών και βιοτεχνιών λόγω ύπαρξης άφθονων πρώτων υλών γι’ αυτές τις επιχειρήσεις. Σε πολλές περιπτώσεις, όπως ο Νομός Ηλείας που εκπροσωπώ, παρουσιάζονται ιδιαίτερα πλεονεκτήματα ανάπτυξης στο χώρο της μεταποίησης και στον κλάδο της αγροτοβιομηχανίας κάθετης παραγωγής και το παρόν νομοσχέδιο είμαι βέβαιος ότι θα δώσει δυναμική ώθηση στην προώθησή τους. Απαραίτητη όμως προϋπόθεση αποτελεί η άμεση έναρξη κατασκευής των βιοτεχνικών πάρκων με όλα τα πλεονεκτήματα που συνοδεύουν τη λειτουργία τους.
      Τέλος, στον κρίσιμο τομέα της προστασίας του περιβάλλοντος πρέπει να τονιστεί σε όλους τους επικριτές του παρόντος νομοσχεδίου ότι το παρόν νομοσχέδιο εντάσσεται σε μια ολοκληρωμένη στρατηγική πολιτικής προστασίας του περιβάλλοντος, που προωθεί η Κυβέρνηση και σε καμία περίπτωση δεν αποτελεί το μοναδικό εργαλείο προστασίας του περιβάλλοντος.
      Ο Κοινοβουλευτικός μας Εκπρόσωπος, κ. Βύρων Πολύδωρας, μίλησε για την ανάγκη ευθυδικίας των αρμοδίων υπηρεσιών για την ανάπτυξη στις νομαρχίες. Αυτό κατά την άποψή μου αποτελεί βασική, ουσιαστική, πρωταρχική προϋπόθεση για τη σωστή λειτουργία του νέου συστήματος, που διαμορφώνουν οι νομοθετικές πρωτοβουλίες της Κυβέρνησης.
      Κυρίες και κύριοι, σαφώς δεν μπορούμε να γίνουμε φορολογικός παράδεισος και να προσελκύσουμε με αυτόν τον τρόπο επενδύσεις. Μπορούμε, όμως, να δημιουργήσουμε σταθερούς κανόνες παιχνιδιού και να εξαλείψουμε όλα εκείνα που αποτέλεσαν τροχοπέδη στην ανάπτυξη του τόπου μας, όλα εκείνα που συντηρούν τη διαφθορά και συγκρούονται με την απλή λογική.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοντογιάννη.
      Το λόγο έχει ο συνάδελφος κ. Αλέξανδρος Δερμεντζόπουλος και τελειώνουμε με τον κ. Αγοραστό.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, με το παρόν νομοσχέδιο του Υπουργείου Ανάπτυξης και μετά από τις θεμελιώδεις και βασικές ρυθμίσεις, που έγιναν με την ψήφιση τόσο του φορολογικού νομοσχεδίου, όσο και του αναπτυξιακού νόμου, των νόμων που εξασφαλίζουν τη διαφάνεια στο δημόσιο, η Κυβέρνηση έρχεται σήμερα, αφ’ ενός μεν να συμπληρώσει και αφ’ ετέρου να στηρίξει τους προηγούμενους νόμους στην προσπάθεια για τη μετάβαση της χώρας μας σε μια νέα αναπτυξιακή τροχιά.
      Αυτό το νομοσχέδιο, λοιπόν, αποτελεί ένα απαραίτητο συστατικό στοιχείο και μέρος του μωσαϊκού της νέας οικονομικής πολιτικής, ένα επιβεβλημένο βήμα για την αποκόλληση από το τέλμα της στασιμότητας. Γιατί οτιδήποτε νόμος και να ψηφιστεί για να βοηθήσει την επιχειρηματικότητα και την ανταγωνιστικότητα, όσο το κράτος έχει αυτές τις δομές, όσο δεν λαμβάνονται μέτρα κατά της γραφειοκρατίας, κάθε προσπάθεια θα πέφτει στο κενό.
      Κυρίες και κύριοι συνάδελφοι, όσο υπάρχουν οι αντιφάσεις της νομοθεσίας και η πολυνομία, όσο υπάρχει αυτή η απαρχαιωμένη σε πολλούς τομείς νομοθεσία, όσο υπάρχει η έλλειψη κωδικοποίησης, η μη εφαρμογή σε πάρα πολλές περιπτώσεις της νομοθεσίας, αυτή η δομή και η στελέχωση των υπηρεσιών του δημοσίου, όσο υπάρχουν όλα αυτά, μόνο στασιμότητα, μόνο οπισθοχώρηση και οπισθοδρόμηση θα έχουμε.
      Είναι γνωστό τοις πάσι και παράλληλα είναι και μονόδρομος, αν θέλετε, ότι θα πρέπει να ενισχυθεί η επιχειρηματικότητα να βελτιωθεί η ανταγωνιστικότητα, να μειωθεί και να παταχθεί η γραφειοκρατία, να έχουμε ταχύτερες κινήσεις για τις χορηγήσεις των αδειών εγκατάστασης και λειτουργίας, να μειώσουμε όλα τα εμπόδια και να εξαλείψουμε όλα αυτά που αποτελούν βασική τροχοπέδη για την ανάπτυξη και τον εκσυγχρονισμό των επιχειρήσεων. Να εξασφαλίσουμε τελικά μια ισόρροπη σχέση ανάμεσα στην επιχειρηματική λειτουργία και στην επιβαλλόμενη, ακόμα και από το Σύνταγμα, προστασία του περιβάλλοντος.
     Πρέπει επιτέλους να θεσμοθετήσουμε την εφαρμογή μέτρων εκσυγχρονισμού πια και απλοποίησης όλου του νομοθετικού πλαισίου, μέτρων αναδιοργάνωσης και συγκρότησης όλων των υπηρεσιών, μέτρων συντονισμού και συνεργασίας των υπολοίπων συναρμοδίων Υπουργείων.
     Με τα άρθρα του προς συζήτηση νομοσχεδίου εισάγονται διατάξεις και ρυθμίσεις, που όλοι γνωρίζουμε ότι είναι απαραίτητες. Μερικές δε από αυτές τις ρυθμίσεις και τις διατάξεις μπορούν να χαρακτηριστούν και αυτονόητες, ακόμα και από μη ειδήμονες, από έχοντες απλά τον κοινό νου. Λεπτομέρειες πάνω σε αυτές τις διατάξεις θα συζητήσουμε αύριο στην κατ’ άρθρο συζήτηση του νομοσχεδίου.
     Αυτό, όμως, που έχει μεγάλη σημασία και αποδεικνύει για άλλη μια φορά ότι εμείς και με αυτό το νομοσχέδιο αποδεικνύουμε ότι είμαστε συνεπείς σε ό,τι έχουμε εξαγγείλει πριν από ένα χρόνο, πριν από τις εκλογές, είναι ότι είμαστε συνεπείς στις δεσμεύσεις μας απέναντι στον ελληνικό λαό και είμαστε συνεπείς σε αυτό που έχουμε πει, ότι δηλαδή θα απαλλάξουμε τον Έλληνα πολίτη από τα βαρίδια και από την τροχοπέδη της γραφειοκρατίας, ότι τελικά θα επανιδρύσουμε το κράτος. 
     Αντί του τίτλου «Ίδρυση και λειτουργία βιομηχανικών-βιοτεχνικών εγκαταστάσεων στο πλαίσιο της αειφόρου ανάπτυξης», θα ήταν –αν θέλετε- και πιο κοντά στην πραγματικότητα, αν αυτό το νομοσχέδιο ονομαζόταν «Νόμος για την πάταξη της γραφειοκρατίας και για τη δημιουργία ενός υγιούς επιχειρηματικού τοπίου». 
     Κυρίες και κύριοι συνάδελφοι της Αντιπολίτευσης, και μόνο που και σεις επιζητάτε ακριβώς αυτό το ίδιο πράγμα, πρέπει και μόνο γι’ αυτόν το λόγο να το υπερψηφίσετε. Εξάλλου έχω την αίσθηση ότι κατά βάθος συμφωνείτε και εσείς απόλυτα με το συνολικό πνεύμα του νομοσχεδίου. Γι’ αυτό υπάρχει και αυτή η αμήχανη επιχειρηματολογία τόσο του εισηγητή όσο και των προλαλησάντων συναδέλφων της Αντιπολίτευσης. Γι’ αυτό και ο ελάχιστος αριθμός ομιλητών συναδέλφων από το χώρο του ΠΑΣΟΚ στην παρούσα συζήτηση για την κατ’ αρχήν ψήφιση. Επί είκοσι εννέα εγγραφέντων είναι μόνο έξι, γιατί δεν μπορούν να υπερασπιστούν μια τόσο στείρα αντιπολιτευτική άποψη, διότι καμία αντιπολιτευτική τακτική δεν μπορεί να υπερισχύσει στο αυτονόητο.
     Καλούμε, λοιπόν, να το ψηφίσετε όλοι μαζί, σαν ένα μικρό δείγμα τουλάχιστον, ότι βοηθάτε και εσείς στο να ξεφύγουμε από το οικονομικό τέλμα, που εσείς οι ίδιοι μας οδηγήσατε.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Αγοραστός έχει το λόγο.
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
     Κύριοι Υπουργοί, κυρία και κύριοι συνάδελφοι, βασικός στόχος της νέας οικονομικής και αναπτυξιακής πολιτικής είναι η δημιουργία ενός νέου αναπτυξιακού περιβάλλοντος για την τόνωση της επιχειρηματικότητας των Ελλήνων και των Ελληνίδων, για την προσέλκυση ξένων επενδύσεων, για την ενίσχυση της παραγωγικότητας και τη βελτίωση της ανταγωνιστικότητας της οικονομίας μας. 
     Ο νόμος που συζητούμε σήμερα αποτελεί μια σημαντική μεταρρυθμιστική τομή προς την κατεύθυνση αυτή. Αλλάζουμε το καθεστώς αδειοδότησης των επιχειρήσεων, δημιουργούμε ένα νέο απλοποιημένο θεσμικό πλαίσιο, κάνοντας αρχή από τις μεταποιητικές επιχειρήσεις, για να ακολουθήσει αμέσως μετά η απλοποίηση του πλαισίου αδειοδότησης των εμπορικών επιχειρήσεων. 
     Στο νομοσχέδιο αυτό λήφθηκαν υπόψη και κατετέθησαν καινοτόμες και τολμηρές ιδέες από περισσότερους από σαράντα φορείς. Ακόμα, στο νομοσχέδιο αυτό, ενσωματώθηκαν οι προτάσεις των κομμάτων της Αντιπολίτευσης. Τι ισχύει, όμως, μέχρι σήμερα και ποιοι ήταν οι κυριότεροι λόγοι για τους οποίους το θεσμικό πλαίσιο αδειοδότησης των μεταποιητικών επιχειρήσεων αδυνατούσε να ανταποκριθεί στις σημερινές ανάγκες;
      Πρώτον, πολυνομία και αντιφάσεις της νομοθεσίας. Η επιχείρηση εκαλείτο μέχρι σήμερα να εφαρμόσει διαφορετικές και αντιφατικές μεταξύ τους νομοθεσίες, οι οποίες από μόνες τους ήταν δαιδαλώδεις. Βιομηχανική, περιβαλλοντική, υγιεινή και ασφάλεια στους χώρους εργασίας, πολεοδομική, πυροπροστασία είναι μερικές από αυτές. 
      Το αποτέλεσμα αυτής της κατάστασης ήταν να μην είχε ο υποψήφιος επενδυτής ακριβή εικόνα των απαιτήσεων της νομοθεσίας, την οποία έπρεπε να εφαρμόσει και αρκούσε μια καταγγελία για να φέρει στην επιφάνεια το πρόβλημα και να υπάρξει καθυστέρηση ή και ματαίωση μιας επένδυσης.
      Δεύτερον, η απαρχαιωμένη σε πολλούς τομείς νομοθεσία. Πολλές ειδικές νομοθεσίες είχαν εκδοθεί πριν από πενήντα ή και εβδομήντα χρόνια, με συνέπεια να μην ανταποκρίνονται στις σύγχρονες απαιτήσεις και να δημιουργούν, αντί να λύνουν προβλήματα.
      Τρίτον, η έλλειψη κωδικοποίησης βιομηχανικής νομοθεσίας. Η αδυναμία αυτή σημαίνει ότι ο επενδυτής δεν μπορεί να λάβει γρήγορα και αξιόπιστα την πληροφορία που του χρειάζεται και κατά συνέπεια δεν μπορεί να κάνει σωστή αξιολόγηση των δεδομένων που αφορούν την επένδυση.
      Τέταρτον, η δομή και η ανεπαρκής στελέχωση των νομαρχιακών υπηρεσιών βιομηχανίας.
      Κυρίες και κύριοι συνάδελφοι, στόχος του νομοσχεδίου είναι να απλοποιήσει τόσο το θεσμικό πλαίσιο αδειοδότησης των μεταποιητικών επιχειρήσεων όσο και να προστατεύσει το περιβάλλον, τη δημόσια υγεία και την ασφάλεια.
      Στόχος του νομοσχεδίου είναι να επιβάλει τομές σ’ ένα περίπλοκο και γραφειοκρατικό κανονιστικό καθεστώς, το οποίο αποσπασματικά και σωρευτικά είχε διαμορφωθεί στη διάρκεια των τελευταίων εκατό ετών.
      Στόχος του νομοσχεδίου είναι να ελαχιστοποιήσει το χρόνο, αλλά και το κόστος που απαιτείται για την έναρξη και την υλοποίηση επενδυτικών προτάσεων, να ενισχύσει την απορρόφηση κοινοτικών κονδυλίων και να ενθαρρύνει την προσέλκυση ξένων επενδύσεων στη χώρα μας.
      Με το παρόν νομοσχέδιο καταργούνται δύο βασικοί νόμοι, με τους οποίους αδειοδοτούνται μέχρι σήμερα οι μεταποιητικές επιχειρήσεις, ο ν.2516/97 και ο ν.2965/2001. Η κατάργηση των δύο αυτών νόμων προτείνεται, ύστερα από την επταετή εφαρμογή του πρώτου και την τετραετή εφαρμογή του δεύτερου, κατά την οποία εντοπίστηκαν, πρώτον προβλήματα που προέκυψαν κατά την εφαρμογή τους, δεύτερον οι διατάξεις οι οποίες δεν μπορούσαν να εφαρμοσθούν και τρίτον συμπληρώσεις που έπρεπε να γίνουν, προκειμένου να επιτευχθεί η αποτελεσματικότερη εφαρμογή τους.
      Προκειμένου να δοθεί ουσιαστική λύση στην παρούσα κρίση του συστήματος αδειοδότησης, που από όλους έχει τονισθεί, των μεταποιητικών επιχειρήσεων, προτείνονται με το παρόν νομοσχέδιο μέτρα εκσυγχρονισμού και απλοποίησης του νομοθετικού πλαισίου, μέτρα αναδιοργάνωσης και συγκρότησης υπηρεσιών, μέτρα συντονισμού και συνεργασίας με συναρμόδια Υπουργεία.
      Υπάρχουν μέσα στα άρθρα βασικές βελτιώσεις. Μείωση των απαιτούμενων δικαιολογητικών. Κατάργηση της διπλής αδειοδότησης των επιχειρήσεων υγειονομικού ενδιαφέροντος. Προβλέπεται χορήγηση προθεσμίας μέχρι και τρία χρόνια για μεταφορά των βιοτεχνικών και βιομηχανικών μονάδων στην περίπτωση που δεν είναι δυνατόν να αντιμετωπισθούν προβλήματα που δημιουργούνται από τη λειτουργία τους. Αναδιαρθρώνονται οι επιτροπές επανεξέτασης. Αντιμετωπίζεται το πρόβλημα ανανέωσης της άδειας λειτουργίας, που έχει λήξει και παράλληλα έχει αλλάξει η χρήση της γης. Διευκολύνεται ο εκσυγχρονισμός των επιχειρήσεων. Δίνεται η δυνατότητα στις επιχειρήσεις, που δεν έχουν άδεια λειτουργίας, αλλά οι οποίες έχουν τις προϋποθέσεις, να εφοδιασθούν με ενιαία άδεια εγκατάστασης και λειτουργίας. Μπαίνει φραγμός στην ίδρυση παράνομων επιχειρήσεων. Επεκτάθηκε το μέτρο για τη χρηματοδότηση με αντικατάσταση των μονάδων που έχουν πληγεί από φυσικές καταστροφές σε όλη τη χώρα. Συστήνεται η Διεύθυνση Ανάπτυξης και Συντονισμού στη Γενική Γραμματεία Βιομηχανίας. Τέλος -και το σημαντικότερο- συμμετοχή του πολίτη στην ίδρυση των επιχειρήσεων, με πρόβλεψη να δημοσιοποιείται η αίτηση για την ίδρυση νέας μονάδας, ώστε να λάβει γνώση και να εκφράσει άποψη οποιοσδήποτε και να δημοσιοποιούνται υποχρεωτικά από την υπηρεσία όλες οι άδειες για την ίδρυση μονάδων, ώστε ο οποιοσδήποτε έχει έννομο συμφέρον να μπορεί να προσφύγει κατά των αποφάσεων αυτών.
      Τα αποτελέσματα; Εντυπωσιακή μείωση του χρόνου χορήγησης της αδείας εγκατάστασης για τις μονάδες χαμηλής όχλησης. Περίπου το 70% έως 75% των επιχειρήσεων χρειάζονται σήμερα, με το νέο νομοσχέδιο που ψηφίζουμε, δέκα έως τριάντα μέρες για να πάρουν άδεια, ενώ μέχρι σήμερα έφθαναν μέχρι δώδεκα μήνες.
      Απαλλαγή από την υποχρέωση εφοδιασμού με άδεια εγκατάστασης και λειτουργίας με την αύξηση του ορίου κινητήριας ισχύος από 12 σε 22 KW για τα επαγγελματικά εργαστήρια και ένας μεγάλος αριθμός μικρών επιχειρήσεων που βρίσκονται εκτός Αττικής, στην περιφέρεια, θα απαλλαγούν από την υποχρέωση εφοδιασμού με άδεια εγκατάστασης και λειτουργίας.
    Επίσης, θα είναι σημαντική η μείωση του χρόνου, που απαιτείται για την αδειοδότηση των επιχειρήσεων μέσης και υψηλής όχλησης, αφού η διακίνηση των δικαιολογητικών θα γίνεται από μία διεύθυνση και δεν θα χρειάζεται ο ενδιαφερόμενος επενδυτής ή ο μηχανικός να απευθύνονται σε πολλές υπηρεσίες, ξοδεύοντας πολύτιμο χρόνο και αυξάνοντας το φανερό και κρυφό κόστος της αδειοδότησης. 
    Τέλος, θα διευκολυνθεί η ανάπτυξη και ο εκσυγχρονισμός μεγάλου αριθμού ελληνικών επιχειρήσεων προς όφελος της οικονομίας της χώρας και, επιπλέον, θα ενθαρρυνθεί η προσέλκυση ξένων επενδύσεων, οι οποίες μέχρι σήμερα αποθαρρύνονταν λόγω του πολύπλοκου και χρονοβόρου καθεστώτος αδειοδότησης. 
    Βασική καινοτομία στο νομοσχέδιο είναι η δημιουργία μίας νέας διεύθυνσης στις νομαρχίες της χώρας, που θα λειτουργεί ως «υπηρεσία μίας στάσης» και θα έχει τη συνολική ευθύνη για τη λειτουργία των μεταποιητικών επιχειρήσεων.
    Θα ήθελα να επαναλάβω ότι αυτό το νομοσχέδιο αποτελεί το πρώτο βήμα στο νέο σύστημα αδειοδότησης και λειτουργίας των επιχειρήσεων. Είναι ένα ριζοσπαστικό νομοθέτημα, το οποίο θα λύσει σημαντικά προβλήματα σε ό,τι αφορά την ίδρυση και λειτουργία των βιομηχανικών επιχειρήσεων. Ικανοποιεί χρόνια αιτήματα, απλοποιώντας τις σημερινές διατάξεις και διευκολύνοντας σ’ ένα ποσοστό περίπου 85% των περιπτώσεων την αδειοδότηση των βιομηχανικών επιχειρήσεων. 
    Ανάμεσα στα άλλα θέματα αυτό το νομοσχέδιο σημαίνει αντιμετώπιση της γραφειοκρατίας, δημιουργία νέου καλύτερου επενδυτικού περιβάλλοντος, ενίσχυση της αναπτυξιακής διαδικασίας, τόνωση της απασχόλησης, ουσιαστικό βήμα στην καλύτερη σχέση του κράτους με τον πολίτη και μία νέα σχέση εμπιστοσύνης με τον πολίτη, που την χρειάζεται ο πολίτης και που δεν υπήρχε μέχρι σήμερα εκ μέρους του κράτους. Έτσι, θα έχουμε ένα κράτος κοντά στον πολίτη και σε όλες τις δημιουργικές δυνάμεις της κοινωνίας.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Ανάπτυξης: «Ίδρυση και λειτουργία βιομηχανικών – βιοτεχνικών εγκαταστάσεων στο πλαίσιο της αειφόρου ανάπτυξης».
	Ερωτάται το Σώμα: Γίνεται δεκτό το νομοσχέδιο επί της αρχής;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΕΛΠΙΔΑ ΠΑΝΤΕΛΑΚΗ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Ανάπτυξης: «Ίδρυση και λειτουργία βιομηχανικών-βιοτεχνικών εγκαταστάσεων στο πλαίσιο της αειφόρου ανάπτυξης» έγινε δεκτό επί της αρχής κατά πλειοψηφία.
	Κυρίες και κύριοι συνάδελφοι, έχουν διανεμηθεί τα Πρακτικά ης συνεδρίασης της Παρασκευής 11 Φεβρουαρίου 2005 και ερωτάται το Σώμα αν τα επικυρώνει.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Παρασκευής 11 Φεβρουαρίου 2005 επικυρώθηκαν.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 0.10΄ λύεται η συνεδρίαση για σήμερα ημέρα Τετάρτη 23 Φεβρουαρίου 2005 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Ίδρυση και λειτουργία βιομηχανικών-βιοτεχνικών εγκαταστάσεων στο πλαίσιο της αειφόρου ανάπτυξης», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ  22-2-2005 		σελ.96

