ΣΥΝΕΔΡΙΑΣΗ 12/5/2000
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Θ'

ΕΙΔΙΚΑ ΘΕΜΑΤΑ   
1. Απόφαση το Προέδρου της Βουλής για τη συγκρότηση Διαρκών Επιτροπών της Α' Συνόδου της Ι' Βουλευτικής Περιόδου,  
  2. Ανακοινώνεται: α) μήνυμα του Γενικού Κυβερνήτη της Αυστραλίας Σερ Γουίλιαμ Ντην,  
β) ότι τη συνεδρίαση παρακολουθούν μαθητές, από το Β' Γυμνάσιο Ρεθύμνου Κρήτης,  
  3. 'Αδεια απουσίας του Βουλευτή Α. Βαρίνου,  
  Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ   
1) Κατάθεση αναφορών,  
2) Ανακοίνωση του δελτίου επικαίρων ερωτήσεων της Δευτέρας 15 Μαίου 2000,  
  3) Συζήτηση επικαίρων ερωτήσεων: α) Προς τον Υπουργό Εμπορικής Ναυτιλίας, σχετικά με τη μείωση των δρομολογίων των ακτοπλοϊκών συγκοινωνιών προς τις Κυκλάδες,  
  β) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις του Υπουργείου γαι αναδιάταξη του Διοικητικού Χάρτη της χώρας,  
γ) Προς τον Υπουργό Εθνικής 'Αμυνας, σχετικά με τη διεξαγωγή της Νατοϊκής άσκησης "DYNAMIC MIX" στο Αιγαίο κ.λπ.,  
  δ. Προς τον Υπουργό Γεωργίας, σχετικά με τη διασφάλιση του εισοδήματος των ελαιοπαραγωγών τις ενέργειες για την αλλαγή του κανονισμού για το λάδι κ.λπ.,  
ε. Προς τον Υπουργό Μακεδονίας Θράκης, σχετικά με τη λήψη μέτρων προστασίας της παραλιακής ζώνης της Θεσσαλονίκης,  
  στ. Προς τον Υπουργό Υγείας και Πρόνοιας, σχετικά με τη λήψη μέτρων, ώστε να παραμείνει το έργο της αεροδιακομιδής ασθενών και τραυματιών για λογαριασμό του Εθνικού Κέντρου 'Αμεσης Βοήθειας (ΕΚΑΒ) στην Ολυμπιακή Αεροπορία,  

  ΟΜΙΛΗΤΕΣ   
Επί των επικαίρων ερωτήσεων:   
ΒΑΡΒΙΤΣΙΩΤΗΣ Ι.,  
ΒΛΑΣΣΟΠΟΥΛΟΣ Ε.,  
ΚΑΙΣΕΡΛΗΣ Κ.,   
ΚΑΝΕΛΛΗ Λ.,   
ΞΗΡΟΤΥΡΗ Α.,   
ΠΑΠΟΥΤΣΗΣ Χ,   
ΠΑΣΧΑΛΙΔΗΣ Χ.,   
ΣΚΟΠΕΛΙΤΗΣ Σ.,   
ΣΠΥΡΑΚΗ Χ.,   
ΤΣΟΧΑΤΖΟΠΟΥΛΟΣ Α.,   
ΧΩΜΑΤΑΣ Ι.,  

Π Ρ Α Κ Τ Ι Κ Α   Β Ο Υ Λ Η Σ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
Ζ' ΑΝΑΘΕΩΡΗΤΙΚΗ ΒΟΥΛΗ
Σ Υ Ν Ο Δ Ο Σ  Α'
ΣΥΝΕΔΡΙΑΣΗ θ'
Παρασκευή 12 Μαϊου 2000
-----------------
Αθήνα, σήμερα στις 12 Μαϊου 2000, ημέρα Παρασκευή και ώρα 10.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακακλαμάνης): Κυρίες και κύριοι συνάδελφοι, αρχίζει η συνεδρίαση.
  Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κ. Ευαγγελία Σχοιναράκη- Ηλιάκη, Βουλευτή Ηρακλείου, τα ακόλουθα: (Το κείμενο των ανακοινώσεων βρίσκεται στα επίσημα πρακτικά της Βουλής)   ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα, ότι ο Γενικός Κυβερνήτης της Αυστραλίας Σερ Γουίλιαμ Ντην, κατά τη χθεσινή επίσημη επίσκεψή του στο Κοινοβούλιο επέδωσε το  κατωτέρω μήνυμα, απευθυνόμενο προς τα μέλη της Βουλής των Ελλήνων, εκ μέρους της Αυστραλοελληνικής Κοινοβουλευτικής Ομάδας.
"Μήνυμα για τον κ. Απόστολο Κακλαμάνη Πρόεδρο της Βουλής των Ελλήνων  Ως Πρόεδρος της Αυστραλοελληνικής Ομάδας Φιλίας είμαι ιδιαίτερα ευτυχής που δράττομαι της ευκαιρίας της επίσκεψης της Αυτού Εξοχότητος του Γενικού Κυβερνήτη και Αρχηγού των Ενόπλων Δυνάμεων της Αυστραλίας για να απευθύνω τις καλύτερες ευχές της Ομάδας Φιλίας Αυστραλίας-Ελλάδας.  Μεταξύ των δύο λαών και Κυβερνήσεων έχει καθιερωθεί μια γόνιμη και διαρκής σχέση. Αυτή η σχέση στηρίζεται στο αιώνιο χρέος που οφείλει η Αυστραλία ως μέρους του δυτικού πολιτισμού στη δημοκρατική κληρονομιά που άφησε η Ελλάδα παγκοσμίως, στους ειδικούς δεσμούς που σφυρηλατήθηκαν μεταξύ των δύο εθνών κατά τη διάρκεια του πολέμου και την αέναη επίδραση της ελληνικής σκέψης και πολιτισμού.
 Πρόκειται για ένα δεσμό που έχει σφραγισθεί από το αίσθημα αμοιβαίου θαυμασμού και των προσωπικών σχέσεων που έχουν σφυρηλατηθεί από περισσότερο του ημίσεως εκατομμυρίου πληθυσμού ελληνικής καταγωγής, οι οποίοι επέλεξαν να καταστήσουν την Αυστραλία πατρίδα τους.
 Πρόκειται για δεσμούς που η Αυστραλοελληνική Κοινοβουλευτική Ομάδα επιζητεί να ενθαρρύνει, και μέσω αυτής, τις τεράστιες ευκαιρίες για την ανάπτυξη του εμπορίου, των επενδύσεων και των πολιτιστικών σχέσεων, ενισχύοντας παράλληλα την ισχυρή φιλία και θαυμασμό που οι δυο χώρες τρέφουν."  Η επιστολή αυτή καταχωρείται στα Πρακτικά.
 (Η επιστολή του Προέδρου της Αυστραλοελληνικής Κοινοβουλευτικής Ομάδας κ. Πέτρου Γεωργίου καταχωρίζεται στα Πρακτικά και έχει ως εξής:  "2 May 2000 MESSAGE FOR APOSTOLOS KAKLAMANIS  SPEAKER OF THE PARLIAMENT OF GREECE  As Chairman of the Australia/Greece Parliamentary Group I am very pleased to take the oportunity of the visit by His Excellency the Hon.  Sir William Deane, Governor-General and Commander in Chief of Australia, to entend the best wishes of the Australia/Greece Parliamentary Group.  There is a rich and enduring relationship that has been established between both our people and governments.  This relationship draws on the enduring debt owed by Australia as part of Western civilisation to the democratic heritage bequeathed  by Greece to the world, to the special bonds forged between our two nations in war and to the enduring influence of Greek thought and culture.
 It is a bond cemented by the sense of mutual admiration and the personal links forged by more than half a million people of Greek descent who have chosen to make Australia their home.
 They are bonds that the Australia/Greece Parliamentary Group seeks to encourage and with it the tremendous opportunities to develop trade, investment and cultural ties whilst enchancing the strong friendship and admiration that our countries share.
 Petro Georgiou MP  Chairman  Australia/Greece Parliamentary Group").
 ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 15 Μαϊου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής).
1. Η με αριθμό 14/8-5-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Δημόσιας Τάξης, Περιβάλλοντος, Χωροταξίας και Δημοσίων 'Εργων, Μεταφορών και Επικοινωνιών, σχετικά με τη λήψη των αναγκαίων μέτρων για τη μείωση των τροχαίων ατυχημάτων.
2. Η με αριθμό 23/10-5-2000 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας Πρόνοιας, σχετικά με τη λήψη των αναγκαίων μέτρων για την καλύτερη διαχείριση των πόρων του Υπουργείου κλπ.
3. Η με αριθμό 21/10-5-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Δημόσιας Τάξης, σχετικά με την επέμβαση της Ελληνικής Αστυνομίας κατά τις εκδηλώσεις στη Γρίτσα Λιτοχώρου Πιερίας κλπ.
4. Η με αριθμό 18/10-5-2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Αθανασίου Λεβέντη προς τους Υπουργούς Δημόσιας Τάξης, Περιβάλλοντος, Χωροταξίας και Δημοσίων 'Εργων, σχετικά με τη λήψη των αναγκαίων μέτρων για τη μείωση των τροχαίων ατυχημάτων.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής). 1. Η με αριθμό 24/10-5-2000 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Πολιτισμού, σχετικά με τις χρηματοδοτήσεις του Υπουργείου κλπ.
2. Η με αριθμό 22/10-5-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τους Υπουργούς Δικαιοσύνης, Εθνικής Παιδείας και Θρησκευμάτων, σχετικά με τις προθέσεις της Κυβέρνησης για κατάργηση της Πράξης Νομοθετικού Περιεχομένου για τις μαθητικές κινητοποιήσεις κλπ.
ΠΡΟΕΔΡΟΣ (Απόστολος Κακλαμάνης); Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ  Ο Υπουργός Εμπορικής Ναυτιλίας παρεκάλεσε να προταχθεί η επίκαιρη ερώτηση του συναδέλφου της Νέας Δημοκρατίας κ. Χωματά, λόγω προσωπικού του κωλύμματος.
 Η Βουλή συμφωνεί;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΟΣ (Απόστολος Κακλαμάνης): Η Βουλή συνεφώνησε.
 Πρώτη, λοιπόν, θα συζητηθεί η με αριθμό 15/8-5-2000 πρώτη επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Ιωάννη Χωματά προς τον Υπουργό Εμπορικής Ναυτιλίας, σχετικά με τη μείωση των δρομολογίων των ακτοπλοϊκών συγκοινωνιών προς τις Κυκλάδες.
 Η επίκαιρη ερώτηση του κ. Χωματά έχει ως εξής:  "Μετά την ανάληψη εξυπηρέτησης από τις Μινωικές γραμμές των ακτοπλοϊκών συγκοινωνιών προς τις Κυκλάδες έχουν προκύψει σοβαρά προβλήματα από τη μείωση των δρομολογίων.
 Τα προβλήματα αυτά εντοπίζονται κυρίως στη μεγάλη καθυστέρηση και ασυνέπεια στις ώρες αφίξεων και αναχωρήσεων, υπερφόρτωση των πλοίων με ό,τι αυτό συνεπάγεται, ανωμαλία στη διακίνηση εμπορευμάτων και την τροφοδοσία των τοπικών αγορών.
 Επειδή το πρόβλημα αυτό μοιραία θα οδηγήσει σε δικαιολογημένο ξεσηκωμό των κατοίκων όλων των νησιών, ιδιαίτερα εν όψει και της τουριστικής περιόδου  Ερωτάσθε, κύριε Υπουργέ  Τι προτίθεσθε να κάνετε για να αντιμετωπίσετε άμεσα το πρόβλημα αυτό, που αντί να επιλύεται, επιδεινώνεται επικίνδυνα;"  Ο Υπουργός Εμπορικής Ναυτιλίας κ. Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
 Θέλω να πω ότι τον τελευταίο καιρό στις Κυκλάδες και ιδιαίτερα στον τομέα της ακτοπλοϊας προσπαθούμε να να κάνουμε ό,τι είναι καλύτερο ώστε στα επόμενα χρόνια να εξασφαλιστεί η πλήρης απελευθέρωση της αγοράς.  Βέβαια σ' αυτήν την κατεύθυνση θα προχωρήσουμε έχοντας υπόψη πάνω απ' όλα τους κανόνες του υγιούς ανταγωνισμού και του δημόσιου συμφέροντος κάτι που αποτελεί βασική αρχή για μας και θα προσπαθήσουμε για το καλύτερο δυνατό, βέβαια πάντα σε συνεργασία με τους εκπροσώπους της Τοπικής Αυτοδιοίκησης της περιοχής.
 Ιδιαίτερα στον τομέα της ναυτιλίας, και ιδιαίτερα της ακτοπλοϊας υπάρχει πάντοτε ο κίνδυνος της δημιουργίας καρτέλ. Αυτόν τον κίνδυνο  πρέπει να τον αποφύγουμε και γι' αυτόν το λόγο σας διαβεβαιώ ότι θα ακούσω με πολύ μεγάλη προσοχή τις προτάσεις των φορέων της Τοπικής Αυτοδιοίκησης, αλλά επιμένω ότι χρειάζεται συντονισμός και συνολική προσπάθεια, διαφορετικά ο καθένας θα λειτουργεί για το συμφέρον της τοπικής κοινωνίας και ενδεχομένως ορισμένων εταιρειών.
Επειδή όμως, χρειάζεται και η συνεργασία των φορέων της Τοπικής Αυτοδιοίκησης, των εκπροσώπων του λαού σε όλες τις περιοχές, για το λόγο αυτό τη Δευτέρα και την Τρίτη πραγματοποιείται μια ευρεία σύσκεψη, τη Δευτέρα, ειδικά για τις Κυκλάδες, σε συνεργασία με το συνάδελφό μου τον Υπουργό Αιγαίου κ. Σηφουνάκη, με την παρουσία όλων των Βουλευτών, των περιφερειαρχών, των νομαρχών και των εκπροσώπων της Τοπικής Αυτοδιοίκησης, καθώς και των προέδρων των επιμέρους ΤΕΔΚ, προκειμένου να συζητήσουμε και να συντονίσουμε τις προσπάθειές μας γιατί η απελευθέρωση της ακτοπλοϊας απαιτεί συνολικές προσεγγίσεις και συντονισμένες δράσεις.  Διαφορετικά δεν θα μπορέσουμε να επιτύχουμε τον επιδιωκόμενο στόχο. Σας ευχαριστώ.
 ΠΡΟΕΔΡΟΣ (Απόστολος Κακλαμάνης): Ο κ. Χωματάς έχει το λόγο.
 ΙΩΑΝΝΗΣ ΧΩΜΑΤΑΣ: Κύριε Πρόεδρε, το θέμα των ακτοπλοϊκών συγκοινωνιών σε ό,τι αφορά το νησιωτικό χώρο και ιδιαίτερα το Νομό των Κυκλάδων που  έχω την τιμή να εκλέγομαι, είναι ένα χρονίζον πρόβλημα το οποίο δυστυχώς επί έτη πολλά συζητείται και εντός και εκτός Βουλής και όλοι δέχονται ότι η καλύτερη άμυνα για τα νησιά μας είναι η ανάπτυξη, η οποία επιτυγχάνεται μέσω της καλής διασύνδεσης με το κέντρο, αλλά και μεταξύ των νησιών, αλλά παρ' όλα αυτά η αλήθεια που είναι αποδεκτή απ' όλους δεν έχει εξυπηρετήσει στο βαθμό που θα έπρεπε ώστε πραγματικά να μη συζητάμε σήμερα, κύριε Υπουργέ, το πρόβλημα της ακτοπλοϊκής διασύνδεσης των νησιών.
 Χαίρομαι που εσείς ομολογήσατε ότι δεν είναι τοπικό, είναι γενικότερο, αλλά αυτό δεν απαλλάσσει την Κυβέρνηση, βέβαια εσείς είσθε νέος από τις ευθύνες για την κάλυψη αυτών των αναγκών.
'Εχετε στα χέρια σας, κύριε Υπουργέ, και εύχομαι κάθε επιτυχία, συγκεκριμένες προτάσεις των αρμοδίων φορέων αιρετών και μη εκπροσώπων της Τοπικής Αυτοδιοίκησης που σας τις έχουν στείλει για την υλοποίηση ενός προγράμματος όπως εκείνοι το θέλουν για την καλύτερη εξυπηρέτηση των αναγκών των νησιών μας.
 Θέλω να σας παρακαλέσω επειδή παρόμοιες συσκέψεις σαν αυτή που προγραμματίζετε έχουν γίνει κατ' επανάληψη στο παρελθόν, έχουν δοθεί υποσχέσεις και λύσεις, αλλά τίποτε απολύτως δεν εφαρμόστηκε και δεν ικανοποιήθηκε, θα ήθελα να το δείτε με υπευθυνότητα και να δεχθείτε τις προτάσεις και τις λύσεις που σας προτείνουν, διότι διαφορετικά απειλούν όπως ξέρετε με καταλήψεις λιμανιών.
  Σπεύδω να δηλώσω ότι είμαι αντίθετος σ' αυτήν τη λύση και μ' αυτόν τον τρόπο επίλυσης των όποιων προβλημάτων, αλλά επειδή αυτό σημαίνει δυστυχώς τις περισσότερες φορές ότι υπάρχει αδιαφορία και έλλειψη ενδιαφέροντος αν θέλετε από τους αρμόδιους φορείς που είναι υπεύθυνοι για να λύσουν το πρόβλημα. Θέλω να τονίσω ότι ενώ είμαι αντίθετος αντίκειται προς τις αρχές μου αυτός ο τρόπος επίλυσης  των προβλημάτων αυτήν τη φορά και εγώ θα είμαι πρωτοστάτης σε αυτού του είδους τις εκδηλώσεις, διότι θεωρώ πραγματικά εμπαιγμό ένα τόσο σοβαρό πρόβλημα για τα νησιά μας να παραμένει άλυτο επί έτη, όπως είναι οι επείγουσες αερομεταφορές.
 Το θεωρώ πραγματικά εμπαιγμό και θα πρωτοστατήσω γι' αυτό σας παρακαλώ να λάβετε τις απαιτούμενες λύσεις, οι οποίες δεν θα μας οδηγήσουν σε τέτοια αδιέξοδα. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, επιτρέψτε μου να απαντήσω λέγοντας ότι πρέπει να είσθε απολύτως βέβαιος πως η απελευθέρωση θα προχωρήσει, ο ανταγωνισμός θα προχωρήσει, αλλά δεν μπορεί να γίνει άναρχα. Χρειάζονται κανόνες, χρειάζονται πλαίσια μέσα στα οποία θα μπορούμε πρώτα απ' όλα να εγγυηθούμε την οικονομική και την κοινωνική ανάπτυξη και ταυτόχρονα το σεβασμό του δημοσίου συμφέροντος.  Επιτρέψτε μου επίσης να σας θυμίσω ότι όπου έγινε η απελευθέρωση των αγορών, υπήρξαν πάντοτε αυτές οι προϋποθέσεις σε όλα τα κράτη της Ευρώπης και σε όλες τις αγορές. Ιδιαίτερα όμως στον τομέα της ναυτιλίας και της ακτοπλοϊας υπάρχει πάντοτε ο κίνδυνος της δημιουργίας καρτέλ. Αυτόν τον κίνδυνο πρέπει να τον αποφύγουμε. Και γι' αυτόν το λόγο σας διαβεβαιώ ότι θα ακούσω με πολύ  μεγάλη προσοχή τις προτάσεις όλων των φορέων της Τοπικής Αυτοδιοίκησης, αλλά επιμένω ότι χρειάζεται συντονισμός και συνολική προσπάθεια. Διαφορετικά ο καθένας θα λειτουργεί για το συμφέρον της τοπικής κοινωνίας και ενδεχομένως ορισμένων εταιρειών. Αυτό πρέπει να το αποτρέψουμε και πρέπει όλοι να εγγυηθούμε μία συνολική προσπάθεια για το καλό του τόπου συνολικά. Ευχαριστώ πολύ.
 ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι με την υπ' αριθμόν 2168/1636 της 11ης Μαϊου 2000 απόφαση του Προέδρου της Βουλής συγκροτήθηκαν οι προβλεπόμενες  απο τα άρθρα 31 και 32 του Κανονισμού της Βουλής Διαρκείς Επιτροπές για την Α' Σύνοδο της Ι' Βουλευτικής Περιόδου.
 Εγκρίνει το Σώμα;  
ΠΟΛΛΟΙ  ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα ενέκρινε.
Η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κυρίους Βουλευτές. (Η προαναφερθείσα απόφαση έχει ως εξής:   "ΒΟΥΛΗ ΤΩΝ ΕΛΛΗΝΩΝ   ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ          Αθήνα, 11 Μαϊου 2000             Πρωτ.: 2168           Αριθμ.
           Διεκπ.:1636 ΑΠΟΦΑΣΗ ΘΕΜΑ: Σύσταση και συγκρότηση των Διαρκών Επιτροπών της Oλομέλειας της Βουλής Ο ΠΡΟΕΔΡΟΣ ΤΗΣ ΒΟΥΛΗΣ ΤΩΝ ΕΛΛΗΝΩΝ   'Εχοντας υπόψη:    1. Τις διατάξεις του άρθρου 68 του Συντάγματος και των άρθρων 31, 32 και 33, σε συνδυασμό με το άρθρο 25 παρ. 9, του Κανονισμού της Βουλής,  2. τα υπ' αριθ. πρωτ. 1075, 1076, 1077 και 1078 έγγραφα από 26 Απριλίου 2000, 3. τις από 11 Μαϊου 2000 έγγραφες υποδείξεις των Κοινοβουλευτικών Ομάδων καθώς και τις δηλώσεις των Ανεξάρτητων Βουλευτών, α π ο φ α σ ί ζ ο υ μ ε,   συνιστούμε τις προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές της Ολομέλειας της Βουλής για την Α' Σύνοδο της Ι' Βουλευτικής Περιόδου, που συγκροτούνται ως ακολούθως:   ΕΠΙΤΡΟΠΗ ΜΟΡΦΩΤΙΚΩΝ ΥΠΟΘΕΣΕΩΝ   Αρμόδια για τα Υπουργεία:   α) Εθνικής Παιδείας και Θρησκευμάτων & β) Πολιτισμού   1. Ανθόπουλος Ιωάννης   2. Αράπογλου Χρυσή   3. Αρσένη Μαρία   4. Ασκητής Αθανάσιος  5. Βαρδίκος Πυθαγόρας 6. Βούγιας Σπύρος 7. Γιαννάκης Ιωάννης 8. Γιαννακόπουλος Ιωάννης 9. Γκαλήπ Γκαλήπ 10. Γκεσούλης Νικόλαος 11. Διαμαντίδης Ιωάννης 12. Θωμάς Γεώργιος 13. Καστανίδης Χαράλαμπος 14. Κούρκουλα Ελένη 15. Κρεμαστινός Δημήτριος 16. Λιάνης Γεώργιος 17. Λιντζέρης Δημήτριος   18. Μανίκας Στέφανος  19. Μανωλιά Χρυσάνθη   20. Σακοράφα Σοφία 21. Σκανδαλίδης Κωνσταντίνος 22. Σμυρλής - Λιακατάς Χρήστος  23. Σχοιναράκη - Ηλιάκη Ευαγγελία 24. Τσιλίκας Βασίλειος  25. Φασούλας Παναγιώτης 26. Χωρέμης Αναστάσιος  27. Bαρβιτσιώτης Μιλτιάδης 28. Βλάχος Γεώργιος  29. Δαϊλάκης  Σταύρος 30. Δεικτάκης Γεώργιος 31. Δημοσχάκης Θεοφάνης 32. Καλογιάννης Σταύρος  33. Καλός Γεώργιος 34. Καρράς Κωνσταντίνος 35. Κεφαλογιάννης Εμμανουήλ 36. Κόλλια - Τσαρουχά Μαρία 37. Κωνσταντόπουλος Γεώργιος 38. Μακρή Ζωή (Ζέττα)  39. Ορφανός Γεώργιος 40. Παπαδόπουλος Μιχαήλ 41. Πάππας Βασίλειος  42. Σαλμάς Μάριος 43. Σπηλιόπουλος Αναστάσιος 44. Ταλιαδούρος Σπυρίδων 45. Τασούλας Κωνσταντίνος 46. Τζαννετάκης Τζαννής 47. Χαλκίδης Μιχαήλ 48. Χουρμουζιάδης Γεώργιος  49. Κωνσταντόπουλος Νικόλαος  50. Ψαχαρόπουλος Γεώργιος  ΕΠΙΤΡΟΠΗ ΕΘΝΙΚΗΣ ΑΜΥΝΑΣ ΚΑΙ ΕΞΩΤΕΡΙΚΩΝ ΥΠΟΘΕΣΕΩΝ  Αρμόδια για τα Υπουργεία:  α) Εθνικής 'Aμυνας, β) Εξωτερικών, γ) Μακεδονίας - Θράκης & δ) Αιγαίου  1. Αθανασιάδης Αλέξανδρος  2. Αποστολίδης Λουκάς  3. Αρσένης Γεράσιμος 4. Αυγερινός Παρασκευάς 5. Βαλυράκης Ιωσήφ 6. Βενιζέλος Ευάγγελος 7. Βλασσόπουλος Ευάγγελος 8. Γεωργακόπουλος Δημήτριος 9. Γικόνογλου Μόσχος  10. Γκούσκος Διονύσιος 11. Κοντογιαννόπουλος Βασίλειος 12. Κοτσώνης Θεόδωρος  13. Κρητικός Παναγιώτης  14. Λεβογιάννης Νικόλαος 15. Μανίκας Στέφανος  16. Νιώτης Γρηγόριος 17. Παπαθεμελής Στυλιανός- 'Αγγελος 18. Παπούλιας Κάρολος  19. Σμπώκος Ιωάννης  20. Σουμάκης Σταύρος 21. Τσερτικίδης Παντελής 22. Τσεκούρας Ιωάννης 23. Τσιλίκας Βασίλειος 24. Τσίμας Κωνσταντίνος 25. Τσουρή Ελπίδα 26. Φούρας Ανδρέας 27. Βαρβιτσιώτης Ιωάννης 28. Βαρίνος Αθανάσιος 29. Δήμας Σταύρος  30. 'Εβερτ Μιλτιάδης  31. Καλαντζάκου Σοφία 32. Καλαντζής Γεώργιος  33. Καμμένος Παναγιώτης (Πάνος) 34. Καραμανλής Αχιλλέας 35. Κεφαλογιάννης Ιωάννης 36. Κορτσάρης Νικόλαος  37. Λιάπης Μιχαήλ 38. Λυμπερακίδης Λεωνίδας  39. Μολυβιάτης Πέτρος  40. Μπακογιάννη Θεοδώρα  41. Παυλίδης Αριστοτέλης 42. Σκανδαλάκης Παναγιώτης 43. Σπηλιωτόπουλος Σπήλιος 44. Στυλιανίδης Ευρυπίδης 45. Φλωρίνης Αθηναίος   46. Χαϊτίδης Ευγένιος  47.Κανέλλη Γαρυφαλλιά (Λιάνα)  48.Κολοζώφ Ορέστης  49.Δαμανάκη Μαρία  50.Καρατζαφέρης Γεώργιος  ΕΠΙΤΡΟΠΗ ΟΙΚΟΝΟΜΙΚΩΝ ΥΠΟΘΕΣΕΩΝ  Αρμόδια για τα Υπουργεία:  α) Εθνικής Οικονομίας, β) Οικονομικών & γ) Περιβάλλοντος, Χωροταξίας και Δημοσίων 'Εργων  1. Αλαμπάνος Δημήτριος  2. Αρσένη Μαρία 3. Αρσένης Γεράσιμος 4. Γερανίδης Βασίλειος 5. Γεωργακόπουλος Δημήτριος 6. Γιαννακόπουλος Ιωάννης 7. Δασκαλάκης Γεώργιος  8. Διαμαντίδης Ιωάννης 9. Ζαμπουνίδης Νικόλαος 10. Θωμόπουλος Ιωάννης 11. Κατσιλιέρης Πέτρος 12. Κεδίκογλου Βασίλειος 13. Κολιοπάνος Θεόδωρος 14. Κουλούρης Κίμων 15. Κουράκης Ιωάννης 16. Λωτίδης Λάζαρος 17. Μακρυπίδης Ανδρέας  18. Μαντέλης Αναστάσιος  19. Μπένος Ιωάννης - Σταύρος 20. Μπεντενιώτης Εμμανουήλ 21. Παπαηλίας Ηλίας  22. Παπαθεμελής Στυλιανός- 'Aγγελος 23. Σουμάκης Σταύρος  24. Σφυρίου Κοσμάς  25. Τσακλίδης Ιωάννης  26. Τσερτικίδης Παντελής  27. Φούρας Ανδρέας  28. Αλογοσκούφης Γεώργιος  29. Δήμας Σταύρος  30. Καλλιώρας Ηλίας  31. Καραμανλής Αχιλλέας  32. Κασσίμης Θεόδωρος  33. Κατσιγιάννης Αθανάσιος  34. Κορκολόπουλος Βασίλειος 35. Κωστόπουλος Δημήτριος 36. Μεϊμαράκης Ευάγγελος 37. Μητσοτάκης Κωνσταντίνος 38. Μπέζας Αντώνιος 39. Νικολόπουλος Νικόλαος  40. Παπαγεωργόπουλος Ελευθέριος 41. Παναγιωτόπουλος Γεώργιος 42. Παπαδημητρίου  Ελισάβετ ('Ελσα) 43. Ρεγκούζας Αδάμ  44. Σκρέκας Θεόδωρος  45. Τρυφωνίδης Γεώργιος  46. Τσιπλάκος Αριστείδης 47. Τσιτουρίδης Σάββας 48. Γκατζής Νικόλαος  49. Τζέκης 'Αγγελος  50. Λαφαζάνης Παναγιώτης  ΕΠΙΤΡΟΠΗ ΚΟΙΝΩΝΙΚΩΝ ΥΠΟΘΕΣΕΩΝ  Αρμόδια για τα Υπουργεία:  α) Υγείας και Πρόνοιας, β) Εργασίας και Κοινωνικών Ασφαλίσεων &  γ) Μεταφορών και Επικοινωνιών 1. Ακριβάκης Αλέξανδρος 2. Αποστολίδης Λουκάς 3. Βλασσόπουλος Ευάγγελος 4. Βρέντζος Σταύρος  5. Γεννηματά Φωτεινή (Φώφη) 6. Γιαννόπουλος Ευάγγελος 7. Γκεσούλης Νικόλαος 8. Γρηγοράκος Λεωνίδας 9. Θωμόπουλος Ιωάννης 10. Ιωαννίδης Φοίβος 11. Κίρκος Γεώργιος 12. Κουράκης Ιωάννης  13. Κουρουμπλής Παναγιώτης 14. Μαγκούφης Χρήστος 15. Μαλέσιος Ευάγγελος 16. Ματζαπετάκης Στυλιανός 17. Νασιώκας 'Eκτορας 18. Παπαδέλλης Φραγκλίνος 19. Παπαδήμας Λάμπρος 20. Σαλαγιάννης Νικόλαος 21. Σκουλάκης Εμμανουήλ  22. Σμυρλής-Λιακατάς Χρήστος  23. Σπυρόπουλος Ροβέρτος  24. Στολίδης Σωτήριος  25. Σφυρίου Κοσμάς  26. Τσουκάτος Θεόδωρος  27. Αγγελόπουλος Νικόλαος 28. Γιαννάκου - Κουτσίκου Μαριορή (Μαριέττα) 29. Γιακουμάτος Γεράσιμος  30. Γιαννόπουλος Αθανάσιος 31. Γκελεστάθης Νικόλαος 32. Κακλαμάνης Νικήτας 33. Κιλτίδης Κωνσταντίνος 34. Λέγκας Νικόλαος   35. Μελάς Παναγιώτης  36. Μιχαλολιάκος Βασίλειος 37. Μπαρμπαγιάννης Βασίλειος 38. Παναγιωτόπουλος Παναγιώτης (Πάνος) 39. Παπαληγούρας Αναστάσιος  40. Παπανικολάου Ελευθέριος 41. Πετραλιά-Πάλλη Φάνη  42. Σπύρου Σπυρίδων  43. Τατούλης Πέτρος 44. Χατζηγάκης Σωτήριος 45. Χειμάρας Αθανάσιος 46. Χωματάς Ιωάννης 47. Κοσιώνης Παναγιώτης 48. Σκοπελίτης Σταύρος 49. Λεβέντης Αθανάσιος 50. Μάνος  Στέφανος  ΕΠΙΤΡΟΠΗ ΔΗΜΟΣΙΑΣ ΔΙΟΙΚΗΣΗΣ, ΔΗΜΟΣΙΑΣ ΤΑΞΗΣ ΚΑΙ ΔΙΚΑΙΟΣΥΝΗΣ  Αρμόδια για τα Υπουργεία: α) Εσωτερικών, Δημόσιας Διοίκησης και Αποκέντρωσης, β) Δικαιοσύνης γ) Δημόσιας Τάξης & δ) Τύπου και Μέσων Μαζικής Ενημέρωσης 1. Αντωνακόπουλος Παναγιώτης  2. Βαϊνάς Ιωάννης  3. Βαλυράκης Ιωσήφ 4. Βενιζέλος Ευάγγελος 5. Γιαννόπουλος Ευάγγελος 6. Δαμιανάκης Ευτύχιος 7. Διαμαντής Κωνσταντίνος 8. Θεοδώρου Χρήστος  9. Θωμά Μαρία 10. Ιωαννίδης Φοίβος 11. Καστανίδης Χαράλαμπος 12. Κατσέλη Ελεωνόρα 13. Κεδίκογλου Βασίλειος 14. Κοντομάρης Ευτύχιος 15. Κοτσώνης Θεόδωρος 16. Κουλούρης Κίμων 17. Κουτσούκος Ιωάννης 18. Κρητικός Παναγιώτης 19. Λοβέρδος Ανδρέας  20. Λωτίδης Λάζαρος 21. Μαντέλης Αναστάσιος 22. Μπένος Ιωάννης - Σταύρος 23. Παπαγεωργίου Γεώργιος 24. Παπαδήμας Λάμπρος 25. Παπαηλίας Ηλίας 26. Σκανδαλίδης Κωνσταντίνος 27. Τσιόκας Θεοχάρης 28. Αναγνωστόπουλος Θεόδωρος 29. Ανδρεουλάκος Απόστολος 30. Βασιλείου Θεόφιλος 31. Γαρουφαλιάς Γεώργιος 32. Γκιουλέκας Κωνσταντίνος 33. Δαβάκης Αθανάσιος  34. Ζώης Χρήστος  35. Κατσαρός Νικόλαος  36. Κατσίκης Θεόδωρος 37. Κεφαλογιάννης Ιωάννης 38. Λαμπρόπουλος Ιωάννης  39. Λυκουρέζος Αλέξανδρος- Λέων  40. Μαρκογιαννάκης Χρήστος  41. Νεράντζης Αναστάσιος 42. Παπακώστα-Σιδηροπούλου Αικατερίνη  43. Παυλόπουλος Προκόπης  44. Πολύδωρας Βύρων  45. Πολύζος Ευάγγελος 46. Σπηλιωτόπουλος Αριστόβουλος ('Αρης) 47. Τσούρνος Γεώργιος  48. Σκυλλάκος Αντώνιος 49. Τζέκης 'Αγγελος 50. Κουβέλης Φώτιος  ΕΠΙΤΡΟΠΗ ΠΑΡΑΓΩΓΗΣ ΚΑΙ ΕΜΠΟΡΙΟΥ  Αρμόδια για τα Υπουργεία: α) Ανάπτυξης,  β) Γεωργίας,  γ) Εμπορικής Ναυτιλίας  1. Aκριβάκης Αλέξανδρος  2. Ανθόπουλος Ιωάννης  3. Βαθειάς Ιωάννης  4. Βασιλακάκης Βασίλειος  5. Βοσνάκης Χρήστος  6. Γιαννάκης Ιωάννης 7. Ζήση Ροδούλα 8. Καρχιμάκης Μιχαήλ 9. Κατσιλιέρης Πέτρος  10. Κοντογιαννόπουλος Βασίλειος 11. Κοσσυβάκης Δημήτριος  12. Κωνσταντίνου Φλώρος 13. Μαγκριώτης Ιωάννης 14. Μερεντίτη Αθανασία 15. Οικονόμου Βασίλειος 16. Πιπεργιάς Δημήτριος 17. Σαλαγιάννης Νικόλαος 18. Σκουλάκης Εμμανουήλ  19. Σπηλιόπουλος Κωνσταντίνος 20. Σπυρόπουλος Ροβέρτος  21. Στρατάκης Εμμανουήλ 22. Τζιόλας Ελευθέριος   23. Τσακλίδης Ιωάννης   24. Τσιόκας Θεοχάρης   25. Φλώρος Νικόλαος    26. Χρυσανθακόπουλος Αλέξανδρος   27. Αγγελής Ανέστης   28. Αδρακτάς Παναγιώτης    29. Βουλγαράκης Γεώργιος   30. Βύζας Βασίλειος   31. Καρασμάνης Γεώργιος   32. Καραμπίνας Κωνσταντίνος   33. Κοντός Αλέξανδρος   34. Λεονταρίδης Θεόφιλος   35. Λιάσκος Αναστάσιος    36. Μπασιάκος Ευάγγελος   37. Νάκος Αθανάσιος   38. Παπαδόπουλος Σταύρος   39. Παπαθανασίου Ιωάννης   40. Σαλαγκούδης Γεώργιος    41. Τζαμτζής Ιορδάνης (Δάνης)   42. Τσιαμάκης Δημοσθένης    43. Τσιαρτσιώνης Νικόλαος   44. Τσιπλάκης Κωνσταντίνος    45. Φουντουκίδου  - Θεοδωρίδου Παρθένα   46. Φωτιάδης Ηλίας   47. Ψωμιάδης Παναγιώτης   48. Πατάκης Ιωάννης   49. Στριφτάρης Σπυρίδων   50. Ξηροτύρη - Αικατερινάρη Ασημίνα  Ο ΠΡΟΕΔΡΟΣ ΤΗΣ ΒΟΥΛΗΣ ΑΠΟΣΤΟΛΟΣ ΧΡ. ΚΑΚΛΑΜΑΝΗΣ")  
ΠΡΟΕΔΡΟΣ (Απόστολος Κακλαμάνης): Επανερχόμεθα στη συζήτηση των επικαίρων ερωτήσεων πρώτου κύκλου.
  Επίκαιρες ερωτήσεις πρώτου κύκλου: Πρώτη είναι η  με αριθμό 13/8.5.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις του Υπουργείου για αναδιάταξη του Διοικητικού Χάρτη της Χώρας.
 Η ερώτηση του κ. Βλασσόπουλου έχει ως εξής: "Με έκδηλη αγωνία οι πολίτες της Λευκάδας πληροφορήθηκαν τις κυβερνητικές προθέσεις, όπως εκφράστηκαν από επίσημα κυβερνητικά χείλη, για δραστική μείωση των περιφερειών της χώρας και την ελάττωση των νομών με την ένωση και ενσωμάτωση των μικρών σε μεγάλους νομούς.
Με δικαιολογημένη πράγματι αγωνία, γιατί ανησυχούν για το δικό τους νομό και τη δική τους περιφέρεια με τις ιστορικές και πολιτιστικές ιδιαιτερότητες και σε μία κρίσιμη περίοδο αναπτυξιακής απογείωσης, ισόρροπης ανάπτυξης και οικονομικής και κοινωνικής σύγκλισης.
Δεν παραγνωρίζουν βέβαια οι πολίτες του Νομού Λευκάδας και οι κάτοικοι των άλλων νήσων-Νομών του Ιονίου πως το διοικητικό μας σύστημα απαιτεί γενναία εκσυγχρονιστική μεταρρύθμιση για να ανταποκριθεί στις νέες υποχρεώσεις που αναλαμβάνει η χώρα μας και στις μεγάλες προκλήσεις του νέου αιώνα.
Δεν παραγνωρίζουν επίσης πως στο πλαίσιο του εκσυγχρονισμού του διοικητικού συστήματος της χώρας ίσως απαιτηθεί η αναδιάταξη της διοικητικής δομής της.
 Επιμένουν όμως πως μία νέα διοικητική διαίρεση της χώρας, για να αποβεί χρήσιμη και αποτελεσματική, απαιτεί διάλογο και συναίνεση και χρειάζεται θεσμικά και οικονομικά προαπαιτούμενα.
 Δικαιούνται επίσης να πιστεύουν πως υποχρέωση της πολιτείας είναι να τους πείσει και όχι να τους πειθαναγκάσει για την τυχόν αναγκαιότητα εξαφάνισης του νομού και της περιφέρειάς τους.
Μετά τα παραπάνω ερωτάται η Υπουργός Εσωτερικών, Δημόσιας Διοίκησης και Αποκέντρωσης: Ποιες είναι η προθέσεις του ΥΠ.ΕΣ.Δ.Α. για την αναδιάταξη του  Διοικητικού Χάρτη της Χώρας στο πλαίσιο του διοικητικού της εκσυγχρονισμού;  Με ποιους τρόπους προτίθεται να προχωρήσει και αν υπάρχει χρονοδιάγραμμα; Οι απαντήσεις της κυρίας Υπουργού είναι βέβαιον πως θα διασκεδάσουν τις βάσιμες υπόνοιες των  πολιτών της Λευκάδας και των άλλων Ιόνιων νησιών και θα ξεκαθαρίσουν το θολό τοπίο που έχει δημιουργηθεί." Ο Υφυπουργός Εσωτερικών, Δημόσιας Διοίκησης και Αποκέντρωσης κ.   Καϊσερλής έχει το λόγο.
 ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
 Αγαπητοί συνάδελφοι και συναδέλφισσες, όπως και χθες ανέφερα στο Σώμα, στο Υπουργείο Εσωτερικών, Δημόσιας Διοίκησης και Αποκέντρωσης δεν υπάρχει καμία μελέτη και ούτε καν προσέγγιση του θέματος της όποιας συνένωσης είτε νομαρχιών είτε περιφερειών.
 Αλλά, αγαπητέ κύριε συνάδελφε, κύριε Βλασσόπουλε, όπως και εσείς αναγνωρίζετε αλλά και οι κάτοικοι της Λευκάδας, υπάρχει ένα σοβαρό πρόβλημα που αφορά στον εκσυγχρονισμό της Δημόσιας Διοίκησης και της Τοπικής Αυτοδιοίκησης. Γι' αυτόν το λόγο το Υπουργείο Εσωτερικών ξεκινά απο τον Ιούνιο έναν ευρύτατο διάλογο για όλους τους ενδιαφερόμενους μεταξύ των οποίων κυρίως θα συμμετέχουν η Κεντρική 'Ενωση Δήμων και Κοινοτήτων της Ελλάδος και η 'Ενωση  Νομαρχιακών Αυτοδιοικήσεων, που έχει σαν στόχο την αποσαφήνιση των αρμοδιοτήτων και των σχέσεων της κεντρικής διοίκησης, της περιφερειακής διοίκησης και της αυτοδιοίκησης.
 Σε αυτόν το διάλογο οι κεντρικοί άξονες είναι η ανάδειξη του επιτελικού χαρακτήρα της κεντρικής διοίκησης και η ολοκλήρωση της αποκέντρωσης, μετά το σχέδιο "ΙΩΑΝΝΗΣ ΚΑΠΟΔΙΣΤΡΙΑΣ", με την ενδυνάμωση της αυτοδιοίκησης. Υπολογίζουμε ότι ο διάλογος θα ολοκληρωθεί στο τέλος του χρόνου και ελπίζουμε ότι θα υπάρξει ευρύτατη συναίνεση, πράγμα που διαφαίνεται και από τις ανησυχίες, αλλά και από τις τάσεις και των εκπροσώπων της Τοπικής Αυτοδιοίκησης, αλλά και των κατοίκων.
 Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Βλασσόπουλος έχει το λόγο. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Ευχαριστώ πολύ τον κύριο Υπουργό για τις διευκρινίσεις και την απάντηση που έδωσε. Βέβαια, το πρόβλημα εξακολουθεί να υπάρχει.
 Οι πολίτες της Λευκάδας, αλλά και των άλλων Ιόνιων Νησιών, όπως ξέρω, αγωνιούν και ανησυχούν και έχουν ενστάσεις εις ό,τι αφορά τον πιθανό πειθαναγκασμό τους να αποδεχθούν μείωση των νομών τους και την ενσωμάτωσή τους  σε άλλους μεγαλύτερους νομούς και την κατάργηση της περιφέρειάς του.
  'Εχουν, επίσης, ένσταση για την πιθανότητα αιφνιδιασμού τους.           Ενίστανται γιατί πιστεύουν πως ο εκσυγχρονισμός του διοικητικού συστήματος της χώρας, θα υπηρετηθεί ελάχιστα από τη μείωση των περιφερειών, τη συρρίκνωση των νομών και την ενσωμάτωσή τους σε άλλους μεγαλύτερους νομούς και την αλλαγή των γεωγραφικών δεδομένων και των διοικητικών ορίων της χώρας.
 Αντίθετα, πιστεύουν πως προϋπόθεση του εκσυγχρονισμού του διοικητικού συστήματος, αποτελεί η αρίστη λειτουργία του θεσμού της αιρετής αυτοδιοίκησης πρώτου και δευτέρου βαθμού, που βεβαίως, έχει ως προαπαιτούμενο τη μεταφορά ουσιαστικών αρμοδιοτήτων και πόρων προς την Τοπική Αυτοδιοίκηση πρώτου και δευτέρου βαθμού.
 Επίσης, πιστεύουν πως η αιρετή αυτοδιοίκηση τρίτου βαθμού, υπό τις παρούσες συνθήκες, όχι μόνο δεν θα λύσει το πρόβλημα, αλλά θα προσθέσει δυσλειτουργίες, δυσκολίες, επικαλύψεις και θα δημιουργήσει νέα προβλήματα.
Επίσης, έχουν τη δυνατότητα και το δικαίωμα, κατά την άποψή μου, να ενίστανται γιατί πιστεύουν πως η σωστή λειτουργία της αιρετής αυτοδιοίκησης έχει ως προαπαιτούμενο την εξυγίανση και τον εκσυγχρονισμό της διοικητικής μηχανής και της διοικητικής υπηρεσίας πρωτίστως. Βεβαίως, το πρόβλημα είναι περισσότερο ποιοτικό, παρά ποσοτικό.
 Τέλος, μπορούν να εκφράζουν την ένστασή τους γιατί πιστεύουν πως η γεωγραφική αναδιάταξη της διοικητικής δομής της χώρας, υπό τις παρούσες συνθήκες...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)  'Ενα λεπτό, κύριε Πρόεδρε, τελειώνω.
ΠΡΟΕΔΡΟΣ (Απόστολος Κακλαμάνης): Κύριε Βλασσόπουλε, εσείς οι Λευκαδίτες τα θέλετε όλα δικά σας. Είπατε τα επιχειρήματά σας, ο χρόνος ανήκει σε άλλους τώρα.
 ΕΥΑΓΓΕΛΟΣ ΒΛΑΣΣΟΠΟΥΛΟΣ: Δέκα δευτερόλεπτα, κύριε Πρόεδρε.
 Ενίστανται, λοιπόν, γιατί πιστεύουν ότι η γεωγραφική αναδιάταξη της διοικητικής δομής της χώρας, υπό τις παρούσες συνθήκες, θα μεταφέρει το υδροκέφαλο και γραφειοκρατικό σύστημα του κέντρου στην περιφέρεια, στην οποία θα δημιουργηθούν άλλοι πόλοι επίσης γραφειοκρατικοί και συγκεντρωτικοί.
 Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
 ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ θα σεβαστώ τις απόψεις σας ...
ΠΡΟΕΔΡΟΣ (Απόστολος Κακλαμάνης): Καταλαβαίνετε πόσα έχετε να ακούσετε  έτσι και πάτε να κόψετε τη Λευκάδα από το νομό.
 ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν νομίζω ότι υπάρχει τέτοια πρόθεση. 'Αλλωστε ήταν καθαρές οι θέσεις.
 ΠΡΟΕΔΡΟΣ (Απόστολος Κακλαμάνης): Υπόψιν λοιπόν.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Δεν ανησυχώ, γιατί ο Πρόεδρος της Βουλής θα βάλει το χέρι του.
ΠΡΟΕΔΡΟΣ (Απόστολος Κακλαμάνης): Ο κ. Πασχαλίδης είναι σκεπτόμενος και προβληματιζόμενος.
 Ορίστε, κύριε Υπουργέ, έχετε το λόγο.
 ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας ανέφερα και χθες ότι υπάρχουν θέσεις και επιστημονικών φορέων  αλλά και πολλών άλλων, μεταξύ των οποίων και συναδέλφων και εμού επίσης, που αναφέρονται σε αυτό το μεγάλο θέμα της αποκέντρωσης της διοικητικής δομής της χώρας κλπ.
 Εμείς, σαν ηγεσία του Υπουργείου, ξεκαθαρίζουμε ότι το πρώτο βήμα θα είναι ένα βήμα διαλόγου, που θα σχετίζεται με την επισήμανση, θα έλεγα, των διαφορών των αλληλοεξαρτήσεων των αρμοδιοτήτων και των σχέσεων μεταξύ διοίκησης και αυτοδιοίκησης και αυτό θα κάνουμε.
 Τα υπόλοιπα είναι προβληματισμοί που θεωρούμε ότι θα έρθουν μετά από το διάλογο.
 ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 16/9.5.2000 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εθνικής 'Αμυνας, σχετικά με τη διεξαγωγή της ΝΑΤΟϊκής άσκησης "DYNAMIC MIX" στο Αιγαίο κλπ.
 Η επίκαιρη ερώτηση του κυρίου Βουλευτή έχει ως εξής:  "Τις τελευταίες ημέρες  συνεχή δημοσιεύματα του Τύπου που σχετίζονται με την προσεχή διεξαγωγή της ΝΑΤΟϊκής άσκησης "DΥΝΑΜΙC MIX"  αναφέρουν  ότι η άσκηση διεξάγεται χωρίς να περιλαμβάνει στο σχεδιασμό της τη Λήμνο.  Στο παρελθόν από το 1974 μέχρι πρόσφατα, με τη συμπερίληψη της Λήμνου σε παρόμοιες ασκήσεις, η Ελλάδα δεν συμμετείχε και αποχωρούσε από την άσκηση.
 Επίσης, στην άσκηση αυτή συμμετέχουν και τουρκικά αεροσκάψη, χωρίς να υποβάλουν τα προβλεπόμενα από τους διεθνείς κανονισμούς σχέδια πτήσεων.  Σε παρόμοιες περιπτώσεις, μέχρι σήμερα, τα αεροσκάφη αυτά αναχαιτούντο  από την Ελληνική Πολεμική Αεροπορία.
 Οι πιο πάνω αμυντικές ενέργειες της ελληνικής πολιτείας είχαν σαν στόχο την υποστήριξη των κυριαρχικών μας δικαιωμάτων και του διεθνούς δικαίου.
Τέλος, με βάση τα ίδια δημοσιεύματα, αναφέρεται ότι στην άσκηση θα μεταφερθούν γερμανικά "PATRIOT" στον ελλαδικό χώρο, διότι τα δικά μας, για τα οποία ο ελληνικός λαός κατέβαλε τεράστια χρηματικά ποσά, δεν είναι έτοιμα.
 Ερωτάται ο κύριος Υπουργός Εθνικής Αμύνης: α) Ποιοι λόγοι επέβαλαν την αλλαγή της εθνικής μας πολιτικής για τη διεξαγωγή των NATOϊκών ασκήσεων; β) Πώς κατοχυρώνονται τα κυριαρχικά μας δικαιώματα και το διεθνές δίκαιο, όταν είναι γνωστές οι παράνομες τουρκικές διεκδικήσεις;  γ) Ποια προβλήματα υπάρχουν στα "PATRIOT" που αγοράσαμε, ώστε αυτά να μη μπορούν να χρησιμοποιηθούν σε μια άσκηση που διεξάγεται επί ελληνικού εδάφους;"  Ο κύριος Υπουργός Εθνικής 'Αμυνας έχει το λόγο.
Κύριε Υπουργέ, έχετε τρία λεπτά, ένα λεπτό για το κάθε θέμα. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, κυρίες και κύριοι συνάδελφοι, οι παλαιότεροι εξ ημών θα ενθυμείστε ότι όταν συζητήσαμε στη Βουλή τη νέα  δομή του ΝΑΤΟ και του συσχετισμού δυνάμεων, έκανα σαφές ότι η υπεράσπιση των κυριαρχικών δικαιωμάτων της χώρας, αλλά και του διεθνούς δικαίου  είναι αποκλειστική αρμοδιότητα της ελληνικής Κυβέρνησης, του ελληνικού λαού και των Ελληνικών Ενόπλων Δυνάμεων  και ουδείς μπορεί να παρέμβει  για να αμφισβητήσει ή να μειώσει αυτό το δικαίωμα.
 Συγχρόνως με τη νέα δομή του ΝΑΤΟ, όπως αυτή συμφωνήθηκε το 1997 και την οποία στη συνέχεία επεξεργαστήκαμε μέχρι το 1999 και αποτελεί τη βάση της νέας λειτουργίας του ΝΑΤΟ, αυτά εξασφαλίζονται πλήρως, ώστε οι όποιες λειτουργίες, είτε σε περίπτωση ειρήνης  είτε σε περίπτωση πολέμου, στο πλαίσιο του ΝΑΤΟ για στρατό, αεροπορία και ναυτικό, να μη  δημιουργούν αμφισβήτηση ή σκιά, όσον αφορά τα εθνικά κυριαρχικά δικαιώματα της Ελλάδας στο χώρο ευθύνης της και να ρυθμίζεται κάθε λεπτομέρεια, που μπορεί να θέσει υπό αμφισβήτηση την υπεράσπιση των κυριαρχικών δικαιωμάτων της Ελλάδας.
 Με βάση αυτές τις διαπιστώσεις  διεκδικούμε τη συμμετοχή μας στους διεθνείς οργανισμούς ασφάλειας και άμυνας, είτε αυτοί εκτείνονται και περιλαμβάνονται στο πλαίσιο του νέου ΝΑΤΟ  είτε αφορά τον ΟΑΣΕ  είτε τη ΔΕΕ  είτε βέβαια την ευρωπαϊκή πολιτική ασφάλειας και άμυνας, η οποία -όπως ξέρετε- έχει αναγορευθεί ως το κυρίαρχο στοιχείο την περίοδο που διανύουμε από τη μεριά της Ευρωπαϊκής 'Ενωσης.
 Η ευρωπαϊκή πολιτική ασφάλειας και άμυνας  απαιτεί και προβλέπει στο πλαίσιο του ΝΑΤΟ τη διαμόρφωση της ευρωπαϊκής αμυντικής ταυτότητας, το περίφημο STI, έτσι ώστε πράγματι να μπορέσουμε και στο πλαίσιο του ΝΑΤΟ, αλλά και αυτοτελώς η ευρωπαϊκή πολιτική ασφάλειας και άμυνας να είναι για πρώτη φορά μια εφαρμόσιμη, υλοποιήσιμη διάσταση για τις ευρωπαϊκές χώρες.  Στη βάση αυτών των δεδομένων η Ελλάδα συμμετέχει για δεύτερη φορά σε άσκηση του ΝΑΤΟ "DYΝΑΜΙC MIX", όπως και πέρυσι μια άσκηση η οποία προβλέπει σαφώς ως χώρο υλοποίησης τον ηπειρωτικό χώρο της Ελλάδας, κυρίως τα Ιόνια και για ασκήσεις αεροναυτικού χαρακτήρα διάσωσης, επιπλέον παρέμβαση στο νότιο Αιγαίο.
Ως εκ τούτου, το ερώτημα το οποίο τέθηκε από τη μεριά του κ.  Βαρβιτσιώτη και το οποίο μάλιστα επικαλείται και σήμερα πρωινή εφημερίδα, ότι η Ελλάδα απεδέχθη αποκλεισμό χώρου της εθνικής κυριαρχίας, είναι πασιφανές και κατάδηλο ότι δεν έχει καμία σχέση με την πραγματικότητα.  Δεν τέθηκε καν θέμα συνολικής αξιοποίησης και ένταξης του εθνικού χώρου, του θαλάσσιου και του ηπειρωτικού, στο πλαίσιο της άσκησης και ως εκ τούτου δεν υπάρχει κανένα θέμα αλλαγής της στάσης, την οποία τηρούσε πάντοτε η Ελληνική Κυβέρνηση, ότι σε βαθμό που ζητηθεί να υπάρξει το σύνολο του ελλαδικού χώρου, συμμετέχει στην άσκηση και η Λήμνος. Από τη στιγμή λοιπόν που δεν υπάρχει τέτοιο θέμα, δεν έχουμε θέμα εξαίρεσης.  Εφαρμόζουμε την ίδια πολιτική για τον ελλαδικό χώρο, στον οποίο συμμετέχουμε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού.) Κύριε Πρόεδρε, αν μου επιτρέπεται, για να μην πάω στη δευτερολογία, καλύτερα να τα πω τώρα.
ΠΡΟΕΔΡΟΣ (Απόστολος Κακλαμάνης): Στο χρόνο μας, κύριε Υπουργέ. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): 'Οσον αφορά τώρα το θέμα της συμμετοχής των "PATRIOT", που αφορά το ερώτημά σας, η νατοϊκή άσκηση προβλέπει συγκεκριμένη συμμετοχή οπλικών συστημάτων. Δεν προβλέπει συμμετοχή των ελληνικών αμυντικών αεροπορικών συστημάτων σ' αυτήν την άσκηση. Αντίθετα, για να μην υπάρχει καμία αμφιβολία, επειδή βλέπω ερωτήματα εδώ, τα ελληνικά συστήματα "PATRIOT" είναι επιχειρησιακά έτοιμα, είναι διατεταγμένα στο χώρο δράσης τους και ετοιμοπόλεμα, έτσι ώστε να μην υπάρχει καμία αμφιβολία όσον αφορά τη λειτουργία των ελληνικών "PATRIOT".
Η μη συμμετοχή τους στην άσκηση του ΝΑΤΟ οφείλεται στο γεγονός ότι δεν έχει προβλεφθεί αντιαεροπορική συμμετοχή από την Ελλάδα.
 ΠΡΟΕΔΡΟΣ (Απόστολος Κακλαμάνης): Υπάρχουν τα σχέδια πτήσεων, κύριε Υπουργέ. Ρωτά ο συνάδελφος και αν τα τουρκικά αεροσκάφη υποβάλουν σχέδια πτήσεων στα πλαίσια της άσκησης.
 ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Είπα προηγουμένως και θα το εξειδικεύσω -ευχαριστώ για την παρέμβαση, κύριε Πρόεδρε- ότι σύμφωνα με το Διεθνές Δίκαιο, τα ισχύοντα στο χώρο της άσκησης εφαρμόζονται αποκλειστικά και υποχρεωτικά. Αυτό σημαίνει ότι τα τουρκικά αεροπλάνα θα υποχρεωθούν να υποβάλουν σχέδια πτήσεως στο βαθμό που λάβουν μέρος στην άσκηση. 'Ηδη χθες τα δώδεκα αεροπλάνα, τα οποία θα έλθουν στην Αγχίαλο για να συμμετάσχουν στην άσκηση, υπέβαλαν σχέδια πτήσεως.
ΠΡΟΕΔΡΟΣ (Απόστολος Κακλαμάνης): Ο κ. Βαρβιτσιώτης έχει το λόγο. 
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, είναι προφανές ότι ο κύριος Υπουργός προσπάθησε, γενικεύοντας το θέμα, να μην απαντήσει στην ουσία. Από το 1974 όλες οι ελληνικές κυβερνήσεις, Καραμανλή, Ράλλη, Παπανδρέου, Μητσοτάκη, Παπανδρέου και Σημίτη μέχρι πρότινος, ακολουθούσαν μία πάγια τακτική: Αν δεν συμπεριληφθεί η Λήμνος σε ΝΑΤΟϊκή άσκηση, η Ελλάς δεν συμμετέχει. Και αυτή η πολιτική είχε μερικές φορές θετικά αποτελέσματα.
Την περίοδο 1990-1993 η Τουρκία ηρνήθη να συμμετάσχει και το 1998, πρόσφατα, δεν έλαβε μέρος η Τουρκία λόγω του ότι συμπεριελήφθη η Λήμνος στο σχεδιασμό της ασκήσεως.
Τώρα βρισκόμαστε μπροστά σε μια τελείως διαφορετική πολιτική. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Την ελληνική υποχώρηση.
 ΙΩΑΝΝΗΣ ΒΑΡΒΙΤΣΙΩΤΗΣ: Είναι δεδομένο ότι δεν μπορεί όλες οι κυβερνήσεις να είχαν λανθασμένη πολιτική και τώρα η ακολουθούμενη πολιτική  να είναι η σωστή. Είναι σαφής η υποχώρηση την οποία κάναμε. Θα ήθελα δε να σημειώσω ότι το αεροδρόμιο της Λήμνου έχει κατασκευαστεί με ΝΑΤΟϊκά χρήματα.
 Το δεύτερο ερώτημα, κύριε Πρόεδρε, είναι αν θα υποβάλουν τα τουρκικά αεροσκάφη τα κεκανονισμένα και προβλεπόμενα σχέδια πτήσεως. Ο κύριος Υπουργός μας είπε ότι θα υποβάλουν.
 Θα ήθελα να μας πει ο κύριος Υπουργός, αν γνωρίζει, ότι χθες η Τουρκία υπέβαλε ΝΟΤΑΜ, που λέει ότι δεν θα υποβάλει κανένα σχέδιο πτήσεως. Και αυτό δημοσιεύεται και στον τουρκικό Τύπο. 'Ενα άλλο σημείο το οποίο δημοσιεύθηκε στον τουρκικό Τύπο προχθές, στη "ΜΙΛΙΕΤ", είναι ότι για πρώτη φορά πάλι από το 1974 δόθηκε άδεια υπερπτήσεως τουρκικών μαχητικών αεροσκαφών από την Τουρκία προς τη Γερμανία.
 Βρισκόμαστε, κύριε Πρόεδρε, φοβάμαι, προ μίας σαφούς μεταβολής της πολιτικής, η οποία βλάπτει τα εθνικά μας συμφέροντα. Χαίρομαι διότι τα "PATRIOT" είναι ετοιμοπόλεμα και είναι έτοιμα να ανταποκριθούν στο σκοπό για τον οποίον αγοράστηκαν. Πάντως, τεράστιο παραμένει το ερώτημα, πόσο βαθιά είναι αυτή η μεταβολή που έγινε στην εξωτερική μας πολιτική.  ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής 'Αμυνας κ.
Τσοχατζόπουλος έχει το λόγο.
 ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, κύριοι συνάδελφοι, θα συμβούλευα τον αγαπητό συνάδελφο να μην αναφέρεται σε υποχωρήσεις και συμβιβασμούς όσον αφορά την πολιτική του ΠΑ.ΣΟ.Κ. "Στο σπίτι του κρεμασμένου δεν μιλούν για σκοινί" λέει ο ελληνικός λαός.
Επομένως με βάση τις παρατηρήσεις, τους συμβιβασμούς και τις υποχωρήσεις, τις οποίες διαπράξατε εσείς στο παρελθόν, μην επιχειρείτε να κρίνετε εμάς.
 Εμείς είμαστε υπερήφανοι, διότι επί τρία χρόνια, τόσο στο σύνολο των διαπραγματεύσεων με το ΝΑΤΟ για τη νέα δομή όσο όμως και στους όρους υλοποίησης και λειτουργίας, τόσο στον εναέριο και θαλάσσιο χώρο όσο και στον ηπειρωτικό χώρο, διασφαλίσαμε πλήρως τα κυριαρχικά δικαιώματα της Ελλάδος και όπως είπα στην αρχή, δεν δίνουμε το δικαίωμα σε κανέναν να το αμφισβητεί.
 'Ετσι, λοιπόν, κύριε Βαρβιτσιώτη, δεν είστε καλά πληροφορημένος. Δεν μπορείτε να ισχυρίζεσθε ότι δεν συμμετείχε η Τουρκία στην άσκηση, επειδή ήταν η Λήμνος μέσα. Απεναντίας, το 1998 δεν συμμετείχε η Τουρκία στην άσκηση του ΝΑΤΟ, διότι ήθελε να μπει και το βόρειο Αιγαίο. Εμείς είπαμε ότι η άσκηση θα πραγματοποιηθεί μόνο στο νότιο Αιγαίο και αυτός ήταν ο λόγος που η Τουρκία δεν συμμετείχε.
 Στην προκειμένη περίπτωση επαναλαμβάνεται άσκηση του ΝΑΤΟ, η οποία δεν περιλαμβάνει το βόρειο Αιγαίο και η Τουρκία συμμετέχει. 'Αρα λοιπόν αυτός που υποχώρησε και συμβιβάστηκε είναι η Τουρκία και όχι εμείς.
 Από κει και πέρα, όπως και πέρσι έτσι και φέτος, σας είπα ότι η άσκηση, όσον αφορά τη στρατιωτική της πλευρά γίνεται στην ηπειρωτική Ελλάδα, Πελοπόννησο, Κυπαρισσία και βόρεια Ελλάδα. 'Οσον αφορά δε τον εναέριο και θαλάσσιο χώρο, τις αεροναυτικές ασκήσεις, αυτές γίνονται κύρια στο Ιόνιο. Οι ασκήσεις διάσωσης γίνονται στο νότιο Αιγαίο την τελευταία ημέρα.
Αυτό είναι το πλαίσιο της άσκησης, που διασφαλίζει πλήρως την εφαρμογή των κυριαρχικών δικαιωμάτων της Ελλάδος.
Τώρα όσον αφορά τα σχέδια πτήσεων, επιμένουμε και έγινε δεκτό. Το ΝΑΤΟ πήρε αποφάσεις-ρυθμίσεις ότι θα εφαρμοσθεί το Διεθνές Δίκαιο για τις πτήσεις στο Αιγαίο. Αυτό τι σημαίνει; Εισερχόμενα στο ελληνικό F.I.R. όλα τα αεροπλάνα είναι υποχρεωμένα να καταθέσουν σχέδια πτήσεων. Αυτό ζητήθηκε.
  'Ηδη σας είπα ότι χθες το βράδυ δώδεκα αεροπλάνα που είναι να έρθουν στην Αγχίαλο υπέβαλαν τα σχέδια πτήσεων στο ελληνικό Υπουργείο Εξωτερικών και είναι εγκεκριμένα.
Τώρα, τη δήλωση στην οποία αναφέρεσθε την άκουσα και εγώ, αλλά μου είναι ομολογώ άγνωστη. Δεν την έχω λάβει ακόμα επίσημα.
 Η απάντηση είναι απλή. 'Οποιος συμμετέχει στην άσκηση του Αιγαίου και χρησιμοποιεί τον ελληνικό εναέριο χώρο είναι βέβαιο ότι θα εφαρμόσει αυτό που λέει το Διεθνές Δίκαιο, ειδάλλως θα αναχαιτισθεί. Εάν δεν καταθέσει σχέδιο πτήσεως, κανείς δεν μπορεί να εισέλθει στο Αιγαίο. Πολύ απλά. Θα εφαρμοσθεί η πολιτική μας.
 Αυτά, κύριε Πρόεδρε, ευχαριστώ.
 ΠΡΟΕΔΡΟΣ(Απόστολος Κακλαμάνης): Τρίτη είναι η με αριθμό 19/10.5.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Γεωργίας, σχετικά με τη διασφάλιση του εισοδήματος των ελαιοπαραγωγών, τις ενέργειες για την αλλαγή του κανονισμού για το λάδι κλπ.
 Η επίκαιρη ερώτηση του κ. Σκοπελίτη έχει ως εξής: (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)  "Τεράστια προβλήματα από τον πρώτο κιόλας χρόνο εφαρμογής του έχει δημιουργήσει στους ελαιοπαραγωγούς της χώρας μας ο νέος κανονισμός για το ελαιόλαδο που υπερψήφισε και η ελληνική κυβέρνηση.
 Η αντικατάσταση της συνειδητά υποβαθμισμένης παρέμβασης με την αναποτελεσματική ιδιωτική αποθεματοποίηση ενίσχυσε την αισχροκέρδεια των εμποροβιομηχάνων σε βάρος των αγροτών και των καταναλωτών, δημιούργησε σοβαρά προβλήματα στη διάθεση της παραγωγής που μένει απούλητη, μείωσε σε εξευτελιστικά επίπεδα τις τιμές παραγωγού και μαζί με τα πρόστιμα συνυπευθυνότητας που εξανεμίζουν τις επιδοτήσεις αποδεκάτισε το εισόδημα των ελαιοπαραγωγών.
 Με τον κανονισμό αυτόν αποδείχνεται για άλλη μια φορά η υποκρισία της Κυβέρνησης και της Ευρωπαϊκής 'Ενωσης για οικονομική ανασυγκρότηση της υπαίθρου και παραμονής του πληθυσμού σε αυτή. Και αυτό γιατί με το νέο κανονισμό μπαίνουν αυστηροί περιορισμοί (ποσόστωση στο 70% της παραγωγής) σε ένα προϊόν που αποτελεί βασικό, αν όχι μοναδικό, εισόδημα φτωχών αγροτών άγονων και νησιωτικών περιοχών. Επιπλέον η ποσόστωση αυτή εξουδετερώνει στην πράξη το δικαίωμα νέων φυτεύσεων 30.000 στρεμμάτων που προβλέπει ο νέος κανονισμός. Πρόβλεψη που μάλλον εντάσσεται στην κατ' αρχήν δέσμευση της Ευρωπαϊκής 'Ενωσης οι επιδοτήσεις στο εγγύς μέλλον να καταβάλλονται ανά δέντρο.
 Ερωτάται ο κύριος Υπουργός:  - Τι μέτρα θα πάρει και πότε για τη διάθεση του ελαιολάδου σε ικανοποιητικές τιμές  και για τη διασφάλιση του εισοδήματος των ελαιοπαραγωγών.
- Τι ενέργειες θα κάνει για να αλλάξει ο κανονισμός προς όφελος των ελαιοπαραγωγών".
Ο Υφυπουργός Γεωργίας κ. Ευάγγελος Αργύρης έχει το λόγο για τρία λεπτά.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Κυρίες και κύριοι συνάδελφοι, ξέρουμε όλοι ότι το ελαιόλαδο υπάγεται στην Κοινή Οργάνωση Αγοράς και οι αποφάσεις παίρνονται από τα όργανα της Ευρωπαϊκής 'Ενωσης. Οι τιμές διαμορφώνονται στην αγορά και δεν επιτρέπεται κρατική παρέμβαση. Αυτά ορίζει ο κανονισμός.
  Γνωρίζετε επίσης, κύριοι συνάδελφοι, ότι εξασφαλίστηκε μια ποσότητα 420.000 περίπου τόνων ελαιολάδου και αυτό είναι αποτέλεσμα μιας σκληρής διαπραγμάτευσης και μιας συμφωνίας όλων των εμπλεκομένων, γιατί είναι η μεγαλύτερη μέση ποσότητα που έχει επιδοτηθεί ποτέ τα δέκα τελευταία χρόνια.
 Ο κανονισμός είναι σε ισχύ και ως προς το καθεστώς χορήγησης των ενισχύσεων για την ιδιωτική αποθεματοποίηση -που είναι κι ένα σκέλος της ερώτησής σας- θα πρέπει να πω ότι είναι ένας μηχανισμός εξισορρόπησης της αγοράς. 'Οταν υπάρχει έλλειμμα ζήτησης, τότε δημιουργείται η ιδιωτική αποθεματοποίηση και μπορούμε έτσι να εξισορροπήσουμε την αγορά.
 Είναι αλήθεια ότι πολλές φορές λέμε ότι το λάδι είναι ένα εθνικό προϊόν. Πράγματι είναι εθνικό προϊόν, χρειάζεται όμως και μια εθνική συνεννόηση.
 Αυτή η εθνική συνεννόηση γίνεται μέσα από τη θέσπιση των οργάνων των διεπαγγελματικών οργανώσεων, για να μπορέσουμε έτσι να έχουμε μια ενιαία θέση και στάση, για να αντιμετωπίσουμε πολύ καλύτερα τα πράγματα.
 Επίσης, μέχρι που να δημιουργηθούν οι διεπαγγελματικές οργανώσεις σε επίπεδο περιφερειακό και εθνικό, θα υπάρχει εισήγηση των φορέων και θα εγκρίνονται από το Υπουργείο Γεωργίας οι ζώνες με ενιαία κριτήρια σε όλη τη χώρα. Είχαμε άλλωστε μεγάλα προβλήματα με τη ζωνοποίηση, όπως εμφανίστηκε στον πρώτο χρόνο.
 Με υπουργικές αποφάσεις καθορίζονται για κάθε ελαιοκομική περίοδο για όλη τη χώρα ενιαία κριτήρια αποδεκτών προς ενίσχυση ποσοτήτων ελαιολάδου μετά τις 30 Ιουνίου, που είναι η καταληκτική ημερομηνία κατάθεσης των αιτήσεων ενίσχυσης.
Επίσης για την περίοδο 1999-2000, βάσει του Κανονισμού 1273/99, θα εφαρμοστεί αντικειμενικός προσδιορισμός των αποδόσεων των ζωνών για τον έλεγχο των αποδόσεων που θα εισάγονται από τις νομαρχιακές αυτοδιοικήσεις. Και εδώ έχουμε τεράστιο πρόβλημα. Γίνεται μία προσπάθεια να υπάρξει αντικειμενοποίηση των ζωνών σε όλη τη χώρα, με θέσπιση επιτροπής που θα είναι αποδεκτή από όλους τους εμπλεκόμενους.
Για τη διακίνηση του ελαιολάδου θα πρέπει να τηρούνται τα βιβλία, ο κώδικας των βιβλίων και τα παραστατικά, για να μην έχουμε τεράστια προβλήματα και καταγγελίες για ενέργειες και διπλογραψίματα, τα οποία μέχρι στιγμής έχουν εμφανιστεί. Ευχαριστώ.
 ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χαρίζετε τα πρόστιμα.
 ΠΡΟΕΔΡΕΥΩΝ (Κωνσταντίνος Γείτονας): 'Εχω την τιμή να ανακοινώσω στο Σώμα ότι τη συνεδρίαση μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "Πεντακόσια χρόνια έντυπης παράδοσης του Νεοελληνισμού" εκατόν δέκα μαθητές και μαθήτριες με επτά συνοδούς καθηγητές από το 2ο Γυμνάσιο Ρεθύμνου Κρήτης.
  Τους καλωσορίζουμε στο Κοινοβούλιο.
   (Χειροκροτήματα απ'όλες τις πτέρυγες)  Ο συνάδελφος κ. Σκοπελίτης έχει το λόγο για δύο λεπτά.
 ΣΤΑΥΡΟΣ ΣΚΟΠΕΛΙΤΗΣ: Κύριε Υφυπουργέ, μια απλή έστω επίσκεψη σε μία ελαιοπαραγωγική περιοχή και κύρια σε εκείνες που η ελαιοκαλλιέργεια αποτελεί μονοκαλλιέργεια, όπως είναι η δική μου περιοχή, η Λέσβος, αρκεί για να διαπιστώσει κανείς σε ποια δραματική κατάσταση βρισκόμαστε, ποιο είναι το μέγεθος της ζοφερής κατάστασης που βιώνουν σήμερα οι ελαιοπαραγωγοί μας. Η κατάσταση αυτή βέβαια οφείλεται στις τιμές του λαδιού, που σήμερα κυριολεκτικά έχουν φθάσει στον πάτο του βαρελιού και εάν αφήσουμε τα πράγματα, θα πάνε ακόμα πιο χαμηλά. Αν βέβαια βρεθεί αγοραστής, γιατί υπάρχει και τέτοιο πρόβλημα.
 Για μας αυτή η κατάσταση με τις τιμές του λαδιού δεν δημιουργήθηκε από την προσφορά και τη ζήτηση, δηλαδή από τους κανόνες λειτουργίας της αγοράς. Αυτό θα το διαπιστώσει κάποιος με μία επίσκεψη σε οποιοδήποτε μαγαζί των Αθηνών για να αγοράσει λάδι. Εκεί θα δει την τεράστια διαφορά που υπάρχει ανάμεσα στην τιμή παραγωγού και στην τιμή καταναλωτή.
Το πρόβλημα λοιπόν δημιουργήθηκε εξαιτίας του κανονισμού. Ψηφίσατε έναν κανονισμό που κατάργησε την έστω αναποτελεσματική αυτή παρέμβαση που γινόταν, σε σχέση με τις τιμές που έδινε και φέρατε στη θέση της την ιδιωτική αποθεματοποίηση.
 Τι να κάνει, κύριε Υφυπουργέ, ο ελαιοπαραγωγός με τις εννέα δραχμές που παίρνει για το δίμηνο αποθεματοποίησης του λαδιού και μάλιστα, όταν ένα μέρος αυτών των δραχμών το παίρνει ο εργολάβος που θα κάνει την αποθεματοποίηση; Εκεί είναι το κύριο πρόβλημα, στον κανονισμό αυτόν, που βέβαια έχει και άλλες προεκτάσεις, όσον αφορά το πλαφόν που μπήκε στην παραγωγή, τις συνυπευθυνότητες, τα πρόστιμα που πλήρωσαν οι ελαιοπαραγωγοί και που έφθασαν το 1/3 περίπου της επιδότησης που έπρεπε να πάρουν οι ελαιοπαραγωγοί.
 Kύριε Υφυπουργέ, η καινούρια ελαιοσοδειά, που περιμένουμε, όπως δείχνει σήμερα η ανθοφορία του ελληνικού ελαιώνα, πρέπει να είναι πάρα πολύ καλή. Εάν δεν παρθούν άμεσα μέτρα στην κατεύθυνση αυτή που προτείνουμε εμείς και που δυστυχώς εσείς δεν υιοθετήσατε, τα πράγματα θα γίνουν χειρότερα. Διότι λέτε ότι υπερισχύουν οι ντιρεκτίβες της Ευρωπαϊκής 'Ενωσης απέναντι στα συμφέροντα των χιλιάδων ελαιοπαραγωγών αγροτών και μάλιστα εκείνων που ζουν σε αγροτικές, ημιορεινές άγονες περιοχές. Δεν βλέπουμε μέτρα στην κατεύθυνση εκείνη της προώθησης του προϊόντος, ώστε πραγματικά να βρεθούν καινούριες αγορές. Αφήνεται η όποια αυτή προσπάθεια αντιμετώπισης αυτών των θεμάτων στις διαθέσεις των συνεταιρισμών, με τα γνωστά προβλήματα που έχουν και με τη δική σας ευθύνη δημιουργηθεί. Θα είναι δραματική, λοιπόν, η κατάσταση.
 ΠΡΟΕΔΡΕΥΩΝ (Κωνσταντίνος Γείτονας): Τελειώσατε, κύριε συνάδελφε.
 Ο Υφυπουργός Γεωργίας κ. Αργύρης έχει το λόγο.
 ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητέ συνάδελφε, ακούγοντάς σας κάποιος θα νομίσει ότι δεν ζούμε ούτε στην Ελλάδα ούτε στην Ευρώπη. Ξέρετε πολύ καλά ότι δεν ζούμε σε μία χώρα με προγραμματισμένη κρατική οικονομία. Ζούμε στη χώρα της ελεύθερης αγοράς,  ζούμε στην Ευρωπαϊκή 'Ενωση, όπου δεσμευόμαστε από αυτούς τους κανόνες.    Σας είπα πριν ότι πετύχαμε με τη διαπραγμάτευση στην Ευρωπαϊκή 'Ενωση να έχουμε μία ποσότητα τετρακοσίων είκοσι χιλιάδων τόνων και είναι η μεγαλύτερη που επιδοτήθηκε ποτέ στην Ελλάδα.
 ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, αλλά έχουμε πανωγραψίματα.
 ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γι'αυτό και μιλάμε για έναν αντικειμενικό προσδιορισμό και ζωνοποίηση, όπου με επιτροπές και με συμμετοχή όλων των εμπλεκομένων, πράγματι θα δούμε ότι εκεί δεν θα εμφανίζεται μεγαλύτερη ποσότητα από αυτήν που παράγουμε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στις παραμονές των εκλογών, τα χαρίσατε όλα, τα νομιμοποιήσατε όλα.
 ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, θα ήθελα να  πω ότι αυτήν τη στιγμή εκείνο που έχει μεγάλη σημασία είναι ότι η χώρα μας έχει κάνει μία τεράστια προσπάθεια και για τη διαφήμιση του ελληνικού ελαιολάδου, αλλά πάνω απ'όλα για να υπάρξουν ευέλικτες επαγγελματικές οργανώσεις, συνεταιρισμοί και επαγγελματικές οργανώσεις, όπως είναι σε όλες τις χώρες της Ευρώπης που σήμερα διαμορφώνουν όρους και προϋποθέσεις για καλύτερη λειτουργία στην αγορά.
Αν σήμερα δεν δεχθούμε τη λειτουργία αυτών των επαγγελματικών οργανώσεων για να εξισορροπήσουμε την αγορά και να δημιουργήσουμε όρους και προϋποθέσεις ελεύθερης αγοράς και ανταγωνισμού. Θα πρέπει να θυμίσω ότι πριν από δύο χρόνια αυτός ο ελεύθερος ανταγωνισμός και η ελεύθερη αγορά ήταν πάλι με τους ίδιους κανόνες που είχε πάει το λάδι στις 1.200 δραχμές. Σήμερα είναι χαμηλή η τιμή. Ξέρουμε πολύ καλά ότι υπάρχει μεγάλη παραγωγή -υπάρχει τεράστιο πρόβλημα από την υπερπαραγωγή- και υπάρχει και τεράστιο από την αδυναμία των επαγγελματικών οργανώσεων να λειτουργήσουν την ιδιωτική αποθεματοποίηση.  Δεν την παίρνει ο εργολάβος. Την ιδιωτική αποθεματοποίηση, μπορεί να κάνει ο παραγωγός, μπορεί να κάνει ο πρωτοβάθμιος συνεταιρισμός, μπορεί να κάνουν οι ενώσεις. Μπορούν να κάνουν οι ομάδες παραγωγών.  Για ποιους εργολάβους μιλάτε; Οι ίδιοι οι παραγωγοί και οι οργανώσεις τους μπορούν να  κάνουν ιδιωτική αποθεματοποίηση.
ΠΡΟΕΔΡΕΥΩΝ (Κωνσταντίνος Γείτονας): Kύριε Υφυπουργέ, παρακαλώ τελειώσατε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ναι, κύριε Πρόεδρε, ευχαριστώ.
 ΠΡΟΕΔΡΕΥΩΝ (Κωνσταντίνος Γείτονας): Να τυποποιούμε τη διαδικασία κατά τον Κανονισμό. Σίγουρα όσον αφορά το θέμα της ερώτησης χρειάζεται τυποποίηση στο λάδι για να το προωθήσουμε στις αγορές.
Ακολουθεί η τέταρτη με αριθμό 17/10-5-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων 'Εργων, Εμπορικής Ναυτιλίας, Μακεδονίας-Θράκης, σχετικά με τη λήψη μέτρων προστασίας της παραλιακής ζώνης της Θεσσαλονίκης.
  Η επίκαιρη ερώτηση της κυρίας συναδέλφου έχει ως εξής:  "Η πρόσφατη υποχώρηση των κρηπιδωμάτων στην παλιά προκυμαία της Θεσσαλονίκης καθώς και η επιδείνωση της ρύπανσης στη θάλλασα από φερτά απορρίμματα επανέφερε το πρόβλημα ασφάλειας ελέγχου και διαχείρησης της παραλιακής ζώνης της πόλης. Ζώνης, η οποία σε ένα τμήμα της ανήκει στον ΟΛΘ, σε ένα άλλο ανήκη στο Δήμο Θεσσαλονίκης και στο υπόλοιπο στην Κτηματική Υπηρεσία του Δημοσίου, ενώ λειτουργικά αποτελεί ένα ενιαίο, ιστορικής σημασίας κομμάτι της Θεσσαλονίκης, το οποίο πρέπει να προστατευθεί και να αναδειχθεί. Για την αντιμετώπιση των άμεσων προβλημάτων που ανέκυψαν, ρόλο συντονιστή-"πυροσβέστη" ανέλαβε το Υπουργό Μακεδονίας-Θράκης, γεγονός που καταδεικνύει την ασάφεια των αρμοδιοτήτων των καθ'ύλην αρμόδιων βασικών φορέων της πόλης, ενώ τα τεχνικά θέματα αντιμετωπίσθηκαν με τρόπο περιστασιακό, που δεν εγγυάται τη συνολική επίλυση του προβλήματος.
 Ερωτώνται οι κύριοι Υπουργοί:  1. Μέσω ποιων διαδικασιών μελέτης και ανάθεσης του έργου και ποιας τεχνικής υπηρεσίας επίβλεψης, θα αποκατασταθεί το υπάρχον πρόβλημα;  2. Ποιος φορέας θα αναλάβει την υλοποίηση των παραπάνω;  3. Τι προτείνεται από τους συναρμόδιους Υπουργούς για το συνολικό  σχεδιασμό και την αντιμετώπιση θεμάτων επί της παλιάς και νέας παραλιακής ζώνης Θεσσαλονίκης;"  Ο Υπουργός Μακεδονίας-Θράκης κ. Πασχαλίδης έχει το λόγο.
ΓΕΩΡΓΙΟΣ ΠΑΣΧΑΛΙΔΗΣ (Υπουργός Μακεδονίας-Θράκης): Κύριε Πρόεδρε, κυρίες και κύριοι συνάδελφοι, μετά τα προβλήματα που παρουσιάστηκαν στην παλιά παραλία της Θεσσαλονίκης, κατασκευής, σημειώνω, 1906 και μετά από μια σειρά δημοσιεύματα που δεν επέτρεπαν καμιά ολιγωρία, ανέλαβα την πρωτοβουλία να συντονίσω τους εμπλεκόμενους φορείς της πόλης στο πλαίσιο του νόμου, που προβλέπει συντονιστικό ρόλο στο Υπουργείο Μακεδονίας-Θράκης όταν υπάρχουν θέματα διϋπουργικής αντιμετώπισης και βέβαια από ευαισθησία στην πόλη της Θεσσαλονίκης. Πιστεύω ότι η παραλία της Θεσσαλονίκης είναι η αγαπημένη παραλία, χωρίς να υποτιμώ τις παραλίες των άλλων πόλεων.
 'Ετσι συγκροτήθηκε η επιτροπή εμπειρογνωμόνων με επικεφαλής τον καθηγητή της Γεωτεχνικής Μηχανικής του ΑΠΘ τον κ. Πιπιλάκη, η οποία επιτροπή στις 17 Μαϊου, δηλαδή την ερχόμενη Τετάρτη θα παραδώσει στο Υπουργείο Μακεδονίας-Θράκης έκθεση πραγματογνωμοσύνης για τα προβλήματα του κρηπιδότοιχου της παλιάς παραλίας και τις πιθανές επιπτώσεις στον περιβάλλοντα χώρο.
Από την τελική έκθεση θα αποσαφηνιστεί το καθεστώς κυριότητας σ' αυτήν τη ζώνη, η χρήση της ζώνης αυτής, θα διευκρινιστεί η ανάγκη περαιτέρω μελέτης του θέματος. Οι πρώτες επεμβάσεις είχαν επείγοντα χαρακτήρα και τις έκανε ο ΟΛΘ γιατί όντως υπήρχε ανησυχία και θεωρώ απ' αυτήν την άποψη πολύ εύλογη την ερώτηση της κυρίας Βουλευτού. Πιστεύω πως θα προκύψει από την τελική έκθεση και η ανάγκη των οποίων έργων αποκατάστασης στο πλαίσιο της συνολικής μελέτης του χώρου της παραλίας. Σημειώνω ότι η μελέτη αφορά και την παλιά και τη νέα παραλία η οποία εξετάζεται ταυτόχρονα.
 Θα ήθελα συμπληρωματικά να σημειώσω πως οι αιγιαλοί είναι κοινόχρηστα πράγματα και σύμφωνα με το ν. 2344/40 ανήκουν στην κυριότητα του ελληνικού δημοσίου που τα διαχειρίζεται. Επίσης σημειώνω πως στην περιοχή του Λευκού Πύργου ο καθορισμός της οριογραμμής του αιγιαλού καθορίστηκε το 1932 και με βάση αυτήν την οριογραμμή η περιοχή όπου συνέβη η καθίζηση ανήκει στην πλήρη κυριότητα του ελληνικού δημοσίου. Από 20.4.1999 ο Δήμος της Θεσσαλονίκης έχει, δυνάμει μιας συμβατικής σχέσης με το δημόσιο, τη χρήση του συγκεκριμένου χώρου όπου παρατηρήθηκε η καθίζηση. Οπωσδήποτε η  μελέτη θα αναδείξει και την ανάγκη ενός φορέα υλοποίησης αυτού του έργου. Κύριος εργοδότης του έργου θα είναι το δημόσιο θα ζητήσουμε τη συμβολή  του ΥΠΕΧΩΔΕ σύμφωνα με το ν.1418 και θα δούμε ποιος τελικά φορέας θα κάνει τα αναγκαία έργα. Αυτά εν όψει της παράδοσης της τελικής έκθεσης στις 17 Μαϊου και φυσικά η έκθεση θα είναι στη διάθεσή σας αμέσως.  
ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο. Και έχω την τιμή όχι μόνο να της δώσω το λόγο, αλλά να θυμίσω ότι είχα την ευκαιρία στη θητεία μου στο ΥΠΕΧΩΔΕ να έχω συνεργαστεί άριστα μαζί της.  
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ πολύ, κύριε Υπουργέ, για τις εξηγήσεις που μας δώσατε.
 Αγαπητοί συνάδελφοι, πραγματικά το θέμα που ανέκυψε για την ασφάλεια της παραλιακής ζώνης της Θεσσαλονίκης έχει φέρει στην επικαιρότητα πολλαπλά προβλήματα και για την ίδια την παραλία της Θεσσαλονίκης, αλλά και γενικότερα προβλήματα και απόδοσης και συντονισμού των βασικών φορέων υλοποίησης κυρίως των έργων στην περιφέρεια από το σχεδιασμό τους μέχρι τη χρηματοδότησή τους και μέχρι τη συντήρηση αυτών των έργων.
Το άμεσο πρόβλημα, η αποκατάσταση έτσι όπως εξέθεσε τις απόψεις του και τις ενέργειές του ο κύριος Υπουργός θεωρώ ότι είναι εντελώς μία αρχική πυροσβεστική λύση και πραγματικά πρέπει άμεσα το έργο να ανατεθεί κατά τη δική μου άποψη στο ΥΠΕΧΩΔΕ, ούτως ώστε μέσα από τις διαδικασίες μελέτης κατασκευής και επίβλεψης ενός δημοσίου έργου το οποίο θα πρέπει να έχει επαρκή και συνεχή χρηματοδότηση, να αντιμετωπιστούν όχι μόνο τα θέματα της άμεσης αποκατάστασης του προβλήματος, αλλά κύριε Υπουργέ τα βασικά θέματα της συντήρησης της όλης παραλιακής ζώνης, του ελέγχου της ασφάλειας για τις παρακείμενες οικοδομές.
Θέλω να θέσω με το τρίτο μου ερώτημα και ένα άλλο πολύ σοβαρό πρόβλημα. Οι ρυθμίσεις και οι άλλες αποφάσεις που αφορούν την παραλιακή ζώνη της Θεσσαλονίκης λόγω της συμπλοκής των τριών έως τεσσάρων αρμοδίων φορέων εκεί του Δήμου Θεσσαλονίκης του ΟΛΘ της Κτηματικής Υπηρεσίας του Δημοσίου έχουν φέρει μία πλήρη αναστάτωση, δεν υπάρχει ένα συντονιστικό όργανο να καθορίσει αυτά τα πράγματα.
 Σας λέω στο παρελθόν ρυθμίσεις οι οποίες είναι μέχρι αυθαίρετες, τα θέματα της χωροθέτησης του Μεγάρου Μουσικής, η αναβάθμιση του Βασιλικού Θεάτρου, θέτουν άμεσα προβλήματα για τη συμφόρηση της περιοχής, για τη ρύθμιση των κυκλοφοριακών θεμάτων.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)  Τα λεγόμενα "καραβάκια κλαμπς" κατά τη δική μου άποψη δεν συνάδουν με τον χαρακτήρα της παραλιακής ζώνης και από την άλλη πλευρά είναι  οι σημαντικές ρυθμίσεις οι οποίες επίκεινται και η σοβαρότητα του υποβρύχιου αγωγού ο οποίος θα λύσει τα μεγάλα προβλήματα ύδρευσης της ανατολικής Θεσσαλονίκης.
Ξέρετε καλά, κύριε Υπουργέ, η καταπόντηση αυτού του αγωγού στην παραλιακή ζώνη της Θεσσαλονίκης για τον ίδιο τον αγωγό θα έχει πάρα πολλά προβλήματα από την κίνηση των πλοίων κλπ.
  Το δεύτερο θέμα της υποθαλάσσιας αρτηρίας πάλι θα επιβαρύνει τη ζώνη.  Είναι ένα σωρό προβλήματα που γι αυτό το ιστορικό κομμάτι της Θεσσαλονίκης νομίζω ότι θα πρέπει να παρθεί ευθύνη από την Κυβέρνηση το  να ορίσει ένα αρμόδιο όργανο και όχι πυροσβεστικά να λύνονται αυτά τα θέματα.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΓΕΩΡΓΙΟΣ ΠΑΣΧΑΛΙΔΗΣ (Υπουργός Μακεδονίας- Θράκης): 'Ολα όσα είπατε επιβεβαιώνουν και θα έλεγα δικαιώνουν την επιλογή μου να προκαλέσω αυτή τη σύσκεψη και να ζητήσω την έκθεση πραγματογνωμοσύνης η οποία θα περιγράψει όλες τις πτυχές του προβλήματος.
 Συμφωνώ μαζί σας, ότι το θέμα συνδέεται και με την υποθαλάσσια αρτηρία της Θεσσαλονίκης, αλλά συνδέεται και με τις υποδομές που θα χρειαστούν στην παραλία για τη θαλάσσια συγκοινωνία η οποία σύντομα θα αρχίσει στο Θερμαϊκό.
 Θα ήθελα να σημειώσω πως η Κτηματική Υπηρεσία Θεσσαλονίκης προετοιμάζει αναφορά προς το Υπουργείο Οικονομικών, το οποίο στη συνέχεια θα ζητήσει τη συνδρομή της αρμόδιας υπηρεσίας του ΥΠΕΧΩΔΕ προκειμένου να προωθηθεί η διαδικασία της εκτέλεσης των αναγκαίων έργων που θα καταδειχθούν μέσα από την έκθεση της πραγματογνωμοσύνης.
 Σας είπα ότι όλα αυτά θα τα έχουμε ξεκάθαρα μπροστά μας στις 17.5.2000. Δεν έχω καμία αντίρρηση να συνεργαστούμε και να μου πείτε κάτι περισσότερο γιατί η στενότητα του χρόνου δεν επιτρέπει μια αναλυτική συζήτηση. Το βέβαιο όμως είναι, ότι η ανάδειξη αυτών των προβλημάτων έφερε στην επιφάνεια το σύνολο των εμπλεκομένων φορέων στη διάρκεια όλου του αιώνα που κύλησε, αλλά και την ανάγκη ακριβώς να δούμε τι ανήκει σε ποιον και πως θα επέμβουμε στο μέλλον.
 Το βέβαιο, κυρία συνάδελφε, είναι ότι η παραλία της Θεσσαλονίκης ανήκει στους Θεσσαλονικείς, στους πολίτες και σε όσους την αγαπούν. Και πιστεύω ότι όλοι όσοι είμαστε στην Αίθουσα ανήκουμε σε αυτήν την κατηγορία.
 Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Επίκαιρες ερωτήσεις δευτέρου κύκλου: Δεύτερη είναι η με αριθμό 20/10.5.2000 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τους Υπουργούς Υγείας, Πρόνοιας, Μεταφορών και Επικοινωνιών σχετικά με τη λήψη μέτρων, ώστε να παραμείνει τo έργο της αεροδιακομηδής ασθενών και τραυμαυτιών για λογαριασμό του Εθνικού Κέντρου 'Αμεσης Βοήθειας (ΕΚΑΒ) στην Ολυμπιακή Αεροπλοία.
 Η επίκαιρη ερώτηση της κ. Κανέλλη έχει ως εξής:  "Μέχρι σήμερα το έργο της αεροδιακομιδής ασθενών και τραυματιών εκτελούσε η Ολυμπιακή Αεροπλοία για λογαριασμό του ΕΚΑΒ. Ωστόσο έπειτα από δύο διαγωνισμούς η Ολυμπιακή Αεροπλοία αποκλείστηκε οριστικώς από το σημαντικό αυτό έργο, το οποίο δόθηκε στην ιταλική εταιρεία "HELITALIA SpA".
 Η Ελληνική Κυβέρνηση είναι πολλαπλά υπόλογη γι' αυτήν την εξέλιξη δεδομένου ότι η αεροδιακομιδή ασθενών και τραυματιών από κάθε γωνιά της χώρας σε νοσοκομεία των πόλεων είναι μια εξαιρετικά κρίσιμη κοινωνική υπηρεσία με χαρακτηριστικά εθνικού ενδιαφέροντος και είναι ευνόητο ότι αποτελεί υποχρέωση του κράτους.
 Να σημειωθεί ότι ο πρώτος διαγωνισμός στον οποίο συμμετείχε η Ο.Α.  όχι όμως και η ιταλική εταιρεία κρίθηκε ατελέσφορος καθώς διαπιστώθηκε ότι από το φάκελο προσφοράς της Ο.Α, έλειπαν ορισμένα απαραίτητα έγγραφα. Οι εκπρόσωποι της αεροπλοίας διατύπωσαν τότε βαριές κατηγορίες σε βάρος της καθαρότητας της διαδικασίας από το ΕΚΑΒ. Ωστόσο ούτε η διοίκηση της Ο.Α. αλλά ούτε και του ΕΚΑΒ προέβησαν στις απαραίτητες ενέργειες για να διερευνηθούν οι κατηγορίες. Στο δεύτερο διαγωνισμό που έγινε και που συμμετείχε η ιταλική εταιρεία "HELITALIA SpA" η Ο.Α.  δίνοντας σχεδόν διπλάσιες τιμές από την ιταλική, αποκλείστηκε.
Ερωτώνται οι κύριοι Υπουργοί τι προτίθενται να κάνουν για να διερευνήσουν αν η διοίκηση του ΕΚΑΒ ακολούθησε πιστά τις αρχές νομιμότητας και διαφάνειας στην όλη διαδικασία αλλά και τις συνθήκες υπό τις οποίες αποκλείστηκε από το έργο της αεροδιακομιδής η Ολυμπιακή Αεροπλοία και τους χειρισμούς του διευθύνοντος συμβούλου της.
Εάν θα πάρουν μέτρα ώστε να παραμείνει το έργο της αεροδιακομηδής ασθενών και τραυματιών για λογαριασμό του ΕΚΑΒ στο δημόσιο και στην Ολυμπιακή Αεροπλοία".
 Η Υφυπουργός Υγείας και Πρόνοιας κα Σπυράκη έχει το λόγο.
 ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, ως προς το ερώτημα εάν η Κυβέρνηση προτίθεται να αναλάβει μέτρα για να κατοχυρωθεί η αερομεταφορά του ΕΚΑΒ στην Ολυμπιακή Αεροπλοϊα αδυνατώ να φαντασθώ τι μέτρα θα μπορούσαν να ήταν αυτά σ' αυτό το στάδιο. Και σ' αυτό το στάδιο έχει περατωθεί ένας νόμιμος διαγωνισμός που ήταν ανοιχτός, διεθνής και έχει δημοσιευθεί στην εφημερίδα των Ευρωπαϊκών Κοινοτήτων.  Επίσης, στην όλη αυτή διαδικασία δεν έχουν υποβληθεί ενστάσεις.
Απ' ό,τι γνωρίζω ο μόνος τρόπος για να διασφαλιστεί μία σύμβαση με μία συγκεκριμένη εταιρεία είναι η απευθείας ανάθεση. Νομίζω ότι είναι μία πάγια θέση ότι πρέπει να αποφεύγονται οι απευθείας αναθέσεις όπου είναι δυνατόν. Αφ' ης στιγμής ο διαγωνισμός έχει γίνει σύμφωνα με τις κοινοτικές μας υποχρεώσεις δεν είναι δυνατόν να αποκλειστούν εταιρείες οι οποίες δεν είναι ελληνικές. Μπορούν να συμμετέχουν και εταιρείες από την Ευρωπαϊκή 'Ενωση.
 Ως προς το δεύτερο σημείο της ερώτησης δηλαδή για τη διερεύνηση του εάν ακολουθήθηκαν αρχές νομιμότητας: Πρώτον επαναλαμβάνω ότι από τις δύο αποκλεισθείσες εταιρείες, τόσο την εταιρεία K.L. AVIATION όσο και από την Ολυμπιακή Αεροπλοϊα, δεν έχουν υποβληθεί ενστάσεις ούτε ως προς τη διαδικασία αξιολόγησης των κριτηρίων ούτε ως προς τη διαπραγμάτευση των οικονομικών προσφορών. Δεύτερον το ρόλο ελέγχου της νομιμότητας και της συμφέρουσας για το κράτος σύμβασης έχει το Ελεγκτικό Συνέδριο, το οποίο και ελέγχει τη σύμβαση. Η διαδικασία αυτή στο Ελεγκτικό Συνέδριο είναι σε εξέλιξη.
 Ευχαριστώ.
 ΠΡΟΕΔΡΕΥΩΝ (Κωνσταντίνος Βρεττός): Η Βουλευτής κ. Λιάνα Κανέλλη έχει το λόγο για δύο λεπτά.
 (ΓΑΡΥΦΑΛΛΙΑ) ΛΙΑΝΑ ΚΑΝΕΛΛΗ: Κύριε Πρόεδρε, σας ευχαριστώ.
 Κυρία Σπυράκη, κατανοώ ότι εφοδιαστήκατε -είστε και καινούρια σ' αυτή τη θέση- με τα απαραίτητα έγγραφα για να μου απαντήσετε. Πολύ φοβούμαι ότι δεν γνωρίζετε ότι η δεύτερη εκ των εταιρειών, η ΗΕLITALIA, κατέθεσε ένσταση και μάλιστα στην έναρξη της διαδικασίας. Υπάρχει εδώ το πρακτικό  της συνεδρίασης, αριθμός 7, του ΕΚΑΒ το οποίο το καταθέτω για τα Πρακτικά.
 (Στο σημείο αυτό η Βουλευτής κ. Λιάνα Κανέλλη καταθέτει για τα Πρακτικά το προαναφερθέν πρακτικό, το οποίο έχει ως εξής:  "ΕΛΛΗΝΙΚΗ ΔΗΜΟΚΡΑΤΙΑ   ΕΘΝΙΚΟ ΚΕΝΤΡΟ ΑΜΕΣΗΣ ΒΟΗΘΕΙΑΣ  ΥΠΟΥΡΓΕΙΟ ΥΓΕΙΑΣ ΚΑΙ ΠΡΟΝΟΙΑΣ     ΚΕΝΤΡΙΚΗ ΥΠΗΡΕΣΙΑ  ΔΙΕΥΘΥΝΣΗ ΔΙΟΙΚ. & ΟΙΚ. ΥΠΗΡΕΣΙΩΝ  ΤΜΗΜΑ ΟΙΚ. ΔΙΟΙΚ. & ΠΡΟΜΗΘΕΙΩΝ  ΠΛΗΡΟΦΟΡΙΕΣ ΠΡΟΣ: ΟΛΥΜΠΙΑΚΗ ΑΕΡΟΠΛΟΙΑ FAX: 9883009  ΘΕΜΑ: "Απάντηση σε αίτημά σας"   ΣΧΕΤ: Το ΔΣ/391/14-2-00 έγγραφό σας Σε απάντηση του ανωτέρω σχετικού σας διαβιβάζουμε το υπ' αριθμ. 7 πρακτικό της επιτροπής.
Η ΠΡΟΙΣΤ. Δ/ΝΣΗΣ ΔΙΟΙΚ. & ΟΙΚΟΝ. ΥΠΗΡΕΣΙΩΝ ΣΩΤ. ΘΕΟΔΩΡΟΠΟΥΛΟΥ  Ακριβές αντίγραφο  Η ΠΡΟΙΣΤΑΜΕΝΗ  ΓΡΑΜΜΑΤΕΙΑΣ  ΑΜΑΛΙΑ ΡΟΥΣΣΟΥ  ΚΟΙΝ. Γρ. Προμηθειών ΠΡΑΚΤΙΚΟ Νο7  1. Σήμερα Τρίτη 8 Φεβρουαρίου 2000 και ώρα 10:00, η Επιτροπή Αξιολόγησης του Διαγωνισμού της Διακήρυξης 14/99, σε εφαρμογή της απόφασης με αριθμ. 4/3-2-2000 του ΔΣ του ΕΚΑΒ συνεδρίασε σε ολομέλεια με σκοπό την αποσφράγιση των οικονομικών προσφορών των εταιρειών "HELITALIA SpΑ" και "Ολυμπιακή Αεροπλοϊα ΑΕ", οι οποίες κλήθηκαν εγγράφως (Α.Π.  1685/3-2-2000) να παραστούν με τους νόμιμους εκπροσώπους των.
2. Στην συνεδρίαση παρέστησαν οι παρακάτω νόμιμοι εκπρόσωποι των εταιρειών: α. Από πλευράς "Ολυμπιακής Αεροπλοϊας ΑΕ", ο Δ.Σ. της εταιρείας κος Γ. Στεφάνου και η νόμιμη εκπρόσωπος της εταιρείας, πληρεξούσια δικηγόρος κα Δερμοσόνογλου.
β. Από πλευράς "HELITALIA SpA", ο εξουσιοδοτημένος εκπρόσωπος της εταιρείας στην Ελλάδα κος Γ. Αυγερινόπουλος, καθώς και ο πληρεξούσιος δικηγόρος της εταιρείας κος Σ. Τερεζάκης.
 3. Κατά την έναρξη της συνεδρίασης οι εκπρόσωποι της εταιρείας "HELITALIA SpA", γνώρισαν στην επιτροπή ότι έχουν υποβάλει ένσταση κατά της απόφασης υπ' αριθμ. 4/3-2-2000 του ΔΣ του ΕΚΑΒ σύμφωνα με το 'Αρθρο 5 του Παραρτήματος ΙΙ της Διακήρυξης και ζήτησαν την αναβολή της συνεδρίασης και του ανοίγματος των οικονομικών προσφορών μέχρι την εκδίκαση της ένστασης. Η Επιτροπή διέκοψε προσωρινά τη συνεδρίαση και αφού έλαβε την σύμβουλο γνώμη του νομικού Συμβούλου του ΕΚΑΒ κου Ανδρέα Κουρούκλη και έχοντας υπόψη το ίδιο άρθρο της Διακήρυξης, καθώς και το 'Αρθρο 15 του Π.Δ. 394/96, απέρριψε το αίτημα της "HELITALIA SpA", θεωρώντας ότι η υποβολή της ένστασης δεν αναστέλλει τη διαδικασία του διαγωνισμού, αλλά εφ' όσον κατά την εκδίκασή της κριθεί βάσιμη τότε θα έχει κατά νόμον επίδραση επ' αυτών.
 4. Ακολούθως η Επιτροπή κάλεσε τους εκπροσώπους των εταιρειών να εκφράσουν τυχόν αντιρρήσεις για την παρουσία των συγκεκριμένων προσώπων της μιας ή της άλλης πλευράς και αφού δεν εκδηλώθηκε κάποια αντίρρηση προέβη στην αποσφράγιση των οικονομικών προσφορών. Αρχικά αποσφράγισε την προσφορά της εταιρείας "HELITALIA SpA" και αφού τα μέλη της Επιτροπής υπέγραψαν και σφράγισαν όλα τα φύλλα, ο Πρόεδρος ανέγνωσε δυνατά το περιεχόμενό της.
 5. Στη συνέχεια και ενώ η Επιτροπή προτίθετο να προβεί στην αποσφράγιση της προσφοράς της εταιρείας "Ολυμπιακή Αεροπλοϊα ΑΕ", οι εκπρόσωποι της ζήτησαν να μην παρίστανται οι εκπρόσωποι της "HELITALIA SpA" στο άνοιγμα της οικονομικής τους προσφοράς. Η Επιτροπή μετά από  ολιγόλεπτη διακοπή για να συσκεφθεί απέρριψε το αίτημα της "Ολυμπιακής Αεροπλοϊας ΑΕ", ως αβάσιμο και η διαδικασία συνεχίστηκε. Η Επιτροπή αποσφράγισε την προσφορά, τα μέλη της Επιτροπής υπέγραψαν και σφράγισαν όλα τα φύλλα και το περιεχόμενο της αναγνώσθηκε δυνατά από τον Πρόεδρο.  6. Μετά τα ανωτέρω ο Πρόεδρος της Επιτροπής ερώτησε τους εκπροσώπους των εταιρειών, εάν είχαν περαιτέρω ερωτήσεις ή διευκρινήσεις και αφού απάντησαν αρνητικά, απεχώρησαν.
 7. Η συνεδρίαση της Επιτροπής συνεχίστηκε με τον έλεγχο των οικονομικών προσφορών των δύο εταιρειών και διαπίστωσε ότι και οι δύο είναι σύμφωνες με τη διακήρυξε 14/99 και συνεπώς αποδεκτές και ειδικότερα:  α. Η εταιρεία HELITALIA SpA προσφέρει τις ακόλουθες τιμές:  (1) 'Ωρα Αναμονής Ε/Π: 40000  (2) 'Ωρα Αναμονής Α/Φ: 40000 (3) 'Ωρα Πτήσεως Ε/Π: 170000 (4) 'Ωρα Πτήσεως Α/Φ: 105000 β. Η εταιρεία "Ολυμπιακή Αεροπλοϊα ΑΕ" προσφέρει τις ακόλουθες τιμές: (1) 'Ωρα Αναμονής Ε/Π: 155010  (2) 'Ωρα Αναμονής Α/Φ:  97104 (3) 'Ωρα Πτήσεως Ε/Π:  147488 (4) 'Ωρα Πτήσεως Α/Φ:  222563 8. Από τα ανωτέρω προκύπτει ότι η συγκριτική τιμή και για τις δύο εταιρείες είναι το σύνολο των επί μέρους τιμών και διαμορφώνεται ως εξής:  α. HELITALIA SpA:           355000  β. Ολυμπιακή Αεροπλοϊα Α.Ε: 622165  9. Συνεπώς και με βάση τη βαθμολογία των δύο εταιρειών η οποία και κατατέθηκε με το πρακτικό Νο6 της επιτροπής προκύπτουν οι ακόλουθες ανηγμένες τιμές:  α. HELITALIA SpA:  355000/109800 = 3,233  β. Ολυμπιακή Αεροπλοϊα ΑΕ:  622165/101100 = 6,154 10. Η Επιτροπή εκτιμά ότι οι ανωτέρω τιμές οι οποίες προκύπτουν σύμφωνα με τα καθοριζόμενα στη διακήρυξη για τον υπολογισμό της συμφερότερης προσφοράς θα πρέπει να θεωρηθούν ως η βάση για την περαιτέρω διαδικασία διαπραγμάτευσης ώστε το ΕΚΑΒ να επιτύχει την τελική συμφερότερη προσφορά.
    Η Επιτροπή Αξιολόγησης  Γ. Χαμαλάκης Ιατρός, Πρόεδρος 'Ασμχος (Ι) Μιχ. Σιούλας, Μέλος  Επγός (ΤΑΜ) Κων. Τσαπάρας, Μέλος Αθαν. Κυριαζής Ιατρός, Μέλος     Αλ. Κωτσόπουλος Π.Ο.Υ., Μέλος")   
ΛΙΑΝΑ (ΓΑΡΥΦΑΛΛΙΑ) ΚΑΝΕΛΛΗ: Επίσης, θα πρέπει να συμφωνήσετε μαζί μου ότι το θέμα της αεροδιακομιδής ασθενών στον ευαίσθητο χώρο του Αιγαίου, για τον οποίο τόσα ακούγονται καθημερινά, δεν είναι υπόθεση με τη στενή έννοια ενός διαγωνισμού και της κατακύρωσης αυτής της εθνικής λειτουργίας - αεροδρομίων, αεροβοηθημάτων, υπηρεσιών του ΕΚΑΒ, νοσοκομείων- απλώς με μόνο το χαμηλότερο τίμημα, σε μία εταιρεία.
 Ο πρώτος διαγωνισμός ήταν μία φαρσοκωμωδία και δεν μπορεί κανείς να δεχθεί ότι πετάχθηκε η Ολυμπιακή Αεροπλοϊα έξω από το διαγωνισμό, επειδή δεν κατέθεσε το πρωτότυπο της φορολογικής της ενημερότητας. 'Οταν δε οι εκπρόσωποι της Ολυμπιακής είπαν, παρουσία και των εκπροσώπων του ΕΚΑΒ, ότι κατέθεσαν τα πρωτότυπα και απείλησαν με εισαγγελέα -ρωτήστε τους ανθρώπους του ΕΚΑΒ- δυστυχώς τα έγγραφα που έλειπαν βρέθηκαν σε σπίτια μελών του διοικητικού συμβουλίου του ΕΚΑΒ.
Τα πράγματα είναι πολύ σοβαρότερα από όσο φαίνονται. Η φαρσοκωμωδία του πρώτου διαγωνισμού κατέληξε σε φιάσκο για την Ολυμπιακή Αεροπλοϊα ακριβώς για να μπορέσουν στο δεύτερο γύρω να συμμετάσχουν οι Ιταλοί, οι οποίοι θα χρησιμοποιούν τα αεροπλάνα και τα ελικόπτερα που αγοράσαμε από αυτούς και πληρώνουμε (5.800.000.000) δραχμές.
 Μόλις προχθές ανακοινώσατε ότι τα παραλάβατε με ρυθμό ένα περίπου ανά δύο μήνες τα πέντε. Σ' αυτούς λοιπόν που τα αγοράζουμε, τους ιταλούς Θα τα έχει μεν πληρώσει ο ελληνικός λαός και θα έχουν τη συντήρηση, τη λειτουργία και την πτητική εκμετάλλευση, οι Ιταλοί.
 Αφού λοιπόν πρώτα τους δώσαμε το πακέτο της αγοράς μετά υπογράφουμε μαζί τους για να χρησιμοποιούν οι Ιταλοί τα ίδια ελικόπτερα και τα ίδια αεροπλάνα που θα μας πουλήσουν για να μεταφέρουν 'Ελληνες ασθενείς.
Εγώ θεωρώ τη υπόθεση επιπέδου εισαγγελέα όπως είχαν απειλήσει οι άνθρωποι της Ολυμπιακής.
ΠΡΟΕΔΡΕΥΩΝ (Κωνσταντίνος Βρεττός): Η Υφυπουργός Υγείας και Πρόνοιας κ. Σπυράκη έχει το λόγο για δύο λεπτά.
 ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, αν υπάρχει θέμα εισαγγελέα θα ακολουθηθεί η νομιμότητα και η πρέπουσα διαδικασία.
  Αυτό το οποίο έχει συμβεί είναι ότι πράγματι υπήρχαν δύο διαγωνισμοί.           Ο πρώτος ήταν ατελέσφορος διότι δεν είχαν προσκομιστεί όλα τα απαιτούμενα δικαιολογητικά.  Στο δεύτερο διαγωνισμό πάλι ζητήθηκαν δικαιολογητικά που έλλειπαν να κατατεθούν μέσα σε τακτές ημερομηνίες, τα οποία προσκόμισαν οι τρεις εταιρείες οι οποίες ελάμβαναν μέρος στο διαγωνισμό.
 ΛΙΑΝΑ (ΓΑΡΥΦΑΛΛΙΑ) ΚΑΝΕΛΛΗ: Δύο στο δεύτερο διαγωνισμό.
 ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Επίσης υπενθυίζω ότι συγκροτήθηκε επιτροπή, η οποία περιελάμβανε όχι μόνο υπηρεσιακούς παράγοντες του ΕΚΑΒ, αλλά επίσης και άτομα τα οποία προήρχοντο από το Γενικό Επιτελείο Αεροπορίας τα οποία και συνέταξαν τα κριτήρια στις προκηρύξεις αλλά επίσης συμμετείχαν στην όλη διενέργεια του διαγωνισμού.  
ΛΙΑΝΑ (ΓΑΡΥΦΑΛΛΙΑ) ΚΑΝΕΛΛΗ: Και διαμαρτυρήθηκαν οι πιλότοι για το σκάνδαλο.
 ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν έχω έγγραφες καταθέσεις για τα σκάνδαλα. Δεν μπορούμε να ακούμε απλώς πληροφορίες.  Βασιζόμαστε σε αυτά τα οποία έχουμε.
 ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, ο Βουλευτής κ. Αθανάσιος Βαρίνος ζητεί ολιγοήμερη άδεια απουσίας του στο εξωτερικό από 17 έως 24 Μαϊου 2000. Εγκρίνει η Βουλή;  
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε.
Κυρίες και κύριοι συνάδελφοι στο σημείο αυτό δέχεστε να λύσουμε τη συνεδρίαση;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 Με τη συναίνεση του Σώματος και ώρα 11.17' λύεται η συνεδρίση για τη Δευτέρα 15 Μαϊου 2000 και ώρα 18.00', με αντικείμενο εργασιών του Σώματος κοινοβουλευτικό έλεγχο: συζήτηση επικαίρων ερωτήσεων, σύμφωνα με την ημερήσια διάταξη.
Ο ΠΡΟΕΔΡΟΣ                                      ΟΙ ΓΡΑΜΜΑΤΕΙΣ 

