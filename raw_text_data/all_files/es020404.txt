
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΙΕ'
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μέλη από το Κέντρο Ανοιχτής Περίθαλψης Ηλικιωμένων Νάουσας, σελ.
3. Συζήτηση και λήψη απόφασης για τις αιτήσεις άρσεως ασυλίας των Βουλευτών Σ. Δαϊλάκη και Δ. Τσιόγκα, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 5 Απριλίου 2002, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με την καθυστέρηση χρηματοδότησης προγραμμάτων του Υπουργείου από το Γ' Κοινοτικό Πλαίσιο Στήριξης κ.λπ., σελ.
β) Προς τον Υπουργό Εργασίας και Κοινωνικών Ασφαλίσεων, σχετικά με την απαλλαγή από την υποχρεωτική ασφάλιση στον Οργανισμό Ασφάλισης Ελεύθερων Επαγγελματιών (ΟΑΕΕ) και στοΤαμείο Επαγγελματιών Βιοτεχνών Ελλάδος (ΤΕΒΕ) των μικροϊδιοκτητών ενοικιαζόμενων δωματίων, σελ.
γ) Προς την Υπουργό Περιβάλλοντος, Χωροταξίας και Δημοσίων 'Εργων, σχετικά με την ολοκλήρωση του έργου υδροδότησης της Θεσσαλονίκης από τον ποταμό Αλιάκμονα κ.λπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
A. Κατάθεση σχεδίων νόμων:
1. Οι Υπουργοί Εμπορικής Ναυτιλίας, Εξωτερικών, Οικονομίας και Οικονομικών, Δικαιοσύνης και Εργασίας και Κοινωνικών Ασφαλίσεων, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας, για τις θαλάσσιες μεταφορές", σελ.
2. Οι Υπουργοί Εθνικής 'Αμυνας, Εθνικής Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου "Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Ομοσπονδιακού Υπουργείου 'Αμυνας της Ομοσπονδιακής Δημοκρατίας της Γιουκοσλαβίας", σελ.
Β. Κατάθεση Εκθέσεων Διαρκών Επιτροπών:
1. "Κύρωση της Σύμβασης μεταξύ της Ελληνικής Δημοκρατίας και της Πορτογαλικής Δημοκρατίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος", σελ.
2. "Κύρωση της Σύμβασης μεταξύ της Ελληνικής Δημοκρατίας και του Βασιλείου της Ισπανίας για την αποφυγή της διπλής φορολογίας και την αποτροπή της φοροδιαφυγής, αναφορικά με τους φόρους εισοδήματος και κεφαλαίου", σελ.
3. "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αρμενίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΕΥΘΥΜΙΟΥ Π., σελ.
ΚΕΦΑΛΟΓΙΑΝΝΗΣ Ε., σελ.
ΠΙΠΕΡΓΙΑΣ Δ., σελ.
ΣΠΥΡΟΠΟΥΛΟΣ Ρ., σελ.
ΤΣΑΚΛΙΔΗΣ Ι., σελ.
ΧΟΥΡΜΟΥΖΙΑΔΗΣ Γ., σελ.
Β. Επί των αιτήσεως άρσεως ασυλίας:
ΠΑΠΑΓΕΩΡΓΙΟΥ Γ., σελ.
ΤΖΕΚΗΣ Α., σελ.
ΤΣΙΠΡΑΣ Β., σελ.



ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΙΕ΄
Πέμπτη 4 Απριλίου 2002


Αθήνα, σήμερα στις 4 Απριλίου 2002, ημέρα Πέμπτη και ώρα 10:55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 3 Απριλίου 2002 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΡΙΔ΄ συνεδριάσεώς του, της Τετάρτης 3 Απριλίου 2002 σε ό,τι αφορά την ψήφιση στο σύνολο των σχεδίων νόμου: α) "Κύρωση της Σύμβασης έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά".
β) "Κύρωση της Σύμβασης δικαστικής συνδρομής σε αστικές, οικογενειακές και ποινικές υποθέσεις μεταξύ της Ελληνικής Δημοκρατίας και της Δημοκρατίας της Αρμενίας".
γ) "Κύρωση της Σύμβασης για την ενοποίηση ορισμένων κανόνων στις Διεθνείς Αεροπορικές Μεταφορές").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Άγγελο Τζέκη, Βουλευτή Β΄ Θεσσαλονίκης, τα ακόλουθα: 
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Φιλοθέης Αττικής διαμαρτύρεται για την τροποποίηση χρήσεων γης και μεταφορά συντελεστή δόμησης στη Φιλοθέη, που επιχειρείται με το νομοσχέδιο της Μ.Σ.Δ.
2 Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί την στελέχωση της Αρχαιολογικής Υπηρεσίας του Υπουργείου Πολιτισμού.
3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Συντονιστική Επιτροπή Επιτυχόντων μη Διοριστέων Γραπτού Διαγωνισμού ΑΣΕΠ 1998 ζητεί την απορρόφηση των μελών της σε κενές θέσεις.
4) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Σύλλογος Γεωτεχνικών Δημοσίων Υπαλλήλων Νομού Αιτωλ/νίας ζητεί να ληφθούν μέτρα για το ελαιόλαδο.
5) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας και η Ένωση Αξιωματικών Πυροσβεστικού Σώματος ζητούν την νομική, υλική και ηθική θωράκιση των εργαζομένων.
6) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Πανελλήνια Ομοσπονδία Πολιτικών Συνταξιούχων ζητεί την επίλυση αιτημάτων που αφορούν τους συνταξιούχους.
7) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Τεχνικό Επιμελητήριο Ελλάδας Τμήμα Μαγνησίας ζητεί την ολοκλήρωση του έργου της παράκαμψης του Πολεοδομικού Συγκροτήματος Βόλου.
8) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού ζητεί επίλυση ασφαλιστικών, συνταξιοδοτικών και λοιπών προβλημάτων των μελών της.
9) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία κάτοικοι Αγίου Νικολάου Τριχωνίδας Αιτωλ/νίας που είναι και γονείς των μαθητών του μονοθέσιου Δημοτικού Σχολείου Αγίου Νικολάου ζητούν να συνεχιστεί η λειτουργία του Σχολείου.
10) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Πανελλήνιος Σύλλογος Φυσικοθεραπευτών και η Πανελλήνια Ένωση Εργαστηριούχων Φυσικοθεραπευτών διαμαρτύρονται για την αλλοτρίωση των επαγγελματικών δικαιωμάτων των φυσικοθεραπευτών.
11) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Περιφερειακό Τμήμα Νομού Μαγνησίας του Πανελλήνιου Συλλόγου Φυσικοθεραπευτών ζητεί την κατοχύρωση του νομικού πλαισίου της άσκησης του επαγγέλματος του φυσικοθεραπευτή.
12) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο κ. Νικόλαος Μπεκιάρης, κάτοικος ΗΠΑ, ζητεί την επίλυση στρατολογικού του προβλήματος.
13) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο κ. Η.Πιπίνος, επίκουρος καθηγητής πανεπιστημίου Νεμπράσκα ΗΠΑ, ζητεί την επίλυση στρατολογικού του προβλήματος.
14) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο κ. Γιάννης Ρούσσος, αρχιτέκτων, ζητεί τη δημιουργία Μουσείου Μετανάστευσης - Απόδημου Ελληνισμού στον Πειραιά.
15) Ο Βουλευτής Αχαΐας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Παραλίας Ακταίου Δήμου Ρίου ζητεί να είναι υποχρεωτική για όλα τα πλοία η τοποθέτηση δεξαμενής συγκέντρωσης λυμάτων.
16) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επιμελητήριο Χίου ζητεί να μην καταργηθούν οι μειωμένοι συντελεστές ΦΠΑ που ισχύουν για τα νησιά του Αιγαίου.
17) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Κοινότητα Αντικυθήρων ζητεί να δρομολογηθεί πλοίο για τη μεταφορά αγαθών και φαρμάκων στα Αντικύθηρα.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί την αναβάθμιση του τηλεπικοινωνιακού κέντρου της περιοχής του.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Κουρμουλάκης, κάτοικος Ιεράπετρας, ζητεί τη λήψη μέτρων προστασίας δύο ατόμων με ειδικές ανάγκες.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί την επίλυση των προβλημάτων που έχουν δημιουργηθεί από το νέο τρόπο υποβολής της αναλυτικής περιοδικής δήλωσης στο ΙΚΑ.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός και Φυσιολατρικός Σύλλογος Ανατολής ζητεί τη χρηματοδότηση μελέτης για την αξιολόγηση του φυσικού περιβάλλοντος της ευρύτερης περιοχής του παραδοσιακού οικισμού Ανατολής Ιεράπετρας.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων Οργανισμών Τοπικής Αυτοδιοίκησης Νομού Λασιθίου ζητεί την απλούστευση των διαδικασιών για τη θεώρηση των βιβλιαρίων του ΤΥΔΚΥ.
23) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Σφακίων Χανίων ζητεί οικονομική ενίσχυση για την αποκατάσταση των ζημιών που προκλήθηκαν από την πρόσφατη θεομηνία στην περιοχή του.
24) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Ανατολικού Σελίνου Χανίων ζητεί έκτακτη οικονομική ενίσχυση για την αποκατάσταση των ζημιών που προκλήθηκαν στην περιοχή του από την πρόσφατη θεομηνία.
25) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί τη χορήγηση αποζημίωσης στους πληγέντες της περιοχής του από την πρόσφατη θεομηνία και τη δρομολόγηση της κατασκευής του παραλιακού δρόμου Λίμνη - Πολιτικά - Ψαχνά Εύβοιας.
26) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Καβάλας ζητεί την προώθηση έργων υποδομής στο Νομό Καβάλας όπως η δημιουργία Σταθμού Συμπαραγωγής Ηλεκτρισμού και Θερμότητας, κάθετων οδικών αξόνων, νέου λιμανιού, σιδηροδρόμου κ.λπ.
27) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Δημοτική Επιχείρηση Ύδρευσης - Αποχέτευσης Μεσσήνης διαμαρτύρεται για την κατάργηση θερμοθετημένου πόρου στις ΔΕΥΑ που απειλούνται με κλείσιμο.
28) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Επιτροπή Αγώνα για τα Ηπειρωτικά Κληροδοτήματα προτείνει νέες ρυθμίσεις από το υπό έγκριση σχέδιο νόμου που έχει συντάξει η Επιτροπή του Κώδικα Εθνικών Κληροδοτημάτων.
29) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η ΤΕΔΚ Μαγνησίας ζητεί την οικονομική ενίσχυση του Τμήματος Εκτάκτων Αναγκών της Νομαρχιακής Αυτοδιοίκησης Μαγνησίας και την αντικατάσταση των πεπαλαιωμένων αποχιονιστικών μηχανημάτων.
30) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια Ένωση Εκτάκτου Προσωπικού Αορίστου και Ορισμένου Χρόνου του Υπουργείου Γεωργίας ζητεί τη μετατροπή των συμβάσεων εργασίας από ορισμένου σε αορίστου χρόνου υπό συγκεκριμένους όρους.
31) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία οι τέως Πρόεδροι κοινοτήτων του Νομού Ηλείας ζητούν τη διευθέτηση της συνταξιοδότησής τους.
32) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Καστοριάς ζητεί παρέμβαση προς αντιμετώπιση του οικονομικού αδιεξόδου των γουνοποιών Καστοριάς που έχουν υπογράψει σύμβαση δανείου με το Δημόσιο και αδυνατούν να εξοφλήσουν τα χρέη τους.
33) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Πάρου Κυκλάδων ζητεί την επίλυση των προβλημάτων λειτουργίας του ΤΕΕ Πάρου.
34) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Παγγαίου Καβάλας καταθέτει προτάσεις αναπτυξιακών έργων του Νομού Καβάλας όπως η κατασκευή αθλητικού κέντρου στο Δήμο Παγγαίου, πάρκου κυκλοφοριακής αγωγής κ.λπ.
35) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί τη στελέχωση της Αρχαιολογικής υπηρεσίας του Υπουργείου Πολιτισμού.
36) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο κ. Χρήστος Κιοσέογλου κάτοικος Θεσσαλονίκης, διαμαρτύρεται για την υποχρέωση προσκόμισης στους διαγωνισμούς του ΑΣΕΠ πιστοποιητικού γνώσης ξένης γλώσσας όπως το Lower ή το Proficiency ως μοναδικού στοιχείου απόδειξης της γλωσσομάθειας.
37) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Πρέβεζας διαμαρτύρεται για την έλλειψη ειδικού χρηματοδοτικού προγράμματος προς άρση της απομόνωσης της Ηπείρου κ.λπ.
38) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Ενιαία Ομοσπονδία Βιοτεχνών Επισκευαστών Αυτοκινήτων Μηχανημάτων Μοτοσυκλετών διαμαρτύρεται για την απόφαση της έξωσης των συνεργείων επισκευής αυτοκινήτων από την περιοχή Μεταξουργείου και ζητεί την ανάκλησή της.
39) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Μανταμάδου Λέσβου ζητεί τη διατήρηση των ευνοϊκών ρυθμίσεων κοινωνικής ασφάλισης σε επαγγελματίες και βιοτέχνες της ελληνικής υπαίθρου.
40) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Εύβοιας ζητεί οικονομική ενίσχυση για την αποκατάσταση των ζημιών στην περιοχή της, που προκάλεσαν οι πρόσφατες θεομηνίες.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1229/4-9-01 ερώτηση δόθηκε με το υπ΄ αριθμ. 1965/2-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1229/4-9-2001, που κατέθεσε ο Βουλευτής κ. Ι. Δ. Λαμπρόπουλος, σας πληροφορούμε τα εξής:
Το ελαιόλαδο υπάγεται στην Κοινή Οργάνωση Αγοράς και συνεπώς τα διάφορα μέτρα για τη στήριξη του αποφασίζονται από τα όργανα της κοινότητας (Συμβούλια Υπουργών, Διαχειριστικές Επιτροπές, κλπ.).
1. Η προς επιδότηση ποσότητα ελαιολάδου, προκύπτει από τις αιτήσεις ενίσχυσης των ελαιοπαραγωγών. Για τον έλεγχο αυτών των ποσοτήτων, λαμβάνονται υπόψη διάφορα στοιχεία, όπως: α) οι διαδοχικές εκτιμήσεις παραγωγής των Νομαρχιακών Αυτοδιοικήσεων, β) τα στοιχεία παραγωγής ελαιολάδου από τα ελαιοτριβεία με βάση τις Δηλώσεις Μηνιαίας κατάστασης Εργασιών του Ελαιοτριβείου (ΔΜΚΕΕ), γ) τα στοιχεία των Ομοιογενών Ελαιοκομικών Ζωνών (ΟΕΖ) που αποφασίζονται από τον Υπουργό Γεωργίας κατόπιν εισηγήσεων - προτάσεων των Νομαρχιακών Αυτοδιοικήσεων, δ) τα στοιχεία αξιολόγησης των αποδόσεων σε ελιές και ελαιόλαδο, όπως αυτά ορίζονται στον Καν (ΕΚ) 2366/98.
Επί των τελικά εγκεκριμένων στοιχείων των ΟΕΖ εφαρμόζεται ενιαίο κριτήριο αποδεκτών προς ενίσχυση ποσοτήτων ελαιολάδου.
Ο καθορισμός των Ομοιογενών Ελαιοκομικών Ζωνών (ΟΕΖ) και των αποδόσεών τους, πραγματοποιείται από επιτροπές που συγκροτούν με απόφασή τους οι Προϊστάμενοι των Δ/νσεων Αγροτικής Ανάπτυξης με τη συμμετοχή όλων των τοπικών εμπλεκόμενων φορέων. Οι εν λόγω επιτροπές είναι πενταμελείς και αποτελούνται από τον Προϊστάμενο του Τμήματος Παρέμβασης και Εισοδηματικών Ενισχύσεων (ΠΕΕ) της Δ/νσης Αγροτικής Ανάπτυξης (Δ.Α.Α.) ως πρόεδρο, ένα γεωπόνο της Δ.Α.Α., έναν εκπρόσωπο του Ο.Ε.Ε.Ε., έναν υπάλληλο του Τμήματος ενίσχυσης στην παραγωγή της αντίστοιχης εκάστοτε Οργάνωσης Παραγωγών και έναν υπάλληλο του Τμήματος ενίσχυσης της Ένωσης των Οργανώσεων Παραγωγών. Έργο των επιτροπών είναι η εισήγηση προς τη Δ/νση ΠΑΠ Δενδρ/κής του Υπουργείου Γεωργίας των στοιχείων των ΟΕΖ, η τελική έγκριση των οποίων θα γίνεται με απόφαση του Υπουργού Γεωργίας. Για την εκτέλεση του έργου των οι επιτροπές, στις οποίες συμμετέχουν όλοι οι εμπλεκόμενοι φορείς, λαμβάνουν υπόψη όλες τις παραμέτρους, ακολουθώντας τη διαδικασία που τους έχει ορισθεί από το Υπουργείο Γεωργίας. Για οποιαδήποτε τροποποίηση των ΟΕΖ, η Διεύθυνση Αγροτικής Ανάπτυξης πρέπει να υποβάλει εισήγηση στο Υπουργείο Γεωργίας, με την προσήκουσα αιτιολογία, και αυτή στη συνέχεια να γίνει αποδεκτή από την Ευρωπαϊκή Επιτροπή. Επίσης από την περίοδο 1999/2000 έχει ήδη ξεκινήσει και μια στατιστική μέθοδος εκτίμησης των αποδόσεων των ζωνών, προκειμένου αυτές να συγκριθούν με τα στοιχεία των ανωτέρω επιτροπών, με σκοπό τον ακριβή προσδιορισμό τους.
2. Για την μεγαλύτερη αποτελεσματικότητα των ελέγχων στον τομέα της ενίσχυσης στην παραγωγή ελαιολάδου, το Υπουργείο Γεωργίας έχει λάβει προσφάτως πρόσθετα οριζόντια μέτρα όπως:
- Μετά από εισήγηση των περιφερειακών υπηρεσιών, οι Ομοιογενείς Ελαιοκομικές Ζώνες εγκρίνονται από τον Υπουργό Γεωργίας.
- Με απόφαση του Υπουργού Γεωργίας καθορίζονται για κάθε ελαιοκομική περίοδο για όλη τη χώρα κριτήρια αποδεκτών προς ενίσχυση ποσοτήτων ελαιολάδου.
- Επίσης σύμφωνα με τον κανονισμό (ΕΚ) 1273/99 από την περίοδο 1999/2000 έχει τεθεί σε εφαρμογή και ένας επιπλέον αντικειμενικός προσδιορισμός των αποδόσεων των ζωνών (Περιφερειακές Ζώνες) για τον έλεγχο των αποδόσεων που θα εισηγούνται οι Νομαρχιακές Αυτοδιοικήσεις.
- Η διακίνηση των ελαιολάδων των παραγωγών θα γίνεται μόνον εφόσον αυτή είναι σύμφωνη με τον Κώδικα Βιβλίων και Στοιχείων (και θα αναγνωρίζονται για ενίσχυση μόνο οι ποσότητες εκείνες για τις οποίες θα αποδεικνύεται ο προορισμός τους με τα προβλεπόμενα από τον Κ.Β.Σ. παραστατικά).
- Οι οργανώσεις των παραγωγών υποχρεούνται να τηρούν, σε ενιαία μαγνητικά μέσα, τα αρχεία που αφορούν την ενίσχυση στην παραγωγή ελαιολάδου. Η μη παράδοσή τους στο Υπ. Γεωργίας και στον Οργανισμό Ελέγχου Ενισχύσεων Ελαιολάδου, οποτεδήποτε ζητηθούν, θα αποτελεί άρνηση ελέγχου και θα επιβάλλονται οι κυρώσεις που ορίζουν οι σχετικοί κανονισμοί (αποκλεισμός τόσο των παραγωγών όσο και των οργανώσεών τους από τις κοινοτικές επιδοτήσεις).
- Σε συνεργασία με το Υπουργείο Οικονομικών (Σ.Δ.Ο.Ε.) πρόκειται να εφαρμοσθούν δειγματοληπτικά διασταυρωτικοί έλεγχοι των φορολογικών στοιχείων των ελαιουργείων και πυρηνελαιουργείων.
Ο ΥΠΟΥΡΓΌΣ
Ε. ΑΡΓΥΡΗΣ"
2. Στην με αριθμό 1237/5-9-01 ερώτηση δόθηκε με το υπ' αριθμ. 2894/3-10-01 έγγραφο από τον Υπουργό Μεταφορών η ακόλουθη απάντηση:
"Σε απάντηση της ερώτησης με αριθμό 1237/5-9-01 που κατέθεσε στη Βουλή ο Βουλευτής κ. Γ. Γαρουφαλιάς σχετικά με την εκπαίδευση των υποψηφίων οδηγών, σας πληροφορούμε τα παρακάτω:
Σύμφωνα με την Υπουργική Απόφαση 58930/480/11-4-1999 (ΦΕΚ 526/Β/3-5-1999) οι υποψήφιοι οδηγοί αυτοκινήτων και μοτοσυκλετών, προκειμένου να λάβουν μέρος στις θεωρητικές (γραπτές) και πρακτικές εξετάσεις που διενεργούνται από τις αρμόδιες Υπηρεσίες Μεταφορών και Επικοινωνιών των Νομαρχιακών Αυτοδιοικήσεων υποχρεούνται να έχουν πραγματοποιήσει προηγουμένως ένα κατ' ελάχιστο αριθμό ωρών θεωρητικής και πρακτικής εκπαίδευσης σύμφωνα με τα οριζόμενα στο άρθρο 16 της ιδίας Απόφασης (ανάλογα με την κατηγορία του οχήματος).
Η θεωρητική εκπαίδευση πραγματοποιείται στα Κέντρα Θεωρητικής Εκπαίδευσης Υποψηφίων Οδηγών ή στις Σχολές Οδηγών όπως ορίζεται στο άρθρο 17 του Π.Δ. 404/1996.
Από την προαναφερόμενη Απόφαση ορίζεται επίσης, ότι κατά την διάρκεια της θεωρητικής εκπαίδευσης και στα πλαίσια των προβλεπομένων μαθημάτων, θα πρέπει να αναλύεται πλήρως και με τη χρήση εποπτικών μέσων η διδακτέα ύλη η οποία περιλαμβάνεται στο εγχειρίδιο γενικών και ειδικών γνώσεων του Υπουργείου Μεταφορών και Επικοινωνιών.
Τα εγχειρίδια αυτά αποστέλλονται από το Υ.Μ.Ε. στις Διευθύνσεις Μεταφορών και Επικοινωνιών των Νομαρχιακών Αυτοδιοίκησεων και διατίθενται στους υποψηφίους οδηγούς.
Οι προσερχόμενοι στις εξετάσεις υποψήφιοι οδηγοί για να γίνουν δεκτοί προς εξέταση πρέπει να είναι εφοδιασμένοι με δελτία παροχής υπηρεσιών των σχολών που τους εκπαίδευσαν από τα οποία να αποδεικνύεται ότι έχουν παρακολουθήσει το σύνολο των προβλεπομένων από τις ισχύουσες διατάξεις θεωρητικών και πρακτικών μαθημάτων.
Η αρμοδιότητα για τη διαπίστωση της αλήθειας του περιεχομένου των αποδείξεων και της τήρησης της προβλεπόμενης διαδικασίας περί υποχρεωτικής εκπαίδευσης ανήκει στις Υπηρεσίες Μεταφορών και Επικοινωνιών των Νομαρχιακών Αυτοδιοικήσεων της χώρας.
Παράλληλα, ο έλεγχος των Σχολών Οδηγών γίνεται από το Σώμα Επιθεωρητών - Ελεγκτών του Υ.Μ.Ε.
Με σχέδιο Προεδρικού Διατάγματος το οποίο ήδη προωθείται, καθορίζονται πρόσθετες ποινές για τους εκπαιδευτές που βεβαιώνουν ψευδώς ότι έχουν διενεργήσει την προβλεπόμενη εκπαίδευση.
Ο Υπουργός
ΧΡΙΣΤΟΣ ΒΕΡΕΛΗΣ"
3. Στην με αριθμό 1249/5-9-01 ερώτηση δόθηκε με το υπ΄αριθμ. 899/4-10-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1249/15-9-01, την οποία κατέθεσε ο Βουλευτής κ. Αναστ. Σπηλιόπουλος και αφορά στην αντισεισμική παιδεία στον ελληνικό χώρο, σας γνωρίζουμε τα ακόλουθα: 
1. Στα σχολικά εγχειρίδια της Α/θμιας Εκπ/σης υπάρχουν διδακτικές ενότητες που αναφέρονται στους σεισμούς και την αντισεισμική προστασία με στόχο την διαμόρφωση ανάλογων στάσεων και συμπεριφορών από τους μαθητές. 
2. Κατά το σχολικό έτος 2000 - 2001 στο πλαίσιο του προγράμματος "Επιμόρφωση Διευθυντών των σχολικών μονάδων Α/θμιας και Β/θμιας Εκπ/σης για τον αντισεισμικό σχεδιασμό και προστασία του οποίου την υλοποίηση είχε αναλάβει ο ΟΑΣΠ σε συνεργασία με το Παιδαγωγικό Ινστιτούτο και τη Δ/νση Σπουδών Π.Ε. του ΥΠΕΠΘ, πραγματοποιήθηκαν επιμορφωτικά σεμινάρια, στα οποία επιμορφώθηκαν οι διευθυντές των σχολικών μονάδων του λεκανοπεδίου Αττικής ώστε να μπορούν να λειτουργήσουν ως πολλαπλασιαστές. Στόχος του συγκεκριμένου προγράμματος ήταν η διαμόρφωση αντισεισμικής συμπεριφοράς στις σχολικές μονάδες, τόσο σε επίπεδο πρόληψης προσεισμικά, όσο και μετασεισμικά για την αντιμετώπιση της έκτακτης ανάγκης λόγω σεισμού. Στους συμμετέχοντες στα παραπάνω σεμινάρια δόθηκε ενημερωτικό υλικό αντισεισμικής προστασίας (φυλλάδια, αφίσες, διαφάνειες κ.α.), για την ευαισθητοποίηση και τη λήψη κατάλληλων μέτρων από τους μαθητές. 
3. Από την πλευρά τους οι Δ/ντές των σχολικών μονάδων της χώρας, έχουν καταρτίσει σχέδιο έκτακτης ανάγκης σε περίπτωση σεισμού, το οποίο προσαρμόζεται ανάλογα με τις ανάγκες της κάθε σχολικής μονάδας, ώστε να αποφεύγονται ο συνωστισμός και ο πανικός των μαθητών σε περίπτωση εντολής εγκατάλειψης των αιθουσών. 
4. Ακόμα πραγματοποιούνται, ειδικά τους πρώτους μήνες της σχολικής χρονιάς και στη συνέχεια σε τακτά χρονικά διαστήματα, ασκήσεις ετοιμότητας. Επίσης ειδικοί επιστήμονες του Ο.Α.Σ.Π. επισκέπτονται τα σχολεία της χώρας για ενημέρωση σχετικά με τους σεισμούς. 
5. Επιπλέον, στο πλαίσιο της Ημέρας Προστασίας από Φυσικές Καταστροφές, το ΥΠΕΠΘ με την Γ2/4586/05-10-99 εγκύκλιο προτείνει τη διεξαγωγή εκδηλώσεων στα σχολεία Π/θμιας και Δ/θμιας Εκπ/σης. Κατά τη διάρκεια τους εκτός από διαλέξεις, ασκήσεις ετοιμότητας, συγκέντρωση και διανομή έντυπου υλικού, προβολή ταινιών βίντεο, μπορεί να γίνει και συζήτηση ευαισθητοποίησης των μαθητών και της ευρύτερης σχολικής κοινότητας με ειδικούς επιστήμονες (π χ. Ψυχολόγους , Κοινωνικούς Λειτουργούς) για την αντιμετώπιση φόβου, πανικού και γενικά ψυχολογικών προβλημάτων, τα οποία είναι συνέπεια των φυσικών καταστροφών, μέσω της ανάπτυξης δεξιοτήτων. 
6. Επιπρόσθετα, κάθε σχολική χρονιά υλοποιούνται 900 προγράμματα Αγωγής Υγείας σε Νομαρχιακό Επίπεδο, εκ των οποίων το 20% περίπου αφορά στην αντιμετώπιση φυσικών καταστροφών. 
7. Επίσης μαθητές από τις δύο τελευταίες τάξεις των Δημοτικών Σχολείων της χώρας συμμετέχουν στο πρόγραμμα προώθησης τηλεματικών υπηρεσιών στην εκπαίδευση με θέμα τους σεισμούς. 
8. Τέλος το ΥΠΕΠΘ έστειλε την Γ2/5136/11-12-2000 εγκύκλιο σε όλα τα Γυμνάσια και τα Λύκεια της χώρας με θέμα "Προληπτικά μέτρα αντισεισμικής προστασίας". Με την εγκύκλιο αυτή διαβιβάστηκαν: α) μέρος του μεταβατικού σχεδίου αντιμετώπισης εκτάκτων αναγκών, του Ο Α.Σ.Π. (Οργανισμός Αντισεισμικού Σχεδιασμού και Προστασίας) β) συνοπτικές οδηγίες και μέτρα αυτοπροστασίας σε περίπτωση σεισμού, του ΟΑ.ΣΠ. γ) ενδεικτικό σχέδιο - σχέδιο έκτακτης ανάγκης, λόγω σεισμού στα σχολεία, του ΟΑ.Σ.Π. 
Ο Υφυπουργός
ΦΙΛ. ΠΕΤΣΑΛΝΙΚΟΣ"
4. Στην με αριθμό 1253/5-9-2001 ερώτηση δόθηκε με το υπ' αριθμ. 901/3-10-2001 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1253/5-9-2001 την οποία κατέθεσε ο Βουλευτής κ. Σπηλ. Π. Σπηλιωτόπουλος, σας γνωρίζουμε τα ακόλουθα:
Το 1995 ο Υπουργός Εθνικής Παιδείας και Θρησκευμάτων κ. Γ.Α. Παπανδρέου κατέθεσε στη Σύνοδο Υπουργών Παιδείας της Ε.Ε. μνημόνιο για την ίδρυση Ευρωπαϊκού Κέντρου Κλασικών Γραμμάτων με στόχο τη διατήρηση της κοινής Πολιτιστικής και Γλωσσικής Κληρονομίας, ιδιαιτέρως με την καλλιέργεια της Αρχαίας Ελληνικής και Λατινικής Γλώσσας.
Φέτος με την ευκαιρία του εορτασμού του 2001 ως Ευρωπαϊκού Έτους Γλωσσών με επιστολή μου προς τους Ευρωπαίους Ομολόγους μου και την Επίτροπο κα Reding επανέφερα το θέμα της δημιουργίας του Κέντρου αυτού. Η πρωτοβουλία αυτή αποδεικνύει το ενδιαφέρον της Ελληνικής Πολιτείας για τη στήριξη των κλασικών γλωσσών και των πολιτιστικών αξιών ενός κόσμου που διαμόρφωσε σε μεγάλο βαθμό την Ευρώπη.
Εξάλλου ένα από τα δείγματα της Αρχαίας Ελληνικής Γλώσσας αποτελεί και η ειδική επιχορήγηση του προγράμματος "Σχολικός Thesaurus Linguae Graecae" (Τ.L.G.) ενός προγράμματος συνεργασίας μεταξύ του Πανεπιστημίου της Καλιφόρνια και του Κέντρου Ελληνικής Γλώσσας (υπό την επιστημονική ευθύνη του καθηγητού της Αρχαίας Ελληνικής Φιλολογίας κ. Ι. Καζάζη) για την ελληνική συμμετοχή στο Ευρωπαϊκό Έτος Γλωσσών.
Ο σχολικός Thesaurus Linguae Graecae είναι ένα κεντρικό ηλεκτρονικό βοήθημα για το μάθημα της Αρχαίας Ελληνικής στη Δευτεροβάθμια Εκπαίδευση, τόσο για τη διδασκαλία του όσο και για την εξέτασή του την ενδοσχολική και την πανελλαδική. Το "βοήθημα" μπορεί επίσης να χρησιμοποιηθεί και για Φιλοσοφικές Σχολές.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
5. Στην με αριθμό 1255/5.9.01 ερώτηση δόθηκε με το υπ' αριθμ. 140/2.10.01 έγγραφο από τον Υπουργό Περιβάλλοντος, Χωροταξίας και Δημοσίων Έργων, η ακόλουθη απάντηση:
"Απαντώντας στην ερώτηση 1255/5.9.01 που κατέθεσε στη Βουλή ο Βουλευτής κ. Σ. Σπηλιωτόπουλος παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της Περιφέρειας Δυτικής Ελλάδας τα εξής:
Για την Αντιμετώπιση του αρδευτικού προβλήματος στην περιοχή Τριταίας, η Περιφέρεια Δυτικής Ελλάδας έχει χρηματοδοτήσει από την Τεχνική Βοήθεια του Β΄ ΠΕΠ την "Μελέτη κατασκευής λιμνοδεξαμενών Τριταίας" με 70 εκατ. δρχ. και τη "Μελέτη αρδευτικού δικτύου Τριταίας" με 50 εκατ. δρχ.
Επίσης η Περιφέρεια θα χρηματοδοτήσει από το Γ΄ ΠΕΠ την "Οριστική γεωτεχνική έρευνα-εδαφομηχανική μελέτη και τεύχη δημοπράτησης για την κατασκευή δύο λιμνοδεξαμενών" με πίστωση 80 εκατ. δρχ. Για το σκοπό αυτό, έχει συνταχθεί Τεχνικό Δελτίο, έχει αξιολογηθεί θετικά και έχει σταλεί στο ΥΠΕΘΟ για έγκριση και εγγραφή της μελέτης στο Πρόγραμμα Δημοσίων Επενδύσεων. Στον προγραμματισμό της Περιφέρειας προβλέπεται η χρηματοδότηση από το Γ΄ΠΕΠ/ΔΕ και του έργου της κατασκευής των λιμνοδεξαμενών Τριταίας.
Επίσης το Τμήμα Διαχείρισης Υδατικών Πόρων της Δ/νσης Σχεδιασμού και Ανάπτυξης της Περιφέρειας Δυτικής Ελλάδος διερευνά τη δυνατότητα πρόσθετων τεχνικών παρεμβάσεων/λύσεων για την εξασφάλιση των καλλιεργειών της περιοχής.
Τέλος σας πληροφορούμε ότι για την ύδρευση των Δήμων της Πεδινής Ηλείας έχει συνταχθεί και υποβληθεί τεχνική-γεωλογική έκθεση για την ανόρυξη γεωτρήσεων στην περιοχή Σιμόπουλου, δίπλα στον αγωγό που μεταφέρει το νερό ύδρευσης από το Κακοτάρι.
Παράλληλα έχει συνταχθεί και υποβληθεί πρόταση για την εκτέλεση άμεσης προτεραιότητας έργων εμπλουτισμού της πηγής Κακοταρίου στο ύψος της περιοχής Δρακότρυπας, Δυτικά του Δ.Δ. Τσιπιανών. 
Ο Υπουργός
Κ. ΛΑΛΙΩΤΗΣ"
6. Στην με αριθμό 1291/6-9-01 ερώτηση δόθηκε με το υπ' αριθμ. 354/28-9-01 έγγραφο από τον Υπουργό Eμπορικής Ναυτιλίας η ακόλουθη απάντηση:
"Σε απάντηση του με αριθμό Πρωτ. 1291/6-9-01 εγγράφου σας, με το οποίο μας διαβιβάσθηκε ερώτηση του Βουλευτή κ. Αν. Σπηλιόπουλου, που κατατέθηκε στη Βουλή των Ελλήνων, σας πληροφορούμε τα ακόλουθα:
1. Η διάθεση λυμάτων ή αποβλήτων στη θάλασσα από παράκτιες ή άλλες εγκαταστάσεις επιτρέπεται σύμφωνα με το άρθρο 3 του ν. 743/77 που κωδικοποιήθηκε με το π.δ. 55/98 "Προστασία του θαλάσσιου περιβάλλοντος", μόνο μετά από άδεια που χορηγείται σύμφωνα με τις διατάξεις της Υγειονομικής διάταξης Ε1β/221/65, από τις αρμόδιες Υπηρεσίες της κατά τόπο Νομαρχιακής Αυτοδιοίκησης και εφόσον δεν υπάρχει κίνδυνος ρύπανσης.
2. Τα θέματα ίδρυσης, κατασκευής, λειτουργίας - μετεγκατάστασης - ανάκλησης λειτουργίας εγκαταστάσεων, διάθεσης λυμάτων/αποβλήτων στη θάλασσα, καθορισμού προτύπων και χρήσης αποδέκτη, μελέτης περιβαλλοντικών επιπτώσεων και εκτίμησης βαθμού ρύπανσης αποδεκτών (έδαφος - νερό - αέρας) εμπίπτουν στις αρμοδιότητες -κατά περίπτωση- των κεντρικών και περιφερειακών υπηρεσιών του ΥΠΕΧΩΔΕ, του Υπ. Υγείας Πρόνοιας, των Νομαρχιακών Αυτοδιοικήσεων κ.α.
3. Ανεξάρτητα από τα παραπάνω, το ΥΕΝ ευαίσθητο στα θέματα προστασίας του θαλάσσιου περιβάλλοντος έχει δώσει οδηγίες προς τις Λιμενικές Αρχές για εντατικοποίηση των προβλεπόμενων ελέγχων στις παράκτιες εγκαταστάσεις ξηράς, στο πλαίσιο της συντρέχουσας κατασταλτικής αρμοδιότητας σε θέματα πρόληψης της ρύπανσης της θάλασσας και των ακτών από χερσαίες εγκαταστάσεις, σε συνεργασία με τις συναρμόδιες Υπηρεσίες της Νομαρχιακής Αυτοδιοίκησης και σε περίπτωση διαπίστωσης παραβάσεων (ρύπανσης, μη ύπαρξης άδειας διάθεσης λυμάτων, υπέρβασης των ανωτάτων ορίων) επιβάλλονται οι προβλεπόμενες από την ισχύουσα νομοθεσία κυρώσεις.
4. Ειδικότερα από τη Λιμενική Αρχή Θεσσαλονίκης, διενεργήθηκαν πρόσφατα έλεγχοι στις παράκτιες βιομηχανικές εγκαταστάσεις περιοχής δικαιοδοσίας της (βυρσοδεψία - βαφεία - φινιριστήρια και εργαστήρια τήξεως λίπους) σε θέματα διάθεσης αποβλήτων και προστασίας θαλάσσιου περιβάλλοντος και βεβαιώθηκαν σαράντα μία παραβάσεις για απορρίψεις ανεπεξέργαστων υγρών βιομηχανικών αποβλήτων στη θάλασσα χωρίς άδεια διάθεσης της αρμόδιας Υπηρεσίας και επιβλήθηκαν πρόστιμα ύψους ογδόντα δύο εκατομμυρίων δρχ.
5. Τέλος, όσον αφορά την αποφόρτιση της περιοχής του ΟΛΘ από τις λιμενικές δραστηριότητες, σας γνωρίζουμε ότι το σύνολο των λιμενικών δραστηριοτήτων καθώς και των έργων στο λιμένα Θεσσαλονίκης -με προφανή τη σημασία τους για την Εθνική οικονομία και την οικονομία της Β. Ελλάδας- πραγματοποιούνται σύμφωνα με τις απαιτήσεις της Ευρωπαϊκής 'Ενωσης και της Εθνικής νομοθεσίας.
Ο Υπουργός
ΧΡΗΣΤΟΣ ΠΑΠΟΥΤΣΗΣ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 5 Απριλίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παρ. 2 & 3, 130 παρ. 2 & 3 Καν. Βουλής)
1.- Η με αριθμό 523/2-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου να επαναφέρει το δικαίωμα των εν χηρεία γυναικών να λαμβάνουν ολόκληρη τη σύνταξη λόγω θανάτου του συζύγου τους, δια βίου, ανεξαρτήτως ηλικίας. 
2.- Η με αριθμό 508/25/1-4-2002 επίκαιρη ερώτηση του Βουλευτή της Νέας Δημοκρατίας κ. Μιλτιάδη Έβερτ προς τον κύριο Πρωθυπουργό, σχετικώς με τη λήψη μέτρων πάταξης του φαινομένου της διαφθοράς στο δημόσιο τομέα κλπ..
3.- Η με αριθμό 524/2-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με τις προθέσεις του Υπουργείου να επιδοτηθεί ολόκληρη η πραγματική παραγωγή βαμβακιού. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 & 3 Καν. Βουλής)
1.- Η με αριθμό 522/2-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Ματζαπετάκη προς τους Υπουργούς Πολιτισμού, Περιβάλλοντος, Χωροταξίας και Δημοσίων Έργων, σχετικώς με τον εξωραϊσμό και την ανάπλαση των κεντρικών κτιρίων και ιστορικών μνημείων της πόλης του Ηρακλείου, εν όψει της Ολυμπιάδας του 2004. 
2.- Η με αριθμό 518/2-4-2002 επίκαιρη ερώτηση της Βουλευτού της Νέας Δημοκρατίας κας Αικατερίνης Παπακώστα προς τον Υπουργό Υγείας-Πρόνοιας, σχετικώς με την έλλειψη φαρμάκων για το θυρεοειδή κλπ..
3.- Η με αριθμό 525/2-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Ανάπτυξης, σχετικώς με την ανάκληση της άδειας συνέχισης των εργασιών εξόρυξης μεταλλευμάτων, από την επιχείρηση TVX GOLD στην κοινότητα Στρατονίκης Χαλκιδικής. 
4.- Η με αριθμό 519/2-4-2002 επίκαιρη ερώτηση του ανεξάρτητου Βουλευτή κ. Γεωργίου Καρατζαφέρη προς τον Υπουργό Οικονομίας και Οικονομικών, σχετικώς με την κατανομή των διαφημιστικών δαπανών του δημοσίου κλπ..
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 511/1-4-2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Μεταφορών και Επικοινωνιών, σχετικώς με την κατάργηση δρομολογίων της Ολυμπιακής Αεροπορίας από το Αεροδρόμιο "ΜΑΚΕΔΟΝΙΑ" προς ευρωπαϊκές πόλεις κ.λ.π. διαγράφεται λόγω κωλύματος του ερωτώμενου Υπουργού. 
Δεύτερη είναι η με αριθμό 516/1-4-2002 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Εθνικής Παιδείας και Θρησκευμάτων, σχετικώς με την καθυστέρηση χρηματοδότησης προγραμμάτων του Υπουργείου,από το Γ΄ Κοινοτικό Πλαίσιο Στήριξης κ.λ.π.
Η επίκαιρη ερώτηση του κ. Εμμανουήλ Κεφαλογιάννη έχει ως εξής: 
"Ένα σημαντικό ποσοστό της βελτίωσης και ανάπτυξης του εκπαιδευτικού συστήματος προβλέπεται να στηριχθεί σε πόρους του Γ΄ Κοινοτικού Πλαισίου Στήριξης, το οποίο έχει επταετή διάρκεια (2000-2006). Δυστυχώς, δύο και πλέον χρόνια μετά την έναρξη του Γ΄ Κοινοτικού Πλαισίου Στήριξης η εξέλιξη όλων των επιμέρους προγραμμάτων του, που έχουν σχέση με την εκπαίδευση (ΕΠΕΑΕΚ-2, ΠΕΠ, Κοινωνία της Πληροφορίας), καρκινοβατεί. Άμεσο και απτό αποτέλεσμα αυτού του γεγονότος είναι οι προκηρύξεις διαφόρων έργων, η αξιολόγηση των προτάσεων άλλων έργων και οι σχετικές προχρηματοδοτήσεις ή χρηματοδοτήσεις να καθυστερούν. Έτσι, πολλά έργα που έχουν ξεκινήσει από το Β΄ Κοινοτικό Πλαίσιο Στήριξης έχουν αδρανοποιηθεί ή δεν έχουν χρηματοδοτηθεί ακόμη, αν και έχουν ολοκληρωθεί, ενώ νέα έργα παραμένουν ακόμη σε εκκρεμότητα. 
Γι' αυτό ερωτάται ο κύριος Υπουργός Εθνικής Παιδείας και Θρησκευμάτων: 
1. Πότε θα ξεκινήσει η χρηματοδότηση των διαφόρων έργων;
2. Πώς θα καλυφθεί ο χρόνος των δύο ετών που χάθηκε, δεδομένου ότι το 2003 θα πραγματοποιηθεί αξιολόγηση της πορείας του Γ΄ Κοινοτικού Πλαισίου Στήριξης με επαχθείς συνέπειες για τη χώρα μας λόγω μη απορρόφησης πόρων;"
Θα απαντήσει ο Υπουργός Εθνικής Παιδείας και Θρησκευμάτων κ. Πέτρος Ευθυμίου.
Ορίστε, κύριε Υπουργέ, έχετε το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Κεφαλογιάννη, ειλικρινά εκπλήσσομαι που οδηγηθήκατε στη σημερινή επίκαιρη ερώτηση, ενώ μία απλή αίτηση κατάθεσης στοιχείων θα σας προφύλασσε από το σημερινό διάβημα, το οποίο είναι το ακριβώς αντίθετο απ' αυτό που αναφέρετε στην ερώτησή σας.
Συγκεκριμένα και με στοιχεία, το ΕΠΕΑΕΚ, το Επιχειρησιακό Πρόγραμμα του Υπουργείου Παιδείας, είναι ένα από τα πρώτα επιχειρησιακά προγράμματα που ξεκίνησε έγκαιρα και χωρίς καμία καθυστέρηση. Υλοποιούμε έργα και του Ευρωπαϊκού Κοινωνικού Ταμείου και του Ευρωπαϊκού Ταμείου Περιφερειακής Ανάπτυξης, τα οποία έχουν ως εξής:
Από τις αρχές του 2000 μέχρι σήμερα υλοποιήθηκαν ή υλοποιούνται χίλια εκατό έργα, που αφορούν στο σύνολο των μέτρων του προγράμματος προϋπολογισμού 1.204.017.373 ευρώ. Το σύνολο των δαπανών για τα παραπάνω έργα, που έχουν ήδη καταβληθεί, ανέρχεται σε 419.901.958 ευρώ.
Ειδικότερα, έχουν δημοσιευθεί προς τους τελικούς δικαιούχους εβδομήντα εννιά προσκλήσεις έργων. Και φαντάζομαι ότι θα έχετε ενημερωθεί απ' όσους σας έδωσαν τα στοιχεία για να προσέλθετε σήμερα, ότι ένα έργο σε εμάς μπορεί να έχει διακόσια υποέργα, όπως για παράδειγμα τα μεταπτυχιακά ή ένα έργο για τα βιβλία του Παιδαγωγικού Ινστιτούτου, που μπορεί να σημαίνει εκατόν δύο βιβλία. Αυτά αντιπροσωπεύουν και τις βασικότερες παρεμβάσεις του προγράμματος.
Συγκεκριμένα, με στοιχεία, με πλήρη εικόνα και με πλήρη λογιστική αντιπαραβολή θα μπορούσατε να διαπιστώσετε, αν μας ζητούσατε τα στοιχεία, ότι το ποσοστό ενεργοποίησης του συνολικού προϋπολογισμού του προγράμματος ανέρχεται μέχρι σήμερα στο 48,96% του προϋπολογισμού του ΕΠΕΑΕΚ επί του συνόλου των 2.484.599.224 ευρώ και αφορά τα έργα που έχουν ορίζοντα υλοποίησης το 2003.
Κατά συνέπεια το ΕΠΕΑΕΚ έχει ήδη ενεργοποιήσει το 95% του προβλεπόμενου προϋπολογισμού για την αντίστοιχη χρονική περίοδο. Θα επανέλθω όμως σε αυτό στη συνέχεια, γιατί τώρα θέλω να είμαι συνεπής στο χρόνο μου. Περιττό όμως να σας πω -και χωρίς να θέλω να σας κουράσω, κύριε Κεφαλογιάννη- ότι για το έτος 2001, που αναφέρετε ότι δεν έγινε τίποτα, υπάρχει υπερκάλυψη κατά 138% των έργων. Και αυτό θα το συνδέσω και με τη χρηματοδότηση της Ευρωπαϊκής Ένωσης, γιατί έχω μπροστά μου το τάϊμ τέϊμπλ (time-table).
Όσο για την κοινωνία της πληροφορίας, και εκεί είναι απολύτως άστοχη και απολύτως λανθασμένη η τοποθέτησή σας. Τα έργα του Υπουργείου για την κοινωνία της πληροφορίας υλοποιούνται απολύτως σύμφωνα με τον υπάρχοντα προγραμματισμό. Από τα εκατό περίπου δισεκατομμύρια του άξονα της παιδείας για το επιχειρησιακό πρόγραμμα της κοινωνίας της πληροφορίας έχουν προκηρυχθεί τα ενενήντα δισεκατομμύρια, όπως φαίνεται αναλυτικά απ΄ όλα τα στοιχεία.
Άρα, κύριε Κεφαλογιάννη, σας βεβαιώ ότι το 2003-2004 θα επανέλθετε ενδεχομένως με μία ερώτηση και αν όχι, θα επανέλθω εγώ για να σας απαντήσω ότι όχι απλώς ήδη θα έχει υπερκαλυφθεί πλήρως -μια και ήδη είμαστε στο 95% της κάλυψης- αλλά προσδοκούμε βάσιμα ότι θα είμαστε το Υπουργείο που θα μετάσχει στο αποθεματικό λόγω της εξαιρετικής προόδου που ήδη έχουμε στα έργα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, μιας και είναι η πρώτη επίκαιρη ερώτηση που συζητούμε, θα ξεκινήσω συναινετικά λέγοντας, ότι ο παριστάμενος Υπουργός -και είναι προς τιμήν του- είναι από τους λίγους Υπουργούς της Κυβέρνησης που έρχεται αυτοπροσώπως να απαντήσει σε επίκαιρες ερωτήσεις συναδέλφων Βουλευτών.
Όμως, επειδή είναι Υπουργός Παιδείας, θα μου επιτρέψει να του κάνω την παρατήρηση ότι πρέπει να χρησιμοποιεί από την πλούσια ελληνική γλώσσα την κατάλληλη λέξη: Το "τάϊμ τέϊμπλ" (time-table) σημαίνει χρονοδιάγραμμα και εσείς πρέπει να είστε ο πρώτος που δίνετε το καλό παράδειγμα μέσα στο Κοινοβούλιο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Κεφαλογιάννη, απλώς εκείνη την ώρα είχα μπροστά μου το έγγραφο της Ευρωπαϊκής Ένωσης, το οποίο είναι στα Αγγλικά.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ξέρετε καλά αγγλικά, για να μπορείτε να μεταφράζετε.
Ας έλθουμε τώρα στο θέμα της επίκαιρης ερώτησης. Κύριε Υπουργέ, εγώ εκπλήσσομαι που επί δύο χρόνια ασχολείσθε με την εκκαθάριση του προηγούμενου Κοινοτικού Πλαισίου Στήριξης, 1994-2000. Μόλις χθες έφτασε στους πρυτάνεις γράμμα σας, που εξαγγέλλει ότι θα αρχίσετε τώρα τις εκταμιεύσεις. Τον Οκτώβριο στείλατε γράμμα και θα το καταθέσω στα Πρακτικά. Λέει "Υπουργείο Παιδείας, Ειδική Υπηρεσία Διαχείρισης ΕΠΕΑΕΚ", για όσους δεν γνωρίζουν τα συντετμημένα των εκφράσεων είναι το πρόγραμμα του Κοινοτικού Πλαισίου Στήριξης που αφορά το Υπουργείο Παιδείας. 
(Στο σημείο αυτό ο Βουλευτής κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Τον Οκτώβρη, λοιπόν, στείλατε τις προτάσεις και τις προϋποθέσεις που θέτει το Υπουργείο Παιδείας για την τέλεση του προγράμματος. Μέχρι το Δεκέμβριο έπρεπε να γίνει αξιολόγηση. Το Μάρτιο αλλάξατε και βάλατε νέες προϋποθέσεις κι έρχονται οι πρυτάνεις και διαμαρτύρονται. Θα σας καταθέτω κι αυτό το γράμμα, το οποίο έχει ημερομηνία 19.3.2002. Στις 13 Μαρτίου στείλατε εσείς το γράμμα σας, στις 19 Μαρτίου σας απαντούν τέσσερις πρυτάνεις, όλοι οι πρυτάνεις της χώρας. 
(Στο σημείο αυτό ο Βουλευτής κ. Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Οι πρυτάνεις σας λένε ότι οι προϋποθέσεις που βάλατε προφανώς δεν μπορούν να ισχύσουν. Αυτά σας λένε οι πρυτάνεις. Δεν έχετε απορροφήσει μία δραχμή κι έρχεσθε εδώ και εγκαλείσθε την Αντιπολίτευση; 
Κύριε Υπουργέ, επειδή ο χρόνος είναι πολύ λίγος, διαβάζω από τις προγραμματικές σας δηλώσεις. Στις 24 Απριλίου του 2000, εσείς ο ίδιος εδώ στη Βουλή, σε πολύ ωραία φτιαγμένη φιλολογικά -είναι και η ειδικότητά σας άλλωστε- ομιλία με αναφορές και στην Αρχαία Ελλάδα και στους μεγάλους της εποχής εκείνης, μας λέτε: "δέσμευσή μας είναι πως όλα τα σχολεία στο τέλος του 2001 θα έχουν συνδεθεί με το Internet". Αυτή είναι η σημερινή πραγματικότητα; Αυτές είναι οι απορροφήσεις, κύριε Υπουργέ; Γι' αυτά πρέπει να απαντήσετε στη Βουλή και αντί να εγκαλείτε την Αντιπολίτευση, να ενεργήσετε με τέτοιο τρόπο ώστε να αρχίσουν οι απορροφήσεις των κοινοτικών κονδυλίων. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Κεφαλογιάννη, το εννοώ και το λέω χωρίς καμία διάθεση κομματικής ή προσωπικής αντιπαράθεσης, ειλικρινά αγνοείτε πλήρως το θέμα. Το αγνοείτε πλήρως. Και απλώς για λόγους συνέπειας όλων και αξιολόγησης όλων μας μέσω των Πρακτικών της Βουλής, σας αναφέρω ότι όλα αυτά τα θέματα που θέτετε είναι το εξής πάρα πολύ απλό: Το 2000-2001 κινήθηκε το ΕΠΕΑΕΚ, δηλαδή κινήθηκε το αναπτυξιακό επιχειρησιακό πρόγραμμα του Υπουργείου Παιδείας με τις λεγόμενες γέφυρες. Δηλαδή, μεγάλα έργα συνεχίζονταν διότι ακριβώς περιλαμβάνονται -είναι έργα που συνεχίζονται και στο Α΄ και στο Β΄ ΕΠΕΑΕΚ δηλαδή στο Β΄ και στο Γ΄ Κοινοτικό Πλαίσιο Στήριξης- αλλά υπήρχε ανάγκη, αν μου επιτρέπετε, προσαρμογής της συνέχισής τους…
Κύριε Κεφαλογιάννη, με ακούτε;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σας ακούω με πολλή προσοχή.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Υπήρχε ανάγκη προσαρμογής των κανόνων από το Β΄ στο Γ΄ Κοινοτικό Πλαίσιο Στήριξης, από το Α΄ στο Β΄ ΕΠΕΑΕΚ, κανόνες που είναι ριζικά διαφορετικοί σε πολλά σημεία. 
Με απλά λόγια να σας πω ότι το έργο έχει ήδη πραγματοποιηθεί, έχει ολοκληρωθεί. Και αυτά τα έγγραφα που έχετε είναι η αλληλογραφία μας με τα Πανεπιστήμια για να προσαρμόσουν τους απολογισμούς δαπανών για το έργο που έχει συντελεστεί, ώστε οι δαπάνες να περάσουν στο ΟΠΣ, να περάσουν δηλαδή με τον τρόπο που επιτάσσει πια ο νέος κανονισμός. 
Άρα, αν το ερώτημά σας είναι -κι αυτό είναι- γιατί δεν γίνεται έργο, σας απαντώ ότι τα στοιχεία που μου προσκομίζετε για να αποδείξετε…
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Οι απορροφήσεις είναι μηδενικές.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεφαλογιάννη, μη διακόπτετε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Κεφαλογιάννη, αν μου επιτρέπετε, τα στοιχεία που προσκομίζετε ως απόδειξη ότι δεν υπάρχει έργο είναι η απόδειξη ότι το έργο έχει ήδη συντελεστεί και το πρόβλημα είναι πώς θα εντάξουμε τις δαπάνες που υπάρχουν ήδη. Δηλαδή το δικό σας επιχείρημα είναι το ακριβώς αντίστροφο, είναι αυτό που καταρρίπτει την ερώτησή σας. Αυτά που μου προσκομίζετε είναι το πώς θα περαστούν οι δαπάνες ήδη συντελεσθέντος έργου. Εσείς εγκαλείτε το Υπουργείο ότι δεν έχει υπάρξει το έργο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, δε διαβάζετε τα γράμματα, τα διαβάζουν οι συνεργάτες σας.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, γνωρίζετε ότι δεν έχετε το λόγο. Δε χρειάζονται διαξιφισμοί. Ακούστηκε και ο λόγος και ο αντίλογος.
Τρίτη είναι η με αριθμό 512/1-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Μεταφορών και Επικοινωνιών, σχετικώς με την απόφαση της διοίκησης της Ολυμπιακής Αεροπορίας να περικόψει δρομολόγια από το αεροδρόμιο "ΜΑΚΕΔΟΝΙΑ" προς ευρωπαϊκές πόλεις κλπ. Η επίκαιρη ερώτηση λόγω κωλύματος του Υπουργού δεν θα συζητηθεί και διαγράφεται.
ΑΓΓΕΛΟΣ ΤΖΕΚΗΣ: Ο κύριος Υφυπουργός ως συντοπίτης μας δεν θα μπορούσε να παραστεί;
ΠΡΟΕΔΡΕΥΩΝ (Κωνσταντίνος Γείτονας): Υπάρχει ένα κώλυμα Υπουργού αυτήν τη στιγμή, κύριε Τζέκη, τι να κάνουμε; Πρέπει να το σεβαστούμε με βάση τον Κανονισμό. Θα την επανακαταθέσετε. Όπως είδατε, και ο κ. Παπαθεμελής έχει αντίστοιχη ερώτηση και θα κάνει το ίδιο.
Επίκαιρες ερωτήσεις δεύτερου κύκλου.
Πρώτη είναι η με αριθμό 510/1-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εργασίας και Κοινωνικών Ασφαλίσεων, σχετικώς με την απαλλαγή από την υποχρεωτική ασφάλιση στον Οργανισμό Ασφάλισης Ελεύθερων Επαγγελματιών (ΟΑΕΕ) και στο Ταμείο Επαγγελματιών Βιοτεχνών Ελλάδος (ΤΕΒΕ) των μικροϊδιοκτητών ενοικιαζομένων δωματίων.
Η επίκαιρη ερώτηση του κ. Πιπεργιά έχει ως εξής:
" Ο ΟΑΕΕ με την αρ. πρωτ. 728/1/246/12-9-2001 απόφασή του αποφάσισε σε περιοχές υποχρεωτικής ασφάλισης την ασφάλιση των ιδιοκτητών ενοικιαζομένων δωματίων στον ΟΑΕΕ-ΤΕΒΕ, ανεξάρτητα από τον αριθμό δωματίων. Ομοσπονδίες ιδιοκτητών ενοικιαζομένων δωματίων απ' όλη την Ελλάδα αναστατώθηκαν και διατύπωσαν επίσημες διαμαρτυρίες. Το αποτέλεσμα ήταν να δοθούν οδηγίες με το υπ' αρ. πρωτ. Φ35/οικ.1348/16-10-01 έγγραφο του Υπουργείου Εργασίας και Κοινωνικών Ασφαλίσεων για την προσωρινή ανάκληση της ως άνω απόφασης για ιδιοκτήτες μέχρι και επτά δωματίων μέχρι τη νομοθετική ρύθμιση του θέματος.
Σε περιοχές που έχουν τουριστική κίνηση μόνο τους καλοκαιρινούς μήνες, οι ιδιοκτήτες μέχρι επτά ενοικιαζομένων δωματίων έχουν εισόδημα από την ενοικίαση περίπου ένα εκατομμύριο. Αν υποχρεωθούν να εγγραφούν στον ΟΑΕΕ, θα πρέπει να καταβάλλουν 60.000 -70.000 μηνιαία, οπότε θα χάνουν το σύνολο σχεδόν του εισοδήματός τους.
Αποτελεί, λοιπόν, κοινό αίτημα των ιδιοκτητών να θεσπιστεί απαλλαγή από την υποχρέωση ασφάλισης στον ΟΑΕΕ για τους ιδιοκτήτες μέχρι και επτά ενοικιαζομένων δωματίων.
Ερωτάται ο αρμόδιος Υπουργός:
Πότε θα τακτοποιηθεί οριστικά νομοθετικά το ζήτημα της υποχρεωτικής ασφάλισης στον ΟΑΕΕ για τους ιδιοκτήτες ενοικιαζομένων δωματίων;
Θα θεσπισθεί ειδική νομοθετική ρύθμιση για την εξαίρεση από την υποχρεωτική ασφάλιση στον ΟΑΕΕ των ιδιοκτητών μέχρι και επτά ενοικιαζομένων δωματίων;"
Ο Υφυπουργός Εργασίας και Κοινωνικών Ασφαλίσεων, κ. Σπυρόπουλος, έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, το ερώτημα που θέτει ο κ. Πιπεργιάς είναι ένα ερώτημα που έχει απασχολήσει τους τελευταίους μήνες και πάλι τη Βουλή. Ωστόσο αυτήν τη στιγμή σαν Υπουργείο Εργασίας και Κοινωνικών Ασφαλίσεων, μελετώντας όλα αυτά τα πράγματα και κυρίως και τις προτάσεις και αντιπροτάσεις Βουλευτών, θέλω να κάνω γνωστό ότι έχουμε καταλήξει στην πολιτική απόφαση και πολύ σύντομα -ίσως μέσα στον Απρίλιο- θα νομοθετήσουμε την εξαίρεση των ιδιοκτητών ως επτά ενοικιαζομένων δωματίων από την ένταξη σε υποχρεωτική ασφάλιση στον Οργανισμό Ασφάλισης Ελευθέρων Επαγγελματιών. Άρα, λοιπόν, το ένα αίτημα ικανοποιείται. Και μάλιστα, κύριε συνάδελφε, ήδη έχει συνταχθεί το σχετικό άρθρο και θα κατατεθεί ίσως και την επόμενη εβδομάδα στη Βουλή.
Όμως θέλω να αξιοποιήσω τον χρόνο για να κάνω μερικές διευκρινίσεις, για να μην είμαστε ευεπίφοροι αρκετές φορές σαν Βουλευτές σε υιοθέτηση κάποιων θεμάτων που, ενδεχομένως, δεν συνάδουν με την κοινή προσπάθειά μας - τουλάχιστον μαζί σας, κύριε Πιπεργιά- για να οικοδομήσουμε ένα ασφαλιστικό σύστημα σε υγιή βάση, ένα σύστημα βιώσιμο και κοινωνικά δίκαιο.
Από τότε που ιδρύθηκε ο ΟΓΑ αρκετές επαγγελματικές ομάδες βλέπουν πια ότι ο ΟΓΑ είναι ένας φορέας κοινωνικής ασφάλισης που όχι μόνο δεν έχει να ζηλέψει τίποτα από τους υπόλοιπους φορείς αλλά, ενδεχομένως, είναι πολύ πιο συμφέρουσα η ασφάλιση στον ΟΓΑ απ' ό,τι ίσως σε άλλα ταμεία.
Και έχουμε το εξής φαινόμενο: Κάποιοι θέλουν να αξιολογήσουν ως πρωτεύουσα την μερική ή ελάχιστη απασχόλησή τους σε γεωργικές εκμεταλλεύσεις και να αποποιηθούν την ασφάλισή τους είτε στο ΙΚΑ είτε ως ελεύθεροι επαγγελματίες προκειμένου να τύχουν και αυτοί των "προνομίων" αυτών που όφειλε η πολιτεία να κάνει για τους αγρότες. Όμως θα πρέπει να είμαστε αρκετά αυστηροί, διότι μόνο έτσι θα προασπίσουμε και θα προστατεύσουμε τα πραγματικά συμφέροντα αυτών που από το πρωί μέχρι το βράδυ ασχολούνται με τις γεωργικές εκμεταλλεύσεις. Αυτοί είναι οι πραγματικοί αγρότες, σ' αυτούς πρέπει να στοχεύσουμε και δεν πρέπει να ακυρώσουμε τις δυνατότητες του ασφαλιστικού μας συστήματος να βελτιώσει ακόμη πιο πολύ την ασφάλιση στους αγρότες που κατά κύριο και ίσως και μοναδικό επάγγελμά τους έχουν αυτήν την απασχόληση. 
Αυτό σας το λέω γιατί τον τελευταίο καιρό έχουμε γίνει δέκτες τέτοιων ερεθισμάτων που αν, ίσως χωρίς ιδιαίτερη μελέτη, τα υιοθετήσουμε, θα αποδυναμώσουμε και μια σειρά ασφαλιστικούς φορείς και θα διογκώσουμε τον ΟΓΑ με ασφαλιστική ύλη που παραγωγικά και ουσιαστικά δεν του αντιστοιχεί.
Θέλω να κλείσω με αυτό και θα αξιοποιήσω ίσως τη δευτερολογία μου αν θέσετε κάποια νέα στοιχεία. 
Κλείνοντας, λοιπόν, σας λέω ότι με νομοθετική ρύθμιση λύνουμε ένα θέμα μιας παλινωδίας που υπήρξε σε σχέση με αποφάσεις του ΟΑΕΕ, οι ιδιοκτήτες μέχρι επτά ενοικιαζομένων δωματίων δεν υποχρεούνται να ασφαλίζονται στον ΟΑΕΕ. Αν επιθυμούν, μπορούν να το πράξουν. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα ήθελα να εκφράσω την ικανοποίησή μου από την απάντηση του κυρίου Υφυπουργού όσον αφορά τη ρύθμιση αυτού του θέματος το οποίο εκκρεμούσε από το Σεπτέμβριο και δημιουργούσε πολλά προβλήματα στους ιδιοκτήτες ενοικιαζομένων δωματίων. 
Εγώ το ερέθισμα το πήρα από τους ιδιοκτήτες ενοικιαζομένων δωματίων της Εύβοιας κυρίως των Λουτρών Αιδηψού που απ' ό,τι ξέρετε κύριε Υπουργέ, είναι μικρά και παλιά δωμάτια και δεν έχουν καμία σχέση παραδείγματος χάρη με επτά σύγχρονες γκαρσονιέρες που μπορεί να είναι στη Σαντορίνη και που ενδεχόμενα σ' αυτήν την περίπτωση να άντεχε το βαλάντιο των ιδιοκτητών την ασφάλιση στον ΟΑΕΕ. 
Επίσης, θέλω να πω ότι κατανοώ απόλυτα τους προβληματισμούς που αναπτύξατε σχετικά με την τάση η οποία επικρατεί να γίνεται η αγροτική απασχόληση κύρια για να υπαχθούν στον ΟΓΑ. Αλλά νομίζω ότι εδώ υπάρχουν πρόσθετα μέτρα τα οποία μπορούν άνετα να ληφθούν από το Υπουργείο, έτσι ώστε να ξεκαθαρίσει ποιος είναι κατά κύριο επάγγελμα αγρότης και ποιος όχι. Νομίζω όλο και περισσότερο ξεκαθαρίζεται το ζήτημα με τις δηλώσεις του εισοδήματος, και από πού έχει ο καθένας φορολογούμενος το εισόδημά του. Κατά συνέπεια αυτό το ζήτημα μπορεί να αντιμετωπιστεί αρκεί να υπάρχει αγαστή συνεργασία των ιδίων υπηρεσιών του Υπουργείου Οικονομικών και του Υπουργείου Κοινωνικής Ασφάλισης.
Σαφώς χρειάζεται να δούμε το μεγάλο αυτό πρόβλημα γιατί και εγώ κατανοώ ότι όταν ωριμάσει το ασφαλιστικό σύστημα του ΟΓΑ, προφανώς θα υπάρχει μεγάλο πρόβλημα εκροών, διότι ξέρετε πολύ καλά ότι η ασφάλιση στον ΟΓΑ είναι εξαιρετικά προνομιούχα αφού το κράτος συμμετέχει στην ασφάλιση με διπλάσιο ποσοστό. Δηλαδή το κράτος επιβαρύνεται και το ποσοστό του εργοδότη, αν πούμε ότι ο εργαζόμενος αυτός θα ήταν ασφαλισμένος στον αντίστοιχο οργανισμό του ΙΚΑ. Βέβαια πιστεύω ότι χρειάζεται μια γενικότερη αναμόρφωση του ασφαλιστικού συστήματος στο οποίο πρέπει να μπουν και τα υπόλοιπα ταμεία των ελευθέρων επαγγελματιών. Είναι ζητήματα αυτά για τα οποία νομίζω ότι το Υπουργείο σας θα πρέπει να ασχοληθεί, γιατί για παράδειγμα δεν μπορώ να κατανοήσω πώς επέρχεται ασφαλιστική μεταρρύθμιση μόνο για τους μισθωτούς και δεν επέρχεται ασφαλιστική μεταρρύθμιση για τους ελεύθερους επαγγελματίες όταν τα περισσότερα ή πολλά ταμεία βασίζονται σε κοινωνικούς πόρους οι οποίοι κατέπεσαν με πρόσφατη μάλιστα απόφαση του ευρωπαϊκού δικαστηρίου.
Νομίζω ότι και προς τα εκεί θα πρέπει να κινηθεί το Υπουργείο Κοινωνικής Ασφάλισης, εάν θέλουμε να έχουμε ένα βιώσιμο ασφαλιστικό σύστημα στην προοπτική του χρόνου. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, ο κύριος συνάδελφος, βέβαια έθεσε στο τέλος της ομιλίας του ένα σημαντικό θέμα. Είναι λογικό να μην απαντήσω σε αυτό. Θα πω δύο λόγια μόνο. 
Ως προς την κύρια ερώτησή σας, κύριε συνάδελφε, νομίζω ότι ήμουν σαφής στην πρωτομιλία μου. 
Τώρα ως προς το δεύτερο ερώτημά σας, νομίζω ότι σ' αυτήν τη φάση η Κυβέρνηση με ιδιαίτερη πολιτική κοινωνική ευαισθησία και με μία πλήρη αποδοχή της πρότασής της από τους εργαζόμενους και τους ασφαλισμένους φαίνεται ότι ολοκληρώνει το μεγάλο κομμάτι της ασφαλιστικής μεταρρύθμισης που αφορά τους μισθωτούς, είτε στο δημόσιο είτε στον ιδιωτικό τομέα της οικονομίας. Αυτό αφορά το 70% των ασφαλισμένων εάν αφαιρέσουμε τον ΟΓΑ.
Έχετε δίκιο όταν μιλάτε ότι θα πρέπει να δούμε -σε μια δεύτερη φάση και πάρα πολύ σύντομα αν είναι δυνατόν- όλο το θέμα της κοινωνικής ασφάλισης που αφορά την αυτοαπασχόληση. Σας λέω ότι θα ξεκινήσουμε αμέσως τη διαδικασία του διαλόγου με τους βασικούς κοινωνικούς συνομιλητές μετά τη νομοθετική ρύθμιση της πρώτης δέσμης. Και όταν μιλάω για συνομιλητές, μιλώ για την ΠΑΣΕΓΕΣ, τη ΓΕΣΑΣΕ, για τις ενώσεις των αυτοαπασχολουμένων που είναι το Οικονομικό Επιμελητήριο, το Τεχνικό Επιμελητήριο, το Ταμείο Νομικών, ο Πανελλήνιος Σύλλογος Δικηγόρων, με όλους αυτούς τους φορείς. 
Το νέο κομμάτι της ασφαλιστικής μεταρρύθμισης σαφώς θα αφορά στην ολότητά του την αυτοαπασχόληση γιατί δύο είναι ουσιαστικά οι μορφές εργασιακών σχέσεων που υπάρχουν σήμερα. Είναι η μισθωτή εργασία και η αυτοαπασχόληση, είτε ως ελεύθερος επαγγελματίας είτε με σύμβαση έργου. 
Άρα, συμφωνώ μαζί σας ότι η ολοκλήρωση αυτής της διαδικασίας…
ΔΗΜΗΤΡΙΟΣ ΠΙΠΕΡΓΙΑΣ: Υπάρχουν νέες μορφές απασχόλησης που πρέπει να καλυφθούν, κύριε Υπουργέ. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): … θα είναι προς την ίδια κατεύθυνση με την ίδια ευαισθησία και θα αφορά βέβαια και το υπόλοιπο τμήμα. Είναι ένα θέμα που δεν το έχουμε ξεκινήσει ακόμα, αυτό είναι αλήθεια. Ο διάλογος αυτός δεν έχει ξεκινήσει και δεν μπορούμε να προδικάσουμε τίποτα. Όμως ο τρόπος που χειριστήκαμε και χειριζόμαστε το κομμάτι που αφορά τη μεταρρύθμιση των μισθωτών υποδηλώνει, σηματοδοτεί και οριοθετεί πολιτικά τις επιλογές μας και για το δεύτερο εγχείρημα της μεταρρύθμισης, όταν θα γίνει που δεν μπορώ να προσδιορίσω το χρόνο. 
ΠΡΟΕΔΡΕΥΩΝ (Κωνσταντίνος Γείτονας): Η δεύτερη επίκαιρη ερώτηση με αριθμό 515/1-4-2002 του Βουλευτή της Νέας Δημοκρατίας κ. Γεωργίου Τσούρνου προς την Υπουργό Περιβάλλοντος, Χωροταξίας και Δημοσίων Έργων, σχετικώς με το πρόγραμμα αδειοδότησης των χώρων υγειονομικής ταφής των απορριμμάτων κλπ, λόγω κωλύματος της κυρίας Υπουργού δεν θα συζητηθεί και διαγράφεται. 
ΓΕΩΡΓΙΟΣ ΤΣΟΥΡΝΟΣ: Γιατί, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): Κύριε Τσούρνο, προέβαλαν κώλυμα και η Υπουργός και η αρμόδια Υφυπουργός και επομένως θα την επανακαταθέσετε, για να συζητηθεί σε άλλη συνεδρίαση.
Τρίτη είναι η με αριθμό 514/1-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ολοκλήρωση του έργου υδροδότησης της Θεσσαλονίκης από τον ποταμό Αλιάκμονα κλπ. 
Η επίκαιρη ερώτηση του κ. Χουρμουζιάδη έχει ως εξής:
"Οι κάτοικοι της περιοχής Αραβησσού Πέλλας είναι ανάστατοι. Η μείωση της ποσότητας των νερών της περιοχής της Αραβησσού που τα τελευταία χρόνια είναι συνεχής και η οικολογική ισορροπία της περιοχής, η οποία είναι μείζονος ζωτικής σημασίας για το λαό όχι μόνο της περιοχής αλλά και ολόκληρης της κεντρικής Μακεδονίας και έχει διαταραχθεί, ανησυχεί πάρα πολύ τους κατοίκους. 
Φυσικά όλα αυτά είναι αποτέλεσμα της υπεράντλησης εκ μέρους της Ε.Υ.Α.Θ. για την υδροδότηση της Θεσσαλονίκης και οφείλεται στο ότι δεν έχει ακόμα υλοποιηθεί η κατασκευή των έργων που θα υδροδοτήσουν τη Θεσσαλονίκη από τον ποταμό Αλιάκμονα. 
Ερωτάται η κυρία Υπουργός:
- Τι μέτρα προτίθεται να πάρει ώστε να συνεχιστεί η φυσική ροή των πηγών; Γιατί δεν προχωράει η κατασκευή όλων εκείνων των έργων (π.χ. αποχετευτικό δίκτυο, βιολογικό καθαρισμό κλπ.) τα οποία θα εξασφαλίσουν τα ποιοτικά και ποσοτικά χαρακτηριστικά της υδρολεκάνης των νερών;
- Πότε επιτέλους θα ολοκληρωθεί και θα δοθεί για χρήση το έργο υδροδότησης της Θεσσαλονίκης από τον Αλιάκμονα ποταμό;"
Θα απαντήσει ο Υφυπουργός Περιβάλλοντος Χωροταξίας και Δημοσίων Έργων κ. Τσακλίδης. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, για να αντιμετωπίσει σήμερα την ύδρευσή της η Θεσσαλονίκη χρειάζεται περίπου κατά μέσο όρο διακόσιες τριάντα χιλιάδες κυβικά μέτρα νερού την ημέρα. Απ' αυτά, το 45% το παίρνει από τις πηγές Αραβησσού, και ειδικότερα από το προηγούμενο καλοκαίρι μέχρι σήμερα είναι περίπου εκατόν τρεις χιλιάδες με εκατόν πέντε χιλιάδες κυβικά την ημέρα. Τα υπόλοιπα τα παίρνει από άλλες πηγές.
Γνωρίζετε, κύριε συνάδελφε, ότι από το 1976 υπάρχει μια κοινή υπουργική απόφαση, που δίνει τη δυνατότητα στην ΕΥΑΘ σήμερα, την ΟΥΘ παλιά, να παίρνει από τις πηγές Αραβησσού μέχρι διακόσιες δέκα έξι χιλιάδες κυβικά μέτρα την ημέρα. Παρ' όλα αυτά και παρότι οι ανάγκες για ύδρευση της Θεσσαλονίκης αυξάνονται αλματωδώς, η ΕΥΑΘ προσπαθεί με άλλους τρόπους, με γεωτρήσεις σε άλλες περιοχές, του Αξιού, του Γαλλικού, στο Πανόραμα, στη Μίκρα, να αντιμετωπίσει αυτές τις αυξανόμενες ανάγκες και να μην παίρνει ποσότητες που προβλέπονταν από την κοινή υπουργική απόφαση. 
Παράλληλα, όπως γνωρίζετε, σήμερα κατασκευάζονται με γοργούς ρυθμούς τα έργα ύδρευσης Θεσσαλονίκης από τον ποταμό Αλιάκμονα, παρά τις μεγάλες δυσκολίες που υπήρχαν, από τα αρχαιολογικά προβλήματα που συναντήσαμε. Κάνουμε περίπου δώδεκα με δεκατρείς εργολαβίες για τα έργα ύδρευσης της Θεσσαλονίκης από τον Αλιάκμονα. Το έργο είναι προϋπολογισμού περίπου 36 δισεκατομμυρίων δραχμών, 106 εκατομμυρίων ευρώ. 
Κάνουμε πολλές εργολαβίες για να δουλεύουμε ταυτόχρονα σε πολλά μέτωπα. Πολλές από τις εργολαβίες αυτές έχουν ήδη τελειώσει. Οι τέσσερις από τις δώδεκα εργολαβίες έχουν τελειώσει, άλλες βρίσκονται σε εξέλιξη και νομίζω ότι ο ρυθμός υλοποίησής τους είναι ικανοποιητικός. Μια εργολαβία είναι υπό ανάθεση και μια άλλη θα ανατεθεί πολύ γρήγορα, θα προκηρυχθεί.
Τα περισσότερα από τα έργα αυτά, σημαντικά έργα, όπως το διυλιστήριο, θα τελειώσουν το καλοκαίρι, όπως προβλέπει το χρονοδιάγραμμα. Μετά θα υπάρχει μία επτάμηνη περίοδος δοκιμαστικής λειτουργίας. Άρα, σε ένα χρόνο από σήμερα θα λειτουργήσουν αυτά τα βασικά έργα, τα οποία θα αντλούν πλέον νερό -με την ολοκλήρωση των έργων αυτών- από τον Αλιάκμονα που θα φθάνει τα εκατόν πενήντα χιλιάδες κυβικά με την ημέρα. Μέχρι τότε βεβαίως θα συνεχίσουμε να παίρνουμε το νερό που παίρνουμε σήμερα από τις πηγές Αραβησσού και μετά από ένα χρόνο οι ποσότητες που θα παίρνουμε από τις πηγές Αραβησσού θα μειωθούν στο ελάχιστο. 
Παράλληλα ετοιμαζόμαστε να δημοπρατήσουμε τα έργα δεύτερης φάσης για την ύδρευση της Θεσσαλονίκης από τον Αλιάκμονα και όταν ολοκληρωθούν και τα έργα αυτά, οι ποσότητες νερού που θα παίρνουμε από τον Αλιάκμονα, θα φθάνουν μέχρι τριακόσιες χιλιάδες κυβικά την ημέρα. Άρα, τότε δεν θα παίρνουμε καθόλου νερό από τις πηγές Αραβησσού.
Πρέπει να γνωρίζετε, κύριοι συνάδελφοι, ότι ανατέθηκε μια μελέτη στο Αριστοτέλειο Πανεπιστήμιο Θεσσαλονίκης για την υδρολογική έρευνα του Πάϊκου και του καρστικού συστήματος των πηγών Αραβησσού. Η μελέτη αυτή παραδόθηκε το 1999. Η μελέτη αυτή, λοιπόν, λέει ότι τα μόνιμα αποθέματα των πηγών Αραβησσού είναι ανανεώσιμα και ότι δεν υπάρχει πρόβλημα μείωσης των μόνιμων γεωλογικών αποθεμάτων νερού των πηγών και συνεπώς η διατήρηση της ισορροπίας των πηγών είναι δεδομένη. 
Επίσης, κύριοι συνάδελφοι, πρέπει να γνωρίζετε ότι κατάντι των έργων υδροληψίας των πηγών Αραβησσού αναβλύζουν και άλλες πηγές στην περιοχή Πλατάνι. Οι πηγές αυτές διατηρούν ροή νερού στην κοίτη του χειμάρρου με αποτέλεσμα να συμβάλουν στη διατήρηση της ισορροπίας του φυσικού περιβάλλοντος.
Επομένως, κύριοι συνάδελφοι, δεν υπάρχει μέχρι σήμερα πρόβλημα της διατάραξης της οικολογικής ισορροπίας της περιοχής.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Μισό λεπτό, κύριε Πρόεδρε. Αφαιρέστε μου το χρόνο από τη δευτερολογία μου.
Γι' αυτά τα έργα στα οποία αναφέρεστε, για βιολογικό καθαρισμό κλπ., έγιναν μελέτες, υποβλήθηκαν στο ΥΠΕΘΟ και δυστυχώς υπήρχαν ελλείψεις. Επεστράφησαν και συμπληρώνονται οι φάκελοι για να ξαναϋποβληθούν και εμείς ως ΥΠΕΧΩΔΕ υποστηρίζουμε, όπως και η ΕΥΑΘ, ότι τα έργα αυτά πρέπει να τύχουν έγκρισης, ώστε να ενταχθούν στο Ταμείο Συνοχής.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, κατ' αρχάς δεν θα μπω στην περιπέτεια των αριθμών των κυβικών, γιατί νομίζω ότι δεν χρειάζεται. Η ουσία βρίσκεται αλλού.
Θα ήθελα επίσης να σημειώσω ότι η ερώτησή μου έχει μια εφιαλτική επικαιρότητα, γιατί οι πρώτες ανησυχίες και οι αγωνίες, όπως έχουν εκδηλωθεί από το λαό της Αραβησσού, κλείνουν ήδη τα δεκατρία χρόνια. Άρα το θέμα υπάρχει ως πρόβλημα και όχι ως θέμα απλό για δεκατρία χρόνια. 
Δηλαδή το πρόβλημα αφορά πρώτον την οικολογική ανατροπή της περιοχής της Αραβησσού, όπου τελικά το πρόβλημα εκδηλώνεται και περιγράφεται από τους κατοίκους με πάρα πολύ εφιαλτική ακρίβεια.
Δεύτερον, η Θεσσαλονίκη πολύ σύντομα -το ξέρετε, κύριε Υπουργέ- θα αντιμετωπίσει το θέμα της λειψυδρίας, γιατί τα περίφημα έργα για τα οποία είπατε ότι υπάρχει ένας γοργός ρυθμός ανάπτυξης δεν προχωρούν. Και θα ήθελα να μου αναλύσετε πώς εννοείτε αυτήν τη γοργότητα, αφού ήδη έχουμε δεκατρία χρόνια που τα έργα αυτά δεν προχωρούν. Βέβαια περιγράψατε ότι προχωρούν, αναφερθήκατε σε γεωτρήσεις σε περιοχές πηγών ύδρευσης, αλλά αυτά δεν τα βλέπουμε.
Και το τελευταίο στοιχείο του θέματος που θίγει η ερώτησή μου, κύριε Πρόεδρε, είναι αυτή η ασυνέπεια της υπεύθυνης αρχής, της υπεύθυνης εταιρείας. Μετά από τον ΟΥΘ έγινε ΕΥΑΘ, υποτίθεται ότι θα αποκτούσε μία γοργότητα στις αποφάσεις και στις κατασκευές, αλλά αυτά δεν έγιναν. 
ΠΡΟΕΔΡΕΥΩΝ (Κωνσταντίνος Γείτονας): ΟΥΘ τον λέγαμε παλιά.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ναι.
Επομένως και η Αραβησσός θα παραμείνει για χρόνια ακόμα, από ό,τι υποπτευόμαστε, με την αγωνία μπροστά στα μάτια της, όσον αφορά και την οικολογική ανισορροπία της περιοχής, αλλά και τη δική της έλλειψη σε θέματα ύδρευσης και η Θεσσαλονίκη θα ζει με το φάσμα της λειψυδρίας και ο ΕΥΑΘ τελικά κάθε τόσο θα έρχεται να αναβάλλει - γιατί ήδη έχουμε μια άλλη αναβολή, είχαν πει ότι θα γινόταν το 2000 ή το 2001- αφού λέτε ότι στο τέλος του 2002 θα είναι έτοιμο το έργο. 
Κύριε Υπουργέ, γιατί να μην ανησυχούμε; Γιατί να μη ρωτάμε το Υπουργείο πώς θα αντιμετωπίσει το πρόβλημα αποφασιστικά πια και όχι μέσα από περιγραφές που αναφέρονται σε αριθμούς αόριστους, σε προθεσμίες επίσης αόριστες και σε έργα που δεν βλέπουμε να τελειώνουν; Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, βεβαίως εγώ δεν είπα να μη ρωτάτε. Είναι δικαίωμά σας να ρωτάτε και υποχρέωσή μου είναι να απαντώ με βάση τα στοιχεία τα οποία έχω στη διάθεσή μου. Τα στοιχεία αυτά τα παίρνουμε από τις αρμόδιες υπηρεσίες αλλά ασχολούμαστε και οι ίδιοι. Όπως ξέρετε η Υπουργός επισκέφθηκε τη Θεσσαλονίκη πριν από μερικές ημέρες, εγώ την επισκέφθηκα πριν από τρεις-τέσσερις ημέρες και τα παρακολουθούμε επί τόπου. 
Εγώ, λοιπόν, ήμουν πολύ σαφής. Είπα ότι τα βασικά έργα ύδρευσης της Θεσσαλονίκης από τον Αλιάκμονα θα τελειώσουν το καλοκαίρι του 2002. Είπα ότι κάνουμε πολλές εργολαβίες, ακριβώς για να χτυπάμε ταυτόχρονα σε πολλά μέτωπα.
Υπήρχαν διάφορες καθυστερήσεις -το ξέρετε και εσείς και λόγω ειδικότητας- με αρχαιολογικά ευρήματα και ανασκαφές. Μετά, λοιπόν, από το καλοκαίρι θα χρειαστεί ένα επτάμηνο δοκιμαστικής λειτουργίας αυτών των βασικών έργων και του διυλιστηρίου, άρα σε ένα χρόνο από σήμερα θα παίρνουμε από τον Αλιάκμονα για τη Θεσσαλονίκη περίπου εκατόν πενήντα χιλιάδες κυβικά την ημέρα. Αυτό σημαίνει ότι σε ένα χρόνο από τις πηγές Αραβησσού θα παίρνουμε ελάχιστες ποσότητες. 
Προχωρούμε παράλληλα στην προετοιμασία για τη δεύτερη φάση των έργων ύδρευσης από τον Αλιάκμονα, τα οποία θα μας οδηγήσουν στην απόληψη ποσοτήτων τριακοσίων χιλιάδων κυβικών μέτρων την ημέρα. 
Από εκεί και πέρα, μελέτες αρμοδίων καθηγητών του Πανεπιστημίου της Θεσσαλονίκης αποφάνθηκαν ότι δεν υπάρχει μέχρι τώρα διατάραξη της οικολογικής ισορροπίας της περιοχής.
Σας απάντησα επίσης για τα έργα βιολογικού καθαρισμού-αποχέτευσης, τα οποία είναι δίκαιο αίτημα των κατοίκων της περιοχής, για τα οποία υποβλήθηκαν οι μελέτες. Είχαν ελλείψεις, επιστράφηκαν και εμείς ως ΥΠΕΧΩΔΕ υποστηρίζουμε με μεγάλη έμφαση την ένταξη των έργων αυτών σε ευρωπαϊκά προγράμματα.
Πρέπει να τονίσω βεβαίως και να επαναλάβω ότι, ενώ έχουμε δικαίωμα να παίρνουμε διακόσια δέκα έξι χιλιάδες κυβικά την ημέρα, παίρνουμε εκατό χιλιάδες, εκατόν τρεις χιλιάδες, εκατόν πέντε χιλιάδες. Δαπανούμε πολύ περισσότερα λεφτά για να κάνουμε γεωτρήσεις και δεν κάνουμε χρήση αυτού του δικαιώματος, γιατί ακριβώς αντιλαμβανόμαστε ότι υπάρχει πρόβλημα και, εν πάση περιπτώσει, δεν θέλουμε να μεγεθύνουμε το πρόβλημα το οποίο είναι υπαρκτό ούτως ή άλλως. 
Επίσης θέλω να τονίσω -και με αυτό θα κλείσω, κύριε Πρόεδρε- ότι με βάση την υπουργική απόφαση, που μας έδινε τη δυνατότητα να παίρνουμε αυτές τις ποσότητες νερού, είχαμε αναλάβει και κάποιες υποχρεώσεις προς την περιοχή, τις οποίες εκπληρώσαμε με το παραπάνω σε έργα άρδευσης, ύδρευσης, ανάπλασης περιοχών κλπ.
Αυτά, κύριε συνάδελφε, και να είστε βέβαιος ότι είναι ένα σοβαρό θέμα. Καλώς το θέσατε και εμείς το παρακολουθούμε με αγωνία, ώστε να είμαστε συνεπείς με τα χρονοδιαγράμματα. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
Κύριοι συνάδελφοι, ολοκληρώθηκε με τη συζήτηση των επικαίρων ερωτήσεων ο κοινοβουλευτικός έλεγχος.
Διακόπτουμε επ' ολίγον.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επαναλαμβάνεται η διακοπείσα συνεδρίαση.
Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα βόρεια θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, σαράντα εννέα μέλη από το Κέντρο Ανοιχτής Περίθαλψης Ηλικιωμένων της Νάουσας.
Η Βουλή τους καλωσορίζει.
(Χειροκροτήματα από όλες τις πτέρυγες)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση και λήψη απόφασης σύμφωνα με το άρθρο 62 του Συντάγματος για τις αιτήσεις άρσεως ασυλίας των Βουλευτών Σταύρου Δαϊλάκη και Δημητρίου Τσιόγκα.
Ο κ. Βύρων Πολύδωρας είναι Κοινοβουλευτικός Εκπρόσωπος της Νέας Δημοκρατίας επί των αιτήσεων αυτών. 
Ο κ. Τσίπρας είναι ο εισηγητής της Νέας Δημοκρατίας. 
Ο κ. Γεώργιος Παπαγεωργίου, εισηγητής της Πλειοψηφίας, έχει το λόγο. 
ΓΕΩΡΓΙΟΣ ΠΑΠΑΓΕΩΡΓΙΟΥ: Κύριοι συνάδελφοι, συζητάμε κατ' αρχήν την περίπτωση του Βουλευτή Σταύρου Δαϊλάκη. Του αποδίδεται το αδίκημα της ηθικής αυτουργίας στην πράξη της παραβιάσεως ωραρίου λειτουργίας καταστήματος υγειονομικού ενδιαφέροντος. 
Θα προτείνω να μη δοθεί η άδεια για την άρση ασυλίας του συναδέλφου, δεδομένου ότι δεν αποδείχτηκαν εκείνα τα μέσα με τα οποία συντελείται η ηθική αυτουργία, η πειθώ και η φορτικότητα αναφορικά με το ζήτημα της παρατάσεως της παράνομης λειτουργίας του συγκεκριμένου καταστήματος, όπου τυχαία εκεί ως θαμών, εν όψει και της ημέρας 2-1-2002, είχε βρεθεί.
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Η όποια αναφορά γίνεται στην εμπλοκή του κυρίου συναδέλφου αφορά το διάστημα αφού είχε παραβιαστεί το ωράριο και δεν μπορώ να φανταστώ ότι ήταν εκείνος που είπε στο συγκεκριμένο καταστηματάρχη να λειτουργεί το κατάστημα.
Με αυτό το σκεπτικό προτείνω να μη δοθεί η άδεια για την άρση της ασυλίας.
Όσον αφορά στην υπόθεση του Βουλευτή κ. Δημητρίου Τσιόγκα, Προέδρου του Εργατικού Κέντρου Λάρισας, νομίζω ότι είναι μία ενέργεια που, ευρύτερα εξεταζόμενη, θα μπορούσε να πει κανείς αβίαστα ότι συνδέεται και συνέχεται αυστηρά με την πολιτική και κοινωνική αποστολή που πρέπει να έχει ο Βουλευτής. Πολύ σωστά έκανε να συμπαρασταθεί σε απεργούς και να μπορέσει να συμμετάσχει στην ειρηνική τους διαμαρτυρία. Μάλιστα, απ' όσο μπορώ να διαπιστώσω, είχε και ένα ρόλο κατευναστικό, με την έννοια ότι επέτρεπε στους διερχόμενους να πάνε προς το εργοστάσιο και στην ΒΙΠΕ Λάρισας. Νομίζω ότι δεν πρέπει ούτε σε αυτήν την περίπτωση να δοθεί η άδεια για την άρση ασυλίας. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσίπρας, εισηγητής της Νέας Δημοκρατίας, έχει το λόγο. 
ΒΑΣΙΛΗΣ ΤΣΙΠΡΑΣ: Πράγματι για την πρώτη περίπτωση θέλω να κάνω τις εξής δύο παρατηρήσεις, γιατί η απασχόληση της Ολομέλειας της Βουλής, η οποία οπωσδήποτε θα πραγματοποιηθεί τουλάχιστον με την ονομαστική ψηφοφορία, για την πράξη αυτή νομίζω ότι θα πρέπει να δημιουργήσει έναν προβληματισμό. 
Ζητείται η άρση ασυλίας για ποινική δίωξη ηθικής αυτουργίας σε παραβίαση ωραρίου καταστήματος υγειονομικού ενδιαφέροντος. Εκείνο που θα έπρεπε κανείς να παρατηρήσει από τη δικογραφία είναι τούτο. Υπάρχουν δύο έγγραφα. Ένα είναι η κατάθεση του αστυφύλακα και μια αναφορά του διοικητού. Από τα δύο αυτά έγγραφα παρατηρεί κανείς ότι μόνο σε υπερβολικό ενδιαφέρον της Αστυνομίας οφείλεται αυτή η αιτούμενη δίωξη. Γιατί ο μεν πρώτος λέει ότι παρευρέθη περί το τέλος του ωραρίου ο Βουλευτής Δαϊλάκης και είπε "δεν θα κλείσω το κατάστημα, πάρτε εμένα στο αυτόφωρο και κάντε μου μήνυση". Αυτό είπε ο ένας. Ο δεύτερος ο οποίος έκανε μια αναφορά μετά από δεκαπέντε μέρες, ο υπαστυνόμος λέει το εξής. "Τι είναι αυτά που κάνετε; Κλείνετε τα μαγαζιά, το ΜΠΟΛΕΡΟ; Σήμερα δεν θα κλείσει. Έτσι να πείτε στον διοικητή και στον αντιεισαγγελέα. Ας έρθουν αυτοί εδώ". Δηλαδή δύο άνθρωποι από τους οποίους φέρεται να στηρίζεται η κατηγορία καταθέτουν εντελώς διαφορετικά πράγματα.
Δεύτερον, πρόκειται περί νομικά αβασίμου κατηγορίας γιατί όπως γνωρίζουμε ηθική αυτουργία σημαίνει πρόκληση αποφάσεων, εμφύτευση στο μυαλό του δράστη της αποφάσεως και η εκτέλεση αυτής. Γι' αυτό όχι με λόγια μόνο με μέσα και με τρόπους. Ούτε μέσα ούτε τρόποι προσδιορίζονται, αλλά προπαντός φέρεται να συντελέστηκε ηθική αυτουργία μετά τη συντέλεση του αδικήματος, πράγμα το οποίο είναι νομικά αβάσιμο.
Πρέπει δε να υπογραμμίσω ότι πρόκειται για Πρωτοχρονιά, για μια περιοχή στην οποία αυτή και μόνο υπάρχει απαγόρευση. Στους γειτονικούς νομούς δεν υπήρχε καν η απαγόρευση. Ως εκ τούτου καθήκον είχε ο εκπρόσωπος του νομού να στιγματίσει αυτό το πράγμα. Ζητώ να μην δοθεί η άδεια διώξεως του πρώτου. 
Ως προς τη δεύτερη, πρόκειται περί συμπαραστάσεως σε αναφαίρετο συνδικαλιστικό δικαίωμα που αναφέρεται στις επιδιώξεις και τις ελευθερίες των συνδικαλιστών και ως εκ τούτου και μόνο δεν πρέπει να δοθεί η άδεια. 
Πέραν τούτου δεν υπάρχουν πραγματικά περιστατικά που να στηρίζουν φυσική αυτουργία του διωκομένου Βουλευτού. Ζητώ να απορριφθεί η αίτηση.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω ότι από το Κομμουνιστικό Κόμμα Ελλάδος ορίζεται για τη σημερινή συζήτηση ως Κοινοβουλευτικός Εκπρόσωπος ο Βουλευτής κ. Άγγελος Τζέκης ο οποίος έχει και το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, για την πρώτη περίπτωση του συναδέλφου κ. Δαϊλάκη συμφωνούμε με τις εισηγήσεις των δύο συναδέλφων. Πιστεύουμε ότι πραγματικά τα στοιχεία αποδεικνύουν ότι δεν έχει διαπράξει αυτό για το οποίο κατηγορείται, για πράξη ηθικής αυτουργίας. Πιστεύουμε ότι τέτοιες περιπτώσεις θα πρέπει με ιδιαίτερη προσοχή και από τις εισαγγελικές αρχές να εξετάζονται προκειμένου να μην απασχολούν τη Βουλή. Γι' αυτό προτείνουμε να μην γίνει η άρση της ασυλίας.
Για τη δεύτερη περίπτωση του συναδέλφου και συντρόφου κ. Τσιόγκα, πρέπει να σας πω ότι είναι και Πρόεδρος του Εργατικού Κέντρου Λάρισας, με μια πολυετή συνδικαλιστική κοινωνική δράση στο νομό και στην ευρύτερη περιοχή. Και το λέμε αυτό γιατί πραγματικά είναι άξιο απορίας γιατί διώκεται για κάτι το αυτονόητο. Το αυτονόητο είναι, κύριε Πρόεδρε, ότι πέρσι στις μεγαλειώδεις εκείνες κινητοποιήσεις που όλο το συνδικαλιστικό εργατικό κίνημα της χώρας μας, πήρε μέρος ήταν για την κοινωνική ασφάλιση. Έτσι, λοιπόν, και ο συγκεκριμένος Πρόεδρος με άλλους συνδικαλιστές, με άλλους εργαζόμενους πήγε στη βιομηχανική περιοχή της Λάρισας, προκειμένου και την τελευταία ώρα να πείσει του εργαζόμενους για τη συμμετοχή στη μεγαλειώδη εκείνη απεργία. Αυτό έπραξε. Εξάλλου το λένε και τα στοιχεία μέσα ότι δεν διεκόπη η συγκοινωνία, περνούσαν από εκείνο το μέρος και το μόνο που έκανε ήταν να προσπαθούν να πείσουν τους λίγους εργαζόμενους εκείνους, οι οποίοι για διάφορους λόγους πήγαν στη δουλειά.
Πιστεύουμε ότι το ζήτημα πρέπει να το δούμε πολύ διαφορετικά. Και τονίζουμε, κύριε Πρόεδρε, με μια ιδιαίτερη ευαισθησία και θέλουμε την προσοχή σας ότι είναι το δεύτερο επεισόδιο με Βουλευτή του Κομμουνιστικού Κόμματος Ελλάδος που ζητείται η άρση της ασυλίας για την έντονη πολιτική, συνδικαλιστική και κοινωνική δράση και εμάς αυτό μας ανησυχεί. Πιστεύω ότι πρέπει να ανησυχήσει όλες τις πτέρυγες. 
Γιατί πραγματικά η πολιτική και συνδικαλιστική δράση επιτρέπεται προκειμένου να υπερασπιστούμε βασικά στοιχειώδη δικαιώματα πρώτον ως εργαζόμενοι, αλλά και δεύτερον ως πολιτικοί. Και την ιδιότητα του Βουλευτή πραγματικά εμείς την αιτιολογούμε ότι ο Βουλευτής πρέπει να είναι μαζί με την εργατική τάξη, μαζί με τους αγώνες των υπόλοιπων εργαζομένων. Αυτή είναι και η ιδιότητα του Κομμουνιστή Βουλευτή αλλά και του συνδικαλιστή ως Προέδρου του Εργατικού Κέντρου.
Με αυτά, κύριοι συνάδελφοι, ζητάμε να μη γίνει η άρση και της δεύτερης περίπτωσης του συναδέλφου και συντρόφου Δημητρίου Τσιόγκα. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι 
1. Οι Υπουργοί Εμπορικής Ναυτιλίας, Εξωτερικών, Οικονομίας και Οικονομικών, Δικαιοσύνης και Εργασίας και Κοινωνικών Ασφαλίσεων, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας, για τις θαλάσσιες μεταφορές". 
2. Οι Υπουργοί Εθνικής 'Αμυνας, Εθνικής Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου "Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Ομοσπονδιακού Υπουργείου 'Αμυνας της Ομοσπονδιακής Δημοκρατίας της Γιουγκοσλαβίας".
Παραπέμπονται στις αρμόδιες Διαρκείς Επιτροπές. 
Επίσης, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων, καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
1. "Κύρωση της Σύμβασης μεταξύ της Ελληνικής Δημοκρατίας και της Πορτογαλικής Δημοκρατίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος".
2. "Κύρωση της Σύμβασης μεταξύ της Ελληνικής Δημοκρατίας και του Βασιλείου της Ισπανίας για την αποφυγή της διπλής φορολογίας και την αποτροπή της φοροδιαφυγής, αναφορικά με τους φόρους εισοδήματος και κεφαλαίου".
3. "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αρμενίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου".
Κύριοι συνάδελφοι, δεν υπάρχει άλλος εγγεγραμμένος για να μιλήσει και συνεπώς κηρύσσεται περαιωμένη η συζήτηση επί των αιτήσεων άρσης ασυλίας των Βουλευτών Σταύρου Δαϊλάκη και Δημητρίου Τσιόγκα.
Η λήψη απόφασης αναβάλλεται για άλλη συνεδρίαση, που θα καθοριστεί με ειδική ημερήσια διάταξη. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 12.55΄ λύεται η συνεδρίαση για αύριο ημέρα Παρασκευή 5 Απριλίου 2002 και ώρα 10.30΄ με αντικείμενο εργασιών του Σώματος: κοινοβουλευτικό έλεγχο: α) συζήτηση Επικαίρων ερωτήσεων και β) συζήτηση της υπ' αριθμ.54 επερώτησης των Βουλευτών του Κομμουνιστικού Κόμματος Ελλάδος προς τον Υπουργό Εργασίας και Κοινωνικών Ασφαλίσεων, σχετικά με την κοινωνική ασφάλιση, σύμφωνα με την ημερήσια διάταξη.
O ΠΡΟΕΔΡΟΣ ΟΙ ΓΡΑΜΜΑΤΕΙΣ




 


