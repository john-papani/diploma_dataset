
ΣΥΝΕΔΙΡΑΣΗ ΜΖ'
Δευτέρα 6 Νοεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
Ανακοινώνεται ότι η Εισαγγελία Πρωτοδικών Αθηνών, διαβίβασε μηνυτήρια αναφορά του Βουλευτή Μ. 'Εβερτ κατά του πρώην Υπουργού Εμπορικής Ναυτιλίας Σ. Σουμάκη,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Τρίτης 7 Νοεμβρίου 2000,
4. Συζήτηση επικαίρων ερωτήσεων:
α) Προς τον Υπουργό Υγείας - Πρόνοιας σχετικά με την αντιμετώπιση του προβλήματος της μόλυνσης των υδάτινων πόρων και της υποχώρησης του υδροφόρου ορίζοντα στην Κεντρική Μακεδονία,
β) Προς τον Υπουργό Εξωτερικών, σχετικά με τις πρόσφατες δημοτικές
εκλογές στην Αλβανία, τις παρατυπίες στο Δήμο Χειμάρας κλπ.,
γ) Προς τον Υπουργό Γεωργίας, σχετικά με την κατασκευή των απαραίτητων αρδευτικών έργων υποδομής στη Θεσσαλία,
5) Συζήτηση επερώτησης προς τον Υπουργό Εθνικής Παιδείας και
Θρησκευμάτων, σχετικά με την αντιμετώπιση και την επίλυση προβλημάτων στη Γενική Γραμματεία Νέας Γενιάς,
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εθνικής 'Αμυνας και Εξωτερικών κατέθεσαν σχέδιο νόμου: "Κύρωση της τροποποίησης του άρθρου ΧΧΙ της Σύμβασης περί Διεθνούς Υδρογραφικού Οργανισμού",
ΟΜΙΛΗΤΕΣ
Α. Επί των επικαίρων ερωτήσεων:
ΑΝΔΡΕΟΥΛΑΚΟΣ Α.,
ΑΡΓΥΡΗΣ Ε.,
ΘΑΝΟΣ Δ.,
ΛΑΙΟΥ Α.,
ΠΑΤΑΚΗΣ Γ.,
ΦΟΥΝΤΟΥΚΙΔΟΥ Π.,
Β. Επί της επερώτησης:
ΕΥΘΥΜΙΟΥ Π.,
ΚΑΛΑΝΤΖΑΚΟΥ Σ.,
ΚΑΛΟΣ Γ.,
ΠΑΠΑΔΟΠΟΥΛΟΣ Μ.,
ΣΑΛΜΑΣ Μ.,
ΣΚΥΛΛΑΚΟΣ Α.,
ΣΠΗΛΙΟΠΟΥΛΟΣ Κ.,
ΣΠΥΡΟΠΟΥΛΟΣ Ρ.,
ΤΑΛΙΑΔΟΥΡΟΣ Σ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΜΖ'
Δευτέρα 6 Νοεμβρίου 2000
----------------

Αθήνα, σήμερα στις 6 Νοεμβρίου 2000, ημέρα Δευτέρα και ώρα 18.09' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής
κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, αρχίζει η
συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από την κ. Παρθένα Φουντουκίδου, Βουλευτή Πέλλης, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα ότι οι Υπουργοί Εθνικής 'Αμυνας και Εξωτερικών κατέθεσαν σχέδιο νόμου: "Κύρωση της τροποποίησης του άρθρου ΧΧΙ της Σύμβασης περί Διεθνούς Υδρογραφικού Οργανισμού".
Παραπέμπεται στην αρμόδια Διαρκή Επιτροπή.
Επίσης, έχω την τιμή να ανακοινώσω στο Σώμα ότι σύμφωνα με το άρθρο 153 παράγραφος 4 του Κανονισμού της Βουλής και του ν.2509/97 περί ευθύνης Υπουργών, η Εισαγγελία Πρωτοδικών Αθηνών, διαβίβασε μηνυτήρια αναφορά του κ. Μιλτιάδη 'Εβερτ κατά του πρώην Υπουργού Εμπορικής Ναυτιλίας κ. Σταύρου Σουμάκη.
Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 7 Νοεμβρίου 2000.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.5 Καν.Βουλής)
1. Η με αριθμό 2433/18-9-2000 ερώτηση του Βουλευτή του Πανελλήνιου
Σοσιαλιστικού Κινήματος κ. Δημητρίου Πιπεργιά προς τον Υπουργό Υγείας και Πρόνοιας, σχετικώς με τις προθέσεις της Κυβέρνησης για την κατασκευή νέου σύγχρονου νοσοκομείου στη Χαλκίδα.
2. Η με αριθμό 2873/5-10-2000 ερώτηση του Βουλευτή της Νέας Δημοκρατίας κ. Ευριπίδη Στυλιανίδη προς τον Υπουργό Υγείας και Πρόνοιας, σχετικώς με τη λήψη μέτρων για την εύρυθμη λειτουργία του ακτινολογικού τμήματος και για την έναρξη λειτουργίας του αξονικού τομογράφου στο Σισμανόγλειο Νοσοκομείο Κομοτηνής.
3. Η με αριθμό 433/26-5-2000 ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Εθνικής 'Αμυνας, σχετικώς με τη λήψη μέτρων ώστε να εφαρμοστούν οι δικαστικές αποφάσεις που αφορούν στους απολυμένους από την αμερικάνικη βάση Γουρνών Ηρακλείου Κρήτης.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν.Βουλής)
1. Η με αριθμό 1412/18-7-2000 ερώτηση του Βουλευτή του Πανελλήνιου Σοσιαλιστικού Κινήματος κ. Σωτήρη Στολίδη προς τον Υπουργό Εθνικής 'Αμυνας, σχετικώς με τη λήψη μέτρων για την υλοποίηση από το Νομάρχη Ξάνθης της απόφασης του Υπουργικού Συμβουλίου που αφορά ανάκληση στην ενεργό υπηρεσία αξιωματικών από εφεδρεία.
2. Η με αριθμό 2510/20-9-2000 ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Δημόσιας Τάξης, σχετικώς με τη θεσμοθέτηση ως έδρα της Γενικής Αστυνομικής Διεύθυνσης Κρήτης, τα Χανιά Κρήτης.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη, υπ'αριθμόν 216/30-10-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υφυπουργό Πολιτισμού (Αρμόδιο για θέματα Αθλητισμού), σχετικώς με τη βελτίωση της αθλητικής υποδομής στο Νομό Μεσσηνίας κλπ., διαγράφεται λόγω κωλύματος του κυρίου Υπουργού. Βλέπω, όμως, ότι και ο κ. Κατσιλιέρης δεν παρευρίσκεται.
Δεύτερη είναι η με αριθμό 221/1-11-2000 επίκαιρη ερώτηση της
Βουλευτού της Νέας Δημοκρατίας κ. Παρθένας Φουντουκίδου προς τους Υπουργούς Υγείας-Πρόνοιας, Περιβάλλοντος, Χωροταξίας και Δημοσίων 'Εργων, σχετικώς με την αντιμετώπιση του προβλήματος της μόλυνσης των υδάτινων πόρων και της υποχώρησης του υδροφόρου ορίζοντα στην κεντρική Μακεδονία. 
H επίκαιρη ερώτηση της κ. Φουντουκίδου έχει ως εξής:
"Σύμφωνα με έρευνα που πραγματοποίησε το Ινστιτούτο Γεωλογικών και Μεταλλευτικών Ερευνών (ΙΓΜΕ), η οποία είδε ήδη το φως της δημοσιότητας, υφίσταται σοβαρότατο πρόβλημα ρύπανσης των υδάτινων πόρων, υποχώρησης του υδροφόρου ορίζοντα και υφαλμύρωσης σε επτά νομούς της Μακεδονίας και συγκεκριμένα στους Νομούς Θεσσαλονίκης, Πέλλας, Σερρών, Κιλκίς, Χαλκιδικής, Ημαθείας, Πιερίας.
Σε ορισμένες περιοχές έχει διαπιστωθεί υψηλή περιεκτικότητα σε αρσενικό και νιτρικά οξέα με αποτέλεσμα, εκτός από το σοβαρό οικολογικό πρόβλημα, να απειλείται άμεσα και η υγεία των κατοίκων των περιοχών
αυτών.
Είναι λοιπόν εξαιρετικώς επείγουσα η ανάγκη να ληφθούν άμεσα μέτρα
από την πολιτεία, ώστε να εξαλειφθούν τα περιστατικά ρύπανσης που οφείλονται στην αγροτική ή βιομηχανική δραστηριότητα, καθώς και στην τουριστική ανάπτυξη, αλλά και να διασφαλιστεί η ποιότητα του πόσιμου ύδατος.
Γι' αυτό σας ερωτώ κύριοι Υπουργοί:
'Εχετε υπόψη σας τη σχετική έκθεση του ΙΓΜΕ;
Ποια μέτρα θα λάβετε, ώστε να αντιμετωπισθούν τα περιστατικά μόλυνσης των υδάτινων πόρων, υποχώρησης του υδροφόρου ορίζοντα;
Ποια μέτρα θα λάβετε για τη διασφάλιση της ποιότητας του πόσιμου
ύδατος;"
Ο Υφυπουργός Υγείας και Πρόνοιας κ. Δημήτριος Θάνος έχει το λόγο. ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Σύμφωνα με στοιχεία
της Περιφέρειας της Κεντρικής Μακεδονίας και των νομαρχιακών αυτοδιοικήσεων της περιφέρειας και του ΙΓΜΕ, το Υπουργείο Ανάπτυξης, ως υπεύθυνος φορέας για τη διαχείριση των υδάτινων πόρων, έχει αναθέσει στο ΙΓΜΕ και στα πλαίσια του εθνικού σκέλους του Β' Κοινοτικού Πλαισίου Στήριξης την εκπόνηση σχετικής μελέτης με θέμα "Ποιοτική κατάσταση των υδατικών πόρων της κεντρικής Μακεδονίας, λεκάνες Ημαθίας, Πιερίας, Αλμωπίας και παρακτίων περιοχών του Θερμαϊκού Κόλπου".
Η μελέτη αυτή δεν έχει ολοκληρωθεί ακόμα. Τα συμπεράσματά της
αναμένονται στο τέλος του τρέχοντος έτους. Από τα μέχρι στιγμής στοιχεία της μελέτης προκύπτει ότι η ποιότητα των νερών της κεντρικής Μακεδονίας, που προορίζονται για πόσιμα, πληροί γενικά τους ποιοτικούς όρους για το πόσιμο νερό. Οι μεμονωμένες περιπτώσεις, που παρατηρούνται αυξημένες συγκεντρώσεις ιχνοστοιχείων, όπως αρσενικού, που παραμένουν όμως εντός των προβλεπομένων ορίων, οφείλονται σε φυσικά αίτια που συνδέονται με περιβάλλουσες γεωλογικές συνθήκες.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Ειδικότερα για τη Νομαρχιακή Αυτοδιοίκηση Χαλκιδικής και σύμφωνα με
τα στοιχεία της Διεύθυνσης Υγείας της νομαρχιακής αυτοδιοίκησης η περιεκτικότητα σε αρσενικό και σε νιτρικά παραμένει εντός των επιτρεπομένων ορίων εκτός από αυτά του Δήμου Τρίγλιας. Η γεώτρηση που υδροδοτεί το Δήμο Τρίγλιας έχει τεθεί εκτός λειτουργίας.
Επισημαίνεται πάντως ότι την ευθύνη της μελέτης, κατασκευής, λειτουργίας και συντήρησης του συστήματος ύδρευσης, αλλά και της διενέργειας υγειονομικών αναγνωρίσεων, εργαστηριακών εξετάσεων και γενικά λήψης κάθε μέτρου για την ποιότητα του νερού, έχει η Τοπική Αυτοδιοίκηση, προκειμένου να παρέχεται πόσιμο νερό σε επαρκή ποσότητα για τις ανάγκες του πληθυσμού, χωρίς διακοπές, με το σύστημα ύδρευσης να είναι απαλλαγμένο από κάθε υγειονομικό κίνδυνο.
Για την αντιμετώπιση ενδεχομένων υπερβάσεων υπεύθυνες είναι οι διευθύνσεις των νομαρχιακών αυτοδιοικήσεων, καθώς και για τον έλεγχο των υπευθύνων. 'Εχει προταθεί η διενέργεια έργων υδροδότησης, ώστε να πληρούνται τα ποιοτικά όρια της νομοθεσίας για το πόσιμο νερό.
Για την προστασία των επιφανειακών και υπογείων νερών, που προορίζονται για πόσιμα, έχουν εκδοθεί, σε εναρμόνιση σχετικών οδηγιών της Ευρωπαϊκής 'Ενωσης, οι σχετικές κοινές υπουργικές αποφάσεις, η εφαρμογή των οποίων είναι αρμοδιότητας ΥΠΕΧΩΔΕ, το οποίο, σε συνεργασία με το Υπουργείο Ανάπτυξης, υλοποιεί στα πλαίσια του Β' Κοινοτικού Πλαισίου και του Ταμείου Συνοχής έργα και δράσεις παρακολούθησης της ποιότητας του υδατικού περιβάλλοντος, όχι μόνο της κεντρικής Μακεδονίας αλλά ολόκληρης της χώρας.
ΠΡΟΕΔΡΕΥΩΝ (Κωνσταντίνος Γείτονας): Η κ. Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, θα προτιμούσα να είστε περισσότερο ανήσυχος και να θέσετε τις αρμόδιες υπηρεσίες σε κατάσταση συναγερμού.
Τα θέματα προστασίας της δημόσιας υγείας και προστασίας του περιβάλλοντος είναι από αυτά που δεν μπορούμε να τα αφήσουμε στην καλή θέληση κάποιων φορέων, των ιδιωτών ή των πολιτών, που να είστε βέβαιος εάν ήταν κατάλληλα ενημερωμένοι, θα είχαν πάρει τις τύχες στα χέρια τους. 
Απαιτείται μια πολιτική πολυεπίπεδη, μακροχρόνια, ολοκληρωμένη και
σταθερά προσανατολισμένη, πρώτα από όλα στον καθαρισμό του υδροφόρου ορίζοντα, στον εμπλουτισμό του, αλλά και στην ποιότητα ζωής με την
προστασία του πόσιμου ύδατος από διάφορα στοιχεία.
Μου λέτε ότι δεν ανησυχείτε. Εγώ έχω μια μελέτη, που αφορά το Νομό
Πέλλας, του 1997 που αποδεικνύει ότι οι κάτοικοι του νομού μου στις περιοχές Παναγίτσα, Δροσερό, Αριδαία, Καρυώτισσα, Θεοδωράκι, Κρανιά, 'Αλωρο, 'Αψαλο, Ξυφιανοί, 'Αθυρα, Δροσερό κλπ., πίνουν νερό που περιέχει νιτρικά, νιτρώδη, άργυλο, μόλυβδο και μάλιστα σ' αυτές τις περιοχές είναι στα ανώτατα επιτρεπτά όρια παγκοσμίως. 'Ολα είναι πάνω. Ακόμα και το αντιμόνιο είναι πάνω από τα διεθνή στάνταρς.
Εάν αυτός, λοιπόν, δεν είναι λόγος να ανησυχήσει τους αρμόδιους φορείς, ώστε να αναζητήσουν ποιες είναι οι αιτίες που ρυπαίνουν το συγκεκριμένο υδροφόρο ορίζοντα, τότε τι άλλο επικαλείσθε, κύριε Υπουργέ; Είναι τα βιομηχανικά απόβλητα; Είναι τα αστικά λύματα; Είναι η αλόγιστη χρήση φυτοφαρμάκων, παρασιτοκτόνων; Είναι, αν θέλετε, οι σκουπιδότοποι, τα νεκροταφεία και οι χωματερές; Είναι όλα μαζί; Πάντως πρέπει να μπουν κανόνες καθαρισμού του υδροφόρου ορίζοντα, αλλά και ζώνες προστασίας. Να μπει τριτοβάθμια ζώνη προστασίας, ώστε ο πολίτης να νιώθει ασφαλής.
Κύριε Υπουργέ, νομίζω ότι είναι δική σας ευθύνη να προστατεύσετε τους 'Ελληνες πολίτες, αλλά να προστατεύσετε και τον τόπο μας, το περιβάλλον. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Υγείας και Πρόνοιας
κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφπουργός Υγείας και Πρόνοιας): Κύριε Πρόεδρε, σε τέτοια θέματα συλλογικής ευθύνης, κοινωνικής ευθύνης, ευθύνης πολλών εμπλεκομένων θεσμών, νομίζω ότι θα πρέπει να είμαστε πιο προσεκτικοί σε διατυπώσεις. Δεν χρειάζεται ούτε εισαγγελικό ύφος ούτε αμφισβήτηση της ευαισθησίας κανενός γύρω από θέματα υγείας του πληθυσμού, για να είμαστε εξηγημένοι.
Τώρα στα πλαίσια του Β' Κοινοτικού Πλαισίου Στήριξης, στο οποίο
αναφέρθηκα, προβλέπονται τα εξής:
Πρώτον, λειτουργία δικτύου παρακολούθησης της ποιότητας των επιφανειακών νερών. Επαναλαμβάνω, δίκτυο για την παρακολούθηση όλων των νερών της χώρας.
Δεύτερον, διενέργεια ετήσιων προγραμμάτων μετρήσεων της ρύπανσης των εσωτερικών επιφανειακών νερών και των υπογείων νερών και σειρά παραμέτρων για τη νιτρορύπανση γεωργικής προέλευσης.
Τρίτον, παρακολούθηση της ρύπανσης σε διασυνοριακούς ποταμούς της
χώρας.
Ειδικότερα για την κεντρική Μακεδονία, για τον έλεγχο της ποιότητας των επιφανειακών και υπόγειων νερών υπάρχουν είκοσι οκτώ και πενήντα τέσσερα αντίστοιχα σημεία παρακολούθησης. Δεν γνωρίζω ποια μελέτη επικαλείσθε. Εκείνο που ξέρω είναι ότι υπάρχουν σημεία ελέγχων και υπάρχει και σε εξέλιξη η έρευνα του ΙΓΜΕ, η οποία μέχρι στιγμής δεν έχει δώσει επιβαρυντικά στοιχεία για τα νερά της κεντρικής Μακεδονίας.
ΠΑΡΘΕΝΑ ΦΟΥΝΤΟΥΚΙΔΟΥ: Θα την καταθέσω.
ΔΗΜΤΗΡΙΟΣ ΘΑΝΟΣ (Υφυπουργός Υγείας και Πρόνοιας): Είμαι πρόθυμος, βεβαίως, να την πάρω αυτή τη μελέτη, την οποία έχετε, εάν από το 1997 μέχρι σήμερα δεν έχουν γίνει τα προβλεπόμενα έργα, εάν τότε βρέθηκαν επιβαρημένα.
Ωστόσο επαναλαμβάνω ότι το θέμα των νερών είναι θέμα συλλογικής ευθύνης. Θα πρέπει στα πλαίσια τόσο του ειδικού προγράμματος Τοπικής Αυτοδιοίκησης όσο και του Γ' Κοινοτικού Πλαισίου Στήριξης -και αυτή είναι η κατεύθυνση που το Υπουργείο Υγείας και Πρόνοιας δίνει προς όλους- εκτός από τους ελέγχους που πρέπει να γίνονται συνεχώς και αδιαλείπτως, θα πρέπει να δοθεί απόλυτη προτεραιότητα στα πλαίσια των προγραμμάτων αυτών από την Τοπική, τη Νομαρχιακή Αυτοδιοίκηση και τις περιφέρειες για τον εκσυγχρονισμό των δικτύων ύδρευσης της χώρας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, παρακαλώ να εγκρίνετε να συζητήσουμε στη συνέχεια την πρώτη επίκαιρη ερώτηση δευτέρου κύκλου.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Συνεπώς, θα συζητήσουμε την πρώτη υπ' αριθμ. 220/1.11.2000, επίκαιρη ερώτηση δευτέρου κύκλου του Βουλευτή της Νέας Δημοκρατίας κ. Απόστολου Ανδρεουλάκου προς τον Υπουργό Εξωτερικών, σχετικώς με τις πρόσφατες δημοτικές εκλογές στην Αλβανία, τις παρατυπίες στο Δήμο Χειμάρρας κλπ.
Η επίκαιρη ερώτηση του κ. Ανδρεουλάκου έχει ως εξής:
"Η βία και νοθεία στις δημοτικές εκλογές στην Αλβανία καταγγέλθηκε από τον ΟΑΣΕ, καταδικάστηκε από το Συμβούλιο της Ευρώπης, ενώ ο πρόεδρος της Επιτροπής Εξωτερικών Υποθέσεων του Κογκρέσου, κ. Γκίλμαν, με επιστολή του προς την αλβανική κυβέρνηση ζήτησε την επανάληψη των εκλογών στη Χειμάρρα. Είναι χαρακτηριστικό ότι το "Στέιτ Ντιπάρτμεντ" απέφυγε να εκφράσει την ίδια θέση, επικαλούμενο την άποψη ότι δεν μπορεί η αμερικανική κυβέρνηση να εκφράζει θέσεις πιο προωθημένες από αυτές της ελληνικής.
Οι ευθύνες της ελληνικής Κυβέρνησης είναι βαρύτατες. Η αδράνεια της απέναντι στις αλβανικές προκλήσεις προφανώς εντάσσεται σε μια γενικότερη πολιτική κατευνασμού της Αλβανίας, η οποία, ως έχει καταδειχθεί, μοναδικό αποτέλεσμα έχει την αποθράσυνση των Αλβανών και την έξαρση του αλβανικού μεγαλοϊδεατισμού.
Κατόπιν των ανωτέρω ο κύριος Υπουργός ερωτάται:
Για ποιο λόγο η ελληνική Κυβέρνηση δεν κατέφυγε αμέσως στους διεθνείς οργανισμούς, ζητώντας την επανάληψη των εκλογών στο Δήμο της Χειμάρρας;" 
Η Υφυπουργός Εξωτερικών κ. Λαϊου έχει το λόγο.
ΑΓΓΕΛΙΚΗ ΛΑΙΟΥ (Υφυπουργός Εξωτερικών): Κύριε Πρόεδρε, η ερώτηση
αφορά την αντίδραση της ελληνικής Κυβέρνησης στις δημοτικές εκλογές στη Χειμάρρα. Βεβαίως, η Κυβέρνηση έθεσε το θέμα των εκλογικών παρατυπιών και της νοθείας που έγινε στη Χειμάρρα διεθνώς αλλά και διμερώς. Το έπραξε 
όχι μόνο αμέσως μετά τις εκλογές, αλλά και προηγουμένως, προληπτικά. Δηλαδή, δεν αντέδρασε απλώς μετά τα γεγονότα, αλλά έκανε ενέργειες συστηματικά και πριν.
Επειδή ίσως δεν είναι γνωστά αυτά σε όλους τους συναδέλφους, θα ήθελα
να αναφερθώ συνοπτικά στους χειρισμούς μας πριν από τις εκλογές, στη διάρκειά τους μετά τις εκλογές.
'Οσον αφορά τη Χειμάρρα, η Πρεσβεία μας στα Τίρανα προέβη σε
προληπτικά διαβήματα προς την αλβανική κυβέρνηση σε ανώτατο κυβερνητικό επίπεδο. Ενημέρωθηκαν επίσης πριν από τη διεξαγωγή του πρώτου γύρου των εκλογών οι επιτόπιες αντιπροσωπείες των διεθνών οργανισμών καθώς και η Πρεσβεία των Ηνωμένων Πολιτειών. Αποτέλεσμα των προληπτικών αυτών
διαβημάτων ήταν η αποστολή αριθμού παρατηρητών στη Χειμάρρα κατά τον πρώτο γύρο των εκλογών.
Αμέσως μετά τη διεξαγωγή του πρώτου γύρου πραγματοποιήθηκαν έντονα διαβήματα προς την αλβανική κυβέρνηση, αλλά και συστηματική πληροφόρηση των διεθνών οργανισμών.
Η Πρεσβεία μας στα Τίρανα ενημέρωνε συστηματικά και στοιχειοθετημένα τις αντιπροσωπείες των διεθνών οργανισμών και τις σημαντικότερες πρεσβείες, ενώ ανάλογες ενέργειες έγιναν και από τις αντιπροσωπείες μας στον ΟΑΣΕ (στη Βιέννη) και στο Συμβούλιο της Ευρώπης.
Ως συνέπεια αυτής της συστηματικής ενημέρωσης και ευαισθητοποίησης ο δεύτερος γύρος των εκλογών στο Δήμο της Χειμάρρας συγκέντρωσε την προσοχή των εκπροσώπων της Διεθνούς Κοινότητας στην Αλβανία σε βαθμό πραγματικά εντυπωσιακό. Περισσότεροι από σαράντα διεθνείς παρατηρητές πήγαν στη Χειμάρρα, συμπεριλαμβανομένων και στελεχών των πρεσβειών της Γαλλίας, που έχει την Προεδρία της Ευρωπαϊκής 'Ενωσης, και των Ηνωμένων Πολιτειών. 
Αποτέλεσμα αυτής της συστηματικής εργασίας και κινητοποίησης ήταν ότι
για πρώτη φορά μετά από πενήντα ή και περισσότερα χρόνια καταγράφεται σε επίσημο κείμενο διεθνών οργανισμών η ύπαρξη ελληνικής μειονότητας στη Χειμάρρα. Αναφέρομαι στις εκθέσεις του Συμβουλίου της Ευρώπης και του ΟΑΣΕ στις 16 Οκτωβρίου στα Τίρανα. Εμείς ζητήσαμε και πετύχαμε την παρουσία του ΟΑΣΕ.
Η διεθνής αναγνώριση της ύπαρξης ελληνικής μειονότητας στη Χειμάρρα
είναι μια σημαντική επιτυχία της πολιτικής μας, γιατί το θέμα αυτό καταγράφεται πλέον στο Συμβούλιο της Ευρώπης ως μόνιμο θέμα. Επομένως καταγγείλαμε τη νοθεία και προχωρήσαμε ενώπιον των διεθνών οργανισμών σε βήματα που είχαν σημαντικά αποτελέσματα και που έχουν και θα έχουν συνέχεια.
Το πρόβλημα της ελληνικής μειονότητας, της ανάπτυξης και της
κατοχύρωσης των δικαιωμάτων της είναι ένα διαρκές μέλημα της Κυβέρνησης, που τίθετει σε κάθε ευκαιρία τόσο σε διμερές επίπεδο όσο και στα πλαίσια των διεθνών οργανισμών.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανδρεουλάκος έχει το λόγο. ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, δεν πήρα καμία απάντηση!
Το ερώτημα το οποίο θέτω με την επίκαιρη ερώτηση που συζητάμε είναι
σαφέστατο, γιατί η ελληνική Κυβέρνηση δεν έκανε αυτό που έκανε ο πρόεδρος της Επιτροπής Εξωτερικών Υποθέσεων του αμερικανικού κογκρέσου, ο κ. Γκίλμαν, ο οποίος με επιστολή του ζήτησε από την αλβανική κυβέρνηση να επαναληφθούν οι δημοτικές εκλογές στη Χειμάρρα.
Βέβαια, δεν έχουμε ακροατήριο συναδέλφων, είμαστε λίγοι εδώ οι οποίοι ακούσαμε την κυρία Υπουργό. Επί του ερωτήματος αυτού είπε τίποτα;
Κυρία Υφυπουργέ, είμαι σαφής. Γιατί δεν κάνατε αυτό που έκανε ο
Αμερικανός κ. Γκίλμαν. Αυτό βεβαίως μου δίνει το δικαίωμα να υποστηρίξω ότι ακολουθείτε έναντι των αλβανικών προκλήσεων πολιτική Τσάμπερλεν, πολιτική κατευνασμού. Αλλά ο Τσάμπερλεν το 1939 ακολουθώντας πολιτική κατευνασμού έναντι της χιτλερικής Γερμανίας όχι μόνο δεν πέτυχε και δεν απέτρεψε τον πόλεμο, αλλά τον συντόμευσε και τον κατέστησε αναγκαίο και βέβαιο. Αυτό επιδιώκετε;
Κυρία Υφυπουργέ, είναι μεγάλο μέγεθος η Αλβανία, ώστε να καταπατά τα ανθρώπινα δικαιώματα κατά ωμό τρόπο; Και δεν είναι η μόνη περίπτωση των δημοτικών εκλογών στη Χειμάρρα που καταπατήθησαν τα ανθρώπινα δικαιώματα, αλλά όλη η πολιτική της αλβανικής κυβέρνησης έναντι του ελληνισμού της Αλβανίας, της Βορείου Ηπείρου, είναι πολιτική ωμής και κατ' εξακολούθηση παραβίασης των ανθρωπίνων δικαιωμάτων. Αυτά πράττει η Αλβανία, όταν είναι τόσες πολλές οι ευεργεσίες του ελληνικού κράτους και της ελληνικής κοινωνίας.
Οι βοήθειες που δώσαμε, οι πάσης φύσεως οικονομικές βοήθειες που
δώσαμε προς το αλβανικό κράτος, υπολογίζονται γύρω στα διακόσια εκατομμύρια δολάρια. Μετά δεν πρέπει να ξεχνάμε ότι οι πεντακόσιες χιλιάδες οικονομικοί πρόσφυγες εξ Αλβανίας δραστηριοποιούνται στη χώρα μας και δεν ζουν μόνο οι ίδιοι, αλλά με εμβάσματα συντηρούν και τους συγγενείς τους στην Αλβανία. 'Εργα οδοποϊας, σχολικές μονάδες, νοσοκομεία, υλοποιήθησαν με τη βοήθεια της ελληνικής Κυβέρνησης.
Κύριε Πρόεδρε, ενώ δεν ζήτησαν την απομάκρυνση της τουρκικής
στρατιωτικής δυνάμεως, πρόσφατα ζήτησαν της ελληνικής στρατιωτικής δυνάμεως, η οποία τόσα έργα και τόσο άριστη συμπεριφορά επέδειξε έναντι της αλβανικής κοινωνίας και του αλβανικού κράτους.
Να θυμίσω επίσης την εκμίσθωση της μεγάλης στρατιωτικής βάσεως του
Αυλώνος προς την αντίπαλη Τουρκία.
Προβαίνει, λοιπόν, σε προκλήσεις και εμείς δεν έχουμε τη δύναμη αυτό το μικρό αλβανικό μέγεθος να το τιθασεύσουμε. Με τη συμπεριφορά μας πυροδοτούμε τον αλβανικό επεκτατισμό. Ιδρύθηκε πρόσφατα απελευθερωτικός στρατός της Τσαμουριάς στα πρότυπα του ΟΥΤΣΕΚΑ και εμείς δεν κάνουμε τίποτε. Δεν έχουμε το θάρρος να βάλουμε το θέμα της επανάληψης των δημοτικών εκλογών στη Χειμάρρα, που το έκανε ο Αμερικανός κ. Γκίλμαν. Αυτό ερωτώ και δεν μου απαντήσατε.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο. ΑΓΓΕΛΙΚΗ ΛΑΙΟΥ (Υφυπουργός Εξωτερικών): Κύριε Πρόεδρε, κύριοι
συνάδελφοι, κάναμε εκείνα τα διαβήματα και τους χειρισμούς που μπορεί να κάνει μια χώρα, όσον αφορά εκλογικές διαδικασίες σε μιαν άλλη χώρα.
Θα ήθελα να τονίσω και πάλι τη μείζονα επιτυχία της ελληνικής
Κυβέρνησης που πέτυχε να καταγραφεί το πρόβλημα από διεθνείς οργανισμούς και να αναγνωριστεί η ύπαρξη ελληνικής μειονότητας στη Χειμάρρα. Αυτό δεν έχει γίνει μεταπολεμικά ποτέ. Είναι μείζων επιτυχία για τους εξής λόγους: 
Πρώτον, αυτό το θέμα θα τίθεται συνεχώς στους διεθνείς οργανισμούς,
οι οποίοι παρακολουθούν την εξέλιξη των θεσμών της Αλβανίας, δηλαδή, στην Ευρωπαϊκή 'Ενωση, στο Συμβούλιο της Ευρώπης και στον ΟΑΣΕ.
Δεύτερον, καταργεί τη λογική των μειονοτικών ζωνών, η οποία κατάργηση, είναι ζητούμενο από την ελληνική Κυβέρνηση.
Τρίτον, δημιουργεί τέτοιες διεθνείς συνθήκες που θα συντείνουν ώστε να αποτραπούν παρόμοια έκτροπα στο μέλλον. Δηλαδή διεθνοποιήσαμε ένα θέμα, που είναι πολύ σημαντικό για την Ελλάδα.
Θα μου επιτρέψετε να υπογραμμίσω εδώ ότι δεν αναφέρομαι παρεμπιπτόντως σ' αυτό το θέμα. Ο σεβασμός του κράτους δικαίου, των θεμελιωδών ανθρωπίνων δικαιωμάτων, και των δικαιωμάτων της ελληνικής μειονότητας, δεν είναι εσωτερική υπόθεση της Αλβανίας ούτε είναι απλά ελληνοαλβανική διαφορά. Είναι ουσιαστικό κεφάλαιο των διαπιστευτηρίων της Αλβανίας στο Συμβούλιο της Ευρώπης και στον ΟΑΣΕ και είναι και βασική προϋπόθεση για την προσέγγιση της Αλβανίας στην Ευρωπαϊκή 'Ενωση.
'Οσον αφορά τη γενικότερη πολιτική μας για την Αλβανία, στην οποία αναφερθήκατε, εμείς είμαστε υπέρ της σταθερότητας της χώρας και της ευρωπαϊκής της προοπτικής. Αυτή η ευρωπαϊκή προοπτική δημιουργεί ορισμένες σαφείς υποχρεώσεις. Αυτές τις υποχρεώσεις καλείται η αλβανική κυβέρνηση να τις τηρήσει. Το γεγονός ότι αυτή τη στιγμή διεθνείς οργανισμοί αναγνωρίζουν την ύπαρξη ελληνικής μειονότητας στη Χειμάρρα, είναι μια σημαντική επιτυχία.
Ευχαριστώ.
ΚΩΣΤΑΣ ΚΑΡΡΑΣ: 'Επρεπε να είναι εκεί κάποιος για να παρακολουθήσει. ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Καρρά, μη
διακόπτετε.
Θα συζητηθεί η δεύτερη με αριθμό 223/1-11-2000, επίκαιρη ερώτηση
δεύτερου κύκλου του Βουλευτή του Κομμουνιστικού Κόμματος Ελλάδας κ. Ιωάννη Πατάκη προς τον Υπουργό Γεωργίας, σχετικώς με την κατασκευή των απαραίτητων αρδευτικών έργων υποδομής στη Θεσσαλία.
Η επίκαιρη ερώτηση του κ. Πατάκη έχει ως εξής:
"Σοβαρό πρόβλημα επιβίωσης αντιμετωπίζουν οι πληγέντες αγρότες των Νομών Λάρισας και Μαγνησίας από την παρατεταμένη ξηρασία, τη λειψυδρία και την καταστροφή που προκάλεσαν οι ακρίδες στα χωράφια τους.
Το Υπουργείο Γεωργίας, αν και γνωρίζει την έκταση των καταστροφών από σχετικές αναφορές των Διευθύνσεων Γεωργίας, μέχρι σήμερα δεν έκανε καμία ενέργεια για την εξατομίκευση των ζημιών και την καταβολή των σχετικών αποζημιώσεων από τα ΠΣΕΑ.
Οι ευθύνες όμως της Κυβέρνησης είναι αποκλειστικές, επειδή έγκαιρα
δεν έκανε τα απαιτούμενα έργα στη Θεσσαλία (Αχελώος, Σμόκοβος, Κάρλα κ.ά), έτσι ώστε να αποτρέψει τις περιβαλλοντικές αλλαγές που προκαλούν μακροχρόνιες αρνητικές συνέπειες στη γεωργία και να μην είναι εκτεθειμένη η αγροτική παραγωγή στο έλεος των αρνητικών καιρικών φαινομένων.
Ερωτάται ο κύριος Υπουργός:
Τι ενέργειες θα κάνει και πότε για να αποζημιωθούν οι πληγέντες
αγρότες των Νομών Λάρισας και Μαγνησίας;
Τι πρόγραμμα και τι χρονοδιάγραμμα έχει για την κατασκευή αρδευτικών έργων υποδομής στη Θεσσαλία";
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Σε ό,τι αφορά στις ζημιές στις γεωργικές καλλιέργειες από θεομηνίες
και ιδίως τα έντονα καιρικά φαινόμενα, εάν αυτές προβλέπονται στον κανονισμό του ΕΛΓΑ, αντιμετωπίζονται άμεσα από αυτόν. Εάν όχι, προβαίνουμε σε εξατομίκευση των ζημιών σε συνεργασία με τις τοπικές Διευθύνσεις Γεωργίας και προβάλλουμε αντίστοιχο αίτημα στην Ευρωπαϊκή 'Ενωση για ικανοποίηση.
Σε ό,τι αφορά στα εγγειοβελτιωτικά έργα, τα μεγάλα έργα προγραμματίζονται από το ΥΠΕΧΩΔΕ και είναι μέρος του εθνικού προγραμματισμού. Το Υπουργείο Γεωργίας, όμως, σχεδιάζει την αξιοποίηση των μεγάλων εγγειοβελτιωτικών υποδομών με κατεύθυνση την ορθολογική αξιοποίηση των υδάτινων πόρων με δίκτυο δεξαμενών και αρδευτικά δίκτυα. Παράλληλα φροντίζει για μικρά έργα λιμνοδεξαμενών και μικρών ορεινών φραγμάτων, έτσι ώστε να υπάρχει επάρκεια των υδάτινων πόρων για το σχεδιασμό της αγροτικής παραγωγής.
Ενέργειες έχουν γίνει για τις ζημιές από έλλειψη αρδευτικού νερού
λόγω ανομβρίας, σε ό,τι αφορά στις καλλιέργειες σε χειμερινά σιτηρά στους Νομούς Λάρισας και Μαγνησίας, σε βαμβάκι, ζαχαρότευτλα, στην παραγωγή ελαιοδένδρων. Επίσης, στην παραγωγή δένδρων καστανιάς από ξηρούς και θερμούς ανέμους, σε χειμερινά σιτηρά, βαμβάκι, μποστανικά και καρποφόρα δένδρα από ακρίδες στο Νομό Λάρισας, έχει δοθεί εντολή για εξατομίκευση και σύντομα υποβάλλουμε το αίτημα στην Ευρωπαϊκή 'Ενωση, για να υπάρξει ανάλογο πρόγραμμα και να αποζημιωθούν οι πληγέντες. Θα πρέπει να πω ότι είναι πάρα πολύ μεγάλες οι ζημιές και καταλαβαίνετε ότι η εξατομίκευση χρειάζεται και πολύ χρόνο.
Ενέργειες για τα εγγειοβελτιωτικά έργα: Εκτελείται η πρώτη φάση του έργου Κάρλας προϋπολογισμού είκοσι εννέα δισεκατομμυρίων δραχμών και ολοκληρώνεται το Σεπτέμβριο του 2002. Το Υπουργείο Γεωργίας έχει δρομολογήσει έργα αρδευτικών δικτύων για την αξιοποίηση του έργου.
Το φράγμα Σμόκοβου έχει ολοκληρωθεί και υπάρχει μελέτη σε εξέλιξη για αξιοποίηση αρδευτικών δικτύων, προϋπολογισμού διακοσίων πενήντα εκατομμυρίων δραχμών, η οποία ολοκληρώνεται το Μάϊο του 2001. Η μελέτη
προβλέπει έργα είκοσι δισεκατομμυρίων δραχμών για αρδευτικά δίκτυα, που θα ικανοποιήσουν εκατό χιλιάδες στρέμματα στο Νομό Καρδίτσας. 
Λιμνοδεξαμενές και μικρά φράγματα: Το Υπουργείο Γεωργίας στα πλαίσια
του Γ' Κοινοτικού Πλαισίου Στήριξης έχει προγραμματίσει την ένταξη σειράς λιμνοδεξαμενών και μικρών ορεινών φραγμάτων στους Νομούς Λάρισας και Μαγνησίας.
Περιφερειακά έργα: Η περιφέρεια έχει στο σχεδιασμό της να κατασκευάσει σειρά λιμνοδεξαμενών στη Λάρισα, στα Τρίκαλα και σειρά μικρών φραγμάτων στον ορεινό της όγκο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πατάκης έχει το λόγο.
ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κύριε Υφυπουργέ, όσον αφορά για τα μεγάλα έργα, δεν έχουμε καμία αυταπάτη ότι θα πάρουν πολλά χρόνια. 'Αλλωστε ήμασταν νέοι και ασπρίσαν τα μαλλιά μας.
'Εχουμε κάνει προτάσεις για μικρά έργα στον Πηνειό, γιατί έχουμε τη καινούρια χρονιά μπροστά μας και οι αγρότες δεν ξέρουν εάν θα πρέπει να καλλιεργήσουν ποτιστικές καλλιέργειες, γιατί ούτε υπάρχουν τα έργα ούτε έχουν προχωρήσει. Αυτό σας το έχουμε πει και στην επίσκεψη που σας κάναμε ως Ομοσπονδία Αγροτικών Συλλόγων.
'Οσον αφορά για τις αποζημιώσεις, πέρασαν τόσοι μήνες και δεν έχετε προχωρήσει. Παρ' όλα τα στοιχεία που έχετε και από τη Διεύθυνση Γεωργίας και από τη Διεύθυνση Μαγνησίας -γιατί και εκεί υπάρχει το μεγάλο πρόβλημα, λόγω του καύσωνα, της μεγάλης θερμοκρασίας αλλά και της λειψυδρίας, και οι ελιές έχουν πάθει μεγάλη ζημιά- δεν έχετε προχωρήσει στην εξατομίκευση. Τώρα λέτε ότι θα προχωρήσετε.
Ξέρετε ότι πέρασε τόσος καιρός και αυτή τη στιγμή που δεν έχουν πάθει ζημιές, πουλάνε βαμβάκι, σιτάρια και έχουν πάρει χρήματα. Αυτοί οι άνθρωποι παίρνουν πενήντα, τριάντα, σαράντα κιλά το στρέμμα, πηγαίνουν και στην τράπεζα που τους υποσχεθήκατε ότι δεν θα τους παρακρατάτε τα δάνεια, το 50% αλλά τους το παρακρατά παρ'όλες τις υποσχέσεις και τώρα αντιμετωπίζουν πρόβλημα. Δηλαδή, αν δεν προχωρήσετε γρήγορα και αφήνετε στο απώτερο μέλλον να γίνουν αυτά και λέτε ότι υπάρχει καθυστέρηση, δεν ξέρω πότε θα δούνε αυτοί οι άνθρωποι χρήματα στα χέρια τους. Υπάρχει σοβαρό πρόβλημα.
'Οσον αφορά για τις ακρίβειες, πρέπει να συμπληρώσω και να πω το
εξής: Σας είχε προειδοποιήσει έγκαιρα η Διεύθυνση Γεωργίας και απειλούνταν ένα εκατομμύριο τετρακόσιες χιλιάδες στρέμματα. Εσείς τότε που ήταν οι ακριδοθήλακες, από τις 11 Απριλίου, που θα μπορούσε να γίνει η καταπολέμηση, δίνατε τα λεφτά με το σταγονόμετρο. Σας είχαν ζητήσει τα χρήματα από τις 11 Απριλίου και τα ζητούσαν και μέχρι τις 29 Μαϊου, για να μπορέσουν να καταπολεμήσουν τις καταστροφές. 'Εχετε μεγάλες ευθύνες και για το ένα ζήτημα και για το άλλο, και το ερώτημα είναι: έχετε πρόθεση και διάθεση να αποζημιώσετε αυτούς τους παραγωγούς; Και πρέπει να τους αποζημιώσετε γρήγορα, γιατί αντιμετωπίζουν σοβαρά προβλήματα. Θέλω στη δευτερολογία σας να μας απαντήσετε συγκεκριμένα.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Αργύρης, έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πρέπει να έχει γίνει κατανοητό ότι δεν μιλάμε για κάποιες εκατοντάδες στρέμματα, αλλά για χιλιάδες στρέμματα και χρειάζονται εξατομικεύσεις. Και είναι σίγουρο ότι η εξατομίκευση χρειάζεται ένα ορισμένο χρονικό διάστημα για να ολοκληρωθεί. 'Οταν λέμε ότι στο Νομό Μαγνησίας για χειμερινά σιτηρά που είναι διακόσιες χιλιάδες στρέμματα και η ζημιά ξεκινάει από 20%, 30%, έως και 60%, αυτό πρέπει να εξατομικευθεί. Δεν μπορεί να πας σε μια οριζόντια αποζημίωση για να μπορείς να το κάνεις με αποκοπή. Χρειάζεται κάποιος χρόνος για αυτή τη δουλειά.
Επίσης στη Λάρισα έχουμε για τα χειμερινά σιτηρά εκατόν πενήντα χιλιάδες στρέμματα, με ποσοστό ζημιάς που ξεκινάει από 20% μέχρι και 50% και διακόσιες τριάντα χιλιάδες στρέμματα, με μικρότερες ζημιές κάτω του 30%. Υπάρχουν στο βαμβάκι ογδόντα ένα χιλιάδες στρέμματα που είναι από 30% έως και 90%, στα σακχαρότευτλα τρεις χιλιάδες στρέμματα με ποσοστό ζημιάς από 50% έως 70%, υπάρχει στα δέντρα καστανιάς πέντε χιλιάδες εκατό στρέμματα και θα μπορούσα να αναφέρω επίσης και στα χειμερινά σιτηρά τριάμισι χιλιάδες στρέμματα, όπως και στο βαμβάκι χίλια στρέμματα. 
Καταλαβαίνετε λοιπόν ότι μιλάμε για εκτεταμένες ζημιές, οι οποίες
είναι διάσπαρτες και χρειάζεται κάποιος χρόνος. Παρ'όλα αυτά ξέρετε ότι αυτές είναι αποζημιώσεις που χρειάζεται να πάρουμε και την έγκριση και από την Ευρωπαϊκή 'Ενωση.
ΓΙΑΝΝΗΣ ΠΑΤΑΚΗΣ: Πέρασαν πέντε μήνες, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Κύριε Πατάκη, αφήστε τον κύριο
Υφυπουργό να ολοκληρώσει.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): 'Οπως και κάθε χρόνο, κύριε Πατάκη, δίνονται αυτές οι αποζημιώσεις, έτσι και φέτος μέσα σε εύλογο χρονικό διάστημα θα δοθούν αυτές οι αποζημιώσεις.
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στις επίκαιρες
ερωτήσεις πρώτου κύκλου. Η τρίτη υπ' αριθμ. 222/1.11.2000, επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη, προς τον Υπουργό Εθνικής Παιδείας και Θρησκευμάτων, σχετικώς με την αποκατάσταση ζημιών στα κτίρια των Τεχνολογικών Εκπαιδευτικών Ιδρυμάτων (ΤΕΙ) Αθήνας, που προκλήθηκαν από τον περσινό σεισμό, δεν θα συζητηθεί λόγω κωλύματος της κυρίας Βουλευτού και διαγράφεται.
Επίσης η τέταρτη υπ' αριθμ. 219/1.11.2000, επίκαιρη ερώτηση του
Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την εγκατάσταση και λειτουργία στο Θριάσιο Πεδίο μηχανισμού ελέγχου της ρύπανσης του περιβάλλοντος κλπ., δεν θα συζητηθεί λόγω κωλύματος του Υπουργού και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ'αριθμ.17/13.10.2000 επερώτηση των Βουλευτών της
Νέας Δημοκρατίας κυρίων Μιχάλη Παπαδόπουλου, Μάριου Σαλμά, Αναστασίου Σπηλιοπούλου, Σπύρου Ταλιαδούρου, Γεωργίου Γαρουφαλιά, Θεοφάνη Δημοσχάκη, Μιχαήλ Χαλκίδη, Γεωργίου Καλού και κυρίας Σοφίας Καλαντζάκου προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση και την επίλυση προβλημάτων στη Γενική Γραμματεία Νέας Γενιάς.
Από τη Νέα Δημοκρατία ορίζεται για τη σημερινή συζήτηση της επερώτησης ως Κοινοβουλευτικός Εκπρόσωπος ο Βουλευτής Α' Περιφερείας Πειραιά κ. Γεώργιος Καλός.
Το λόγο έχει ο πρώτος επερωτών Βουλευτής κ. Μιχάλης Παπαδόπουλος. ΜΙΧΑΛΗΣ ΠΑΠΑΔΟΠΟΥΛΟΣ: Κύριε Πρόεδρε, κυρία και κύριοι συνάδελφοι,
είναι πραγματικά λυπηρό ότι για μία ακόμα φορά επαληθεύεται και η Νέα Δημοκρατία και ο Πρόεδρός της για τη σήψη και την αδιαφάνεια που υπάρχει στη σημερινή ελληνική Κυβέρνηση.
Μετά την αποκάλυψη των σκανδάλων για τη Γραμματεία Νέας Γενιάς, είναι γεγονός ότι η κατάσταση για την κατασπατάληση του δημοσίου χρήματος από κυβερνητικούς παράγοντες και από στελέχη των κυβερνήσεων του ΠΑ.ΣΟ.Κ. 
έχει ξεπεράσει κάθε όριο. Εδώ και αρκετά χρόνια, από εποχής ακόμη του κ. Λαλιώτη, ήταν φανερός σε όλους μας ο ρόλος της Γραμματείας Νέα Γενιάς. 'Ηταν η δημιουργία και η ανάδειξη κομματικών εγκαθέτων στελεχών σε πολιτικό αλλά και οικονομικό επίπεδο.
Η Νέα Δημοκρατία εκφραζόμενη από τους Βουλευτές της αλλά και από τα στελέχη της είχε αναδείξει στο παρελθόν το πρόβλημα και την παρακμή στη Γραμματεία Νέας Γενιάς με ερωτήσεις στη Βουλή και δημοσιεύματα στον
Τύπο. Τα έργα και οι ημέρες της Γραμματείας αποκαλύπτονται, όμως, ανάγλυφα από τη δικαστική έρευνα, που επιτέλους έσπασε το απόστημα και έκανε γνωστά τα ευρήματα του σκανδάλου. Η μηνυτήρια αναφορά του υπαλλήλου της Γραμματείας κ. Πoθουλάκη, η οποία αφορούσε εμπλοκή σε παράνομες πράξεις και κακοδιαχείρηση που έγιναν στη Γραμματεία Νέας Γενιάς, πραγματικά ανέδειξε το θέμα.
Συζητάμε σήμερα, με αφορμή ένα κρίσιμο γεγονός σε έναν ευαίσθητο
τομέα του δημοσίου, που είναι οι υπηρεσίες νεότητας, ένα γεγονός δυσάρεστο σε όλους μας και ειδικά για μας, αν θέλετε, τους ιδιαίτερα νεότερους Βουλευτές, που είναι αρκετά ενοχλητικό να μιλάμε για τη νέα γενιά με αυτόν τον τρόπο, ενώ θα μπορούσαμε να δημιουργούμε, θα μπορούσαμε να προγραμματίζουμε ένα καλύτερο αύριο.
Συζητώντας, λοιπόν, για τη δυσμενή αυτή κατάσταση που έχει δημιουργηθεί στη Γραμματεία Νέας Γενιάς, νιώθω ότι μας πνίγει μία
μιζέρια. Ταυτόχρονα αναδεικνύονται διάφορα ερωτήματα: Γιατί φθάσαμε ως εδώ; Πώς ξέφυγε τόσο πολύ η κατάσταση; Φταίμε μήπως όλοι για τις εξελίξεις; Πιθανόν έτσι να ακούσουμε από τον Υπουργό Παιδείας. Υπήρχε κάτι που έπρεπε να κάνουμε, αλλά δείξαμε αδιαφορία; Φταίνε μόνο οι κυβερνήσεις του ΠΑ.ΣΟ.Κ.; Φταίνε μόνο κάποιες κυβερνήσεις του ΠΑ.ΣΟ.Κ.; Μήπως η κρίση αυτή προκλήθηκε από την Αντιπολίτευση; Ο Πρωθυπουργός δεν γνωρίζει τίποτα; Δεν έχει καμία ευθύνη για όλα αυτά;
Είναι γεγονός ότι πολλά ερωτήματα μπορούν να τεθούν από διάφορες πλευρές, όμως εδώ τα πράγματα είναι συγκεκριμένα. Οι ευθύνες πολιτικά και διοικητικά είναι σαφείς. 'Ετσι λειτούργησε και έτσι λειτουργεί το ΠΑ.ΣΟ.Κ. και οι κυβερνήσεις του. 'Εκαναν, όμως, ένα τραγικό λάθος. Ξέχασαν πάρα πολύ γρήγορα τις διακηρύξεις τους. Στη συνέχεια έπαψαν πολύ γρήγορα να ασχολούνται με τους νέους, για τους νέους. Στη συνέχεια ασχολήθηκαν για τους νέους χωρίς τους νέους και κουρασμένοι μετά έμειναν μόνοι, πράγμα που πιθανώς στην αρχή να τους ικανοποιούσε, αλλά αυτό τους γέρασε και έτσι έφθασε το τέλος. 'Ετσι ο κύκλος έκλεισε άδοξα.
Είναι πολλά και συνεχή τα λάθη τα οποία γίνονται από την Κυβέρνηση του ΠΑ.ΣΟ.Κ. από το 1981 μέχρι σήμερα. Δυστυχώς, κύριοι συνάδελφοι, τόσο οι κυβερνήσεις του ΠΑ.ΣΟ.Κ. -και ιδιαίτερα τα τελευταία χρόνια- όσο και τα στελέχη που είχαν επιφορτισθεί το έργο στον τομέα της Νέας Γενιάς, αποδείχθηκε ότι δούλευαν -όταν και αν δούλευαν- χωρίς φαντασία, χωρίς μεράκι και προπάντων χωρίς όραμα.
Συγκεκριμένα, κυρίες και κύριοι συνάδελφοι, το ΠΑ.ΣΟ.Κ. και οι
κυβερνήσεις του απέτυχαν στη θεμελίωση ενός ουσιαστικού, μακρόπνοου έργου στις υπηρεσίες της Νέας Γενιάς. Αυτό βέβαια ήταν ένα αποτέλεσμα έλλειψης πολιτικής και εφαρμογών για τους νέους.
Κύριε Υπουργέ, είναι γνωστό σε όλους μας -και αναφέρομαι σε σας γιατί είστε ένας άνθρωπος ο οποίος γνωρίζει πολύ καλά το θέμα, το γνωρίζω άλλωστε- ότι ήσασταν από αυτούς που στήριξαν τη Γραμματεία της Νέας Γενιάς. Εσείς και κάποιοι άλλοι φτιάξατε τις υπηρεσίες της Νέας Γενιάς, χωρίς καμία οργάνωση όμως και χωρίς καμία δομή. Εσείς είπατε ότι όταν ξεκινήσατε τη Γραμματεία Νέας Γενιάς ήσασταν εσείς, ο κ. Λαλιώτης και ένα τηλέφωνο. Και την αφήσατε όταν φύγατε και έμειναν όλα στο έλεος του Θεού. 
Τις πιο πολλές φορές, υπέρ της ενίσχυσης του πολιτικού προφίλ του
εκάστοτε Γραμματέα Νέας Γενιάς λειτούργησε η υπηρεσία αυτή.
Ξεφυλλίζοντας ένα προεκλογικό φυλλάδιο της Γραμματείας, το οποίο παρουσιάζει το έργο της περιόδου 1996-2000, μέτρησα στις πενήντα τέσσερις σελίδες του τριάντα τρεις σελίδες με φωτογραφίες του πρώην Γενικού Γραμματέα κ. Σφηκάκη. Αυτό και μόνο λέει πολλά.
'Ολα λειτουργούσαν και λειτουργούν έτσι πρόχειρα. Γι' αυτό και
σήμερα, στην πρώτη αναταραχή που δημιουργήθηκε, όλα ισοπεδώθηκαν. Αρκεί να σας πω ότι το μόνο θεσμοθετημένο ζήτημα στη Γενική Γραμματεία Νέας Γενιάς, εκτός φυσικά από τον εσωτερικό οργανισμό της -που κι αυτός δεν είναι νόμος, αλλά είναι Προεδρικό Διάταγμα- είναι ένας νόμος που από την ίδρυσή της δίνει αρμοδιότητες στον κάθε Υπουργό ή στο Γενικό Γραμματέα να επιχορηγεί άμεσα φορείς μη κερδοσκοπικού χαρακτήρα. Πρόκειται για ένα νόμο του 1982.
Επειδή μάλιστα έπασχε δημοσιονομικά, με αποτέλεσμα να απειλείται η ύπαρξη της Γραμματείας Νέας Γενιάς, η Νέα Δημοκρατία προώθησε το άρθρο 20 του ν. 2074/92, για να καλύψει το κενό αυτό. Καμία άλλη θεσμικού χαρακτήρα ρύθμιση δεν έχει γίνει εδώ και δεκαπέντε χρόνια. 'Ολα είναι στον αέρα. 'Ο,τι ακούμε χρόνια τώρα, συνήθως αλλάζουν ή γκρεμίζονται με μία απλή αλλαγή του εκάστοτε Γενικού Γραμματέα.
Να αρχίσουμε από τα παλαιότερα, από τον καταστατικό χάρτη, για τους νέους, όπου δαπανήθηκαν μεγάλα ποσά σε μισθούς και αμοιβές συμβούλων και δεν οριστικοποιήθηκε τίποτε.
Να μιλήσουμε για το Εθνικό Συμβούλιο Νεολαίας, που θεσμικά από τη
μεριά της πολιτείας δεν έχει υπάρξει καμία κατοχύρωση, όπως για παράδειγμα υπάρχει ο νόμος για το συνδικαλισμό, που κατοχυρώνει τη δημοκρατική λειτουργία του συνδικαλιστικού κινήματος;
Εδώ απλά οι οργανώσεις νέων έχουν ιδρύσει μία ομοσπονδία, το ΕΣΥΝ, με αμφισβητούμενη νομική προσωπικότητα των περισσότερων μελών της, οπότε καταλαβαίνετε σε ποια δεινή νομικά περιπέτεια ενδέχεται να βρεθούν πολλές ανυποψίαστες οργανώσεις νέων, που συμμετέχουν. Παρ' όλα αυτά, για λόγους
σκοπιμότητας η Γραμματεία τους έσπρωξε στα βήματα της ίδρυσης του ΕΣΥΝ. Εκ των υστέρων, ψάχνει να βρει από πέρυσι μία νομική ομπρέλα, για να
μπορέσει να κατοχυρώσει και να καλύψει όλα αυτά, με ενδεχόμενο εν τω μεταξύ την ύπαρξη σοβαρότατων διαχειριστικών ατοπημάτων και παρανομιών. 
Αναφέρομαι στη Χάλκη, το νησί που είχε επιλεγεί για τις συναντήσεις
ειρήνης, τα κέντρα νεότητας που αποτελούσαν μόνο μία σπασμωδική και σπάταλη πολιτική με επιλεκτικά χαρακτηριστικά, που απευθυνόταν κυρίως στους προσφιλείς δημάρχους του ΠΑ.ΣΟ.Κ.
Να μιλήσουμε για το Ινσιτούτο Νεολαίας, που το 1988 και 1989 ιδρύθηκε
με τη μορφή ιδρύματος, γεγονός όμως που μόνο τελευταία πληροφορηθήκαμε
και αυτό με αφορμή την εισαγγελική έρευνα, γιατί ποτέ δεν εμφανίστηκε από το 1989 μέχρι σήμερα. 'Η να πούμε για τα πενήντα εκατομμύρια του αρχικού κεφαλαίου του ανωτέρω Ινστιτούτου - Ιδρύματος που είχαν συγκεντρωθεί από
το χιλιάρικο των νέων της χώρας μέσω της κάρτας νέων, αλλά έκαναν φτερά;
Να μιλήσουμε για την χωρίς στρατηγική αποσπασματική, αδιαφανή και απρογραμμάτιστη διάθεση επιχορηγήσεων και χρηματοδοτήσεων κατ' έτος. Χρηματοδοτήσεις που δεν ανέρχονται μόνο στο ποσό των διακοσίων πενήντα
έως τριακοσίων εκατομμυρίων, όπως για να προσανατολίσουν την κοινή γνώμη δήλωσαν οι δύο πρώην Γενικοί Γραμματείς και ο κ. Τσιλιγκαρίδης και ο κ. Σφηκάκης, μετά την άσκηση των πρόσφατων ποινικών διώξεων σε βάρος τους. 
Για παράδειγμα, το 1994 η Γενική Γραμματεία επιχορήγησε πλήθος φορέων
με αποφάσεις του ιδίου του τότε Γενικού Γραμματέα κ. Π. Τσιλιγκαρίδη, διαθέτωντας ποσό ύψους 2,5 δισεκατομμυρίων δραχμών, μέσω του τακτικού προϋπολογισμού και του προγράμματος Δημοσίων Επενδύσεων. Σ' αυτά δε, δεν περιλαμβάνονται τα προγράμματα ανταλλαγών. Τόσα περίπου κατανεμήθηκαν κάθε έτος και τα επόμενα χρόνια σε αντίστοιχες επιχορηγήσεις μέχρι και φέτος, γεγονός που θέλουν να αποκρύψουν μετά την άσκηση των ποινικών διώξεων.
Να μιλήσουμε ακόμη για τα Κέντρα Πληροφόρησης Νεότητας, όπου τα ποσά, τα οποία έχουν διατεθεί είναι τεράστια, χωρίς όμως να καταγράφεται πουθενά το αντίστοιχο αποτέλεσμα; 'Αλλωστε και εδώ τα πάντα κινούνται όχι σύμφωνα με τις ανάγκες και τις δυνατότητες που υπάρχουν, αλλά σύμφωνα με την πελατειακή σχέση που αναπτύσσει η Γραμματεία Νέας Γενιάς, όπως για παράδειγμα οι τελευταίες προεκλογικές εσπευσμένες κινήσεις της Γραμματείας σε συνεργασία με το Υπουργείο Εσωτερικών.
Αποτέλεσμα αυτής της ασυνάρτητης, κυρίες και κύριοι, ανεξέλεγκτης και χωρίς συνέχεια πολιτικής της Γραμματείας Νέας Γενιάς ήταν η ανυπαρξία στοιχειώδους θεσμικής θωράκισης και τελικά η γέννηση παράνομων πράξεων, ορισμένες από τις οποίες είδαν το φως της δημοσιότητας, όπως πρόσφατα μετά την ολοκλήρωση της σχετικής προκαταρκτικής εξέτασης από τη δικαιοσύνη και την άσκηση ποινικών διώξεων, με τον ορισμό μάλιστα Ειδικού Ανακριτή.
Η κατάσταση αυτή όμως, κύριοι συνάδελφοι, δεν είναι άγνωστη στην Κυβέρνηση. Και βέβαια σε καμία περίπτωση τόσα χρόνια δεν είναι άγνωστη στον κύριο Πρωθυπουργό.
'Οπως αποκαλύπτεται, στην Γραμματεία Νέας Γενιάς υπήρχε εδώ και
χρόνια ένας μεγάλος εσωκομματικός, εσωτερικός πόλεμος. 'Ενας πόλεμος που οπωσδήποτε αντικατοπτρίζεται, και σε όσα κενά ήδη προανέφερα, αλλά που η Κυβέρνηση δεν έδειξε ότι ήταν σε θέση να επιλύσει, αλλά ούτε και προσπάθησε να τα επιλύσει.
Αποκορύφωμα αυτής της διαμάχης, είναι αυτή η κρίση στην ηγεσία, η οποία ξεκίνησε και ξέσπασε ουσιαστικά το 1994 με έναν υπάλληλο της Γραμματείας Νέας Γενιάς, παλιό στέλεχος του ΠΑΣΟΚ. Είναι μια διαμάχη εκ της οποίας εξ όσων διαρρεύσαν και στις εφημερίδες προέκυψαν απίστευτες αποκαλύψεις.
Και εδώ κανείς διερωτάται: Είναι δυνατόν ο κύριος Υπουργός να μη γνωρίζει τη δικογραφία; Οφείλει να τη γνωρίζει και εγώ προσωπικά πιστεύω ότι τη γνωρίζει. Για να γίνει κατανοητή η δικαστική πλευρά της υπόθεσης -γιατί η πολιτική, κυρίες και κύριοι, χρειάζεται χρόνο, έρευνα και κυρίως πολιτική βούληση. Θα αναφερθώ, εν συντομία, στο ιστορικό χωρίς ιδιαίτερες λεπτομέρειες.
Στις 21.5.1995 και στις 26.10.1995 δημοσιεύονται σε δύο εφημερίδες,
το "ΒΗΜΑ" και το "ΠΟΝΤΙΚΙ", αυτούσιες δύο εκθέσεις των υπαλλήλων της Γραμματείας Νέας Γενιάς εις βάρος του άλλου υπαλλήλου, του κ. Ποθουλάκη. Με βάση τα δημοσιεύματα αυτά η εισαγγελία διατάσσει λίγο αργότερα
προκαταρκτική εξέταση στην οποία ο τότε Γενικός Γραμματέας, ο κ. Σφηκάκης, (ο κ. Τσιλιγκαρίδης είχε εν τω μεταξύ αντικατασταθεί), κατέθεσε έναν ογκώδη φάκελο με έγγραφό του σε βάρος του Ποθουλάκη, ενώ προσέρχονται και αρκετοί υπάλληλοι της Γραμματείας και όχι μόνο υπάλληλοι της Γραμματείας, για να κατηγορήσουν το συγκεκριμένο υπάλληλο. Η διαβίβαση, βέβαια, των κατηγοριών και των στοιχείων από τον κ. Σφηκάκη έγινε πριν να γίνει καμία ΕΔΕ. Με βάση τα παραπάνω ασκήθηκε μία ποινική δίωξη σε βάρος του συγκεκριμένου υπαλλήλου το 1998 σε βαθμό κακουργήματος, μαζί με άλλα τέσσερα πρόσωπα.
Στις 17.11.1998 ο κ. Σφηκάκης -σημειωτέον εδώ ότι ο κ. Σφηκάκης
είναι και δικηγόρος- διαβίβασε στον ανακριτή ένα νέο φάκελο, συνολικά περίπου οκτακοσίων σελίδων, όπου πλέον περιείχε και ένα αποτέλεσμα μιας ΕΔΕ σε βάρος του κ. Ποθουλάκη, που εκτός των άλλων διενήργησε μία υπάλληλος της Γενικής Γραμματείας Νέας Γενιάς συζούσαν τότε και μετέπειτα σύζυγος του πραγματικά υπεύθυνου υπαλλήλου για την εξεταζόμενη υπόθεση. Θα αναφερθούμε παρακάτω σ' αυτό.
Στις 20.1.1999 ο κ. Ποθουλάκης προσέρχεται και αρχίζει την απολογία του στον ανακριτή, όπου καταθέτει ένα ογκώδες υλικό, για να αποδείξει την αθωότητά του και τις πραγματικές αιτίες των διώξεών του. Κατά τη διάρκεια της απολογίας του ο ανακριτής και στη συνέχεια ο εισαγγελέας (αυτό προκύπτει από τη δικογραφία), απαιτούν από αυτόν να καταθέσει το συντομότερο όσα διάσπαρτα ανέφερε στην απολογία του για τις παράνομες πράξεις στη Γραμματεία Νέας Γενιάς και γενικότερα για το δημόσιο
-προσέξτε το αυτό, οι καταγγελίες δεν αναφέρονται μόνο στη Γραμματεία Νέας Γενιάς, εμπλέκονται και άλλοι φορείς του δημοσίου- και αυτός δεσμεύεται εγγράφως να καταθέσει τη μηνυτήρια αναφορά. Αμέσως διατάσσεται προκαταρκτική εξέταση με βάση το υλικό της μηνυτήριας αναφοράς, ενώ για όλη την υπόθεση ο κ. Ποθουλάκης έχει ενημερώσει γραπτά την υπηρεσία του, το Γενικό Γραμματέα, αλλά και σας, κύριε Υπουργέ, με το υπ' αριθμόν 3021/16.5.2000 έγγραφό του προς εσάς, όπως διαπίστωσα από το υλικό το οποίο μου κατετέθη από τον Συνήγορο του Πολίτη.
Και απορεί κανείς. Ο κύριος Υπουργός έχει δει μέχρι σήμερα τον υπάλληλο αυτό; 'Εχει ενημερωθεί από τον υπάλληλο αυτό, που προσπαθεί αγωνιωδώς
-και αυτό το διαπιστώσαμε στην πορεία- πολλές φορές να επικοινωνήσει μαζί του; Φαντάζομαι ότι θα μας απαντήσει.
Στις 16.12.1999 με το υπ' αριθμόν 2964/1999 αμετάκλητο απαλλακτικό
βούλευμα ο κ. Ποθουλάκης απαλλάσσεται πανηγυρικά από την σε βάρος του κατηγορία. Στις 23.5.2000 και ενώ η προκαταρκτική εξέταση για τη
μηνυτήρια αναφορά βρίσκεται σε εξέλιξη, αντικαθίσταται ο Γενικός
Γραμματέας Νέας Γενιάς, ο κ. Σφηκάκης από τον κ. Σακελίωνα με απόφαση, βέβαια, του Πρωθυπουργού. Στις 31.8.2000 η Εισαγγελία Αθηνών ανακοινώνει τις πρώτες διώξεις με βάση την προκαταρκτική εξέταση, με αφορμή τη μηνυτήρια αναφορά του κ. Ποθουλάκη, μια μηνυτήρια αναφορά, που σύμφωνα με όσα ανακοινώθηκαν στον Τύπο έχει τίτλο: "Υποθέσεις κακοδιοίκησης και κακοδιαχείρισης στη Γραμματεία Νέας Γενιάς και άλλες παράνομες πράξεις στο δημόσιο τομέα".
Η ιστορία αυτή, δηλαδή, δεν ακουμπά μόνο τη Γραμματεία Νέας Γενιάς,
ακουμπά τον ευρύτερο δημόσιο τομέα και αυτό είναι σημαντικό. Γι' αυτό έχουμε ζητήσει αυτή η μηνυτήρια αναφορά να κατατεθεί και στη Βουλή. Δυστυχώς, δεν την έχουμε πάρει μέχρι τώρα.
Ειπώθηκε αρκετές φορές από τους διωκόμενους ότι η μηνυτήρια αναφορά
του υπαλλήλου της Γραμματείας Νέας Γενιάς, του κ. Ποθουλάκη είναι αναξιόπιστη, ότι είναι ένας αναξιόπιστος υπάλληλος και αυτό ειπώθηκε και από κυβερνητικά στελέχη, αλλά και από τη Γραμματεία. Και πραγματικά γεννάται εύλογα το ερώτημα: πώς είναι δυνατόν ο Συνήγορος του Πολίτη, που έχει πάρει τις καταγγελίες και τις αναφορές του κ. Ποθουλάκη, να μιλάει για μια ακραία κακοδιοίκηση στη ΓΓΝΓ;
Σας καλεί, μάλιστα ο ΣΥΝΗΓΟΡΟΣ ΤΟΥ ΠΟΛΙΤΗ, κύριε Υπουργέ, από τις 7.6.2000 να προβείτε σε διερεύνηση της υπόθεσης για να μην ταλαιπωρείται ο υπάλληλος, διότι ενδεχόμενα υπάρχει μεθοδευμένη επίθεση εναντίον του για λόγους ευνόητους.
Θα σας καταθέσω έγγραφο του Συνήγορου του Πολίτη που λέει:
"Ο Συνήγορος του Πολίτη διαπιστώνει από τα παραπάνω, αλλά και από
δημοσιεύματα στον Τύπο για το ίδιο θέμα ότι ενδεχόμενα υπάρχει μία μεθοδευμένη επίθεση εναντίον του κ. Ποθουλάκη για ευνόητους λόγους. Για
το λόγο αυτό θα σας ζητούσαμε να προβείτε στη διερεύνηση της συγκεκριμένης υπόθεσης, ώστε να μην ταλαιπωρείται ο υπάλληλος". Απευθύνεται στο Γενικό Γραμματέα της Νέας Γενιάς τον κ. Σακελίωνα και κοινοποιείται σ' εσάς, κύριε Υπουργέ.
Η αλήθεια. Η αλήθεια πραγματικά δεν είναι μόνο στη μηνυτήρια αναφορά του υπαλλήλου. Η αλήθεια βρίσκεται μέσα στην ιστορική διαδρομή της Γραμματείας Νέας Γενιάς και των διαφόρων Γραμματέων που διετέλεσαν σ' αυτήν.
Και ξέρετε γιατί; Γιατί αν μιλήσουμε και αναφερθούμε ότι ο Συνήγορος του Πολίτη -μία υπηρεσία που έχει παίξει πραγματικά έναν ουσιαστικό ρόλο μέχρι σήμερα- μας διαφωτίζει συνεχώς, αν δούμε ότι η δικαιοσύνη με τον ουσιαστικό, καθοριστικό ρόλο της ξεκαθάρισε αυτά τα πράγματα, αν δούμε ότι ο συγκεκριμένος υπάλληλος προσπάθησε να συντρίψει τη διαφθορά που υπήρχε στη Γραμματεία, όπου μέχρι σήμερα έχει επανειλημμένως πάρει συγχαρητήρια για τη δουλειά του και το έργο του -έχω ένα έγγραφο του
κ. Λαλιώτη το 1984, έχω τρία διαφορετικά Α' βραβεία του από την Πολιτεία, τα οποία θα τα καταθέσω, που έχει πάρει από τις κυβερνήσεις του ΠΑ.ΣΟ.Κ. και της Νέας Δημοκρατίας-άρα προκύπτουν ορισμένα ερωτήματα:
Η Πολιτεία βράβευσε τρεις φορές έναν αναξιόπιστο; Η δικαιοσύνη αθώωσε ομόφωνα και αμετάκλητα έναν αναξιόπιστο; Ο πρώην Υφυπουργός και σημερινός Υπουργός ΠΕ.ΧΩ.Δ.Ε., κ. Λαλιώτης, το 1984 συγχαίρει εγγράφως έναν αναξιόπιστο; Τα στελέχη του ΠΑ.ΣΟ.Κ. που τον είχαν σύμβουλό τους και οι εργαζόμενοι που τον εξέλεγαν στο διοικητικό συμβούλιο των εργαζομένων, τον επέλεγαν ως αναξιόπιστο;
Ας σοβαρευτούμε λίγο. Πρέπει πραγματικά σε τέτοιου είδους θέματα να διαθέτουμε μεγάλη ευαισθησία και να είμαστε πάρα πολύ σοβαροί και πάρα πολύ προσεκτικοί.
Η Κομισιόν επιβεβαιώνει με επίσημο έγγραφό της -που θα σας το
καταθέσω- στις 2.12.1993 τα καλώς έχοντα για τα προγράμματα της Νέας Γενιάς και δίνει εύφημη μνεία στον κ. Ποθουλάκη.
Στις 31.10.1996 διαπιστώνονται διά των ελεγκτών της UCLAF (ειδική
μονάδα καταπολέμησης της Απάτης από την COMMISSION) σοβαρότατες παρανομίες στη Γραμματεία Νέας Γενιάς. Δεν νομίζω να είναι και αυτοί αναξιόπιστοι.
Είναι γεγονός, κυρίες και κύριοι συνάδελφοι, ότι η κατάσταση η οποία 
επικρατεί στη Γραμματεία Νέας Γενιάς είναι τραγική και μας θλίβει όλους. Γι' αυτό θα ήταν πάρα πολύ χρήσιμο το Υπουργείο Παιδείας, ο Υπουργός,
αλλά και ο Γραμματέας Νέας Γενιάς να προσπαθήσει να ξεκαθαρίσει την υπόθεση αυτή. Κάποιοι κυβερνητικοί παράγοντες και άλλα κομματικά στελέχη έπαθαν αυτό που λέει ο λαός μας "πήγαν για μαλλί και βγήκαν κουρεμένοι". 
Η ιδιαίτερη προσπάθεια κάλυψης του κατηγορούμενου πρώην Γενικού
Γραμματέα κ. Σφηκάκη, είναι αισθητή και είναι πάρα πολύ εύκολο να τη διαβλέψει κανείς.
Με την υπ'αριθμόν 17177830/26.10.2000 απάντηση του Υπουργού Παιδείας (και συγκεκριμένο έγγραφο Δ/νσης του Υπουργείου που περιλαμβάνει αυτή) σε αντίθεση με την υπ'αριθμόν 33066/28.9.2000 απάντηση του Υπουργού Ανάπτυξης, φαίνεται πραγματικά πολύ εκτεθειμένη η ηγεσία του Υπουργείου Παιδείας, εκτός εάν παραπλανήθηκε από τους συντάκτες της απάντησης της Γραμματείας Νέας Γενιάς, που προσπαθούν και επιχειρούν να καλύψουν τις ευθύνες συγκεκριμένες μεθοδεύσεις τους.
'Ετσι, οι ίδιοι στις απαντήσεις τους και στα έγγραφα, τα οποία έδωσαν, είναι φανερό ότι διατηρούν πλήρη επαφή με τον κ. Σφηκάκη. Αν έτσι, λοιπόν, είναι, κύριε Υπουργέ, είναι πολύ σημαντικό να προσέξετε το ναρκοπέδιο της Αχαρνών 417.
'Ομως για το θέμα αυτό και για πολλά άλλα θέματα θα αναφερθούν οι επόμενοι συνάδελφοι, όπως για το θέμα της Σκοτίνας, του κάμπινγκ κλπ.
Το Υπουργείο Παιδείας σε μία απάντηση προς τον πρώην Βουλευτή του
Συνασπισμού κ. Λεβέντη, απέκρυψε και δεν έδωσε τις καταγγελίες του υπαλλήλου Χ. Ποθουλάκη, που είχαν ζητηθεί. Προσπαθούσε μάλιστα να εξαπατήσει και τον ίδιο, διότι ο εν λόγω Βουλευτής αποδεικνύει με μία αίτησή του ότι του δόθηκαν δύο φορές τα ίδια στοιχεία και δεκατέσσερα άλλα επουσιώδη έγγραφα, ενώ αυτά που ανέφερε και ζητούσε δεν βρέθηκαν ποτέ. Και τα έγγραφα της Γραμματείας Νέας Γενιάς -με απάντηση της Γραμματείας Νέας Γενιάς- ποτέ δε βρέθηκαν.
Η Κυβέρνηση, κυρίες και κύριοι συνάδελφοι, προσπαθεί να υποβαθμίσει την απαράδεκτη κατάσταση, που υπάρχει σήμερα στη Γραμματεία Νέας Γενιάς.
Υπάρχει άμεση και έμμεση κάλυψη των υπευθύνων με την αποδεδειγμένη πλέον προσπάθειά της να αποκρύψει πραγματικά στοιχεία και γεγονότα, με την άρνησή της να ενημερώσει σωστά και χωρίς κωλυσιεργία το κοινοβουλευτικό έργο, με την πλήρη και τυφλή αποδοχή των θέσεων και των επιχειρημάτων των υπευθύνων για παράνομες πράξεις στη Γραμματεία Νέας Γενιάς και όσων άλλων επίκεινται ίσως να διωχθούν, με την πλήρη ανοχή και την παρότρυνση των απαράδεκτων, υβριστικών για τη δικαιοσύνη ανακοινώσεων και καταγγελιών του Συλλόγου Μονίμων Υπαλλήλων, οι οποίοι σε ανακοίνωσή τους γράφουν ότι εμείς πέρα από οτιδήποτε θα στηρίξουμε και θα συμπαρασταθούμε στους διωκόμενους...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Τελειώνω, κύριε Πρόεδρε, σε δύο λεπτά.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ολοκληρώστε,
αλλιώς θα σας αφαιρέσω χρόνο από τη δευτερολογία.
ΜΙΧΑΛΗΣ ΠΑΠΑΔΟΠΟΥΛΟΣ: Αυτό τι σημαίνει; Πώς θα στηρίξουν; Αποκρύπτοντας έγγραφα, επειδή τα ζητάει η δικαιοσύνη; Πώς θα στηρίξουν οι υπάλληλοι;
Πραγματικά οι ευθύνες των κυβερνήσεων του ΠΑΣΟΚ για τη Γραμματεία είναι μεγάλες, είναι πολιτικές ευθύνες, αλλά είναι και ευθύνες σε βαθμό κακουργήματος, γιατί μέχρι σήμερα έγινε κακοδιαχείριση και κατασπατάληση του δημοσίου χρήματος. Είναι γεγονός ότι ο ρόλος της Γραμματείας Νέας Γενιάς και η αποστολή της ποτέ δεν υλοποιήθηκε προς όφελος της ελληνικής κοινωνίας και της νεολαίας παρά μόνο, με κάθε επιδιωκόμενο τρόπο, ο στόχος ήταν ένας. Η ανάδειξη των ημετέρων οικονομικά και πολιτικά.
Πρέπει πραγματικά και ο Υπουργός Παιδείας, αλλά κυρίως ο Πρωθυπουργός να πάρουν θέση. Δεν μπορεί να είναι αμέτοχοι τόσους μήνες που βγήκαν στον αέρα αυτά τα σκάνδαλα. Ευχαριστώ.
(Στο σημείο αυτό ο Βουλευτής κ. Μιχάλης Παπαδόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Η κ. Σοφία Καλαντζάκου έχει το
λόγο.
ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κύριε Υπουργέ, πριν μπω καν στο σημερινό θέμα ήθελα να ρωτήσω ανθρώπινα. Είστε ευχαριστημένος από τη λειτουργία της Γενικής Γραμματείας Νέας Γενιάς; Αν ναι, νομίζω ότι πραγματικά περιττεύει να συζητούμε, γιατί πρέπει να έχετε πολύ ελαστικά κριτήρια.
Για τις καταγγελίες θα μιλήσουν οι άλλοι συνάδελφοι, πιο εξειδικευμένα. Εγώ θα πω μονάχα πως η Γενική Γραμματεία Νέας Γενιάς, που είναι δικό σας δημιούργημα,
θα μπορούσε να έχει πραγματικά επιδείξει έργο. 
Κανείς ποτέ, καμία από τις κυβερνήσεις δεν έδωσαν όραμα, δεν έδωσαν στόχο, δεν έδωσαν πνοή στη Γραμματεία αυτή, που βέβαια έγινε ξανά Γραμματεία, αφού πέρασε από μια mini περίοδο στο status του Υφυπουργείου. 
Εγώ θα αναπτύξω αυτά που πραγματικά πιστεύω.
Πρώτον, η κατάσταση δείχνει ότι για κάποιους λόγους τα άτομα που
επιλέγετε διαχρονικά να είναι επικεφαλής της Γραμματείας Νέας Γενιάς δεν έχουν τα προσόντα να παράγουν κοινωφελές έργο. Γι' αυτό η πρώτη μου πρόταση είναι να στελεχώσετε τη Γραμματεία με επαγγελματίες. Δεν είναι η Γενική Γραμματεία Νέας Γενιάς parking για κορυφαία στελέχη της ΠΑΣΠ. Νομίζω πως στον 21ο αιώνα πρέπει να δούμε το θέμα λίγο πιο πλατιά. 
ΠΡΟΕΔΡΕΥΩΝ (Κωνσταντίνος Γείτονας): Αυτό το "parking" για ανθρώπους
δεν νομίζω ότι είναι η κατάλληλη έκφραση. Βρείτε μια καλύτερη λέξη. 'Εχετε πλούσιο λεξιλόγιο, κυρία συνάδελφε.
ΣΟΦΙΑ ΚΑΛΑΝΤΖΑΚΟΥ: Δεν μου έρχεται τώρα.
Είναι καιρός, λοιπόν, να παραδεχθείτε ότι αυτή η Γραμματεία δεν είχε ποτέ σχεδιασμό, στόχευση και ξεκάθαρους στόχους. Πολυκερματισμός υπάρχει και αναποτελεσματικότητα των δράσεων. Ούτε καν σοβαρό επιτελείο μπορεί να έχει, αφού λειτουργεί με ελάχιστο μόνιμο προσωπικό. 'Αρα καταλαβαίνουμε πόσο μεγάλη προτεραιότητα έχει για σας.
Η Γενική Γραμματεία Νέας Γενιάς είναι χρήσιμη, γιατί οι νέοι είναι το
μέλλον της κοινωνίας. Οι νέοι πρέπει να έχουν στήριγμα έναν κρατικό
φορέα, που να παρακολουθεί τις εξελίξεις, που αφορούν τη δική τους ζωή
και να παρεμβαίνει χρήσιμα. Η Γενική Γραμματεία μπορεί να ασχοληθεί με τον ελεύθερο χρόνο των νέων κατά δημιουργικό και ποιοτικό τρόπο. Δραστηριότητες, όπως είναι οι αθλητικές, οι πολιτισμικές και οι επιμορφωτικές θα ήταν μερικοί από τους ποιοτικούς στόχους, τους οποίους θα έπρεπε να επιδιώξει.
'Ενας δεύτερος σοβαρός στόχος μιας τέτοιας Γραμματείας είναι η κινητικότητα των νέων. Αυτό επιτυγχάνεται με τις ανταλλαγές νέων της δικής μας χώρας με άλλους άλλων χωρών. Πώς θέλετε τέλος πάντων να αποκτήσουμε οι νέοι άνθρωποι ευρωπαϊκή συνείδηση και να ανοίξουμε τους ορίζοντές μας, όταν μένουμε καθηλωμένοι στο σπίτι μας;
Τρίτος στόχος θα πρέπει να είναι η ενίσχυση μη κυβερνητικών οργανώσεων για τους νέους. Σε όλες τις δυτικές χώρες οι μη κυβερνητικές οργανώσεις γνωρίζουν άνθηση. Οι πολίτες θέλουν να ελέγξουν τα κράτη τους, θέλουν να δραστηριοποιηθούν. 'Εχουν πιο εξειδικευμένες ανησυχίες, ενδιαφέροντα και ευαισθησίες και παίρνουν πρωτοβουλίες για δράση γύρω από αυτές. 'Ηδη στις άλλες χώρες οι μη κυβερνητικές οργανώσεις νέων έχουν αποκτήσει υπόσταση. Γιατί καθυστερούμε και σ' αυτό το θέμα;
Μερικές δραστηριότητες από τις παραπάνω υλοποιούνται, αλλά σημασία έχει πώς υλοποιούνται. Υλοποιούνται αποσπασματικά και ευκαιριακά, με κατασπατάληση των εθνικών πόρων και των ευρωπαϊκών κονδυλίων, σε κάποιες εταιρείες μη κερδοσκοπικού χαρακτήρα, οι οποίες όμως τελικά κοστίζουν πανάκριβα. 'Αρα χρειάζεται διαφάνεια στη διαχείριση των πόρων και πάνω απ' όλα ξεκάθαρος προγραμματισμός.
'Εχω μαζί μου έντυπα που δείχνουν το είδος των πρωτοβουλιών της Γενικής Γραμματείας Νέας Γενιάς και επιβεβαιώνουν περίτρανα αυτά που εκθέτω.
Βλέπω χαρακτηριστικά ότι μετά από δεκαοκτώ χρόνια λειτουργίας της Γραμματείας, το έργο που πραγματικά έχει παραχθεί είναι ελάχιστο. Κοιτάζω εδώ το τρίπτυχο πληροφόρηση-επιχειρηματικότητα-ελεύθερος χρόνος. Είναι σημαντικό έργο το να υπάρχουν σήμερα δεκατρία κέντρα πληροφόρησης νέων, που υπολειτουργούν και, μέχρι το Φεβρουάριο, να υπόσχεσθε άλλα σαράντα πέντε; Είναι δικό σας επίτευγμα να ενώσετε τη σελίδα της Γενικής Γραμματείας Νέας Γενιάς στο INTERNET με τα ευρωπαϊκά προγράμματα, που ήδη υπάρχουν στο διαδίκτυο; Αυτό το κάνω κι εγώ και θα χρειαστώ πολύ λιγότερο από δεκαοκτώ χρόνια.
'Οταν μιλάτε για κίνητρα ανάπτυξης επιχειρηματικής δραστηριότητας, σε συνεργασία με το Υπουργείο Γεωργίας, μήπως μιλάτε για τα προγράμματα νέων αγροτών, που ήδη υπάρχουν, άσχετα από το αν υπάρχει Γενική Γραμματεία Νέας Γενιάς και που τα γνωρίζουν οι αγρότες; Και αυτό δικό σας επίτευγμα είναι; Αυτό υπήρχε, είπαμε, στην Ευρωπαϊκή 'Ενωση. Και όταν μιλάτε για προγράμματα εναλλακτικών μορφών τουρισμού, πόσα έχετε σήμερα και πόσα χρόνια θα χρειαστείτε, για να πετύχετε αυτό που λέτε, να τα επεκτείνετε, για να καλύψουν μεγαλύτερες περιοχές της Ελλάδας.
Με την υπάρχουσα κατάσταση ένα πολύ μικρό ποσοστό της νέας γενιάς επωφελείται και το υπόλοιπο δεν συμμετέχει. Επειδή, κύριε Υπουργέ, έχετε περάσει από τη νέα γενιά και βιολογικά και ως ένας από τους ιδρυτές, θα πρέπει να αναλάβετε προσωπικά την ανασυγκρότηση αυτής της Γραμματείας. 
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Βουλευτού)
Μισό λεπτό, συνήθως είμαι μέσα στο χρόνο.
Διάβασα και τα διάφορα ψιθυριζόμενα για το όραμά σας για την παιδεία στην "ΚΑΘΗΜΕΡΙΝΗ της Κυριακής" και πουθενά δεν είδα τη Γενική Γραμματεία Νέας Γενιάς. Μπορεί να μην τη βλέπετε μέσα στο σχεδιασμό.
'Ενα τελευταίο σχόλιο σε σχέση με την προηγούμενή μας συζήτηση για την πληροφορική. Ο κόμβος του Υπουργείου Παιδείας, σας το λέω ειλικρινά, εκτός του ότι είναι απόλυτα ακαλαίσθητος, δεν έχει ενημερωθεί.
ΠΡΟΕΔΡΕΥΩΝ (Κωνσταντίνος Γείτονας): Επειδή όμως εγώ βλέπω εσάς, μία εκπρόσωπο της νέας γενιάς απέναντί μου, σας παρακαλώ να τηρήσουμε τον Κανονισμό.
ΣΟΦΙΑ ΚΑΛΑΝΤΖΑΚΟΥ: Δεν θα δευτερολογήσω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ωραία, αν θέλετε να σας δώσω τα
λεπτά της δευτερολογίας σας, ευχαρίστως.
ΣΟΦΙΑ ΚΑΛΑΝΤΖΑΚΟΥ: Δεν το σκέφτηκα, είδατε η πείρα μετράει. ΠΡΟΕΔΡΕΥΩΝ (Κωνσταντίνος Γείτονας): Συνεχίστε.
ΣΟΦΙΑ ΚΑΛΑΝΤΖΑΚΟΥ: Η σελίδα, λοιπόν, της Γραμματείας -ελπίζω να το ξέρετε- είναι ένα φάντασμα, που πλανάται στο διαδίκτυο. Δεν μπορεί να τη
βρει κανείς πουθενά. Επειδή όμως ήθελα να είμαι δίκαιη απέναντί σας, έκανα μία επίσκεψη σήμερα στη Γραμματεία και μου είπαν ότι για τεχνικούς λόγους δεν λειτουργεί, γιατί αναβαθμίζεται και ότι σε μία εβδομάδα θα είναι ξανά στο διαδίκτυο.
Πρώτον, θέλω να δω αν θα τηρήσετε τις ημερομηνίες. Δεύτερον, θέλω να δω τι είναι αυτό που εξαγγέλλετε, ότι ο κόμβος θα έχει interactive, επικοινωνία και εφαρμογές; Επίσης, να σας πω ότι στις προχωρημένες, εν πάση περιπτώσει, χώρες που έχουν σελίδες και κόμβους στο INTERNET, το γεγονός ότι αναβαθμίζουμε τον κόμβο, δεν σημαίνει ότι τον κλείνουμε και δεν υπάρχει και καμία ανακοίνωση, παραδείγματος χάρη κλειστό για βλάβη ή αναβάθμιση.
Θέλω να σας πω ειλικρινά ότι νέα γενιά χωρίς παρουσία στο διαδίκτυο, είναι σχήμα οξύμωρο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Μάριος Σαλμάς έχει το λόγο. Θα κάνετε κι εσείς χρήση του χρόνου της δευτερολογίας σας; Αν ναι, θα σας δώσα τα οκτώ λεπτά από την αρχή.
ΜΑΡΙΟΣ ΣΑΛΜΑΣ: Μάλιστα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ωραία. Ορίστε, έχετε το λόγο. ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, η
πρωτοβουλία μας να φέρουμε στη Βουλή τα όσα σκανδαλώδη συμβαίνουν τα τελευταία χρόνια στη Γραμματεία Νέας Γενιάς, έχουν έναν και μοναδικό στόχο. Να αποδειχθεί με ονόματα, στοιχεία, έγγραφα και αποδείξεις πως μία δράκα κομματικών εγκαθέτων διασπάθισαν το δημόσιο χρήμα. Κι επειδή ο σημερινός Υπουργός διετέλεσε σύμβουλος στο παλιό Υφυπουργείο Νέας Γενιάς, θέλουμε να πιστεύουμε ότι θα μας ακούσει προσεκτικά.
Τις καταγγελίες που διατύπωσα με συνεχείς διαδοχικές ερωτήσεις μου στο Κοινοβούλιο, ακολούθησε μία δίωξη από την Εισαγγελία Αθηνών σε δύο πρώην Γενικούς Γραμματείς της Γενικής Γραμματείας Νέας Γενιάς και σε δύο προϊσταμένους της υπηρεσίας.
Αντιλαμβάνεσθε, κύριε Υπουργέ, ότι δεν μιλάμε στον αέρα αυτήν
τη φορά, όπως σας αρέσει καμιά φορά να λέτε. Κάτι πολύ σάπιο υπάρχει στο Βασίλειο της Δαλμαρκίας. Τόσο σάπιο, που ο "Συνήγορος του Πολίτη" σε έγγραφο -το οποίο θα σας καταθέσω, και το οποίο το γνωρίζετε καλά, κύριε Υπουργέ- μιλάει για ακραία κακοδιαχείριση στη Γενική Γραμματεία Νέας Γενιάς.
Πριν μπω όμως στην ουσία του σκανδάλου, θέλω να πω ότι γίνεται μία οργανωμένη προσπάθεια και πρέπει να το επισημάνω αυτό, γιατί ορισμένοι επιθυμούν συγκάλυψη ενός σκανδάλου δισεκατομμυρίων. Μιλάμε για λεφτά του ελληνικού λαού και όταν μιλάμε, κύριε Υπουργέ, για λεφτά του ελληνικού λαού δεν παίζουμε.
Είναι δυνατόν να παραχωρείται από τη Γενική Γραμματεία Νέας Γενιάς χωρίς μίσθωμα σε τρίτους ιδιώτες το κάμπινγκ του ΕΟΤ στη Σκοτίνα στην Πιερία, ενώ από την παράγραφο 6 της από 23.6.1998 σύμβασης απαγορεύεται; 
Είναι δυνατόν να κόβονται τα δέντρα, που υπάρχουν μέσα στο κάμπινγκ του
δημοσίου και να γίνεται λαθρεμπόριο ξυλείας, κύριε Υπουργέ, σε συνεργασία με εργοστάσια της περιοχής; Τι είναι η περιουσία του δημοσίου; Τσιφλίκι
σας είναι, να το εκχωρείτε σε εργολάβους;
Είναι δυνατόν τα πενήντα εκατομμύρια (50.000.000) που προήλθαν από τα χιλιάρικα των εκατόν εξήντα μία χιλιάδων (161.000) νέων ανέργων το 1988 που αγόρασαν την κάρτα νέων να έχουν κάνει φτερά; Θέλω να με προσέξετε κύριε Υπουργέ, και μετά να πάρετε τις συμβουλές σας, από τον Γενικό Γραμματέα Νέας Γενιάς, που βρίσκεται δίπλα σας.
Είναι δυνατόν να υπερκοστολογούνται έργα και εξοπλισμοί Η/Υ που
εντάσσονται σε κοινοτικά προγράμματα, για να χρυσοπληρώνονται φιλοκυβερνητικές εταιρείες πληροφορικής; 'Οποιος νομίζει ότι θα μείνει ατιμώρητος, γελιέται.
Πολύ φοβόμαστε όμως ότι έχουμε μπροστά μας μια συντονισμένη, και απαράδεκτη προσπάθεια συγκάλυψης της σκανδαλώδους αυτής υπόθεσης, με εσωτερικές εικονικές μετακινήσεις υπαλλήλων και προϊσταμένων που προωθήσατε. Τόσος μεγάλος ήταν ο ενθουσιασμός σας, κύριε Υπουργέ, που προκειμένου να διασφαλίσετε την απρόσκοπτη διεξαγωγή της δικαστικής έρευνας, μου κοινοποιείτε, σε απάντηση ερώτησης που σας κατέθεσα, ότι μετακινείτε έναν προϊστάμενο τμήματος της Γενικής Γραμματείας Νέας Γενιάς, τον κ. Π. Δόκο, από μια διεύθυνση σε άλλη, όταν ο ίδιος προϊστάμενος είναι ήδη απεσπασμένος και μετακλητός στο γραφείο της
Υπουργού της κ. Βάσως Παπανδρέου. Ποιος κοροϊδεύει ποιον, κύριε Υπουργέ; 'Οσο για την προϊσταμένη του Διοικητικού και του Οικονομικού, την
οποία φέρεσθε να μετακινείται, σας πληροφορώ ότι δεν έχει μετακινηθεί ούτε ένα πόντο από το γραφείο της και μπορείτε να το ελέγξετε και να σας ενημερώσει ο Γενικός Γραμματέας που κάθεται δίπλα σας, αν δεν σας έχει ήδη ενημερώσει.
Στη θέση του υποσχόμενου διαλόγου της διαφάνειας για τους νέους,
κύριε Υπουργέ, η Κυβέρνηση έφτιαξε μια κομματική γραφειοκρατική συμπαγή ομάδα, που δεν ξέρει καθόλου από νέους, αλλά το μόνο που ξέρει είναι να διαχειρίζεται σκανδαλωδώς τη δημόσια περιουσία.
Στη θέση της θεσμοθέτησης πραγματικού Εθνικού Συμβουλίου Νεολαίας, δημιουργήσατε μια μεγάλη εκκρεμότητα, χωρίς νομική κατοχύρωση και χωρίς καμία σοβαρή θεσμοθετημένη επεξεργασία και με άμεσο κίνδυνο βέβαια, να εκθέσετε ανεπανόρθωτα και τις ανυποψίαστες κομματικές οργανώσεις, και άλλες οργανώσεις αφού χρηματοδοτήθηκαν, οργανώσεις νέων, που δεν έχουν καν νομική προσωπικότητα.
Χρηματοδοτήσατε από τη ΓΓΝΓ το Εθνικό Συμβούλιο Νεολαίας μέσω άλλων φορέων, αλλά και το ίδιο, με πολλά εκατομμύρια πριν καν ιδρυθεί σαν νομική προσωπικότητα. Στη θέση της πρωτοβουλίας της Χάλκης, κύριε Υπουργέ, που ονομάστηκε νησί ειρήνης και φιλίας, είδαμε τη σπατάλη. Αλλά δεν φτάνει αυτό, ακολούθησε το 1998 η εντελώς απρογραμμάτιστη, παράνομη σπάταλη, κακοδιοικούμενη και κακοδιαχειριζόμενη περίπτωση του κάμπινγκ 'Ολυμπος της Σκοτίνας του ΕΟΤ με τη Γενική Γραμματεία Νέας Γενιάς, υπόλογο έναντι της δημόσιας εταιρείας, Ελληνικά Τουριστικά Ακίνητα, (πρώην ΕΟΤ), επειδή εκτός των άλλων σε σχέση με την
από 23-6-1998 σύμβαση,
χρησιδανείου διαπιστώθηκε ότι ο χρόνος παράδοσης συμβατικού έργου, έχει παρέλθει προ πολλού, χωρίς η ΓΓΝΓ και έχει ανταποκριθεί. Δηλαδή η υποβολή οικονομοτεχνικής μελέτης από τη Γενική Γραμματεία Νέας Γενιάς, που έπρεπε να έχει παραδοθεί μέχρι τον Ιούλιο του 1999 και σύμφωνα με την έγγραφη δέσμευση του πρώην Γενικού Γραμματέα του κ. Σφηκάκη, την οποία εσκεμμένα ίσως μου αποκρύψατε σε έγγραφη απάντησή σας στη Βουλή, με αφορμή ερώτηση, που σας έχω καταθέσει.
Αυτά, λοιπόν, κύριε Υπουργέ, απαντά στις 28-9-2000 εκτός των άλλων
και το Υπουργείο Ανάπτυξης σε απάντηση ερώτησής μου. Σε αντίθεση με το εντελώς αστήρικτο, απαράδεκτο και καταφανώς κατασκευασμένο έγγραφο της κεντρικής υπηρεσίας σας, με ημερομηνία μόλις 3-7-2000, που δεν ήταν και η αρμόδια και η οποία τα λέει όλα ρόδινα.
Κύριε Υπουργέ, αναληθώς αναφέρετε σε απάντησή σας στη Βουλή στις 26
Οκτωβρίου 2000 ότι δεν έχει υπάρξει οποιαδήποτε είδους παραχώρηση σε τρίτο στο εν λόγω κάμπινγκ. Αυτό γιατί και τα ίδια τα στοιχεία του φακέλου, που μου στείλατε, σας διαψεύδουν. Αυτό βεβαίως γιατί έχει παραβιαστεί η παράγραφος 6 της από 23-6-1998 Σύμβασης που απαγορεύει ολική ή μερική εκμίσθωση καθώς και η καθ' οποιονδήποτε τρόπο παραχώρηση του ακινήτου από τον χρήστη, δηλαδή τη ΓΓΝΓ, σε τρίτους.
Αν, λοιπόν, επιμένετε ότι δεν έγινε καμία και με οποιονδήποτε τρόπο
παραχώρηση, ούτε παρανομίας, τότε πείτε μας, τι παραχωρεί με το από 19/6/2000 ιδιωτικό συμφωνητικό σε εργολάβο η εταιρεία Διεθνές Κέντρο Νεολαίας 'Ολυμπος με την ιδιότητα του εργοδότη, που διαχειρίζεται όπως αναφέρεται στο συμφωνητικό αυτό τον κατασκηνωτικό χώρο του τέως κάμπινγκ του ΕΟΤ στην παραλία Σκοτίνας Πιερίας; Καταθέτω και τα έγγραφα, που εσείς μου στείλατε και άρα τα γνωρίζετε.
Εδώ όχι μόνο έχουμε παράνομες παραχωρήσεις δημόσιας περιουσίας, σε
τρίτους, αλλά έχουμε ομοίως και άλλων χώρων, όπως το μίνι μάρκετ του κάμπινγκ αυτού του ΕΟΤ σε εργολάβους, όπως και την λεηλασία ξυλείας από δέντρα του κάμπινγκ και αρπαγή περίπου επτακοσίων τόνων ξύλων, χωρίς σύμφωνα με έγκυρες πληροφορίες καμία άδεια δασαρχείου και χωρίς καμία διαδικασία, για να ξέρουμε πώς πουλήθηκαν αυτά τα δένδρα.
'Οσον αφορά τη διαχείριση του φορέα Διεθνές Κέντρο Νεολαίας 'Ολυμπος που εγκαταστάθηκε παράνομα στο κάμπινγκ Σκοτίνας και εκτός από τις εισπράξεις του από τις φιλοξενίες, το επιχορηγήσατε κι αποπάνω κύριε Υπουργέ και με διακόσια δεκαεπτά εκατομμύρια όπως με ενημερώσατε. Και πήραν δωρεάν οι ιδιώτες το κάμπινγκ και λεφτά δεν σας έδιναν και τους δώσατε και 217 εκατομμύρια συν κάποια εξήντα τρία εκατομμύρια οκτακόσιες χιλιάδες που πήρε η Χριστιανική Αδελφότης Νέων που συμμετείχε μάλιστα και
ως εταίρος δια εκπροσώπου στο Διεθνές Κέντρο Νεολαίας. Αυτό είναι πρωτοφανές.
Και βεβαίως, κύριε Υπουργέ, έχετε υπερβεί τα όρια. 'Ισως να μη φταίτε απόλυτα εσείς, αλλά να σας έχουν ενδεχομένως μπερδέψει οι ιθύνοντες στη Νέα Γενιά. Και πάλι όμως η ευθύνη είναι δική σας, γιατί τους ανέχεσθε. 
Στη θέση Ιντιστούτου Νεολαίας που ιδρύθηκε το 1988-1989 σύμφωνα με
στοιχεία και έγγραφα που ανακοίνωνε επίσημα η τότε Γενική Γραμματέας κ. Α. Διαμαντοπούλου και σημερινή Επίτροπος στην Ευρωπαϊκή 'Ενωση, εμφανίζοντας και το πρώτο Διοικητικό Συμβούλιο του ινστιτούτου όπου παρουσίασε και πενήντα εκατομμύρια (50.000.000), που είχαν μαζευθεί από το χιλιάρικο των νέων για την κάρτα, τα οποία στη συνέχεια κανένας απ' όσους γνώριζαν δεν βρήκε αλλά ούτε αναζήτησε. Και γι' αυτό το θέμα όπως ανακοινώθηκε ασκήθηκε πρόσφατα ποινική δίωξη από την Εισαγγελία Αθηνών και σας καταθέτω βέβαια σχετικά έγγραφα της εποχής εκείνης (1988-1989). 
Στη θέση των δήθεν πολιτιστικών δημιουργιών έχουμε μια πολυετή
τεράστια κατασπατάληση πόρων του δημοσίου μέσω "ημετέρων", Επίκαιρο παράδειγμα η επιλογή, 1-2-2000, και της εταιρείας "ΕVRESIS" του πρόσφατα προφυλακισθέντος τρίτου πρώην Γενικού Γραμματέως της Νέας Γενιάς των Κυβερνήσεων του ΠΑΣΟΚ, κ. Γιώργου Σεφερτζή. Είσθε νέος στη θέση, κύριε Υπουργέ, πιθανόν να μη τα ξέρετε, γι' αυτό σας καταθέτω τα σχετικά έγγραφα.
Για όλα αυτά βεβαίως, όπως είπα και προηγουμένως, υπάρχουν στοιχεία
και έχω καταθέσει και άλλη ερώτηση στις 18 Οκτωβρίου 2000 για τη σκανδαλώδη περίπτωση των λεγομένων στάσεων: "Κεραμικός", "Αλλότρια", το πρόγραμμα "Αιγαίο", την εταιρεία "Πολύρρυθμο", που συνδέεται με συγγένεια υπάλληλος της ΓΓΝΓ κλπ.
Θα σας αναφέρω, κύριε Υπουργέ, ένα τελευταίο στοιχείο για να σας
δείξω πώς διαχειριστήκατε τα προγράμματα για τις θυρίδες επιχειρηματικότητας, καθώς και άλλα για τα οποία η Κομισιόν δια της υπηρεσίας της UCLAF έχει αποφανθεί ότι μετά το 1994 υπάρχει ένα τεράστιο πρόβλημα κατασπατάλησης του δημοσίου και κοινοτικού χρήματος.
Σας αναφέρω ένα παράδειγμα. Για τα κέντρα στήριξης επιχειρηματικότητας νέων η προτεινόμενη έγγραφη προσφορά στις 17-10-1999 προς τον Διευθυντή Προγραμματισμού της ΓΓΝΓ, από μια εταιρεία πληροφορικής, φιλοκυβερνητική, που εισήχθη πρόσφατα στο Χρηματιστηρίο, για εξοπλισμό ηλεκτρονικών υπολογιστών, έδωσε τελική τιμή τριάντα δύο εκατομμύρια διακόσιες δέκα οκτώ χιλιάδες εννιακόσιες πενήντα έξι (2.218.956) δραχμές, όταν για τα ίδια ακριβώς μηχανήματα έχουμε πάρει προσφορά στις 20-6-2000 από άλλη εταιρεία με βάση την οποία δεν μπορεί οι τιμές να ήταν πάνω από δεκαοκτώ εκατομμύρια τετρακόσιες σαράντα πέντε χιλιάδες (συνολικά). Επομένως, για μια απλή προμήθεια που τελικα έφθασε περίπου στα τριάντα επτά εκατομμυρία φαίνεται ότι οι υπερτιμολογήσεις με συγκάλυψη της Γενικής Γραμματείας της Νέας Γενιάς έφθασαν τα 18,5 εκατομμύρια περίπου.
Κύριε Υπουργέ, αισθάνομαι πραγματικά άσχημα από το πόσο άβολα μπορεί να νιώθετε και δεν έχω καμιά διάθεση αντιπολίτευσης ή υποκρισίας, αλλά πραγματικά το Υφυπουργείο, που ιδρύθηκε το 1982 με τα οράματα για τους νέους, σήμερα έχει αντικατασταθεί από μια Γενική Γραμματεία των σκανδάλων, της κακοδιαχείρισης και κατασπατάλησης του δημοσίου χρήματος και όχι για τους νέους.
Ευχαριστώ.
(Χειροκροτήματα από την πτέρυγα της Νέας Δημοκρατίας)
(Στο σημείο αυτό ο Βουλευτής κ. Μάριος Σαλμάς, καταθέτει για τα
Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιόπουλος έχει το λόγο. ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Υπουργέ, για το θέμα που σας επερωτάμε
απόψε υπάρχουν βαρύτατες πολιτικές ευθύνες. 'Αλλωστε η Γενική Γραμματεία Νέας Γενιάς αποτελεί έναν τομέα κυβερνητικής δράσης, που αφορά τη νεολαία μας, ό,τι πολυτιμότερο έχουμε σ' αυτόν τον τόπο.
'Οταν οι διορισμένοι από την κυβέρνησή σας, οι υποτιθέμενοι ταγοί
αυτού του τομέα, μετατρέπουν τη Γενική Γραμματεία Νέας Γενιάς σε εκτροφείο διαφθοράς και σκανδάλων προς ίδιον όφελος ή προς όφελος τρίτων, αναρωτιέται εύκολα κανείς τι μηνύματα στέλνουμε στην ελληνική κοινωνία, στην ελληνική νεολαία ιδιαίτερα; Μπορεί να υπάρξει μεγαλύτερη αθλιότητα;
Η ευθύνη της πολιτικής ηγεσίας του Υπουργείου Παιδείας, αλλά και της Κυβέρνησης συνολικά για το θέμα των συγκεκριμένων σκανδάλων και των συγκεκριμένων καταγγελιών για κακοδιαχείριση και κατασπατάληση του δημοσίου χρήματος είναι τεράστια. Λόγω ακριβώς του ιδιαίτερου χαρακτήρα αυτής της Γενικής Γραμματείας αποδεικνύεται, δυστυχώς, ότι η διαφθορά έχει κάνει μετάσταση στα πιο απομακρυσμένα και στα πιο ευαίσθητα κύτταρα της κοινωνίας μας, στην ίδια τη νεολαία μας.
'Οφειλε συνεπώς η πολιτική ηγεσία του Υπουργείου Παιδείας να πάρει άμεσα το νυστέρι και να καθαρίσει αυτό το απόστημα. 'Ομως αντί τούτου σιώπησε. Σιώπησε ευσχήμως και συγκάλυψε αυτές τις αθλιότητες, με αποτέλεσμα να αποθρασυνθούν οι πάντες, απ' ό,τι διαπιστώνουμε, στη Γενική Γραμματεία Νέας Γενιάς. Και αυτό είναι το οδυνηρό.
Σας ελέγχουμε, λοιπόν, κύριε Υπουργέ, γιατί στο άρθρο 13 του καταστατικού της εταιρείας "Ελληνική Κάρτα Νέων", προβλεπόταν ειδική πληρεξουσιότητα, δηλαδή, αρμοδιότητα υπέρ-διαχειριστή στον εκάστοτε Γενικό Γραμματέα Νέας Γενιάς ή ελλείψη αυτού στον εκάστοτε Υπουργό. 
Επομένως δεν μπορεί να μας πει κανένας εξ υμών -και βεβαίως
αναφέρομαι στους προκατόχους σας- ότι δεν γνώριζε, και ότι εν αγνοία του μπήκε αυτή η αναφορά στο καταστατικό της εν λόγω εταιρείας.
Καταγγέλθηκε ακόμα ότι αυτή η συμβολαιογραφική πράξη υπεγράφη στο δικηγορικό γραφείο κάποιου δικηγόρου του κ. Σφηκάκη, πρώην υποψήφιου Βουλευτού στην Α'Περιφέρεια Αθηνών του Κόμματός σας και αργότερα Γενικού Γραμματέα Νέας Γενιάς, ότι η εταιρεία αυτή θα είχε, άκουσον-άκουσον, πως έδρα τα γραφεία της Νέας Γενιάς, Αχαρνών 417.
Ο τότε Γενικός Γραμματέας Νέας Γενιάς, λίγες ημέρες μετά τις 29
Δεκεμβρίου, που έγιναν τα παραπάνω, πρότεινε και ενέκρινε ο ίδιος αυθημερόν το ποσό των δέκα εκατομμυρίων (10.000.000) δραχμών.
Από τότε μέχρι τις 26-6-1996, μέσα σε ενάμιση χρόνο με την ίδια πάντα διαδικασία, τη διαδικασία του "Γιάννης κερνάει, Γιάννης πίνει" εγκρίθηκαν από τον ίδιο περίπου διακόσια εκατομμύρια δραχμές. 'Ολα αυτά βεβαίως εν ονόματι της ελληνικής νεολαίας.
Ο τότε Γενικός Γραμματέας Νέας Γενιάς δεν παρίστατο στην υπογραφή
αυτών των περιβόητων συμβολαίων. Παρίστατο όμως κάποιος κ. Λύτρας, ο οποίος ήταν σύμβουλός του και αργότερα στέλεχος του Εθνικού Ινστιτούτου Εργασίας. Δεν ενημερώθηκε ο τότε Γενικός Γραμματέας Νέας Γενιάς από τον κ. Λύτρα; Δεν τολμώ να το πιστέψω. Τότε πώς πρότεινε και ενέκρινε ο ίδιος τα σχετικά κονδύλια και πως η αρμόδια διεύθυνση διοικητικού -ένα 
άλλο μεγάλο πρόβλημα, με την διευθύντριά της κάποια κ. Παπαϊωάννου- ενέκρινε τα σχετικά εντάλματα;
Η κομπίνα αυτή ήταν τόσο καλά στημένη, κύριε Υπουργέ, ώστε στους σκοπούς της συσταθείσης εταιρείας αφήνονταν ευσχήμως να εννοηθεί ότι
είναι ιδιωτική. 'Οτι ήταν ιδιωτική μία εταιρεία, η οποία όμως στεγαζόταν στα γραφεία της Γενικής Γραμματείας Νέας Γενιάς, χρησιμοποιούσε δημόσιους υπαλλήλους κλπ.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Θα πάρω το σύνολο του χρόνου μου, κύριε Πρόεδρε. Με συγχωρείτε που
δεν το ανέφερα εκ των προτέρων.
Αργότερα ο περί ου ο λόγος κύριος, ο κ. Σφηκάκης, φρόντισε να
μεταβιβάσει την εταιρική του μερίδα σε κάποιον κ. Τζάθα και σε κάποιους άλλους φίλους του. 'Ετσι ώστε όταν λίγο αργότερα γινόταν Γενικός Γραμματέας Νέας Γενιάς να μην έχει υποτίθεται ευθύνες. Αξίζει να αναφερθεί ότι το κεφάλαιο της εταιρείας, που συστήθηκε, ήταν εκατό χιλιάδες (100.000) δραχμές. 'Ηταν το μόνο για το οποίο ευθύνονταν οι εταίροι, αυτοί οι περιβόητοι, οι ωραίοι και οι νεαροί εταίροι.
Τα χρέη ήταν ευθύνη της Γενικής Γραμματείας Νέας Γενιάς. Κάπως έτσι
μια εταιρεία, με κεφάλαιο εκατό χιλιάδων (100.000) δραχμών, όπως είπα και πιο μπροστά, τσέπωσε από το ελληνικό δημόσιο περίπου διακόσια
εκατομμύρια (200.000.000).
Ως προς το θέμα αυτό βεβαίως είχαμε μια κατάφωρη παραβίαση της
απόφασης 88 της 2-8-85 πράξης του υπουργικού συμβουλίου, όπως είχαμε βεβαίως και μια κατάφωρη παραβίαση του από 21-12-97 δημοσιονομικού κανονισμού της Κοινότητας, που επιβάλει για λόγους ευνόητους, το διαχωρισμό των διατακτών από τους υπόλογους, θεωρώντας ότι τα καθήκοντα αυτά είναι ασυμβίβαστα και αυτό είναι λογικό. Η κομπίνα, λοιπόν, ήταν πάρα-πάρα πολύ καλά στημένη.
Μία μέρα μετά την καταχώριση του καταστατικού αυτής της εταιρείας στο πρωτοδικείο, στις 29-12-94, αν δεν με απατάει η μνήμη μου, ο Γενικός Γραμματέας πρότεινε και ενέκρινε, όπως είπα πιο μπροστά, τα πρώτα δέκα εκατομμύρια (10.000.000). Την αμέσως επόμενη μέρα στις 30-12-94 ενέκρινε άλλα τριάντα εκατομμύρια (300.000.000). Κατά τα άλλα δεν ήταν ενημερωμένος! Η υπογραφή της αρμόδιας διευθύντριας συγκάλυπτε σε όλη αυτήν την πορεία όλες αυτές τις αθλιότητες.
Σε όλη αυτήν την υπόθεση υπάρχουν φυσικά παράνομες εισηγήσεις φιλικών προς τον Γενικό Γραμματέα Νέας Γενιάς προσώπων, όπως κάποιου κ. Ιατρού και όχι υπηρεσιακών παραγόντων, όπως προβλέπει η σχετική πράξη του υπουργικού συμβουλίου.
Το θέμα αυτό ήλθε για πρώτη φορά στη Βουλή το 1995 με αιτήσεις
κατάθεσης εγγράφων, 6-4-95 και 23-10-95.
Ο πανικός από το ένα μέρος, κύριε Υπουργέ, και το θράσος των
εμπνευστών αυτής της απάτης αλλά, δυστυχώς και εκείνων που τους κάλυπταν εκείνη την περίοδο -αναφέρομαι προφανώς στην τότε πολιτική ηγεσία του Υπουργείου Παιδείας- τους οδήγησαν στο πρωτόγνωρο σημείο να αποκρύψουν με διάφορα φθηνά και πρωτοφανή τεχνάσματα το καταστατικό της εταιρείας "Ελληνικής Κάρτας Νέων", που είχε ζητηθεί μέσα από τη συγκεκριμένη διαδικασία, αλλά και τις σχετιζόμενες με αυτήν παράνομες ενέργειες.
Ο Βουλευτής που έκανε τις σχετικές αιτήσεις για κατάθεση εγγράφων
ήταν ο Βουλευτής της Νέας Δημοκρατίας κ. Πέτρος Τατούλης. Και ενώ ο κ. Τατούλης ζητούσε τότε επιμόνως όλ' αυτά τα στοιχεία, η τότε πολιτική ηγεσία του Υπουργείου Παιδείας εδώ στο Κοινοβούλιο, αλλά και πολλοί άλλοι μέσα από τη Γενική Γραμματεία Νέας Γενιάς έσπευσαν -άκουσον, άκουσον!- να τον κατηγορήσουν, ότι παρενοχλεί τη Γενική Γραμματεία Νέας Γενιάς. 'Εσπευσαν να κατηγορήσουν ένα Βουλευτή που άσκησε το καθήκον του ότι παρενοχλεί τους υπαλλήλους. Το θράσος περίσσεψε.
Βεβαίως να πω ότι την ημέρα που η Υφυπουργός κ. Αρσένη -γιατί αυτή ήρθε και απεπειράθη να απαντήσει τότε εδώ στο Κοινοβούλιο- απαντούσε υποτίθεται στη Βουλή, με τον τρόπο που απαντούσε, ο κ. Σφηκάκης μεταβίβαζε την εταιρική του μερίδα στον κ. Τζάθα και σε κάποιους πληρεξούσιους διαχειριστές. 'Ολα ήταν μεθοδευμένα, όλα ήταν καλοστημένα. 
'Ολα αυτά τα αναφέρω για να αντιληφθούμε ακριβώς το δαιμόνιο μυαλό
κάποιων νέων ανθρώπων. Αυτό είναι το πρόβλημα, κύριε Υπουργέ. Και βεβαίως δεν μιλάω μόνο για ένα σκάνδαλο. Εδώ υπάρχουν επίσημες καταγγελίες από πλευράς Ευρωπαϊκής 'Ενωσης για παράνομες μισθοδοτήσεις, κλπ.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Τελείωσα, κύριε Πρόεδρε.
Υπάρχουν επίσημες καταγγελίες του Υπουργείου Εργασίας, του Υπουργείου Παιδείας, ότι οι δημόσιοι υπάλληλοι της Γενικής Γραμματείας Νέας Γενιάς χρηματοδοτούνταν από ευρωπαϊκά προγράμματα παρανόμως, κάτι που δεν προβλέπεται από πουθενά. Και κανενός το αυτί δεν ίδρωσε στα ψέματα, που λέγονταν προκειμένου να δικαιολογηθούν τα αδικαιολόγητα. Κάπως έτσι έφθασαν οι υποθέσεις αυτές στη δικαιοσύνη.
Βεβαίως εμείς αναζητούμε εδώ τις πολιτικές ευθύνες. Θέλω να πιστεύω, κύριε Υπουργέ, ότι δεν θα ακολουθήσετε τον ολισθηρό δρόμο των προκατόχων σας.
Μιλάμε για νέους ανθρώπους, μιλάμε για ευθύνες όχι μόνο ποινικές,
αλλά και πολιτικές. Ας ξεκαθαρίσει κάποτε αυτό το απόστημα.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κ. Ταλιαδούρος έχει το λόγο.
Θα κάνετε κι εσείς χρήση του χρόνου της δευτερολογίας;
ΣΠΥΡΙΔΩΝ ΤΑΛΙΑΔΟΥΡΟΣ: Θα το δούμε στην πορεία. Είναι ενδεχόμενο.
Κύριε Πρόεδρε, κύριε Υπουργέ, κατά τη χρονική περίοδο που εμφανίστηκαν τα φαινόμενα της κακοδιαχείρισης, στα οποία αναφέρθηκαν οι προλαλήσαντες συνάδελφοι, Υπουργοί ήταν οι προκάτοχοί σας, ο κ. Παπανδρέου και ο κ. Αρσένης, οι οποίοι έχουν και είχαν την κύρια πολιτική ευθύνη για τα όσα συνέβησαν. Η δική σας η ευθύνη, η ευθύνη του Υπουργείου Παιδείας, σήμερα συνίσταται στο ότι ακόμα δεν έχετε παρέμβει, ώστε να κάνετε τους πρέποντες ελέγχους στα όσα συνέβησαν.
Θα αναφερθώ κυρίως σε δύο ζητήματα: Το πρώτο είναι ο σχεδιασμός των πολιτικών δράσεων της Γενικής Γραμματείας. Δεν μπορεί να είναι της
αποκλειστικής ευθύνης των εκάστοτε Γενικών Γραμματέων. Η χάραξη της πολιτικής για τη νέα γενιά της πατρίδας μας είναι κύριο θέμα του Υπουργού Παιδείας και της Κυβέρνησης συνολικά.
Στην περίπτωσή μας για όλ' αυτά τα θέματα, στα οποία αναφέρθηκαν
λεπτομερώς και με στοιχεία οι συνάδελφοι προηγουμένως, αποδεικνύεται ότι την πολιτική τη χάραζαν και την εφάρμοζαν οι Γενικοί Γραμματείς της Νέας Γενιάς. Η πολιτική αυτή ήταν και εσφαλμένη και ελέγχεται και ως αδιαφανής. Χαρακτηριστικό της ήταν η κατάτμηση των δράσεων και η κατασπατάληση εθνικών και κοινοτικών πόρων πολλών δισεκατομμυρίων δραχμών σε προγράμματα χωρίς ουσιαστικό αποτέλεσμα. Διάφορες μικρές εταιρείες, άλλες εταιρείες που συνίσταντο ad hoc διαχειρίζονταν σημαντικά ποσά. 
Χαρακτηριστικό παράδειγμα αποτελεί η ίδρυση, η εγκατάσταση, η
λειτουργία και η χρηματοδότηση της ιδιωτικής εταιρείας "ΕΛΛΗΝΙΚΗ ΚΑΡΤΑ ΝΕΩΝ", στην οποίαν αναφέρθηκε λεπτομερώς ο κ. Σπηλιόπουλος, όπου κατασπαταλήθηκε ποσό που άγγιξε τα διακόσια εκατομμύρια (200.000.000) δραχμές. Για το θέμα αυτό έχει επιληφθεί η δικαιοσύνη και δεν θα προχωρήσω.
Εκείνο το οποίο σήμερα μας ενδιαφέρει είναι ότι όλ' αυτά γίνονταν με πρόσχημα τη γενικά επαναλαμβανόμενη, στερεότυπη διατύπωση των υπευθύνων της Γενικής Γραμματείας Νέας Γενιάς, ότι θα υλοποιούσαν προγράμματα με αποδέκτη την ανυποψίαστη ελληνική νεολαία -τελικά αποδέκτης ήταν κάποιοι άλλοι- που με τίποτα δεν μπορούσε ούτε μπορεί να φανταστεί τις διαδικασίες που είχαν στηθεί επ' ονόματί της, χωρίς η ίδια να γνωρίζει τίποτα απ' όλα αυτά και χωρίς βεβαίως να ωφελείται: Χρηματοδότηση ποικιλώνυμων φορέων, ενώσεων προσώπων που όπως είπα και πριν συγκροτούνταν ευκαιριακά με μοναδικό σκοπό την απορρόφηση των σχετικών κονδυλίων.
Παρατηρείται, επίσης, μία ανυπαρξία τυποποιημένων και αδιάβλητων διαδικασιών στις αναθέσεις-χρηματοδοτήσεις των έργων και των προγραμμάτων της Ευρωπαϊκής 'Ενωσης, καθώς και στις διαδικασίες παρακολούθησης, ελέγχου και πραγματικής αξιολόγησης των αποτελεσμάτων αυτών. Διότι πραγματικά, ποια διαφάνεια, αξιοπιστία και αξιολόγηση μπορεί να υπηρετεί μία διαδικασία στην οποία οι υπάλληλοι της Γενικής Γραμματείας αμειβόντουσαν από φορέα που αξιολογούν οι ίδιοι και ο οποίος φορέας χρηματοδοτείται από την ίδια την υπηρεσία τους, παρά τις ρητές αντίθετες εντολές της Ευρωπαϊκής 'Ενωσης; Αυτά εγράφησαν στις εφημερίδες το 1998. 
Δεν υπάρχει, κύριε Υπουργέ, ένα απλό σύστημα ρύθμισης των κανόνων
χρηματοδότησης και επιχορήγησης προς τον ιδιωτικό τομέα ώστε να αντιμετωπισθεί αυτό που σήμερα ισχύει στις περισσότερες των περιπτώσεων, το πελατειακό σύστημα.
Αυτά είναι μερικά παραδείγματα, χαρακτηριστικά όμως, που δείχνουν
ανάγλυφα την κατάσταση στην οποία έχει περιέλθει σήμερα η Γενική Γραμματεία της Νέας Γενιάς και καλούν για τη δική σας παρέμβαση, την παρέμβαση του Υπουργείου και της Πολιτείας.
Το δεύτερο σημείο στο οποίο θα ήθελα να αναφερθώ είναι η δομή της Γενικής Γραμματείας. 'Οπως έχει διαμορφωθεί μέχρι σήμερα, δεν μπορεί να ανταποκριθεί στις ανάγκες και στις απαιτήσεις τις ελληνικές, τις ευρωπαϊκές, τις διεθνείς. Το αντικείμενό της θα μπορούσε να καλύπτεται από ένα Υφυπουργείο Νέας Γενιάς.
Οι μη κυβερνητικές οργανώσεις των νέων και οι συναφείς δραστηριότητες, η αξιοποίηση του ελεύθερου χρόνου των νέων, η έμμεση κατάρτιση των νέων στις νέες τεχνολογίες και την πληροφορική είναι ορισμένες από τις πιο σημαντικές δράσεις, οι οποίες όμως δεν έχουν προωθηθεί αποτελεσματικά, δεν έχουν φέρει τα αποτελέσματα. 'Εχουν προωθηθεί μόνο περιστασιακά.
Στη Γενική Γραμματεία τοποθετείται συνήθως ένας νέος, συχνά άπειρος γενικός γραμματέας, ο οποίος επιπλέον στη διάθεσή του έχει μία ισχνή, σε ανθρώπινο δυναμικό, υπηρεσία. Δεν υπάρχουν όργανα σχεδιασμού και εφαρμογής δράσεων, δεν υπάρχουν θεσμοί και όργανα αξιολόγησης προγραμμάτων, δεν υπάρχουν -τέλος- διαφανείς κανόνες ανάθεσης έργων.
(Στο σημείο αυτό χτυπάει το κουδούνι λήξεως του χρόνου ομιλίας του
κυρίου Βουλευτή)
Καλείσθε, λοιπόν, κύριε Υπουργέ -και τελειώνω, κύριε Πρόεδρε- να παρέμβετε, έτσι ώστε και ο σχεδιασμός των δράσεων να είναι ανάλογος των θεμάτων που αντιμετωπίζει η Νέα Γενιά της πατρίδας μας, αλλά και η δομή της Γραμματείας να εκσυγχρονισθεί για να ανταποκριθεί στο υψηλό έργο, το
οποίο έργο καλεί η σημερινή εποχή.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εθνικής Παιδείας και
Θρησκευμάτων κ. Πέτρος Ευθυμίου, έχει το λόγο.
Κύριε Υπουργέ, πόσο χρόνο θα χρειασθείτε; Δικαιούσθε τριάντα λεπτά,
σας το λέω για να γνωρίζετε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα το
δούμε στην πορεία.
ΠΡΟΕΔΡΕΥΩΝ (Κωνσταντίνος Γείτονας): Επομένως, θα σας δώσω το
δικαιούμενο χρόνο, τα τριάντα λεπτά.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, πραγματικά αυτή η συζήτηση θεωρώ ότι μάλλον δεν έπρεπε να συμβεί, τουλάχιστον αυτήν τη στιγμή. Και δεν έπρεπε να συμβεί διότι νομίζω ότι το πολυτιμότερο πράγμα στον έλεγχο είναι η αμοιβαία προστασία της αξιοπιστίας της πολιτικής και της τιμής του πολιτικού κόσμου.
Και έχω την αίσθηση απ'όσα άκουσα -και προσπάθησα να τα ακούσω με ιδιαίτερη προσοχή- στο σκέλος των καταγγελιών, ότι δεν έχουμε εκείνο το πλαίσιο που επιτρέπει πραγματικά το να οδηγηθούμε στην επισήμανση συγκεκριμένων πραγμάτων, έτσι ώστε να οδηγηθούμε σε μία αναγκαία κάθαρση, εάν πράγματι υπάρχουν τα στοιχεία που συνιστούν την κακοδιαχείριση, τη διάπραξη αδικημάτων που επιβάλουν πραγματικά την ολόπλευρη παρέμβαση με τον τρόπο που τη ζητάτε.
Θα πρόσθετα δε, ότι δεν είναι ακριβές ούτε χρήσιμο όταν αναγορεύουμε ανθρώπους που ενδεχομένως θυσιάζουν ζωτικά αγαθά σε κομματικούς εγκαθέτους, διότι δεν νομίζω ότι υπάρχει πιο τιμητικό πράγμα από το να είναι κανείς άνθρωπος που θητεύει με ανιδιοτέλεια σ' ένα κόμμα -και αυτό εκπροσωπείτε, κύριε Βουλευτά, εκπροσωπείτε μία ανάδειξη μέσα από ένα κόμμα- ή δεν είναι πιο τιμητικό από το να στρατεύεσαι σε ένα ιδανικό, εργαζόμενος γι' αυτό.
Θα μιλήσω εδώ για λογαριασμό μου και για λογαριασμό του Στέφανου Μανίκα, που ανήκουμε στην πρώτη γενιά, που χαρακτήρισε ο κ. Παπαδόπουλος κομματικούς εγκαθέτους. Μπορείτε να ζητήσετε έγγραφα για να αποδειχθεί, κύριε Παπαδόπουλε.
'Οπως είπατε εσείς, πράγματι μια μέρα του Ιουλίου 1982 ο κ. Λαλιώτης και εγώ πήγαμε στη Νέα Γενιά και υπήρχε ένα τηλέφωνο. Σας πληροφορώ ότι δέχτηκα να αμειφθώ με το μισθό του ειδικού συμβούλου ένα χρόνο ακριβώς αργότερα, τον Ιούλιο 1983, πιεζόμενος από το μακαρίτη Μένιο Κουτσόγιωργα για λόγους νομιμότητας, γιατί προσωπικά επειδή τύχαινε από την εργασία μου, από τη συντήρηση μιας επιτυχούς ιδιωτικής επιχείρησης, δεν ήθελα καν να αμείβομαι για κάτι που θεωρούσα ότι είναι προσφορά ζωής σε ένα έργο που πίστευα βαθιά. Το ίδιο ακριβώς ίσχυε και για τον κ. Μανίκα που είχε ένα εξαίρετο οδοντιατρείο και δεν δεχόταν επίσης να αμείβεται για τις υπηρεσίες που πρόσφερε. Δεν υπήρξε λοιπόν η λογική του κομματικού εγκαθέτου που μας κατεύθυνε αλλά μια λογική προσφοράς σ' ένα έργο που πιστέψαμε βαθιά και στο οποίο με απόλυτη ανιδιοτέλεια προσφέραμε.
'Αρα το να αναγορεύουμε ανθρώπους που θητεύουν σε ένα κόμμα και μια
ιδεολογία σε κομματικούς εγκαθέτους, είναι ένα πριόνισμα της ίδιας της αξιοπιστίας της έννοιας κομματικής ένταξης ή της προσφοράς σε μια κυβέρνηση και δεν θεωρώ ότι συμβάλλει πουθενά.
Αρνούμαι λοιπόν να μιλήσω με τη λογική πως όποιοι θητεύουν είναι κομματικοί εγκάθετοι, εκτός αν αυτή είναι η αντίληψη που θέλουμε να δώσουμε στον ελληνικό λαό για όσους μετέχουν στα κόμματα και αποτελούν εκπροσώπους τους. Αυτή η αντίληψη δεν μας εκφράζει, δεν εκφράζει εμένα και δεν εκφράζει τους ανθρώπους που δουλέψαμε παλιά ή και τώρα στη Νέα Γενιά.
Επίσης δεν είναι σωστό αυτό που περιγράφετε -και δεν το επαναλάβατε εδώ αλλά θέλω να το πω, γιατί πρέπει να προστατεύονται οι άνθρωποι- στο κείμενο της επερώτησής σας ότι απόδειξη πως υπάρχει αυτή η διαφθορά που καταγγείλατε είναι ότι ζήτησα ή οδήγησα στην παραίτηση τον κ. Σφηκάκη για να τοποθετήσω κάποιον άλλον γενικό γραμματέα διότι ακριβώς ήξερα τι συμβαίνει. Οφείλω να πω, γιατί έτσι ακριβώς είναι, ότι την πρώτη μέρα που ορκίστηκα το σύνολο των γραμματέων -αυτό είναι το καθεστώς και το γνωρίζετε πολύ καλά, κύριοι Βουλευτές- ή των διοικητών οργανισμών που υπάγονται στο Υπουργείο Παιδείας υπέβαλε την παραίτησή του αμέσως,
μεταξύ αυτών από την πρώτη μέρα και ο κ. Σφηκάκης. Και εγώ του ζήτησα να
παραμείνει για όσο διάστημα θα επέλεγα το διάδοχό του που είναι ο κ. Ακελίων που κάθεται δεξιά μου. Εγώ τον επέλεξα όχι ως κομματικό εγκάθετο αλλά ως άνθρωπο με πάθος, με κέφι και με δυνατότητα να δουλέψει για τη Νέα Γενιά.
Σας άκουσα προσεκτικά, όταν αναφερθήκατε σε θέματα που οφείλω να πω
-είσαστε όλοι έμπειροι πολιτικοί άνδρες- κινούνται σε μια υπόθεση. Αναφέρομαι και σε σας, κύριε Παπαδόπουλε, που διαμαρτυρηθήκατε ότι δεν έχετε ακόμη το χαρτί της δικογραφίας. Αυτήν τη στιγμή τίποτε απολύτως δεν είναι γνωστό ότι καν έχει ασκηθεί διώξη. Διαβεβαιώ το Σώμα ότι στο Υπουργείο είτε στις υπηρεσίες του είτε στις υπηρεσίες της Νέας Γενιάς είτε στη νομική υπηρεσία δεν έχουμε κανένα αίτημα παροχής εγγράφου ή πληροφορίας για οτιδήποτε.
Αυτήν τη στιγμή είμαστε υποχρεωμένοι και σεις ως ελέγχοντες Βουλευτές και εμείς ως Κυβέρνηση να κινηθούμε με βάση δημοσιογραφικές πληροφορίες που δημοσιεύθηκαν από 1 Σεπτεμβρίου ότι έχει ασκηθεί διώξη με βάση την μηνυτήρια αναφορά ενός υπαλλήλου. Θα μου επιτρέψετε όμως να πω ότι δεν μπορεί η πολιτεία να θεωρεί τη δημοσιογραφική πληροφορία ως δέσμευση της λειτουργίας της. Φαντάζομαι ότι όλοι γνωρίζουν πως υπάρχει τεράστια απόσταση από την ακριβή δημοσιογραφική είδηση ως την πραγματικότητα της γνώσης ενός δικογράφου και ενός επισήμου εγγράφου. Σας παρακαλώ το ίδιο που θεωρείτε σεις ότι είναι κενό να θεωρήσετε ότι είναι δεδομένο για μας κενό.
Δεν υπάρχει καμία επίσημη γνώση για τα αναφερόμενα περί διώξης. Απλώς οφείλει να το λάβει κανείς υπόψη ως ένα ισχυρό ενδεχόμενο ότι κινείται σε μια σφαίρα παρόμοια μια δικαστική διώξη.
Κατά τούτο πράγματι από την αρχή που ανέλαβα υπήρχε μια επίμονη προσπάθεια του υπαλλήλου της Γενικής Γραμματείας κ. Πορθουλάκη να με συναντήσει. 'Εχω όμως την πεποίθηση και φαντάζομαι να τη συμμερίζεστε ότι πιστή διοίκηση και σωστή διοίκηση σημαίνει εξάντληση της ιεραρχίας. 
Εζήτησα λοιπόν, από τον υπάλληλο για οποιοδήποτε θέμα να απευθυνθεί
ιεραρχικώς και αν και εφόσον προσκρούσει η οποιαδήποτε αιτίασή του, αίτημά του ή καταγγελία του, να αναφερθεί σε εμένα ως έχει δικαίωμα ότι έτυχε δυσμενούς μεταχείρισης από την πολιτική του ηγεσία στην κλίμακα που του αναλογούσε, πράγμα που όπως ξέρετε δεν συνέβη, διότι οτιδήποτε αφορά το συγκεκριμένο υπάλληλο υπηρεσιακώς νομίζω ότι τελεί σε μια κατάσταση ήρεμη λειτουργική χωρίς αποκλεισμούς, χωρίς διακρίσεις, χωρίς διώξεις ή οτιδήποτε άλλο.
Από εκεί και πέρα ως την 1η Σεπτεμβρίου που οι διασταυρωμένες δημοσιογραφικές πληροφορίες που εσείς χρησιμοποιείτε και εγώ είμαι αναγκασμένος να σεβαστώ, δημιούργησαν την αίσθηση ότι υπάρχει μια κάποια δίωξη, σας επεσημαίνω ότι όλα όσα αναφέρονταν στις διάφορες αιτήσεις αποστολής εγγράφων, είχαν αυτήν την τυποποιημένη διατύπωση περί διαφθοράς και αίτηση εγγράφων. Δεν συγκροτούν σε καμιά περίπτωση ένα σώμα καταγγελιών ή μια υπόδειξη καταγγελιών με εκείνο τον τρόπο που επιτρέπει να χρειαστεί να λάβει κανείς μέτρα.
Αγαπητοί συνάδελφοι, όταν υπάρχουν δημοσιεύματα που αναπαράγονται περί 9,8 δισεκατομμυρίων κακοδιαχείριση που συνέβη μεταξύ 1994 και 2000, φαντάζομαι κατανοείτε ότι αναφέρεται στο σύνολο της διαχείρισης της Νέας Γενιάς. Δηλαδή ήδη η φύση των τερατολογιών δεν επέτρεπε καν την αντιμετώπιση κάποιων συγκεκριμένων θεμάτων.
Στα δε συγκεκριμένα που αναφέρετε όπως για παράδειγμα τη χρηματοδότηση του Εθνικού Συμβουλίου Νεολαίας, το οποίο έτυχε να το δω και εγώ δυο φορές, θέλω να μου πείτε μήπως μιλάμε για άλλο πράγμα. Γιατί θυμάμαι πάρα πολύ καλά, πολύ πιεστικά και συγκεκριμένα, να εξηγείται η ανάγκη της χρηματοδότησης και οι προοπτικές χρηματοδότησης από τον Πρόεδρο του ΕΣΥΝ και από τον αντιπρόεδρο του ΕΣΥΝ ο οποίος είναι και αντιπρόεδρος της ΟΝΝΕΔ. Εκτός αν μου πείτε λοιπόν, ότι βρίσκομαι προ ενός τερατώδους φαινομένου που πρέπει να με προστατεύσετε ότι υπάρχει μια συνεννόηση όλων των πολιτικών δυνάμεων και όλων των κοινωνικών δυνάμεων που μετέχουν του ΕΣΥΝ στο να μεταβληθούν σε ένα είδος συμμορίας λεηλάτησης του δημοσίου χρήματος, θα σας παρακαλούσα να μου το πείτε για να λάβουμε όλοι μαζί μέτρα.
Θυμάμαι όμως πάρα πολύ καλά τον αντιπρόεδρο της ΟΝΝΕΔ να εξηγεί την ανάγκη αυτών των χρηματοδοτήσεων και το σκοπό που θα υπηρετήσουν. Αν λοιπόν καταγγέλλετε μια γενική συνομωσία όλων των φορέων της ελληνικής
νεολαίας προς τη σύμπιξη το οποίο λεηλατεί το δημόσιο χρήμα και εγώ το χρηματοδοτώ, πραγματικά θα δεχθώ ότι έχω αυτήν τη βαρία ευθύνη, διότι πράγματι τους είδα προσωπικά, μίλησα μαζί τους και σεβάστηκα τα αιτήματά τους. Προφανώς όμως μιλάμε πια για το ότι έχουμε τελειώσει ως έθνος, αν όλοι αυτοί οι φορείς μαζί, κομματικοί και μη κυβερνητικοί αντιπροσωπεύουν αυτήν την αθλία συμμορία που περιγράφετε η οποία έχει μοναδικό σκοπό τη λεηλάτηση του δημοσίου χρήματος εν απολύτως συναινέσει ομοθυμία, με κοινό πλαίσιο και κοινές θέσεις.
Στο θέμα του κάμπινγκ δεν είμαι σε θέση να απαντήσω τίποτε άλλο από
το ότι τα στοιχεία δεν είναι όπως τα παρουσιάζετε και διαψεύστε με αν δεν είναι έτσι. Δεν υπάρχει καμιά παραχώρηση με μίσθωση. Υπάρχει ανάληψη καθηκόντων διαχειριστή από μια μη κερδοσκοπική εταιρεία που αποτελείται από τη Χριστιανική Αδελφότητα Νέων και το Σώμα Ελληνίδων Οδηγών. Αν και εκεί διαπιστούται ότι η Χριστιανική Αδελφότητα Νέων και το Σώμα Ελληνίδων Οδηγών που συγκροτούν μια αστική μη κερδοσκοπική εταιρεία που ασκεί διαχείριση, είναι και αυτό τμήμα μιας γιγάντιας παρανομίας, προφανώς πρέπει όλοι να επέμβουμε γιατί πραγματικά αυτοί οι φορείς που χαίρουν σεβασμού από την ελληνική κοινωνία και όλοι θεωρούμε ότι αποτελούν ένα υγιέστατο κομμάτι πολιτικών για τη Νέα Γενιά κατ' ουσίαν υποκρύπτουν το πιο γιγάντιο σκάνδαλο της πιο άθλιας συνομωσίας κ. Σαλμά, οπότε πράγματι πρέπει και τα δυο αυτά να θεωρηθούν τμήμα μιας άλλης τάξεως συμπεριφορών που εγώ προσωπικά δεν είμαι διατεθειμένος να αναγνωρίσω και δεν δέχομαι. 
Είπε ο κ. Σαλμάς ότι υπάρχει σύμβαση της Γενικής Γραμματείας Νέας
Γενιάς με την εταιρεία "EVRESIS", συμφερόντων του πρώην γενικού γραμματέα κ. Σεφερτζή. Δεν υπάρχει τέτοιο πράγμα, το διαβεβαιώ κατηγορηματικά. Δεν υπάρχει σύμβαση υπογεγραμμένη...
ΜΑΡΙΟΣ ΣΑΛΜΑΣ:'Εχω καταθέσει τα έγγραφα.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Υπάρχει σύμβαση της Γενικής Γραμματείας Νέας Γενιάς, υπογεγραμμένη, με τον κ. Σεφερτζή;
ΜΑΡΙΟΣ ΣΑΛΜΑΣ:' Εχω τα έγγραφα επιλογής, όπως είπα, σύμβαση δεν
πρόλαβε λόγω προφυλάκισης. Να τα δείτε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Υπάρχει
σύμβαση υπογεγραμμένη;
ΜΑΡΙΟΣ ΣΑΛΜΑΣ: Θα σας πω ποια είναι.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μην γίνεται διάλογος και χωρίς την έγκριση του Προεδρείου.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Για το άλλο που καταγγείλατε για την προμήθεια ηλεκτρονικών υπολογιστών, εξ' όσων εμφανίζονται στα δικά μας στοιχεία είναι για το πρόγραμμα ΑDΑPT. Συμφωνούμε κύριε Σαλμά;
ΜΑΡΙΟΣ ΣΑΛΜΑΣ: Ναι.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μα το πρόγραμμα DAPT πραγματοποιείται από το Υπουργείο Εργασίας και το Δήμο Αθηναίων και δεν έχει καμία σχέση η Νέα Γενιά με διαχειριστικές πλευρές. 
'Αρα, οι προμήθειες που λέτε, αποτελούν ευθύνη του Δήμου
Αθηναίων. Οπότε πράγματι, ο κ. Αβραμόπουλος πρέπει να μας βοηθήσει, όπως και το Υπουργείο Εργασίας, όποιος ήταν εκείνη τη στιγμή εκπρόσωπος του Υπουργείου Εργασίας, γιατί αυτοί έκαναν τις προμήθειες και όχι η Γενική Γραμματεία Νέας Γενιάς.
Για την Κάρτα Νέων όλες οι σχετικές δράσεις έχουν ελεγχθεί από την υπηρεσία, αλλά και από τον Πάρεδρο του Ελεγκτικού Συνεδρίου και έχουν την έγκριση και της υπηρεσίας και του παρέδρου ως σωστά διοργανωμένες.
Το μόνο θέμα που μπορώ να δεχθώ ότι πράγματι υπήρξε -μια τυπική θέλω να ελπίζω σύγχυση της υπηρεσίας- είναι η υπόθεση των εγγράφων που ζήτησε ο Βουλευτής του Συνασπισμού ο κ. Λεβέντης.
Ο κ. Λεβέντης ζήτησε τέσσερα συγκεκριμένα έγγραφα στις 20 Ιουνίου
και συνέβη το εξής χαρακτηριστικό που και ο ίδιος ο Λεβέντης χρειάστηκε δύο μήνες να το συνειδητοποιήσει. Σε απάντηση της αιτήσεως του κ. Λεβέντη το τμήμα οικονομικού της Γενικής Γραμματείας Νέας Γενιάς στις 27 Ιουνίου δηλώνει ότι δεν τα βρίσκει, ενώ είναι εισηγμένα στα πρωτόκολλό τους. Στις 28 Ιουνίου, μια ημέρα μετά, το τμήμα διοικητικού της ίδιας υπηρεσίας στέλνει τα τρία από τα τέσσερα έγγραφα και διαβιβάζονται στη Βουλή με συνημμένο το έγγραφο περί μη ανεύρεσης. Ο κ. Λεβέντης επανέρχεται στις 4 Σεπτεμβρίου και επαναφέρει το θέμα, ενώ και ο ίδιος έχει σύγχυση για το τι έχει παραλάβει. Δεν αναγνωρίζει ότι έχει παραλάβει
τα τρία από τα τέσσερα έγγραφα που έχει ζητήσει και λέει ότι δεν του έχει σταλεί κανένα έγγραφο.
Εκείνη τη στιγμή πράγματι, ζητώ από το Γενικό Γραμματέα Νέας Γενιάς
να αναλάβει μια συστηματική διερεύνηση .Και έχω διατάξει και ένορκη διοικητική εξέταση επ' αυτού, την οποία έχω αναθεσει στη Γενική Διευθύντρια του Υπουργείου την κ. Τσάπη.
Περιττό να σας πω ότι αυτήν τη στιγμή και τα τέσσερα έγγραφα είναι στη διάθεσή σας. Γνωρίζετε ότι ο κ. Λεβέντης έχει αντικατασταθεί και πρέπει κάποιος άλλος να τα ζητήσει, ώστε να έρθουν στα χέρια σας για να συνεχισθεί ο έλεγχος. Είναι στη διάθεση οποιουδήποτε από εσάς τα ζητήσει.
Εδώ πράγματι υπήρξε μια αβελτηρία της υπηρεσίας τουλάχιστον, μια απόλυτη έλλειψη συνεννόησης, μια τέλεια σύγχυση και υπήρξε προς στιγμή κα η αίσθηση ότι ένα τουλάχιστον έγγραφο έχει απωλεσθεί, το οποίο εντοπίστηκε από το σημερινό Γενικό Γραμματέα και ούτως ή άλλως, όλη αυτή η διαδικασία τελεί σε ένορκη διοικητική εξέταση.
Σημειώνω επίσης ότι από τη στιγμή, που όπως και εσείς έτσι και εγώ, κινούμαστε με τη σύμβαση, ότι αυτήν τη στιγμή διεξάγεται δικαστική έρευνα 
εγώ θεωρώ ότι όλοι και όλα πρέπει να διευκολύνουν τη δικαστική έρευνα. Κατά τούτο, για να διευκολύνω την τυχόν έρευνα εφόσον αυτή διεξαχθεί και οδηγηθεί και στις υπηρεσίες του Υπουργείου, φρόντισα πράγματι να αναδιατάξω πλήρως τις υπηρεσίες, να μετακινηθούν και όλοι οι φερόμενοι ως δυνητικά εμπλεκόμενοι υπάλληλοι. 'Οχι όμως κύριοι συνάδελφοι, γιατί θεωρώ ότι εσείς και όλοι μας, μπορούμε να προαναγγείλουμε την ενοχή
οποιουδήποτε, αλλά αντίθετα για να προστατεύσουμε και την τιμή των πρώην γραμματέων και την τιμή των υπαλλήλων, γιατί θεωρώ ότι είναι απολυτα ανεπίτρεπτο ο οποιοσδήποτε να προαναγγέλλει το οτιδήποτε σε θέματα τιμής και αξιοπρέπειας είτε αφορούν αυτά σε πολιτικά πρόσωπα είτε σε έναν υπάλληλο του ελληνικού κράτους.
Παρ'όλα αυτά, η κίνησή μου διασφαλίζει και τα δύο ενδεχόμενα και την τιμή και την αξιοπρέπεια των υπαλλήλων, αλλά και την ανεμπόδιστη και ακώλυτη τυχόν δικαστική έρευνα. Ταυτοχρόνως στο ένα σημείο που επεσήμανα
ως δυνάμει σημείο που μπορεί να γεννήσει ερωτηματικά χρηστής διοίκησης, δηλαδή την απώλεια του εγγράφου, λάβαμε όλα τα μέτρα ώστε αυτό και να εντοπιστεί και να εξαλειφθεί, όπως και έγινε και να διερευνηθεί εις βάθος, όπως και ήδη γίνεται με την 'Ενορκη Διοικητική Εξέταση.
Θα παρακαλούσα επίσης να γίνει κατανοητό ότι θα ήταν πολύ πιο γόνιμη η συζήτηση αν αντί να συμβάλουμε όλοι στην τόσο γενικευμένη και εύκολη ρητορική του σκανδάλου, ξεκινούσαμε από τη βάση που ο κ.Ταλιαδούρος έθεσε το ζήτημα ως άσκηση πολιτικών Νέας Γενιάς. Εκεί θα είχαμε να πούμε πολλά και θα μπορούσαμε να κερδίσουμε ο ένας από τον άλλον και θα μπορούσαμε να συμπέσουμε και θα μπορούσαμε σε πάρα πολλά ζητήματα ενδεχομένως να ωφεληθούμε αμοιβαία. Αλλά είναι φανερό ότι οι πολιτικές της Νέας Γενιάς, έτσι όπως ασκούνται αυτήν τη στιγμή, είναι σε μια κατεύθυνση θα έλεγα που πράγματι καλύπτουν αυτά που ζητάτε, όχι ίσως στην έκταση που τα ζητάτε. Και αναφέρομαι στην κ. Καλαντζάκου.
Με την επίμονη σχέση σας κ. Καλαντζάκου με τις νέες τεχνολογίες
φαίνεται ότι θα έχουμε μια διαρκή σύμπτωση, γιατί το μεγαλύτερο τμήμα των προγραμμάτων της Νέας Γενιάς απευθύνεται στις νέες τεχνολογίες με τρόπο μοντέρνο, σύγχρονο και φυσικά όχι στην έκταση που θα έπρεπε, αλλά σίγουρα στην ποιοτική κατεύθυνση που απαιτείται.
Θα διαφωνούσα απόλυτα μαζί σας για τα ερωτήματα που θέτετε στο ζήτημα της χρησιμότητας των Kέντρων Πληροφόρησης Νεότητας. Είναι κοινή διαπίστωση και της Ευρωπαϊκής 'Ενωσης και νομίζω και του καθενός από εμάς -και θα ανέφερα την πείρα του κ. Σπηλιόπουλου επ'αυτού, εάν δεν προτιμούσε σήμερα να χρησιμοποιήσει τη ρομφαία και να χρησιμοποιούσε την πείρα του ως πανεπιστημιακού- ότι είναι ουσιώδη τα κενά της ενημέρωσης της νεολαίας. Είναι σίγουρα πολύ μεγάλη ανάγκη η επέκταση αυτών των κέντρων, όπως γίνεται σε συνεργασία άλλωστε με την Τοπική Αυτοδιοίκηση που το ζητά. Θα έλεγα ότι πρωτοστατούν και οι Δήμαρχοι της Νέας Δημοκρατίας, εξ όσων γνωρίζω, στο αίτημα της δημιουργίας κέντρων. 'Ετσι εμφανίζεται τουλάχιστον στην πραγματικότητα των αιτήσεων.
Θα ήθελα να τελειώσω εδώ με κάτι βασικό. Νομίζω ότι αυτή η συζήτηση
δεν θα έπρεπε να είχε προκληθεί. Νομίζω ότι βαρείς χαρακτηρισμοί
εκφωνούνται και αυτοί οι χαρακτηρισμοί καθώς δεν βρίσκουν αντίκρισμα, ξαναγυρίζουν σε όλους μας ως απαξίωση. Νομίζω ότι κανείς δεν το δικαιούται και κανείς δεν έχει το δικαίωμα να σφραγίζει και να σφραγίζεται από τέτοιους απαξιωτικούς χαρακτηρισμούς.
Είναι απόλυτα σώφρον -εφόσον πιστεύετε και εσείς που επερωτάτε, ότι η ελληνική δικαιοσύνη αυτήν τη στιγμή έχει επιληφθεί- να αφήσουμε απερίσπαστη τη δικαιοσύνη να κάνει το έργο της. Εγώ δεν έχω κανένα λόγο να μπω στο παιχνίδι της ενοχοποίησης ανθρώπων, είτε αυτά είναι πρώην πολιτικά στελέχη, όπως οι Γενικοί Γραμματείς είτε είναι υπάλληλοι του δημοσίου. Δεν έχω επίσης κανένα λόγο αν η δικαιοσύνη αποφανθεί, να μην λάβω όλα τα μέτρα όχι για όσα συγκεκριμένα τυχόν θα αποδειχθούν, αλλά και για πριν και για μετά, ώστε να ελεγχθούν με όμοιο τρόπο όσες διαδικασίες αποδειχθεί τυχόν ότι έχουν πράγματι το χαρακτήρα των καταγγελιών.
Θα πρόσθετα δε, επικαλούμενος την εμπειρία σας ως δημοσίων ανδρών ή
γυναικών, ότι δεν υπάρχει πιο ολισθηρό τοπίο όταν αναγορεύουμε τις μηνυτήριες αναφορές σε ύψιστα έγγραφα ακριβείας που καθοδηγούν τις πολιτικές μας πράξεις. Οι μηνυτήριες αναφορές κρύβουν όχι μόνο στοιχεία, αλλά και την άβυσσο της ψυχής του ανθρώπου, όταν εμπλέκεται σε παίγνια εξουσίας, μικρά ή μεγάλα και συνήθως συσκoτίζει το νου, τας φρένας. 
Νομίζω ότι δεν είναι σκόπιμο ένα Σώμα υπεύθυνο να θεωρεί ότι μπορεί
βάση της δημόσιας συζήτησης να είναι μια μηνυτήρια αναφορά και όχι η απόφαση της ίδιας της δικαιοσύνης.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Εγώ, τουλάχιστον, προστρέχω στην ελληνική δικαιοσύνη. Από αυτήν ζητώ την κρίση της και αυτήν εμπιστεύομαι.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Καλός.
ΓΕΩΡΓΙΟΣ ΚΑΛΟΣ: Κυρία Πρόεδρε, κυρίες και κύριοι συνάδελφοι, οι
επερωτώντες Βουλευτές της Νέας Δημοκρατίας με στοιχεία τα οποία δεν είναι απλώς αμφισβητούμενα και δεν μπορούν να θεωρηθούν έτσι, αλλά είναι ήδη δημοσιοποιημένα και το κύρος τους κανείς μέχρι σήμερα δεν το αμφισβήτησε, προσπάθησαν και πέτυχαν να δώσουν σε αυτήν την Αίθουσα, όχι την αίσθηση ότι εμείς οι κοινοβουλευτικοί θέλουμε να παίξουμε το ρόλο των δικαστών, αλλά ότι σε επίπεδο καθαρά κοινοβουλευτικό και πολιτικό θέλουμε να αναδείξουμε τις κυβερνητικές ευθύνες. Ευθύνες που επικεντρώνονται σε αυτόν που ασκεί την εξουσία ελέγχου της συγκεκριμένης Γενικής Γραμματείας Νέας Γενιάς που εγκαλείται, ευθύνες για αδιαφάνεια, δηλαδή για το καθεστώς εκείνο που μέχρι σήμερα έφθασε να γίνει πραγματικότητα και δυστυχώς να ορίσει ακριβώς τα παραγόμενα αυτής της κατάστασης, δηλαδή την κατασπατάληση του δημοσίου χρήματος και να αναδείξει πρόσωπα τα οποία ο Τύπος χαρακτήρισε συλλήβδην, απ'όλες τις πλευρές, "τρωκτικά" σε βάρος του δημοσίου συμφέροντος.
Εμείς, κύριε Υπουργέ -σας άκουσα με προσοχή και θέλω να σας δώσω τις απαντήσεις που σας αναλογούν σε εκείνα που προείπατε- ακούσαμε με πολλή προσοχή αυτά τα περί κομματικών, αν θέλετε, τιμητικών θέσεων, όταν κάποια στελέχη δικαίως καλούνται από το κόμμα τους να ασκήσουν διοίκηση, υπεύθυνη, όμως, και να παράγουν αποτελέσματα από ένα δημόσιο και συγκεκριμένο αξίωμα υπέρ του συνόλου του ελληνικού λαού. Στο κάτω-κάτω γι'αυτό τους αναδεικνύει δικαίως σε αυτά τα αξιώματα το κόμμα τους.
'Αρα, λοιπόν, δεν έχουμε καμιά μα καμιά σχέση με εκείνο που προσπαθήσατε να μας προσάψετε. Τιμούμε τα κομματικά στελέχη, όταν αυτά όμως επιλέγονται με κριτήρια καθαρά και κυρίως με κριτήρια τα οποία θα μπορούσαν να αποκλείσουν διαχρονικά τέτοιες ζοφερές εικόνες, όπως αυτές για τις οποίες σήμερα εγκαλείται η Κυβέρνησή σας, από το 1994 για να μην πω από πολύ πιο πριν μέχρι σήμερα.
Δεν έχουμε τίποτα με οποιοδήποτε κομματικό στέλεχος που προσέφερε έργο στη Γενική Γραμματεία Νέας Γενιάς και μάλιστα με συναδέλφους που έχουμε σήμερα ανάμεσά μας και με σας τον ίδιο που υπήρξατε, όπως είπατε, ιδρυτικό στέλεχος. 'Εχουμε, όμως, με εκείνα τα κομματικά στελέχη τα οποία θέλησαν για τον εαυτό τους να παίξουν το ρόλο -επιτρέψτε μου να το πω έτσι χωρίς να σας σοκάρει η έκφραση- της "κομματικής γλάστρας" για να μπουν διάφορα άνθη κακού τα οποία τα φέραμε σήμερα εδώ, όχι απλώς στο φως
της δημοσιότητας, αλλά στο φως του κοινοβουλευτικού ελέγχου τον οποίο πρέπει σεβόμενος να τον υπολογίσετε στις πραγματικές και ορθές του διαστάσεις.
Δεν είναι κακό να αναδεικνύονται μέσα από τέτοια πόστα πρωτοκλασάτα
κυβερνητικά στελέχη από το κάθε κόμμα που κυβερνά. Είναι, όμως, βαρύτατες οι ευθύνες οι διοικητικές και οι πολιτικές όλων όσων πέρασαν σήμερα από την καρέκλα στην οποία κάθεστε, κύριε Υπουργέ, όλων των κυβερνήσεων του ΠΑ.ΣΟ.Κ. μέχρι σήμερα για το σύνολο αυτών των προσώπων για τις πράξεις των οποίων εγκαλείσθε.
Είπατε ότι αυτή η συζήτηση δεν θα έπρεπε να γίνει τώρα χάριν της προστασίας της τιμής του πολιτικού κόσμου. Είναι μια μόνιμη επωδός που την ακούμε πάντοτε όταν εμείς με αφορμή μια δικαστική διερεύνηση του οποιουδήποτε θέματος που αφορά την ελληνική κοινωνία και την πολιτική σκηνή, ερχόμαστε εδώ και ζητούμε εκείνο που έχουμε καθήκον να ζητήσουμε, για να ενημερωθεί ο ελληνικός λαός, για να λάμψει η αλήθεια. Μόνο όταν μπορεί να λάμψει η αλήθεια το κύρος της πολιτικής και των πολιτικών προστατεύεται.
Είπατε ότι δεν έχετε το πλαίσιο της κακοδιαχείρισης για να παρέμβετε. Αυτό είναι πέρα για πέρα λάθος διότι ο ίδιος είπατε προηγουμένως ότι
περιμένετε η δικαιοσύνη να επικυρώσει όλα αυτά που λέμε για να παρέμβετε διοικητικά. 'Ηταν θυσία να κάνετε μια ΕΔΕ για το σύνολο των πράξεων και των παραλείψεων, των παρανομιών, για την αδιαφάνεια για την κατασπατάληση του δημοσίου χρήματος αλλά και για τη ρεμούλα που έχει γίνει; 
Ευαισθητοποιηθήκατε για ένα ή για δύο έγγραφα που χάθηκαν σε ένα
μέρος της όλης υπόθεσης. Δεν ευαισθητοποιηθήκατε όμως ανάλογα και έρχεστε εδώ να συγκαλύψετε κάποιους για τους οποίους έγινε προκαταρκτική εξέταση της δικαιοσύνης και υπάρχει γι αυτούς το ερώτημα αν είναι ένοχοι. Εσείς ήρθατε να τους συγκαλύψετε και λέτε ότι δεν θέλετε να κάνετε ΕΔΕ για το σύνολο αυτών των πράξεων. Προστατεύετε με αυτόν τον τρόπο την τιμή του πολιτικού κόσμου;
Είπατε ότι δεχθήκατε το μισθό του ειδικού συμβούλου επειδή σας πίεσε ο Κουτσόγιωργας, ο αείμνηστος. Το ίδιο έκανε και ο κ. Μανίκας. Είναι προς τιμήν σας αλλά δεν καταλάβατε, κύριε Υπουργέ, ότι εμείς δεν εγκαλούμε εσάς ότι εσείς ως ιδρυτικό στέλεχος της Γενικής Γραμματείας Νέας Γενιάς -και ο κ. Μανίκας- παίξατε το ρόλο των τρωκτικών; 'Ομως εσείς σήμερα έχετε ένα μεγαλύτερο χρέος. Επειδή ήσασταν ιδρυτικό στέλεχος, επειδή γνωρίζατε τους μηχανισμούς και το θεσμικό πλαίσιο που έφτιαξαν οι κυβερνήσεις του ΠΑΣΟΚ, από τις ατέλειες το οποίου ανδρώθηκαν τέτοιες ζοφερές πράξεις, οφείλατε να κάνετε το καθήκον σας. Αφού γνωρίζετε το οικοδόμημα σημείο προς σημείο πρέπει να το ερευνήσετε σημείο προς σημείο και να μην μας λέτε απλώς, ότι ο οδηγούμενος σε τακτική ανακριτική διαδικασία πρώην Πρόεδρος της Γενικής Γραμματείας Νέας Γενιάς, δεν παραιτήθηκε επειδή εσείς το παραιτήσατε. Λυπάμαι που δεν τον παραιτήσατε εσείς. Παραιτήθηκε τυπικά όταν αναλάβατε εσείς τα καθήκοντά σας.
Είπατε ακόμη ότι αυτήν τη στιγμή δεν είναι καν γνωστό αν έχει ασκηθεί δίωξη. Σας ρωτώ τότε ποιος έδωσε στον Τύπο όλα αυτά τα στοιχεία; Θα καταθέσω για τα Πρακτικά αποκόμματα εφημερίδων με πολύ σκληρότερες εκφράσεις από αυτές που χρησιμοποίησαν οι Βουλευτές της Νέας Δημοκρατίας εναντίον αυτών των δύο "ανθέων του κακού" της Γενικής Γραμματείας Νέας Γενιάς. Ποιος τροφοδότησε τις εφημερίδες με όλα αυτά που εγκύρως γράφουν; Αμφισβητείτε το "ΒΗΜΑ" της 2.9.2000; 'Εχει αναλυτικό ρεπορτάζ με το όνομα και του εισαγγελέως του κ. Αγγελόπουλου και διενήργησε την προκαταρκτική εξέταση. 'Εχω εδώ και αποκόμματα της "ΑΘΗΝΑΙΚΗΣ".
(Στο σημείο αυτό ο Βουλευτής κ. Γ. Καλός καταθέτει για τα Πρακτικά τα προαναφερθέντα δημοσιεύματα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είπατε ότι δεν μπορούμε να στοιχειωθετήσουμε αδικήματα με πληροφορίες από τον Τύπο. Θα μπορούσε, όμως, να γίνει ένα βήμα και προς την κατεύθυνση της διοικητικής διερεύνησης. Τότε δεν θα είχατε αφήσει κανένα περιθώριο σε αυτήν την Αίθουσα για να σας εγκαλεί διότι εσείς τότε δεν ήσασταν Υπουργός Παιδείας. Κάποιοι άλλοι ήταν Υπουργοί Παιδείας.
Από εσάς ζητούσαμε κατά μείζονα λόγο να ευαισθητοποιηθείτε διότι όπως το παραδεχθήκατε υπήρξατε ιδρυτικό στέλεχος και μάλιστα είχατε δεχθεί και
αντιμισθία για να προσφέρετε τις καλές σας υπηρεσίες στη Γενική Γραμματεία Νέας Γενιάς.
Είπατε πως καταγγέλλεται γενική συνομωσία στη Νέα Γενιά. Εμείς δεν μιλήσαμε για το συνολικό έργο της Νέας Γενιάς εκτός από την κ. Καλατζάκου η οποία εστίασε στην έλλειψη σύνδεσης με τις νέες τεχνολογίες για τις οποίες ο ίδιος κόπτεσθε στο επίπεδο της δευτεροβάθμιας εκπαίδευσης. 'Ηταν κακό αυτό; Καταγγέλλουμε λέτε συμμορία εμείς γενικώς. Είναι λάθος, δεν νομίζω πως είπαμε αυτό. Είπαμε κάτι άλλο όπως καταγγέλλουμε συμμορία συγκεκριμένης περιόδου, συγκεκριμένων προσώπων, συγκεκριμένων πράξεων τις οποίες καταγγγείλαμε και τις οποίες δεν μπορέσατε να αμφισβητήσετε στην ουσία, ούτε στην έκφρασή τους.
Είπατε ακόμα ότι η Χριστιανική Αδελφότητα Νέων και το Σώμα των Ελλήνων Οδηγών είναι εκείνα που εξαιτίας της συνεργασίας τους ως αδιαμφισβήτητοι φορείς κύρους στην ελληνική κοινωνία νομιμοποιούν συλλογικά συλλήβδην όλο το έργο της Γενικής Γραμματείας Νέας Γενιάς. Πιστεύω πως είναι λάθος αυτό που λέτε γιατί δεν έχουμε τίποτα με την ΧΑΝ και το ΣΕΟ. 'Εχουμε όμως με όσους κρύβονται πίσω από αυτούς τους φορείς για να ξεκοκαλίσουν τα καταγγελλόμενα ποσά. Καταγγέλλουμε το ξεκοκάλισμα της Κάρτας των Νέων, γιατί απεδείχθη εκ των πραγμάτων, εκτός αν έχετε κάτι άλλο να μας πείτε αλλά να είναι συγκεκριμένο, ότι το χιλιάρικο που προσέφεραν οι 'Ελληνες νέοι της σπουδάζοσας και φοιτητιώσας νεολαίας δεν πήγε για την ίδρυση έτσι όπως εισπράχθηκε του Ιντιστούτου Νεότητας αλλά έκανε φτερά. Τα στοιχεία μιλάνε για εκατόν εξήντα δύο χιλιάδες πεντακόσιους δέκα 'Ελληνες σπουδαστές και φοιτητές έδωσαν από ένα χιλιάρικο για να ενισχύσουμε με αυτά τα εκατόν εξήντα ένα εκατομμύρια τη δημιουργία του Ιντιστούτου Νεότητας και για να μπορεί το ινστιτούτο να κάνει αυτό που ζητούν το σύνολο των Ελλήνων πολιτών, να επικοινωνεί σε καθημερινή βάση με τις νεολαίες των ευρωπαϊκών κυρίως κρατών, να φέρνει το KNOW HOW για τα σώματα ανεργίας για τα οποία η συγκεκριμένη μέχρι σήμερα διοίκηση τίποτα δεν έχει προσφέρει ουσιαστικό. Για να ενημερώνει ακόμα για τη σύνδεση πτυχίου με την αγορά εργασίας κ.ο.κ. Είχε δουλειά να κάνει το Ιντιστούτο Νεότητας και αντί να ιδρυθεί με αυτά τα χρήματα της συνεισφοράς των νέων, του φοιτητικού χιλιάρικου που είναι πολύτιμο για το χαρτζιλίκι του φοιτητή, τα τρωκτικά το έφαγαν. Και ακούστε τί άφησαν. Τριακόσιες χιλιάδες άφησαν από τα εκατόν εξήντα ένα εκατομμύρια στο υπόλοιπο του ταμείου.
Γιατί δεν διατάσσετε γι' αυτά ένορκη διοικητική εξέταση. 'Εχετε να
μας πείτε κάτι αν βρέθηκαν. Καταθέστε μας σήμερα τα απολογιστικά στοιχεία αυτής της χρήσης και εγώ θα σας ζητήσω εκ μέρους των Βουλευτών της Νέας Δημοκρατίας συγνώμη και θα πω ότι κάνω λάθος.
Είπατε ότι η τιμή των κατηγορουμένων προστατεύετε όταν με διαφάνεια
και ακώλυτα η δικαιοσύνη αποφανθεί τελεσίδικα. Τη βοηθήσατε τη δικαιοσύνη; Εμείς σας εγκαλούμε και σας επερωτούμε και γι' αυτό.
Θα έλεγα ότι εφόσον δεν ήσαστε Υπουργός κύριε Ευθυμίου την περίοδο
εκείνη, θα είχατε κάθε συμφέρον όχι να νίψετε ως Πόντιος Πιλάτος τα χέρια σας και να οδηγήσετε σε ανακριτική διαδικασία διοικητική όλα αυτά τα θέματα, αλλά θα έλεγα για να προστατεύσετε και τους ίδιους και το κύρος εκείνων που θέλετε να προστατεύσετε να κάνετε εξονυχιστική έρευνα την οποία όπως προείπα δεν την κάνατε και δεν βοηθήσατε το έργο της δικαιοσύνης.
Οι συνάδελφοί μου προηγουμένως και ο κ. Σαλμάς και ο κ. Παπαδόπουλος ο εισηγητής μας είπαν, πως με απλές μετακινήσεις ενός προσώπου εικονικές, διοικητικές, θελήσατε τάχα να βάλετε τάξη σ' αυτό το χάος για να βοηθήσετε το έργο της ανακριτική διαδικασίας. Μα εσείς δεν πιστεύετε ότι έχει ξεκινήσει τέτοια διαδικασία και τότε πώς να το κάνετε πράξη;
Τελικά εκείνο που πρέπει να σημειωθεί από την επερώτηση της Νέας Δημοκρατίας γι' αυτά τα χάλια της Νέας Γενιάς είναι πως πρέπει να φύγουμε μακριά από την τακτική αυτής της κακής αδιαφανούς διαχείρισης και της διασπάθισης χάρη ιδίου οφέλους του δημοσίου χρήματος σε όλο το οικοδόμημα της Δημόσιας Διοίκησης πόσο μάλλον στους φορείς που διαχειρίζονται τα θέματα της Νέας Γενιάς και προσφέρουν έργο σ' αυτόν τον τόσο ευαίσθητο τομέα της κοινωνικής προστασίας των νέων που σπουδάζουν. Γιατί; Γιατί αν αυτά τα λουλούδια που ανεφύησαν όπως προείπα ως άνθη κακού, κομματικά
άνθη κακού τα συγκεκριμένα και όχι όλοι, προχωρήσουν στο κοινωνικό σύνολο και αύριο ως κομματικά στελέχη κληθούν να προσφέρουν τις υπηρεσίες τους και αλλού, δεν θα συντηρήσουν με την ίδια νοοτροπία το ίδιο καθεστώς αδιαφάνειας και δεν θα προχωρήσουν σε ακόμα μεγαλύτερες ρεμούλες; Νομίζω ναι. 'Αρα οφείλουμε να σταθούμε όχι για να σπιλώσουμε το κύρος εκείνων που τους επέλεξαν αλλά να ζητήσουμε και τις πολιτικές ευθύνες εκείνων οι οποίοι χωρίς πολύ μεγάλη βάσανο οδήγησαν στις ευαίσθητες αυτές καρέκλες της Γενικής Γραμματείας ανθρώπους οι οποίοι φαίνεται δεν είχαν ηθικά ερείσματα για να κάνουν το έργο τους σωστά και να πείσουν την ελληνική νεολαία.
Και σεις, κύριε Υπουργέ, που δίνετε στην εικόνα τόση μεγάλη σημασία
και στις τρεις βαθμίδες της εκπαίδευσης, εσείς που πήρατε πεντακόσια παιδιά να τα πάτε προχθές -δεν το ειρωνεύομαι, απλώς το συγκρίνω- να δουν το αεροδρόμιο των Σπάτων, το νέο αεροδρόμιο εσείς που καθημερινά τρέχετε να παίξετε ένα αγώνα μπάσκετ ή βόλεϊ για να δείξετε πόσο κοντά είσαστε με τη μαθητιώσα νεολαία, μπορείτε να το κάνετε αυτό, όταν υπάρχουν τόσες ανοιχτές πληγές στην τριτοβάθμια εκπαίδευση; Μπορείτε να πάτε στην Πανεπιστημιούπολη η οποία ξέρει τα άλλα τα χάλια που θα έρθουν στο φως της δημοσιότητας της Νέας Γενιάς σε σχέση με όλο το οικοδόμημα της φοιτητικής στέγης κλπ. και να παίξετε μπάσκετ με αυτά τα παιδιά όταν δεν έχετε οδηγήσει προς τη δικαιοσύνη με δική σας πρωτοβουλία και όχι μετά από κοινοβουλευτικό έλεγχο δικό μας όλα αυτά προς εκκαθάριση; Σας ρωτάω, είναι ένα καθαρό ερώτημα για να το δείτε και από πλευράς τακτικής προσέγγισης της ελληνικής νεότητας.
Κυρίες και κύριοι συνάδελφοι, τελειώνοντας θέλω να πω πως έχουμε
χρέος εδώ να κόψουμε τα πλοκάμια και της διαπλοκής και των κακών συνηθειών και γενικώς όλων εκείνων των πεπραγμέων προσώπων τα οποία έρχονται στο χώρο της πολιτικής, προχωρούν μέσα από διαφορετικούς δρόμους προς το κέντρο της πολιτικής που είναι το Κοινοβούλιο και αργότερα η εκτελεστική εξουσία, δηλαδή η Κυβέρνηση και να μην αφήσουμε να συνεχίζεται αυτή η κατάσταση και να διαιωνίζεται. 'Ισως -να ο μίτος της Αριάδνης- από εδώ πρέπει να ξεκινήσουμε ώστε τουλάχιστον η διαπλοκή κάτω από το επίπεδο της εκτελεστικής εξουσίας στο διοικητικό οικοδόμημα της χώρας να μπορέσει να αποκλειστεί άπαξ δια παντός. Αυτό είναι το μείζον ζητούμενο για να μπορούμε να λέμε ότι η πολιτική και οι πολιτικοί μπορούν από εδώ και στο εξής να βλέπουμε στα μάτια τους απλούς πολίτες και όχι να βάζουμε το κεφάλι κάτω χωρίς να απολογούμαστε για εκείνα που κάνουν εκείνοι οι οποίοι συνήθως είναι λιγότεροι από εμάς αλλά στόχο έχουν να διασύρουν την τιμή και την υπόληψη του πολιτικού κόσμου της χώρας. 
Ευχαριστώ.
(Χειροκροτήματα από την πλευρά της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα):Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Ροβέρτος Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ: Κύριοι συνάδελφοι, θα είμαι ιδιαίτερα σύντομος δεδομένου ότι η πρωτολογία του Κοινοβουλευτικού Εκπροσώπου κατά τα 3/5 αφορούσε ερωτήματα προς τον Υπουργό Παιδείας. Νομίζω πως δεν πρέπει να απαντήσω εγώ, γιατί είναι καθαρά ευθύνη του Υπουργού.
'Ομως, θα σταθώ μόνο σε πτυχές της ομιλίας του αγαπητού συναδέλφου,
που αφορούσαν τη γενικότερη στάση της Νέας Δημοκρατίας μέσα από αυτήν την επερώτηση.
Η Αξιωματική Αντιπολίτευση και με αυτήν την επερώτησή της αποκαλύπτει για μια ακόμη φορά την πλευρά της αντιπολιτευτικής τακτικής της. Είναι μια τακτική που επιχειρεί να αναγάγει τη σκανδαλολογία σαν μια βασική πολιτική μεθοδολογία. Μάλιστα, το πράττει αυτό υιοθετώντας για πρώτη φορά στοιχεία από μία μηνυτήρια αναφορά. Αυτή είναι μία καινοτομία στην ως τώρα τακτική της.
Πέραν τούτου όμως, οι επερωτώντες Βουλευτές της Νέας Δημοκρατίας έχουν ήδη βγάλει την απόφασή τους, έχουν γνωματεύσει. 'Ακουσα εκφράσεις που δε νομίζω ότι συνάδουν στη συνολική προσπάθεια όλων μας να αναβαθμίσουμε το δημόσιο βίο, τους δημόσιους οργανισμούς.
Ο κ.Σαλμάς, για παράδειγμα, γνωμάτευσε πλήρως ότι το σύνολο σχεδόν του δημοσίου και εξόχως η Γενική Γραμματεία έβγαλε δικαστική απόφαση περίπου ότι είναι άντρο διαφθοράς, σκανδάλων και κακοδιαχείρισης. 'Εβγαλε απόφαση αμετάκλητη.
ΜΑΡΙΟΣ ΣΑΛΜΑΣ: Την άποψή μου σας είπα. Δίωξη ασκήθηκε. Δεν είναι
απόφαση αυτή!
ΡΟΒΕΡΤΟΣ ΣΠΥΡΟΠΟΥΛΟΣ: Θαρρώ ότι σε αυτήν την Αίθουσα ο καθένας δικαιούται να έχει την όποια άποψη, ωστόσο όμως ο καθείς που έχει την όποια άποψη θα πρέπει να δέχεται και την κρίση των άλλων, που με την ίδια ελευθερία μπορούν να διατυπώνουν τις απόψεις τους.
Θέλω να επισημάνω ένα τελευταίο σημείο και να τελειώσω.
Περνάει και μέσα από την τοποθέτηση του Κοινοβουλευτικού Εκπροσώπου, εγκαλεί την Κυβέρνηση και τον Υπουργό, γιατί δεν έκανε μία ΕΔΕ για το σύνολο των παραλείψεων που κατήγγειλε ή που πληροφορήθηκε ότι εμπεριέχονται σε μία μηνυτήρια αναφορά κάποιου υπαλλήλου, πρώην υπαλλήλου, δεν ξέρω ακριβώς τις λεπτομέρειες ή το μίτο της Αριάδνης, πώς ακριβώς ξεκίνησε αυτή η υπόθεση.
Θέλω να πω το εξής, ότι αν κάθε δημόσιο πρόσωπο που αναλαμβάνει μία θέση εύκολα μέσα από την οποιαδήποτε μηνυτήρια αναφορά και μάλιστα ενός εργαζόμενου στον ίδιο χώρο, έπιανε αυτήν τη μηνυτήρια αναφορά ή στοιχεία -όπου δεν ήταν ακόμα μηνυτήρια αναφορά- και διέτασσε ΕΔΕ, τότε δεν θα έπρεπε να κάνει τίποτα κανένας διοικητής και κανείς Υπουργός, παρά να διατάσσει δέκα με δεκαπέντε περίπου ΕΔΕ ημερησίως.
Πιστεύω ότι σαφώς το αναφαίρετο, το ουσιαστικό, το σημαντικό δικαίωμα της Αξιωματικής Αντιπολίτευσης να ελέγχει την Κυβέρνηση, είναι ένα δικαίωμα που δίνει ουσιαστικό περιεχόμενο στη θεσμική Αντιπολίτευση. 
Ωστόσο, όμως, μην ωθείτε την Κυβέρνηση και τα δημόσια πρόσωπα -γιατί
αυτό δε συμφέρει τη χώρα και δε συμφέρει τη Δημόσια Διοίκηση- να ακολουθήσει μια τακτική, μια πολιτική αμυντικού χαρακτήρα και προκειμένου να "προασπίσει" τη δική της διοίκηση, ακυρώσει τη δυνατότητα της ίδιας της Δημόσιας Διοίκησης να παράγει έργο.
Πιστεύω ότι την κρίσιμη αυτήν ισορροπία δεν πρέπει σε καμία περίπτωση να τη διαταράξουμε μέσα στην άσκηση της αντιπολιτευτικής μας τακτικής. 
Για το εν λόγω θέμα υπάρχει μία μηνυτήρια αναφορά. 'Εχει πάρει το
δρόμο της δικαιοσύνης. Ο Υπουργός διαβεβαίωσε και νομίζω ότι έπεισε το Σώμα ότι διευκολύνει αυτήν την εξέλιξη.
Θαρρώ ότι αυτό και έπρεπε και μπορούσε να κάνει. Δεν θα έπρεπε να κινήσει διαδικασίες με τις οποίες θα δημιουργούσε τετελεσμένα στην εξέλιξη αυτής της διαδικασίας.
Νομίζω ότι η επερώτηση της Νέας Δημοκρατίας είναι μια επερώτηση που δεν έχει σαν στόχο να σπάσει ουσιαστικά σε μια δημόσια λειτουργία ένα απόστημα αλλά ουσιαστικά έχει σαν στόχο να μεγεθύνει προβλήματα που υπάρχουν στη Δημόσια Διοίκηση και να τα αξιοποιήσει. Και βέβαια είναι θεμιτό να αξιοποιείς, μέχρι του σημείου που να μην ακυρώνεις και στη συνείδηση του πολίτη και στη συνείδηση όλων μας, τη δυνατότητα της Δημόσιας Διοίκησης να παράγει έργο.
Κύριε Υπουργέ, και εμείς από τη δική μας μεριά ζητάμε να διευκολύνετε το έργο της δικαιοσύνης, όπως το διευκολύνετε και βέβαια υιοθετούμε πλήρως αυτό που μας είπατε στην πρωτολογία σας το να είστε σκληρός απέναντι σε όποιους μέσα από τη δικαστική διαδικασία αποδειχθεί ότι ήταν ενδοτικοί στην άσκηση του καθήκοντός τους για χρηστή Δημόσια Διοίκηση. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Ο Κοινοβουλευτικός Εκπρόσωπος του ΚΚΕ κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Εμείς επανειλημμένα έχουμε πει ότι στο παιχνίδι
της διαπλοκολογίας δεν μπαίνουμε. Και πραγματικά η Νέα Δημοκρατία συγκεντρώνει τη βασική πολιτική της στα επιμέρους σκάνδαλα, είτε σε εισαγωγικά είτε χωρίς εισαγωγικά. Αυτό επαναλαμβάνω είναι μια αντικειμενική ανάγκη της Νέας Δημοκρατίας στα πλαίσια του δικομματισμού, μια και όλο το ζήτημα είναι όχι αν αυτές οι πολιτικές είναι προοδευτικές, ή συντηρητικές, αν είναι δεξιές ή αριστερές, έστω κεντροαριστερές -είναι δεδομένο για μας τι είδους πολιτικές είναι αυτές- αλλά η αντιπαράθεση περιορίζεται στο ποιος κάνει την καλύτερη διαχείριση ή την πιο έντιμη διαχείριση εν προκειμένω. Για την εντιμότητα μιλάμε.
Οι συγκεκριμένες περιπτώσεις που αναφέρονται στην επερώτηση απ' ό,τι φαίνεται έχουν πάρει το δρόμο της δικαιοσύνης και θα αναμένουμε και εμείς τα αποτελέσματα αυτής της διαδικασίας. Με την ευκαιρία θα πούμε όμως ότι για μας ακόμη και να βρεθούν σ' αυτήν την περίπτωση ευθύνες για κάποια συγκεκριμένα πρόσωπα, ακόμα και να υπάρχει κάποιο σκάνδαλο, το μεγαλύτερο σκάνδαλο είναι οι πολιτικές που εφαρμόζονται και εν προκειμένω για τη Γενική Γραμματεία, για το ρόλο που παίζει η Γενική Γραμματεία σαν το
μακρύ χέρι της Κυβέρνησης, για τη στήριξη, το συντονισμό και την υλοποίηση της κυβερνητικής πολιτικής, με πολλά χρήματα που έρχονται από την Ευρωπαϊκή 'Ενωση, με πολλά προγράμματα, με στόχο: Πρώτον,να πειστούν ακόμη περισσότερο μεγαλύτερα τμήματα της νεολαίας για το ευρωπαϊκό ιδεώδες μονόπλευρα,ενώ υπάρχουν και οι άλλες απόψεις, για να δημιουργηθεί και να καλλιεργηθεί η συνείδηση του λεγόμενου Ευρωπαίου πολίτη.
Δεύτερον, να καλυφθούν τομείς κοινωνικής πρόνοιας και κοινωνικών υπηρεσιών και έτσι φεύγει η ευθύνη από το καθ' αυτά αρμόδιο Υπουργείο. Είναι στη γενικότερη λογική της βοηθητικής, και για ορισμένα τμήματα του πληθυσμού, παροχής κάποιων υπηρεσιών και όχι στην ευθύνη του κράτους να παρέχει τις αναγκαίες για όλους που τις χρειάζονται κοινωνικές υπηρεσίες. 
Τρίτον, να δημιουργήσει η Γενική Γραμματεία Νέας Γενιάς, να
καλλιεργήσει κλίμα συναίνεσης και να υποκαταστήσει ή να ευνουχήσει το κίνημα της νεολαίας με τον εθελοντισμό.
Τι λέει ο κ. Φυκάκης για τον εθελοντισμό; Λέει ότι ο εθελοντισμός αποτελεί μία νέα μορφή κοινωνικής και πολιτικής συμμετοχής, πέρα από τις παραδοσιακές μορφές συμμετοχής στα κόμματα και στις συνδικαλιστικές οργανώσεις, και ανώτερη από αυτές. Ο εθελοντισμός είναι ανώτερος από τη συμμετοχή της νεολαίας στις συνδικαλιστικές και τις πολιτικές οργανώσεις! 
Τέλος, μέσω της Γενικής Γραμματείας Νέας Γενιάς υπάρχει χρηματοδότηση
μεγάλων ποσών σε μη κυβερνητικές οργανώσεις, σε μια σειρά δικτύων και σε αλλεπάλληλα συνέδρια και οργανώσεις. Φανταζόμαστε ότι κάποιοι θα επωφελούνται από αυτήν τη δραστηριότητα, όπως γίνεται σε όλο το δημόσιο τομέα και όχι στη συγκεκριμένη περίπτωση μόνο. Το ελάχιστο για το οποίο θα μπορούσαμε να μιλήσουμε είναι η σπατάλη, είναι τα λεφτά που δεν πιάνουν τόπο. Δεν έχουμε κάποιο συγκεκριμένο στοιχείο για να πούμε ότι εκεί κάποιοι επωφελήθηκαν, αλλά είναι γνωστό τι συμβαίνει με τα διάφορα προγράμματα.
Αυτά είναι τα κύρια ζητήματα στα οποία θα έπρεπε να συγκεντρώνουμε
την προσοχή μας. Και κατά δεύτερο λόγο, όταν υπάρχουν στοιχεία για παράνομες δραστηριότητες, πρέπει βεβαίως να τα διερευνούμε στη Βουλή και με την όποια άλλη δραστηριότητά μας να συμβάλλουμε. Το κύριο, όμως, θέμα είναι οι πολιτικές που εφαρμόζονται.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρίες και κύριοι συνάδελφοι,
εισερχόμεθα στο στάδιο των δευτερολογιών.
Το λόγο έχει ο κ. Μιχαήλ Παπαδόπουλος.
ΜΙΧΑΗΛ ΠΑΠΑΔΟΠΟΥΛΟΣ: Κύριε Υπουργέ, προσπαθήσατε πραγματικά να ακούσετε με μεγάλη προσοχή και αυτό φάνηκε. Ξέρετε γιατί όμως; Γιατί, πιστεύω, ήταν πάρα πολλά πράγματα που δεν γνωρίζατε, ήταν πολλά πράγματα που πιθανόν να μην καταλάβατε.
Θα ήθελα να σας πω ότι μου έκανε εντύπωση το ότι προσπαθήσατε σε ένα βαθμό να βάλετε μία διαχωριστική γραμμή μεταξύ των ημερών σας και των προηγούμενων ημερών. Μπορούμε, δηλαδή, να πούμε ότι υπάρχει "καλό" ΠΑ.ΣΟ.Κ. και "κακό" ΠΑ.ΣΟ.Κ.; Μπορούμε να φωνάξουμε τον κ. Αρσένη, που ήταν Υπουργός Παιδείας, να απολογηθεί για τα προηγούμενα;
'Οσον αφορά στα έγγραφα για τον κ. Λεβέντη, πραγματικά δεν δόθηκε
κανένα έγγραφο, ούτε δύο ούτε τρία ούτε τέσσερα. 'Ισα-ίσα που ο κ. Λεβέντης λέει μέσα στην αναφορά του, ότι του δόθηκαν εις διπλούν έγγραφα
και άλλα τα οποία δεν έχουν καμία σχέση με το θέμα.
Από τη μία μας λέτε, κύριε Υπουργέ, ότι δεν γνωρίζετε τίποτα για τη
μηνυτήρια αναφορά και ότι δεν έχει έρθει τίποτα στο Υπουργείο Παιδείας. Από την άλλη παίρνετε μέτρα για τους υπαλλήλους, δηλαδή τους μετακινείτε. Αντικρουόμενες απόψεις.
Από τη μεγάλη βιασύνη μετακινήθηκαν μάλιστα και υπάλληλοι που, όπως
ακούστηκε και προηγουμένως, δεν ανήκαν καν στη Γενική Γραμματεία Νέας
Γενιάς, ανήκουν στο γραφείο της κ. Παπανδρέου. 'Η κάποιοι άλλοι που φαίνεται ότι μετακινήθηκαν, στην ουσία δεν έχουν μετακινηθεί. Θεωρούν μάλιστα ότι το γραφείο τους και όσα έχουν μέσα στο γραφείο τους είναι όλα προσωπικά τους είδη και δεν αποχωρίζονται το χώρο τον οποίον έχουν.
Τέλος Αυγούστου, αν δεν κάνω λάθος, ήταν που ανέλαβε η 8η Ανακρίτρια την υπόθεση και μάλιστα με εντολή για εξαιρετικά επείγουσες διαδικασίες. Πραγματικά απορώ πώς δεν είναι σε γνώση του Υπουργείου Παιδείας. 
Αναφερθήκατε στα κομματικά στελέχη. Κύριε Υπουργέ, εγώ τα κομματικά
στελέχη τα τιμώ ιδιαίτερα, γιατί προέρχομαι από αυτά, είμαι ένα από αυτά
που αναδείχθηκαν μέσα από την πορεία τους στην κομματική οργάνωση της Νέας Δημοκρατίας. 'Ηταν ατυχής η αναφορά και στον εαυτό σας και στον κ. Μανίκα, γιατί εδώ δεν εγκαλούμε εσάς. Απλώς σας παροτρύνουμε να λύσετε το πρόβλημα το οποίο κατά την άποψή μας έχει δημιουργηθεί. Να πάρετε θέση και να δώσετε άμεση λύση.
Η διαφορά ξέρετε ποια είναι, κύριε Υπουργέ; 'Οταν τα κομματικά
στελέχη αναλαμβάνουν κυβερνητικές θέσεις, πρέπει να αποδεικνύουν με την ηθική τους και τη λογική τους ότι είναι αξιόλογα στελέχη. Διαφορετικά γίνονται εγκάθετοι. Γίνονται εγκάθετοι που συνεισφέρουν στη σήψη και στη διαφθορά. Και μετά λύπης μου το λέω αυτό, δεν το λέω καθόλου με αντιπολιτευτική διάθεση, όπως είπε ο Κοινοβουλευτικός Εκπρόσωπος του ΠΑΣΟΚ. Δεν έχω καμία τέτοια διάθεση, σας το λέω με πολύ μεγάλη ειλικρίνεια. Είναι, όμως, μία διαφθορά που εμείς βλέπουμε ότι δυστυχώς έχει γεμίσει τον τρόπο λειτουργίας του κράτους σήμερα.
Απαντήσατε για τα ADAPT και δώσατε στοιχεία και τιμολόγια που είναι κομένα στο όνομα της Γ.Γ.Ν.Γ., σε ερώτηση, που είχε υποβληθεί από τον κ. Σαλμά και από μένα πριν από λίγες ημέρες. Πώς όμως, είναι δυνατόν να δίνετε στοιχεία και τιμολόγια σε μία υπόθεση, που δεν αφορά εσάς και δεν αφορά τη γραμματεία; Μήπως προσπαθείτε να μας παραπλανήσετε; Δεν νομίζω ότι έχετε τέτοιο λόγο.
'Οταν, λοιπόν, μας απαντάτε πριν από μερικές ημέρες για τα στοιχεία
του ADAPT και μας δίνετε τα στοιχεία και τιμολόγια πώς δεν έχει καμιά σχέση η Γραμματεία Νέας Γενιάς; Πραγματικά πάντως φαίνεται πως ενοχλήθηκαν αρκετοί από αυτήν την επερώτηση. Βέβαια απουσιάζει ο Κοινοβουλευτικός Εκπρόσωπος του ΠΑΣΟΚ τώρα, αλλά θα ήθελα να τον ρωτήσω το εξής: Μήπως κάθε φορά που ετοιμάζουμε μία επερώτηση, θα πρέπει να τον ρωτάμε;
Κύριε Πρόεδρε, κύριε Υπουργέ, η δική μας διάθεση είναι να ξεδιαλύνουμε και να έχουμε μία ξεκάθαρη άποψη σε αυτά τα οποία συμβαίνουν στη χώρα μας. Ούτε ρωτάμε κανέναν ούτε συμβαδίζουμε με κανέναν. Εκφράζουμε ξεκάθαρα την άποψή μας και προσπαθούμε με κάθε τρόπο να βάλουμε ένα πετραδάκι, για να λύσουμε όσο γίνεται καλύτερα τα προβλήματα της κοινωνικής μας ζωής.
Βέβαια στη θέση των δήθεν νέων προγραμμάτων για τους νέους, όπως
είναι το "Ελλάδα κάτω των τριάντα", αυτό μέσω της κοινοτικής πρωτοβουλίας του ADAPT, υποκρύπτονται διάφορα επαναλαμβανόμενα τρικ, με τεχνική σύνδεση των άλλων προγραμμάτων, τα οποία έχουν γίνει και έχουν εξαγγελθεί από άλλα υπουργεία. Κι εδώ δεν είναι τυχαίο ότι σε πολλές περιπτώσεις έχουμε μία σκανδαλώδη διαχείριση, όπως το έχει αναφέρει η ίδια η Κομισιόν σε έγγραφό της, το οποίο έχουμε ήδη καταθέσει. Επίσης, όταν μιλάμε και καταγγέλλουμε τα διάφορα που συμβαίνουν, όχι μόνο στη Γραμματεία, αλλά και στον ευρύτερο δημόσιο τομέα, τα οποία είναι στοιχεία που έχουμε πάρει από το δικαστικό ρεπορτάζ -τα έχουμε παρακολουθήσει όλοι μας- μιλάμε για μία πολύ κακή κατάσταση στη λειτουργία του δημόσιου τομέα της χώρας μας, μιλάμε για μία πολύ μεγάλη καθυστέρηση στην απορρόφηση και έγκαιρη αξιοποίηση των κοινοτικών πόρων, που διατίθενται από το Κοινοτικό Πλαίσιο Στήριξης, τη μη επιλέξιμη και πολλές φορές εντελώς ανεξέλεγκτη, παράνομη και διαβλητή διαδικασία στη διάθεση των κοινοτικών και εθνικών πόρων, την έλλειψη μέτρων αποτελεσματικής πρόληψης των αρνητικών φαινομένων -και είναι ένα στοιχείο που το έχουμε ζήσει και το έχουμε δει όλοι μας- την ανυπαρξία του συστήματος άμεσου εντοπισμού και ανταπόδοσης των ευθυνών σε επίπεδο διοίκησης και πάρα πολλά άλλα.
Είμαστε, λοιπόν, κύριε Υπουργέ, διατεθειμένοι όχι απλώς να θίξουμε όλα αυτά τα οποία έχουν συμβεί, αλλά να τα καυτηριάσουμε με τον καλύτερο τρόπο. Και πραγματικά, δεν μπορεί η Γραμματεία Νέας Γενιάς και ο σημερινός Γραμματέας, καθ' όλα άξιος, μέχρι σήμερα, είτε να έχει 
αδιαφορήσει στην κατ' επανάληψη αίτηση του συγκεκριμένου υπαλλήλου Χ. Ποθουλάκη, που έχει κατεθέσει τη μηνυτήρια αναφορά, για σταμάτημα των σε
βάρος του παρανομιών, είτε να διατηρεί ακόμα τους ίδιους υπαλλήλους και αν θέλετε σε καμία περίπτωση δεν μπορείς να είσαι σε μία διαφορετική λογική, όταν οι στενοί σου συνεργάτες παραμένουν οι ίδιοι.
Είπαμε για τη διϋπουργική επιτροπή και τα ανύπαρκτα προγράμματα με επιμέρους εξαγγελίες. Ξέρετε ποια ήταν γραμματέας στη διϋπουργική επιτροπή; Η κ. Παπαϊωάννου, η οποία και διώκεται. Εκεί έγινε συρραφή
διαφόρων προγραμμάτων, τα οποία έπρεπε να ξεκινήσουν το 1994, έπρεπε να αρχίσουν να υλοποιούνται προ πολλού και τελικά χωρίς συντονισμό με τα άλλα υπουργεία, τα οποία είχαν σχέση, σήμερα περιμένουμε ακόμα να ξεκινήσουν κάποια από αυτά.
'Οταν ρωτάμε και λέμε φέρτε μας στοιχεία να μας πείτε πόσοι νέοι συμμετείχαν και πόσα κονδύλια χρησιμοποιήθηκαν για τους νέους αυτούς, απαντάτε γενικόλογα. Δεν υπάρχει μία συγκεκριμένη απάντηση. Τι θα πρέπει, λοιπόν, να διερωτηθούμε εμείς;
Για τη Χάλκη, που σας ανέφερα, δεν είπατε απολύτως τίποτα. Για την
κάρτα νέων του 1988 - 89 δεν απαντήσατε. Μήπως τελικά, κύριε Υπουργέ, συμβαίνει αυτό που είπα στην αρχή; Πιστεύω πραγματικά ότι οι ευθύνες των Κυβερνήσεων του ΠΑΣΟΚ και των Γραμματέων Νέας Γενιάς, στην πλειοψηφία τους είναι μεγάλες και πολιτικές ευθύνες, αλλά είναι και ευθύνες σε βαθμό κακουργήματος. Δεν προβλέπουμε, ούτε βγάζουμε αποφάσεις εμείς, η δικαιοσύνη θα τα αποδείξει αυτά, αλλά πρέπει να έχουμε τη δυνατότητα να τα χρησιμοποιήσουμε, αν θέλετε να σας παροτρύνουμε να ξεκινήσετε κι εσείς να πάρετε μέρος σε αυτήν τη διαδικασία. 'Εχετε υποχρέωση, κύριε Υπουργέ, να το κάνετε αυτό.
Η ελληνική δικαιοσύνη έχει λάβει πραγματικά στοιχεία και εκπληκτικά
εμπεριστατωμένες καταγγελίες και είμαι απόλυτα βέβαιος ότι θα φέρει σε πέρας αυτό το δύσκολο έργο και είναι πραγματικά ένα δύσκολο έργο. Θα σας πω ότι τις τελευταίες ημέρες που ασχολήθηκα ιδιαίτερα με το θέμα αυτό, έχω μαζέψει στοιχεία, που μπορούν να συμπληρώσουν τουλάχιστον δώδεκα φακέλους.
Ο χρόνος της σημερινής συζήτησης είναι πραγματικά λίγος, για να
μπορέσουμε να μπούμε στην ουσία. Αρκεί να υπάρχει μια ειλικρινής αντιμετώπιση από την πλευρά σας, μια απόλυτη ενημέρωση σε όλα, για να μπορούμε να κάνουμε το διάλογο αυτό, που, δυστυχώς, επιτρέψτε μου να σας πω ότι δεν υπήρξε.
Για μας, κυρία Πρόεδρε, κύριε Υπουργέ, κυρίες και κύριοι συνάδελφοι, είναι αρχή μας, είναι κανόνας για την πολιτική μας ζωή το ότι πρέπει να ξεκινήσουμε πλέον με διαφανείς διαδικασίες.
Υποχρεωμένος να το κάνετε αυτό είσθε εσείς, κύριε Υπουργέ, εσείς και η Κυβέρνηση και κυρίως ο κ. Σημίτης, γιατί τίποτε δεν γίνεται, τίποτε δεν συμβαίνει σ' αυτήν τη χώρα, που ο κ. Σημίτης δεν έχει προσωπική ευθύνη, γιατί είναι αποκλειστικά ο κύριος υπεύθυνος για ό,τι συμβαίνει στην πατρίδα μας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Σπυρίδων
Ταλιαδούρος.
ΣΠΥΡΙΔΩΝ ΤΑΛΙΑΔΟΥΡΟΣ: Κατάλαβα, κύριε Υπουργέ, ότι απ' όλα όσα ειπώθηκαν από τους συναδέλφους για τα θέματα της κακοδιαχείρισης στη Γενική Γραμματεία Νέας Γενιάς, δεχθήκατε ουσιαστικά ως μόνο μεμπτό γεγονός την απώλεια κάποιου ή κάποιων εγγράφων.
'Ομως, δεν υπάρχει μόνο μηνυτήρια αναφορά πολλών εκατοντάδων σελίδων. Υπάρχει άσκηση ποινικής δίωξης, που ασκήθηκε για υπεξαίρεση ποσού
ιδιαίτερα μεγάλης αξίας σε βάρος του ελληνικού δημοσίου. Ασκήθηκε ποινική δίωξη για αδικήματα, που αφορούν δαπάνες για τις οποίες δεν υπάρχουν παραστατικά, αδικήματα που είναι έγκριση δανείων σε εταιρείες αστικής μορφής για έργα που δεν έγιναν ποτέ.
Τα έσοδα από την Κάρτα Νέων, υποτίθεται ότι θα πήγαιναν για τη
δημιουργία ενός κέντρου για τη Νέα Γενιά. Τα μεν χρήματα εισπράχθηκαν, το δε κέντρο δεν έγινε. Υπάρχει ένα θέμα, πού πήγαν αυτά τα χρήματα. Θα το διερευνήσει βεβαίως η δικαιοσύνη.
Και ούτε εμείς ήρθαμε σήμερα να υποκαταστήσουμε τη δικαιοσύνη, το
ρόλο και το έργο της. Εμείς ήρθαμε ως Αντιπολίτευση έχοντας ένα χρέος, να κρούσουμε τον κώδωνα του κινδύνου για την ανάγκη λήψης μέτρων, γιατί είναι σαφές απ' όλα αυτά τα οποία ειπώθηκαν εδώ και λέγονται έξω και γράφονται στις εφημερίδες, ότι δεν μπορεί επιτέλους για όλα αυτά να μην είναι τίποτα αλήθεια και τίποτε να μην ισχύει και οι ποινικές διώξεις να ασκούνται έτσι. Κάτι τρέχει. Κάτι υπάρχει.
'Εχουμε χρέος, λοιπόν, ως Αντιπολίτευση να έρθουμε να κρούσουμε τον κώδωνα του κινδύνου και να ζητήσουμε να ληφθούν μέτρα. Την πολιτική ευθύνη ζητούμε, να ληφθούν μέτρα για τη διασφάλιση της διαφάνειας και των κανόνων της χρηστής διοίκησης.
Και εσείς ως Κυβέρνηση έχετε χρέος και καθήκον να λάβετε αυτά τα
μέτρα, όπως είναι η θέσπιση αντικειμενικών και αδιάβλητων διαδικασιών στη
χρηματοδότηση, η θέσπιση αντικειμενικών και αδιάβλητων διαδικασιών στην παρακολούθηση, στον έλεγχο και την αξιολόγηση των προγραμμάτων και των αποτελεσμάτων. Και βεβαίως, μέτρα για μια νέα δομή στη Γενική Γραμματεία Νέας Γενιάς, για να μπορεί να ανταποκριθεί στον πράγματι υψηλό ρόλο της και στο υψηλό έργο της, το οποίο σήμερα δεν το πράττει.
Και πιστεύω ότι και εσείς, κύριε Υπουργέ, δεν πρέπει να είσθε ευχαριστημένος από το έργο, που παράγεται στη Γενική Γραμματεία Νέας Γενιάς. Και θα πρέπει να φροντίσετε να αναβαθμιστεί, να μπουν αυτοί οι κανόνες και οι διαδικασίες και όταν θα βγει το αποτέλεσμα της δικαιοσύνης, θα δούμε από 'κει και πέρα τι άλλο θα γίνει. Πολιτικά, όμως, έχετε υποχρέωση να παρέμβετε, για να ληφθούν τα αναγκαία μέτρα, που θα θωρακίζουν θεσμικά τη Γενική Γραμματεία Νέας Γενιάς.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δεν υπάρχει άλλος επερωτών να
δευτερολογήσει.
Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρία Πρόεδρε, θέλω να επιμείνω στην αρχική μου θέση. 'Οσα στοιχεία προσκόμισαν οι επερωτώντες κύριοι Βουλευτές δεν την αλλάζει, δηλαδή ότι υπό κανονικές συνθήκες η συζήτηση δεν έπρεπε να είχε πραγματοποιηθεί με τον τρόπο που πραγματοποιήθηκε, γιατί νομίζω ότι σε κανέναν δεν επιτρέπεται να προαναγγέλει το έργο της δικαιοσύνης, με βάση αυτήν την προαναγγελία να οικοδομεί ένα πολιτικό σκεπτικό και να αποδεικνύει έτσι ότι αγνοεί στην πράξη ότι σε καμιά περίπτωση μια μηνυτήρια αναφορά δεν συγκροτεί ένα επαρκές corpus, που προεξοφλεί οτιδήποτε άλλο πέρα από την πρόθεση του συντάκτη του.
Τονίζω, κύριοι Βουλευτές, ότι ούτε σεις -γιατί εκφράσατε τη λύπη σας που δεν σας έχει δοθεί η δικογραφία- ούτε εμείς, έχουμε καμία επίσημη ένδειξη ότι έχει ασκηθεί δίωξη, είτε in rem από τον κ. Αγγελόπουλο είτε ad personan από κάποιον ειδικό ανακριτή. Εικάζουμε ότι έχει συμβεί. Αλλά σας επισημαίνω και παρακαλώ να διευκολύνουμε όλοι μια έτοιμη συζήτηση, ότι εσείς οι ίδιοι εκφράσατε την απορία γιατί δεν μπορείτε να έχετε πιστοποίηση αυτού του πράγματος. Δεν υπάρχει, λοιπόν, αυτήν τη στιγμή καμία επίσημη ένδειξη στο Υπουργείο, έστω έμμεση, να έχει ζητηθεί κάποιο έγγραφο, κάποια πληροφορία, αν όχι στη Γενική Γραμματεία Νέας Γενιάς, στο νομικό γραφείο. Καμία απολύτως επίσημη ένδειξη ότι έχει ασκηθεί καν η δίωξη περί την οποία ομιλούμε.
Δεύτερον, στα συγκεκριμένα θέματα που επαναλήφθηκαν, νιώθω την ανάγκη να επαναφέρω ορισμένα στοιχεία, διότι πράγματι αφορά και ανθρώπους, πέρα απ'αυτούς που έχουν την πολιτική ευθύνη, και μπορεί να θεωρηθεί ότι όποιος μετέχει σε τελευταία ανάλυση του πολιτικού στίβου, πρέπει να είναι έτοιμος και για ένα είδος διαπάλης είτε χαρακτηρισμών είτε άλλων τυχόν πλευρών. Αναφέρω λοιπόν -και δεν το λέω ούτε καν εμμέσως προς το Γενικό Γραμματέα Νέας Γενιάς- ότι εγώ ήμουν παρών σε δύο συναντήσεις με το Προεδρείο του Εθνικού Συμβουλίου Νεολαίας, στο οποίο μετέχουν πενήντα εννιά οργανώσεις νεολαίας μεταξύ των οποίων πολιτικές, κομματικές και κοινωνικές οργανώσεις και από τον Πρόεδρο του Εθνικού Συμβουλίου Νεολαίας τον κ. Κουρούση που είναι Αντιπρόεδρος της ΟΝΝΕΔ, εδέχθην την αίτηση αυτής της χρηματοδότησης στην οποία ανταπεκρίθην. Θεωρώ, λοιπόν, ότι ορθώς ανταποκρίθηκα σε κάτι που απ'ό,τι θυμάμαι από το 1992 όλοι επιχειρούσαμε να θεσμοποιήσουμε, δηλαδή, ένα Εθνικό Συμβούλιο Νεολαίας, το οποίο φυσικά και πρέπει να προικοδοτηθεί από το ελληνικό κράτος. Μου το επισημάνατε ως ένα από τα στοιχεία της κακοδιοίκησης και οφείλω να πω ευθέως ότι εγώ το διέπραξα. Εγώ, δηλαδή, υπεσχέθην χρηματοδότηση στο Εθνικό Συμβούλιο Νεολαίας διότι θεώρησα ότι βρήκα μπροστά μου ένα παλιό κοινό αίτημα όλων των πολιτικών δυνάμεων για να συγκροτηθεί το Εθνικό Συμβούλιο Νεολαίας. Και επαναλαμβάνω ότι ο συνομιλητής μου, αν θέλετε σε εισαγωγικά "ο διαπραγματευτής" αυτής της σκανδαλώδους επιχορήγησης ήταν ο κ. Κουρούσης, ένας σωματώδης, συμπαθής, ξανθός νέος που τυχαίνει να είναι Αντιπρόεδρος της ΟΝΝΕΔ και πολύ πειστικός στην προάσπιση του ρόλου του ΕΣΥΝ, στο οποίο ανταποκρίθηκα με καλή πίστη, γιατί εξακολουθώ να πιστεύω στη χρησιμότητα του Εθνικού Συμβουλίου Νεολαίας.
'Οσον αφορά το θέμα του κάμπινγκ, κύριε Καλέ, που ειλικρινά εκτιμώ
ιδιαίτερα κάθε φορά ό,τι λέτε, νομίζω ότι παρασυρθήκατε.
ΓΕΩΡΓΙΟΣ ΚΑΛΟΣ: Εγώ δεν μίλησα για κάμπινγκ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Μιλήσατε. Γιατί δεν προσέξατε ότι για το κάμπινγκ είναι αυτό που είπατε: Τι κρύβεται πίσω από τη Χριστιανική Αδελφότητα Νέων και το Σώμα Ελληνίδων Οδηγών. Τίποτα δεν κρύβεται.
Ο διαχειριστικός φορέας του κάμπινγκ είναι η αστική μη κερδοσκοπική
εταιρεία που έχει συσταθεί αποκλειστικά από τη Χριστιανική Αδελφότητα Νέων και από το Σώμα Ελληνίδων Οδηγών.
ΜΑΡΙΟΣ ΣΑΛΜΑΣ: Παρανόμως.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δεν
κρύβεται, λοιπόν, τίποτα από πίσω. Αν υποθέσουμε ότι υπάρχει κακοδιαχείριση, την κάνουν αυτοί οι δύο φορείς, οι οποίοι έχουν την πλήρη αποκλειστική ανάθεση διαχειριστικής ευθύνης.
ΜΑΡΙΟΣ ΣΑΛΜΑΣ: Συγγνώμη, κύριε Υπουργέ, αλλά δεν καταλάβατε...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Συγγνώμη, αναφέρομαι σε ό,τι είπε ο κ. Καλός, τον οποίο επειδή σέβομαι και θέλω να ακούω προσεκτικά, θέλω να επιστήσω την προσοχή ότι αυτό ακριβώς είναι.
ΜΑΡΙΟΣ ΣΑΛΜΑΣ: Παρανόμως παραχωρήθηκε. Κατά παράβαση της παραγράφου 6
της Σύμβασης...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Σαλμά, σας παρακαλώ!
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε
Σαλμά, δεν υπάρχει παραχώρηση με μίσθωση. Υπάρχει ανάληψη καθηκόντων διαχειριστή από αστική μη κερδοσκοπική εταιρεία την οποία ...
ΜΑΡΙΟΣ ΣΑΛΜΑΣ: Αφήστε τις μη κερδοσκοπικές παραχωρήσεις ήταν, τις
ξέρουμε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Να αναλάβετε το βάρος της ευθύνης αυτού που λέτε, κύριε Σαλμά και έναντι του Σώματος Ελλήνων Οδηγών ...
ΜΑΡΙΟΣ ΣΑΛΜΑΣ: Κακώς τις δώσατε τις παραχωρήσεις, ήταν παράνομο. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Σαλμά, σας παρακαλώ, δεν
γίνεται διάλογος τώρα. Θα μιλήσει ο Κοινοβουλευτικός Εκπρόσωπος και θα τα πει όλα.
ΜΑΡΙΟΣ ΣΑΛΜΑΣ: Αφήστε να εξηγήσω...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Δηλώνω απολύτως ότι σέβομαι και τα δύο αυτά Σώματα, θεωρώ ότι είναι αδύνατο και αδιανόητο να κρύβεται οτιδήποτε πίσω από τη διαχείριση την οποία ασκούν. Να αναλάβετε το βάρος της ευθύνης απέναντί τους. Δεν συνεχίζω καν.
ΜΑΡΙΟΣ ΣΑΛΜΑΣ: Στη σύμβαση μεταξύ της ΕΟΤ και της Νέας Γενιάς στην παράγραφο 6 λέει ότι απαγορεύεται καθοιονδήποτε τρόπο παραχώρηση...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Να
αναλάβετε το βάρος της ευθύνης και τις συνέπειες που θα έχουν γιατί θα γραφούν στα Πρακτικά αυτά που λέτε. Είναι τερατώδη αυτά που λέτε. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, θα συνεχίσετε ή
θα διακόψετε; Συνεχίστε παρακαλώ την ομιλία σας.
ΜΑΡΙΟΣ ΣΑΛΜΑΣ: Σε αυτό απαντήστε μου κύριε Υπουργέ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Σαλμά, σας παρακαλώ! Δεν έχετε δικαίωμα να αγνοείτε το Προεδρείο και δεν έχετε το λόγο. Σας παρακαλώ πολύ!
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Σημειώνω οριστικά και επιμένω -και δεν υπάρχει περίπτωση να εμφανισθεί έγγραφο- ότι δεν έχει υπογραφεί καμία σύμβαση με την εταιρεία "ΕVRESIS" συμφερόντων κ.Σεφερτζή. Τελειωμένο.
Τέταρτον, το πρόγραμμα ADAPT δεν έχει leader τη Γενική Γραμματεία
Νέας Γενιάς. 'Εχει leader το consortium Υπουργείο Εργασίας και Δήμο Αθηναίων. Από εκεί έχετε τα στοιχεία για τις προμήθειες, από το Υπουργείο Εργασίας και το Δήμο Αθηναίων.
Η Γενική Γραμματεία Νέας Γενιάς στο βαθμό της συμμετοχής της δεν
συνδέεται με σύστημα προμηθειών. 'Αρα, είναι αδύνατον να υπάρχει σκανδαλώδης ανάμειξη, εφόσον δεν είναι Αρχή που συνδέεται με την προμήθεια.
Η "Κάρτα Νέων" ως αστική μη κερδοσκοπική εταιρεία που εδέχθη τόσα
πυρά: Νομίζω ότι έχετε ήδη στις απαντήσεις που έχετε λάβει, και τον έλεγχο από την υπηρεσία και τον έλεγχο από τον Πρόεδρο του Ελεγκτικού Συνεδρίου όπου δεν αποδεικνύεται τίποτα από αυτά που καταγγέλλετε.
'Οπως επίσης, ήθελα να πω ότι κινήθηκα και εγώ με την αναγκαία
σύμβαση, γιατί το προέχον είναι νομίζω για έναν πολιτικό που έχει ευθύνη να παίρνει υπόψη του όλα τα δυνητικά ενδεχόμενα.
Ξεκίνησα από ότι δεν δέχομαι και δεν μπαίνω σε καμία περίπτωση στο κυνήγι μαγισσών στην προσβολή της τιμής ανθρώπων, είτε αυτοί χρημάτισαν γενικοί γραμματείς είτε είναι δημόσιοι υπάλληλοι και σε καμία περίπτωση δεν πρόκειται να προδικάσω ή να καταδικάσω κανέναν, γι' αυτό είπα ότι και αυτή η συζήτηση είναι πραγματικά ανυπόστατη ως προς το βάρος των στοιχείων, τα οποία προσκομίζονται.
Αλλά στα πλαίσια της προστασίας της υπηρεσίας, στα πλαίσια της διευκόλυνσης της τυχόν δίωξης που βρίσκεται σε εξέλιξη πραγματοποίησα πράγματι μετακινήσεις πολύ ευρύτερες από αυτές που λέτε, ιδίως τους πέντε διευθυντές, πέντε έως δεκατέσσερις τμηματάρχες και ουδείς παρέμεινε στον πρότερο χώρο ευθύνης...
ΜΑΡΙΟΣ ΣΑΛΜΑΣ: Μετά από δική μου ερώτηση ...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Αναφέρεστε προφανώς σε κάτι άλλο.
ΜΑΡΙΟΣ ΣΑΛΜΑΣ: Μετά από δική μου ερώτηση με αριθ. 2193 στις 7.9.2000. ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):
Παραμονή υπαλλήλων στο ίδιο γραφείο με εντελώς άλλο αντικείμενο και με αφαίρεση όλης της προηγούμενης διαχειριστικής ευθύνης.
ΜΑΡΙΟΣ ΣΑΛΜΑΣ: Και για τον κ. Δόκο ...
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κάνετε λάθος ...
ΜΑΡΙΟΣ ΣΑΛΜΑΣ: Και τον κ. Δόκο πού τον πήγατε;
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Οι μετακινήσεις γίνανε για την προστασία της τιμής και αξιοπρέπειας του συνόλου των υπαλλήλων και τη διευκόλυνση τυχόν δικαστικής ερεύνης της υπόθεσης.
Θα ήθελα να σημειώσω ότι για μένα τουλάχιστον προέχει η προστασία του δημοσίου συμφέροντος γι' αυτό και προέχει η τυχόν ασκούμενη δίωξη να κινηθεί απερίσπαστα, κύριε Καλέ. Δεν διέταξα ΕΔΕ γενικώς. Ούτε καν οικονομικό έλεγχο, που θα μπορούσε από το Υπουργείο Οικονομικών, διότι θεωρώ ότι εφόσον δεχόμαστε τη σύμβαση ότι έχει ασκηθεί δικαστική δίωξη κανείς δεν πρέπει να την προκαταλάβει, γιατί θεωρώ ότι μία ΕΔΕ θα μπορούσε να έχει ένα άλφα αποτέλεσμα, που να θεωρηθεί ότι είναι κώλυμμα στη δικαιοσύνη και το ίδιο ένας επί μέρους έλεγχος να θεωρηθεί κώλυμμα. 
Για μένα προέχει η διαφύλαξη της ακεραιότητας της δικαστικής έρευνας,
αν και εφόσον αναπτύσσεται και η απερίσπαστη οδήγηση, αν και εφόσον ισχύει, σε ένα πλήρες αποτέλεσμα.
Από κει και πέρα, η ακαριαία αντίδραση, όπως την επέδειξα στο μόνο υπαρκτό ζήτημα που εγώ τουλάχιστον διασταύρωσα, της απωλείας εγγράφων, θέλω να σας καθιστά βεβαίους ότι το Υπουργείο εν συνόλω δεν έχει καμία πρόθεση συγκάλυψης κανενός, αν οτιδήποτε αποδειχθεί. Αλλά δεν πρόκειται το Υπουργείο να μετάσχει σε ένα κυνήγι μαγισσών τιμών, υπολήψεων, είτε πολιτικών προσώπων είτε υπαλλήλων με αναγόρευση μηνυτήριων αναφορών ως αποφθεγμάτων της δικαιοσύνης. Αυτό το άλμα έχει και τεράστιο λογικό κενό και τεράστιο κενό πολιτικής λογικής.
Κατά τούτο, δεν θα σας ακολουθήσω σε αυτό ειδικά το άλμα, διότι είναι βέβαιη η καταβύθιση σε ένα κενό αναξιοπιστίας στο οποίο δεν είμαι διατεθειμένος να βυθισθώ.
Ευχαριστώ.
ΜΑΡΙΟΣ ΣΑΛΜΑΣ: Θα επανέλθουμε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Καλός.
ΓΕΩΡΓΙΟΣ ΚΑΛΟΣ: Κύριε Πρόεδρε, λυπούμαι για την καταληκτική ατάκα του κυρίου Υπουργού, ότι επιμένει στην αρχική του θέση.
Είπατε, κύριε Υπουργέ "λυπάμαι, δεν προαναγγέλουμε το έργο της δικαιοσύνης". Εγώ λέω, γιατί επιμένετε εσείς στη δικαιολογητική βάση αυτής της επιμονής και μιλάτε για μηνυτήρια αναφορά; Εγώ δεν θα πω ότι είναι χίλιες εκατόν τριάντα έξι σελίδες η μηνυτήρια αναφορά, αλλά θα σας θέσω ένα επιπλέον ερώτημα για να τριτολογήσετε. Είχατε, έπρεπε να έχετε, γιατί δεν είχατε την ευαισθησία -γιατί αποδεδειγμένα δεν την είχατε, χωρίς να τα ρίχνουμε στη δικαιοσύνη- να ψάξετε στο βιβλίο το εισαγγελικό των αναφορών, να δείτε αν πράγματι υπάρχει ακριβώς, όχι η μηνυτήρια αναφορά, αλλά η ποινική δίωξη; Εμείς, στην ποινική δίωξη στεκόμαστε και κάνουμε το σημερινό κοινοβουλευτικό έλεγχο. Για μας είναι μείζον το πόρισμα του συγκεκριμένου εισαγγελέα, βάσει του οποίου ασκήθηκαν οι
ποινικές διώξεις για πολύ σοβαρά αδικήματα.
Και ερωτώ: Είναι κυνήγι μαγισσών να προσπαθεί ο κοινοβουλευτικός έλεγχος; Νομίζω ότι όλοι πρέπει να τον σεβαστούμε, κύριε Υπουργέ, και να μην τον τοποθετούμε πίσω από τα πράγματα. Γιατί; Γιατί αν τον σεβόμαστε, τότε έχουμε υποχρέωση να τον τιμήσουμε και αν τον τιμούμε, έχουμε υποχρέωση να φέρουμε στο φως του κοινοβουλευτικού ελέγχου, την ανεξάρτητη λειτουργία του Κοινοβουλίου, χωριστά από τη δικαιοσύνη, τα στοιχεία αυτά που ζητά ο ελληνικός λαός να μάθει. Διότι εμείς δεν είμαστε -για να σας πάω εκεί απ' όπου ξεκινήσατε- κομματικά στελέχη που κυνηγάμε μάγισσες στον αντίπαλο χώρο. Συγγνώμη που μιλώ έντονα. Είμαστε εκπρόσωποι του ελληνικού λαού, που ζητά να μάθει, γιατί δεν έγινε το Κέντρο Νεότητος, αφού εσείς λέτε ότι δώσατε απολογιστικά στοιχεία Ελεγκτικού Συνεδρίου, οικονομικού ελέγχου κλπ. και καλά πήγε η Κάρτα. Τα χρήματα αυτά, εδώ και έξι χρόνια, αν δεν κάνω λάθος, έπρεπε να στήσουν το οικοδόμημα που λέγεται Ινστιτούτο Νεότητος.
Και λέγεται στη μηνυτήρια αναφορά, αμέσως μετά την ποινική δίωξη που ασκήθηκε, ότι έκαναν φτερά και στο ταμείο βρέθηκαν μόνο τριακόσιες εξήντα τρεις χιλιάδες (363.000) δραχμές συγκεκριμένα. Αν ψάχνατε, όπως σας είπα, στο βιβλίο, θα τα βρίσκατε. Γι' αυτό δεν στήθηκε το σπουδαίο για μας -εσείς το είχατε θεσμοθετήσει- Ινστιτούτο Νεότητος. Εδώ μιλούν συγκεκριμένα γεγονότα. Δεν είναι κυνήγι μαγισσών, εκτός αν θεωρείτε μάγισσα ένα θεσμό που εσείς τον φτιάξατε, για να προσφέρει έργο υπέρ της ελληνικής νεότητος.
Δεύτερο και σημαντικό. 'Ακουσα να λέτε "ο συμπαθέστατος κ. 
Κουρούσης". Ναι, ο κ. Κουρούσης είναι ένας νεολαίος που δεν έχει μπλεχτεί σε σκάνδαλα και που τιμά το χώρο μας και που δεν είναι στην τάξη των τρωκτικών, κομματικών εγκαθέτων, οι οποίοι περιποιούνται προς εαυτούς και αλλήλους την τιμή του να προσφέρουν έργα αδιαφάνειας και ιδιοτέλειας, για να μην τα πω παρακάτω και ξαναλέμε τα ίδια.
Τώρα τι δουλειά έχει ο φάντης με το ρετσινόλαδο του ΕΣΥΝ, δεν μπορώ
να το καταλάβω. Γιατί τον αναμειγνύετε τον κ. Κουρούση;
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Ο κ.
Παπαδόπουλος το έκανε.
ΓΕΩΡΓΙΟΣ ΚΑΛΟΣ: 'Οχι, με συγχωρείτε. Ο κ. Κουρούσης δεν ήταν στο ΕΣΥΝ, όταν γίνονταν όλα αυτά για τα οποία συζητάμε σήμερα. Το λέω και γνωρίζω πότε μπήκε ο κ. Κουρούσης στο ΕΣΥΝ.
Κάτι άλλο. Ο κ. Σπυρόπουλος, τη φιλοτιμία έργο ποιούμενος και για να καλύψει αυτό που υποπτεύομαι ότι θεωρείται μείζον, την κάλυψη του κόμματος και όχι την ικανοποίηση του δημοσίου συμφέροντος -γιατί τότε είναι άχαρο το έργο σας, κύριε Υπουργέ- είπε το εξής: "Θα φτάσουμε στο σημείο να έχουμε πει πράγματα, να μην μπορεί η Δημόσια Διοίκηση να κάνει έργο, αλλά μετά από κάθε μηνυτήρια αναφορά να αναδιπλώνεται" κλπ. Κι έχουμε χιλιάδες μηνυτήριες αναφορές.
Σας είπα και πάλι, αφήστε τη μηνυτήρια αναφορά, αλλά όσες φορές
ασκείται κοινοβουλευτικός έλεγχος, θα πρέπει τα κόμματα της Αντιπολίτευσης και οι Βουλευτές που υλοποιούν αυτές τις επερωτήσεις, να σκέπτονται τάχα, μην τυχόν και παρενοχλήσουμε. Γιατί ακούστηκε κι αυτή η παρενόχληση και σήμερα είναι πολύ δύσκολη ιδέα και χρησιμοποιούμενη σε πολλούς άλλους χώρους.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Αυτό μας έλειπε δα! Τι ήταν σεξουαλικό έργο ο κοινοβουλευτικός
έλεγχος για να παρενοχλείτε ο Υπουργός όταν του κάνουμε επερωτήσεις; Να μην τρελαθούμε κιόλας, κύριε Υπουργέ. Το λέω αυτό για να φαιδρύνουμε λιγάκι την ατμόσφαιρα.
ΠΡΟΕΔΡΕΥΩΝ (Κωνσταντίνος Βρεττός): Πολύ ευρεία ερμηνεία δίνετε. ΓΕΩΡΓΙΟΣ ΚΑΛΟΣ: Κύριε Πρόεδρε, ξέρω θέλετε ότι θέλετε να παρέμβετε
και σεις οι των της Αττικής, δεν λέω των υπολοίπων. Μπορεί να έχετε να προσθέσετε κάτι σε αυτό, αλλά να μην ξεφύγουμε από το θέμα.
Να πω απλά ότι δεν έχει νόημα παρενόχλησης. Σβήστε την τη λέξη. Δεν έχει νόημα ότι ο κοινοβουλευτικός έλεγχος αναδιπλώνει και αναγκάζει σε αγκυλώσεις τη Δημόσια Διοίκηση, γιατί τότε φταίει το Σύνταγμα, οι νόμοι του κράτους, ο Κανονισμός της Βουλής. Δεν θα έπρεπε να υπάρχει κοινοβουλευτικός έλεγχος. Και επουδενί πρέπει να ξανακουστεί σε αυτήν την Αίθουσα κυνήγι μαγισσών όταν μετά από συγκεκριμένες δικαστικές καταγγελίες και συγκεκριμένα πορίσματα που οδηγούν σε καταχώρηση ποινικών
ευθυνών δεν ευαισθητοποιούνται οι Υπουργοί και αναγκάζουν εμάς να ερχόμαστε σε αυτήν την Αίθουσα και να παίζουμε τον άχαρο ρόλο του να κυνηγούμε τη διαφάνεια. Αυτό κυνηγούμε. Εάν είναι μάγισσα η διαφάνεια τότε σε αυτήν τη Βουλή πρέπει όλοι να κάνουμε κυνήγημα μαγισσών. Συγγνώμη που το λέω έτσι.
Τέλος, δεν θα ασχοληθώ με το τι είπε το Κομμουνιστικό Κόμμα Ελλάδος, όσον αφορά την τακτική της Νέας Δημοκρατίας για τη διερεύνηση σκανδάλων εντός εισαγωγικών και μη απ'ότι είπε ο Κοινοβουλευτικός Εκπρόσωπος. Θα έλεγα όταν απαλλαγεί από το άγχος του δικοματισμού το Κομμουνιστικό Κόμμα Ελλάδος -δυστυχώς δεν είναι εδώ να με ακούσει- γιατί αυτό τους διαπερνά καταλυτικά ως δηλητήριο πολιτικό -την πολιτική σκέψη τους- τότε να έρθουν εδώ για να τους πούμε γιατί εμείς ψάχνουμε όλα αυτά. Για τον απλούστατο λόγο ότι ο λαός αναρωτιέται και εμείς ακριβώς ακούμε τη φωνή του λαού και πρέπει να κάνουμε σωστά το έργο μας γιατί στο κάτω κάτω γι'αυτό θα κριθούμε.
Θα ήθελα να πω και κάτι άλλο. Ας μη διαβάζει εδώ κανένας εκπρόσωπος την πολιτική σκέψη εκείνων που ενάγονται γιατί άκουσα τον εκπρόσωπο του Κομμουνιστικού Κόμματος να διαβάζει με πολύ σεβασμό τι έλεγε το κ. Σφηκάκης σε κάποιες δικές του δηλώσεις σε κάποιο σύγγραμα από αυτό που έβγαλε με τα χρήματα του ελληνικού λαού. Είναι εγκαλούμενος; Ωραία. Θα αποφανθεί η δικαιοσύνη γι'αυτό; Ωραία. 'Ε, ας μην τρελαθούμε σε αυτήν την Αίθουσα και φέρουμε την πολιτική σκέψη του οποιουδήποτε. Αφήστε να δικαιωθεί και αν δικαιωθεί τότε καλώς κάνουμε να τα συζητήσουμε.
Και σας λέω εν τέλει, κύριε Υπουργέ. Εγώ πιστεύω ότι θα βοηθήσετε
γιατί έχετε πολιτικό συμφέρον να βοηθήσετε τη διαδικασία τη δικαστική της διερεύνησης όλων αυτών που καταγγέλθηκαν σε αυτήν την Αίθουσα. Σας ερωτώ, λοιπόν, γιατί είστε τόσο απόλυτος; Γιατί, δηλαδή, έρχεστε και καλύπτετε όλους εκείνους για τους οποίους σας ρωτούμε; Εάν αύριο ένα πόρισμα -εύχομαι να είστε σε αυτήν την καρέκλα όταν θα εκδοθεί- τελικό -και εύχομαι να είμαστε και εμείς σε αυτήν την Αίθουσα- έρθει και πει περισσότερα απ'αυτά που εμείς καταγγέλλουμε σήμερα, περισσότερα από αυτά που λέει το πόρισμα στο οποίο στηριχθήκαμε για να κάνουμε την ερώτηση, τότε ποια θα είναι η πολιτική σας θέση; Πείτε το μας. Σας ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Μία
τελική παρατήρηση θα ήθελα να κάνω γιατί νομίζω ότι από τις αρχικές διατυπώσεις η ανακύκλωση συζήτησης τουλάχιστον σε επίπεδο στοιχείων δεν εκόμισε κάτι που να διαφοροποιεί την αρχική μου τοποθέτηση σε σχέση με τη διαδρομή της συζήτησης.
Θα ήθελα να τονίσω ότι η όλη πολιτική της Κυβέρνησης είναι μία πολιτική διαφάνειας και μία πολιτική ενίσχυσης όλων των μηχανισμών ελέγχου έτσι ώστε να μη χρειάζεται τίποτε άλλο παρά να έχουμε στο νου μας ότι όλο αυτό το τελευταίο διάστημα της τετραετίας υπάρχει μία συνεχής ενίσχυση των μηχανισμών ελέγχου και διαφάνειας με συνειδητή επιλογή της Κυβέρνησης.
Πιο συγκεκριμένα σε αυτήν την υπόθεση όπως έχει τεθεί. Πιστεύω
πράγματι ότι ο μηχανισμός ελέγχου της Νέας Δημοκρατίας έχει ένα στοιχείο αυτοπαγίδευσης. Σημειώνω για παράδειγμα ότι ο κ. Παπαδόπουλος έθεσε το θέμα της παράνομης χρηματοδότησης του Εθνικού Συμβουλίου Νεολαίας, ως στοιχείο που συγκροτεί αυτό το φοβερό πλέγμα της κακοδιαχείρισης του φαινομένου της διαφθοράς και της σήψης. Αλλά σημειώνω ότι, είτε στην πρώτη φάση αναφέρεστε του ΕΣΥΝ που υπήρξε χρηματοδότηση από τη Γενική Γραμματεία Νέας Γενιάς, όπου ήταν όλες οι πολιτικές δυνάμεις και ο κ. Κουρούσης, ο κύριος εκπρόσωπος της ΟΝΝΕΔ ήταν αντιπρόεδρος του ΕΣΥΝ, είτε στη φάση που βρήκα εγώ την υπόθεση τον Ιούνιο που συνάντησα το ΕΣΥΝ και ήταν ο κ. Κουρούσης πρόεδρος, το ίδιο σχήμα είναι, ακριβώς η ίδια λειτουργία.
Είναι το Εθνικό Συμβούλιο Νεολαίας συγκείμενο από πενήντα εννιά πολιτικές και κοινωνικές οργανώσεις με αυτούς τους σκοπούς με αυτούς τους στόχους αυτό το πλαίσιο δράσης.
Πιστεύω -θέλω να πιστεύω τουλάχιστον- ότι όπως με καλή πίστη και με βεβαιότητα ορθού τρόπου αξιοποίησης του δημοσίου χρήματος, εγώ προσωπικά ούτε καν Ο Γενικός Γραμματέας, ανέλαβα το βάρος της ενίσχυσης τον Ιούνιο, έτσι και η προηγούμενη ηγεσία τους ενίσχυσε τον προηγούμενο χρόνο.
Δεν μπορώ, λοιπόν, εγώ να αναγνωρίσω ότι υπάρχει μια διαφορά τάξεως
στο ΕΣΝ του 1999 από το ΕΣΝ του 2000 και μια διαφορά τάξεως συμπεριφοράς στον νυν Υπουργό Ευθυμίου και στον προηγούμενο Υπουργό.
Είναι γι'αυτό, κύριε Καλέ, που είμαι βαθιά σε οτιδήποτε τείνει να ποινικοποιεί πολιτικές επιλογές, να αλλοιώνει πολιτικές συμπεριφορές και να χαρακτηρίζει με αρνητικό τρόπο λειτουργικές προτάσεις μέσα στην εξέλιξη μιας πολιτικής την οποία αυτήν τη στιγμή από τα στοιχεία που προσκομίσατε στα θέματα που αναφερθήκατε, πιστεύω ότι είναι διαφανές απολύτως ότι δεν υπάρχει το πλαίσιο της αμφισβήτησης διαφθοράς κλπ. ενδεχομένως υπάρχει το πλαίσιο της διαφορετικής πολιτικής αντίληψης για το πώς έπρεπε να γίνονται αυτά. Αλλά θα μου επιτρέψετε να πω ότι πουθενά στον κόσμο και ιδιαίτερα στην Ελλάδα δεν είναι σκόπιμο να θεωρούμε τη διαφορά πολιτικής αντίληψης ως διαφορά ποινικής αντίληψης των πραγμάτων. 
Κατά τούτο ειλικρινά δεν μπαίνω στη διαπραγμάτευση της υπόθεσης όπως
επιχειρήσατε να την κάνετε, δηλαδή ταυτοχρόνως ως εισαγγελείς αλλά και δικαστές που έχετε εξάγει την τελική κρίση γιατί θέλω να πιστεύω -επαναλαμβάνω- ότι τα στοιχεία μιας μηνυτήριας διαφοράς που ενδεχομένως προκάλεσαν δίωξη εν τοις πράγμασι και όχι επί των προσώπων, θα ήταν λάθος να παρασύρουν είτε την Αξιωματικη Αντιπολίτευση είτε την Κυβέρνηση σε κάτ παραπάνω από αυτό που κάναμε.
Εσείς να επιχειρείτε έλεγχο και εμείς θα διασφαλίσουμε την ανεμπόδιστη δουλειά της δικαιοσύνης, εάν και εφόσον αυτή κάνει το καθήκον της αυτήν τη στιγμή και εάν και εφόσον αποφανθεί να σεβαστούμε την κρίση της.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση
επί της υπ'αριθμ. 17/13.10.2000 επερωτήσεως Βουλευτών της Νέας Δημοκρατίας προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση και την επίλυση προβλημάτων στη Γενική Γραμματεία Νέας Γενιάς.
Κυρίες και κύριοι συνάδελφοι, δέχεσθε στο σημείο αυτό να λύσουμε τη
συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.05' λύεται η συνεδρίαση για αύριο ημέρα Τρίτη 7 Νοεμβρίου 2000 και ώρα 18.00' με αντικείμενο εργασιών του Σώματος: α) κοινοβουλευτικό 'έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

O ΠΡΟΕΔΡΟΣ ΟΙ ΓΡΑΜΜΑΤΕΙΣ


