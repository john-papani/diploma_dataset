      
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΟΔ’
Δευτέρα 6 Δεκεμβρίου 2004

Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Ανακοινώνεται η Σύσταση Διακομματικής Επιτροπής: «Για τη διαμόρφωση θεσμικού πλαισίου εγγυήσεων διαφάνειας στον αθλητισμό», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 7 Δεκεμβρίου 2004, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών σχετικά με την παραχώρηση της διοίκησης και διαχείρισης της εταιρείας «ΑΣΤΗΡ ΠΑΛΑΣ ΒΟΥΛΙΑΓΜΕΝΗΣ» σε ιδιώτες, τη διασφάλιση των θέσεων εργασίας κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων:
i)  σχετικά με τη λήψη μέτρων βελτίωσης της νέας εθνικής οδού Πατρών-Πύργου κ.λπ., σελ.
ii) σχετικά με τη λήψη μέτρων για τον περιορισμό της ατμοσφαιρικής ρύπανσης στις μεγάλες πόλεις από πετρελαιοκίνητα και άλλα αυτοκίνητα, σελ.
γ) Προς τον Υπουργό Δικαιοσύνης σχετικά με τα προβλήματα στην άσκηση της δικαιοσύνης στο Πρωτοδικείο Ρεθύμνης κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης σχετικά με την πρόσληψη του αναγκαίου προσωπικού στο Γενικό Νοσοκομείο Ρόδου, σελ.
5) Συζήτηση επερώτησης Βουλευτών του Κομμουνιστικού Κόμματος Ελλάδας προς τον Υπουργό Απασχόλησης και Κοινωνικής Προστασίας σχετικά με την πολιτική της Κυβέρνησης στα εργασιακά ζητήματα, σελ.

Γ. ΝΟΜΟΘΕΤΙΚΗ ΕΡΓΑΣΙΑ

1. Κατάθεση σχεδίων νόμων:
α) Οι Υπουργοί  Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Ρύθμιση ετήσιας άδειας εργαζομένων και άλλες διατάξεις», σελ.
β) Οι Υπουργοί Αγροτικής Ανάπτυξης και Τροφίμων, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου για οικονομική, επιστημονική και τεχνική συνεργασία στον τομέα της γεωργίας», σελ.
γ) Οι Υπουργοί Δημόσιας Τάξης, Εξωτερικών και Οικονομίας και Οικονομικών, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγγαρίας για την επανεισδοχή ατόμων που διαμένουν παράνομα στο έδαφος των Κρατών τους μετά του συνημμένου Πρωτοκόλλου εφαρμογής αυτής», σελ.

ΟΜΙΛΗΤΕΣ

Α. Επί των επικαίρων ερωτήσεων:
ΓΙΑΝΝΟΠΟΥΛΟΣ Α., σελ.
ΚΑΛΟΓΙΑΝΝΗΣ Σ., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΞΑΝΘΟΠΟΥΛΟΣ Θ., σελ.
ΟΘΩΝΑΣ Ε., σελ.
ΠΑΠΑΛΗΓΟΥΡΑΣ Α., σελ.
ΠΑΤΣΙΛΙΝΑΚΟΣ Ι., σελ.
ΡΕΓΚΟΥΖΑΣ Α., σελ.
ΣΓΟΥΡΙΔΗΣ Π, σελ.

Β. Επί της Επερώτησης:
ΓΙΑΚΟΥΜΑΤΟΣ Γ., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΠΑΝΤΕΛΑΚΗ Ε., σελ.
ΠΑΠΑΡΗΓΑ Α., σελ.
ΣΚΥΛΛΑΚΟΣ Α., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.
ΧΡΙΣΤΟΦΙΛΟΠΟΥΛΟΥ Π., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΟΔ΄
      Δευτέρα 6 Δεκεμβρίου 2004
      Αθήνα, σήμερα στις 6 Δεκεμβρίου 2004, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αθανάσιο Λεβέντη, Βουλευτή Περιφέρειας Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Αλοννήσου ζητεί να εξαιρεθεί η Αλόννησος από τις κορεσμένες περιοχές και να επιτρέπονται οι ενισχύσεις και σε Ξενοδοχειακές μονάδες Β΄ Τάξης.
2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία εκπαιδευτικοί του Μουσικού Σχολείου Βόλου ζητούν την τοποθέτηση καθηγητών στο Μουσικό Σχολείο Βόλου.
3) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσιεύματα εφημερίδων που αφορούν στις κινητοποιήσεις μελών αγροτικών συνεταιριστικών οργανώσεων στα Δωδεκάνησα.
4) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία η Δ/νση Τεχνικών Υπηρεσιών Δήμου Τρικκαίων Νομού Τρικάλων ζητεί την παραχώρηση αυτοκινήτων στο Δήμο Τρικκαίων.
5) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Σύλλογος Υπαλλήλων Νομαρχιακής Αυτοδιοίκησης Τρικάλων ζητεί τη χορήγηση επιδόματος στους υπαλλήλους των Νομαρχιακών Αυτοδιοικήσεων.
6) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Νομάρχης Τρικάλων ζητεί τη χρηματοδότηση του ΤΟΕΒ Νομού Τρικάλων.
7) Οι Βουλευτές κύριοι ΝΙΚΟΛΑΟΣ ΛΕΓΚΑΣ και ΣΩΤΗΡΗΣ ΧΑΤΖΗΓΑΚΗΣ κατέθεσαν αναφορά με την οποία ο Δήμος Φαρκαδόνας Τρικάλων ζητεί την τοποθέτηση οδοντιάτρου στο ΙΚΑ Φαρκαδόνας.
8) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Νομάρχης Τρικάλων ζητεί χρηματοδότηση για την ανάπτυξη των αθλητικών εγκαταστάσεων του Νομού Τρικάλων.
9) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Νομάρχης Τρικάλων ζητεί την οικονομική ενίσχυση του ΤΟΕΒ Ελευθεροχωρίου για να αποκαταστήσει ζημιές που προκλήθηκαν από διακοπή ρεύματος της ΔΕΗ.
10) Ο Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Κοινότητα Θρακομακεδόνων Αττικής ζητεί την αναβάθμιση του αστυνομικού σταθμού Θρακομακεδόνων  σε αστυνομικό τμήμα.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Τεχνολογικό Ίδρυμα (ΤΕΙ) Κρήτης ζητεί την αύξηση του τακτικού του προϋπολογισμού.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε υπόμνημα  το οποίο αναφέρεται στη μονιμοποίηση και βαθμολογική εξέλιξη των γυναικών υπαξιωματικών.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί τη σύσταση και λειτουργία Δημοτικού Λιμενικού Ταμείου στη Σητεία.
14) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία το Σωματείο Οδηγών φορτηγών και ημιφορτηγών αυτοκινήτων Ηπείρου ζητεί να απαγορευθεί στους συνταξιούχους να οδηγούν φορτηγά οχήματα.
15) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Ένωση Ελλήνων Χημικών ζητεί την επαναφορά της Χημείας ως εξεταζόμενου μαθήματος για την εισαγωγή σε ΑΕΙ και ΤΕΙ της Τεχνολογικής Κατεύθυνσης και ως μάθημα Γενικής Παιδείας στην Γ΄ Λυκείου.
16) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την αύξηση του ποσού των επενδύσεων για την περιφέρεια Θεσσαλίας.
17) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Κοινότητα Νεράιδας Τρικάλων ζητεί την αντιμετώπιση των κατολισθήσεων στο Δημόσιο Δάσος Παχτουρίου Τρικάλων.
18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Καφεπωλών και Εστιατόρων Ανατολικής Φθιώτιδας ζητεί την κατάργηση του δημοτικού φόρου επί των ακαθάριστων εσόδων τους.
19) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύνδεσμος Σαρακατσαναίων Νομού Φθιώτιδας «Ο ΚΑΤΣΑΝΤΩΝΗΣ» ζητεί την οικονομική επιχορήγηση των δραστηριοτήτων του.
20) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Πανελλήνια Ομοσπονδία Επιχειρήσεων Τουρισμού ζητεί την ένταξη όλων ανεξαίρετα των τουριστικών επιχειρήσεων στο νέο αναπτυξιακό νόμο.
21) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ελυμνίων Εύβοιας ζητεί τον επανέλεγχο του ελαιοκομικού μητρώου των αγροτών της περιοχής του.
22) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο ΤΟΕΒ Γκριμπόβου Ιωαννίνων ζητεί τη χρηματοδότηση της ολοκλήρωσης του αρδευτικού έργου της περιοχής του.
23) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων 4ου Γυμνασίου Ηρακλείου ζητεί τη χρηματοδότηση της συντήρησης και επισκευής του κτιρίου του Σχολείου.
24) Ο Βουλευτής Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Ομοσπονδία Εξωραϊστικών Εκπολιτιστικών Συλλόγων Σαλαμίνας ζητεί τη διαπίστωση της νόμιμης λειτουργίας πλωτής εγκατάστασης επεξεργασίας πετρελαιοειδών αποβλήτων στη θαλάσσια περιοχή Κυνοσούρας Σαλαμίνας.
25) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ανδρέας Μαμώλος, Λέκτορας του Αριστοτελείου Πανεπιστημίου Θεσσαλονίκης, ζητεί τη μετάθεση της συζύγου του.
26) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί τη χορήγηση αδειών περιπτέρου στις πολύτεκνες οικογένειες.
27) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Σωματείο Οδηγών – Εισπρακτόρων και λοιπού προσωπικού αστικού και υπεραστικού ΚΤΕΛ Νομού Ιωαννίνων ζητεί να μην απελευθερωθούν οι διεθνείς λεωφορειακές γραμμές Ελλάδας Αλβανίας.
28) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμαρχος Βοιών Λακωνίας ζητεί την αναβάθμιση του πυροσβεστικού  κλιμακίου Νεάπολης Βοιών σε πυροσβεστικό σταθμό.
29) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Δ/Δ Κοκκινόβρυσης του Δήμου Θέρμου Αιτωλ/νίας ζητεί τη βελτίωση και ασφαλτόστρωση του δρόμου Κοκκινόβρυσης – Θέρμου Αιτωλ/νίας.
30) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί να καταβληθεί άμεσα το επίδομα θέρμανσης στα άτομα με αναπηρία και τις οικογένειές τους.
31) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και περιχώρων ζητεί την επαναχορήγηση των επιδομάτων και της ισόβιας σύνταξης στις πολύτεκνες μητέρες που τους είχε διακοπεί η καταβολή τους τα έτη 1997 – 2001.
32) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την αύξηση στις ποσοστώσεις καπνού για τους πολύτεκνους καπνοπαραγωγούς.
33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κύριοι Π. Θεοδοσάκος και Αθ. Λιβανός, επιτυχόντες στο διαγωνισμό  του ΑΣΕΠ 1998 ζητούν την απορρόφησή τους στο Δημόσιο Τομέα.
34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γ. Αλεβίζος ζητεί την ίδρυση και λειτουργία δύο Σχολών ΤΕΙ στη Σητεία Λασιθίου.
35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Ανάπηροι, ΑΜΕΑ και Γονείς και Κηδεμόνες ανάπηρων παιδιών ζητούν τη λήψη μέτρων στήριξης των αναπήρων και ατόμων με ειδικές ανάγκες.
36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργατοϋπαλλήλων ΚΟΚΑ-ΚΟΛΑ 3Ε Θεσσαλονίκης διαμαρτύρεται για τις δικαστικές διώξεις συνδικαλιστών του κλάδου του.
37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Δημοσίων Πολιτικών Υπαλλήλων Πολεμικής Αεροπορίας καταγγέλλει τις νέες κρίσεις προϊσταμένων.
38) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κ. Λυμπερόπουλος, κάτοικος Ρίου Αχαΐας ζητεί αλλαγές στη φορολογική νομοθεσία.
39) Οι Βουλευτές κυρία ΕΛΠΙΔΑ ΠΑΝΤΕΛΑΚΗ και κύριος ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία τα Σωματεία της Ναυπηγοεπισκευαστικής Ζώνης ζητούν τη στήριξη της λειτουργίας των Πενταμελών Επιτροπών για την Υγιεινή και την Ασφάλεια.
40) Οι Βουλευτές κύριος ΣΤΑΥΡΟΣ ΣΚΟΠΕΛΙΤΗΣ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Σωματείο Ξενοδοχοϋπαλλήλων Λήμνου Νομού Λέσβου αναφέρεται στο ζήτημα της στελέχωσης του γραφείου του ΟΑΕΔ στο νησί.
41) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία Κάτοικοι των οικισμών Καρυδιάς και Πανδρόσου Ροδόπης διαφωνούν με τη χάραξη του οδικού άξονα «Κομοτηνή – Νυμφαία – Ελληνοβουλγαρικά Σύνορα».
42) Οι Βουλευτές κύριος ΣΤΑΥΡΟΣ ΣΚΟΠΕΛΙΤΗΣ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία Κάτοικοι της νήσου Κω ζητούν την ανάπτυξη των ακτοπλοϊκών συγκοινωνιών της νήσου Κω.
43) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Σύλλογος Υπαλλήλων Δασικών Υπηρεσιών Περιφέρειας Δυτικής Ελλάδος ζητεί την ένταξη όλων των υπαλλήλων ΥΕ Δασοφυλάκων Β΄, ΥΕ Υπαλλήλων Δασοπροστασίας και ΔΕ Τεχνικών Οδηγών στο κλάδο ΔΕ Δασοφυλάκων Α΄.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1837/29.6.04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 127277/443/Β/22.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με α.π. 1837/29.6.04 που κατατέθηκε από τον Βουλευτή κ. Θ. Λεβέντη, σας γνωρίζουμε τα εξής:
      Οι Υπηρεσίες Περιβάλλοντος του ΥΠΕΧΩΔΕ διερευνούν τη νομιμότητα της μεταφοράς των χύδην φορτίων της Ελληνικής Χαλυβουργίας στον λιμένα Ελευσίνας και θα γίνει νεώτερη απάντηση όταν θα συλλεχθούν τα απαιτούμενα στοιχεία από τις συναρμόδιες Υπηρεσίες άλλων Υπουργείων και Φορείς.
      Ο Υπουργός
      Γ. ΣΟΥΦΛΙΑΣ»
      2. Στην με αριθμό 1808/29.6.04 ερώτηση του Βουλευτή κ. Ιωάννου Χωματά δόθηκε με το υπ’ αριθμ. 434 Β/22.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ως άνω σχετική ερώτηση, σας ενημερώνουμε ότι το αναφερόμενο θέμα είναι εν γνώση του Υπουργείου και αντιμετωπίζεται ήδη θετικά, με.. την κατάλληλη Νομοθετική ρύθμιση.
      Ο Υπουργός
      Γ. ΣΟΥΦΛΙΑΣ»
      3. Στην με αριθμό 1855/29.6.04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 127253/450 Β/22.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της αναφερόμενης στο θέμα ερώτησης, σας γνωρίζουμε ότι στο ΥΠΕΧΩΔΕ δεν έχει υποβληθεί αίτημα περιβαλλοντικής αδειοδότησης για λατομείο στη Χαλανδρίτσα Αχαΐας.
      Επιπρόσθετα, σας γνωρίζουμε ότι, με έγγραφο της Διεύθυνσης Περιβαλλοντικού Σχεδιασμού του ΥΠΕΧΩΔΕ προς τη Νομαρχιακή Αυτοδιοίκηση Αχαΐας, έχει ζητηθεί η επιβολή των κυρώσεων που προβλέπονται από το ν.1650186, όπως τροποποιήθηκε από το ν. 3010/02, δεδομένου ότι η λειτουργία του εν λόγω λατομείου πραγματοποιείται χωρίς την προβλεπόμενη, από τον ως άνω Νόμο, απόφαση έγκρισης περιβαλλοντικών όρων.
      Ο Υπουργός
      Γ. ΣΟΥΦΛΙΑΣ»
      4. Στην με αριθμό 1844/29.6.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 28698/444 Β/22.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε ότι με τις διατάξεις του Π.Δ 267/98 ΦΕΚ 195Α/21.8.98 καθορίζεται η διαδικασία χαρακτηρισμού και κατεδάφισης νέων αυθαιρέτων κατασκευών κ.λ.π και με την υπ’ αρ. πρωτ οικ. 9732/27.2.2004 Κ.Υ.Α των Υφυπουργών Οικονομίας και Οικονομικών και Περιβάλλοντος, Χωροταξίας και Δημοσίων Έργων καθορίζονται τα πρόστιμα ανέγερσης και διατήρησης των αυθαιρέτων κατασκευών.
      Η διαπίστωση και ο χαρακτηρισμός των αυθαιρέτων σύμφωνα με το άρθρο Ι του προαναφερόμενου Π. Δ/γματος γίνεται από την αρμόδια Πολεοδομική Υπηρεσία και η κατεδάφιση των αυθαιρέτων ενεργείται σύμφωνα με το άρθρο 6 του ίδιου Π. Δ/γματος από συνεργεία της αρμόδιας Πολεοδομικής Υπηρεσίας μετά από απόφαση του Νομάρχη ή μετά από αιτιολογημένη έκθεση με απόφαση του Γενικού Γραμματέα της Περιφέρειας.
      Τέλος τα αρμόδια Αστυνομικά Όργανα στα πλαίσια των αρμοδιοτήτων τους οφείλουν να ειδοποιούν τις αρμόδιες Πολεοδομικές Υπηρεσίες, εφόσον διαπιστώνουν την εκτέλεση αυθαίρετων εργασιών.
      Ο Υπουργός
      Γ. ΣΟΥΦΛΙΑΣ»
      5. Στην με αριθμό 1836/29.6.04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 127255/442/Β/22.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ως άνω ερώτηση, σας γνωρίζουμε τα εξής:
      Ι. Το Κέντρο Επεξεργασίας Λυμάτων του Μαρκόπουλου (ΚΕΛ Μερέντας) έχει λάβει περιβαλλοντική αδειοδότηση ήδη από το 1995 με την ΚΥΛ 81221/95 (σχετ. β) μετά από υποβολή ΜΠΕ, αξιολόγηση και δημοσιοποίησή της σύμφωνα με τα τότε ισχύοντα.
      2. Η παραπάνω ΚΥΛ προέβλεπε την διάθεση των επεξεργασμένων λυμάτων σε πρώτη φάση για άρδευση του παρακείμενου στην εγκατάσταση λόφου και σε επόμενη φάση στη θάλασσα.
      3. Ο Δήμος Μαρκόπουλου για το ΚΕΛ Μερέντας, που σήμερα λειτουργεί με βοθρολύματα, χρησιμοποίησε ως αποδέκτη των επεξεργασμένων λυμάτων του το παρακείμενο ρέμα του Αγ. Γεωργίου (σχετ. γ) στηριζόμενος σε σχετική Νομαρχιακή Απόφαση (σχετ. δ).
      4. Νεώτερη ρύθμιση (σχετ. ε) προβλέπει αγωγό διάθεσης των επεξεργασμένων λυμάτων του ΚΕΛ Μερέντας «από το σημείο εκροής του ΚΕΛ μέχρι το σημείο συμβολής του με τον αγωγό διάθεσης του ΚΕΛ αεροδρομίου», όταν αυτό κατασκευασθεί.
      5. Ως προς τα έργα αποχέτευσης των Δήμων Μαρκόπουλου, Καλυβίων και Κοινότητας Κουβαρά και σύμφωνα με τα στοιχεία που δόθηκαν από τη Μ.0.Δ.:
      α) Ένα μέρος του αποχετευτικού δικτύου του Μαρκόπουλου υλοποιείται μέσω του Περιφερειακού Επιχειρησιακού Προγράμματος (ΠΕΠ).
      β) Όσον αφορά την Κοινότητα Κουβαρά έχει υλοποιηθεί το 90% του Κεντρικού Αποχετευτικού Αγωγού (ΚΛΑ).
      6. Μετά από καταγγελία των κατοίκων για κακή λειτουργία του ΚΕΛ, η ΕΥΠΕ του ΥΠΕΧΩΔΕ κινητοποίησε τη διαδικασία ελέγχου (σχετ. στ) και ζήτησε από το Δήμο Μαρκόπουλου να υποβάλει φάκελο με τα απαραίτητα δικαιολογητικά για την ανανέωση των περιβαλλοντικών όρων (σχετ. στ και ζ).
      7. Ο Δήμος Μαρκόπουλου κατέθεσε πρόσφατα (στην αρμόδια Υπηρεσία, Δ/νση ΠΕ.ΧΩ. Αττικής) νέα ΠΠΕ με αντικείμενο την επέκταση του ΚΕΛ και την κατασκευή κεντρικών αποχετευτικών αγωγών στο Μαρκόπουλο, το Πόρτο Ράφτη, τα Καλύβια και τον Κουβαρά. ΗΠΠΕ βρίσκεται στο στάδιο της αξιολόγησης.
      8. Διαδικασία επιβολής προστίμου για υποβάθμιση του περιβάλλοντος από τη λειτουργία του ΚΕΛ Μερέντας έχει ξεκινήσει από τη Νομαρχία Ανατ. Αττικής (σχετ. γ).
      9. Στις 8.5.2004 έγινε επιθεώρηση από Επιθεωρητές του Τομέα Νοτίου Ελλάδας της ΕΥΕΠ του ΥΠΕΧΩΔΕ και συντάχθηκε η σχετική Εκθεση Αυτοψίας. Στη συνέχεια θα τηρηθούν τα προβλεπόμενα στο άρθρο 9, του Ν. 2947/2001, σχετικά με τις διαδικασίες επιθεωρήσεων από την ΕΥΕΠ.
      10. Δεν έχει κατατεθεί σχετική καταγγελία στην Ευρωπαϊκή Επιτροπή, σύμφωνα με όσα μέχρι τώρα γνωρίζουν οι υπηρεσίες του ΥΠΕΧΩΔΕ.
      Ο Υπουργός
      Γ. ΣΟΥΦΛΙΑΣ»
      6. Στην με αριθμό 1835/29.6.04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 104243/611/441/Β/22.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      Επεξεργασία Αστικών Λυμάτων
      Λειτουργούν οι παρακάτω Εγκαταστάσεις Επεξεργασίας Λυμάτων ανά αποδέκτη:
      Παγασητικός Κόλπος: Ε.Ε.Λ ΑΛΜΥΡ0Υ και Ε.Ε.Λ ΒΟΛΟΥ, οι οποίες παρέχουν τριτοβάθμια επεξεργασία
      Αργολικός Κόλπος: ΕΕΛ του Άργους η οποία παρέχει τριτοβάθμια επεξεργασία
      Θερμαϊκός Κόλπος ΕΕΛ της Θεσσαλονίκης η οποία παρέχει τριτοβάθμια επεξεργασία και παράλληλα υπάρχει και μια δεύτερη Εγκατάσταση Επεξεργασίας Λυμάτων που καλύπτει τις τουριστικές περιοχές της Ανατολικής ακτής του Θερμαϊκού (Μηχανιώνα, Αγγελοχώρι, Αγ. Τριάδα) Νέοι Επιβάτες, Περσία) η οποία στην παρούσα φάση επεξεργάζεται κυρίως τα βοθρολύματα της περιοχής.
      Σαρωνικός Κόλπος ΕΕΛ στην Ψυτάλλεια η οποία παρέχει τριτοβάθμια επεξεργασία.
      - Πατραϊκός Κόλπος ΕΕΛ Πάτρας η οποία παρέχει τριτοβάθμια επεξεργασία. 
      - λιμνοθάλασσα του Αιτωλικού ΕΕΛ του Δήμου Αιτωλικού η οποία παρέχει τριτοβάθμια επεξεργασία.
      - Κόλπος της Ελευσίνας: Υπάρχει ετοιμότητα δημοπράτησης του έργου «Βασικοί συλλεκτήρες και ΕΕΛ στο Θριάσιο Πεδίο» από την ΕΥΔΑΠ με σχετική αίτηση συνδρομής για συγχρηματοδότηση από το Ταμείο Συνοχής και παράλληλα ανάλογη αίτηση από την Νομ.Αυτ/ση Δυτικής Αττικής για το έργο του δευτερεύοντος δικτύου.
      Ποιότητα Επιφανειακών Νερών.
      Η ποιότητα των νερών των ποταμών που εκβάλουν στις παραπάνω θαλάσσιες περιοχές παρακολουθείται συστηματικά από το ΥΠΕΧΩΔΕ στο πλαίσιο του Εθνικού δικτύου ποιότητας των επιφανειακών νερών, με μετρήσεις πεδίου δειγματοληψίες και εργαστηριακές αναλύσεις. Ελέγχονται φυσικοχημικές παράμετροι, παράμετροι ευτροφισμού, ανεπιθύμητες και τοξικές ουσίες.
      Για τον ποταμό Αξιό το ΥΠΕΧΩΔΕ συνεργάζεται μέσω διμερών συμφωνιών, για θέματα προστασίας περιβάλλοντος, από δραστηριότητες στη γείτονα χώρα, με προτεραιότητα την προστασία του Αξιού.
      Παρακολούθηση Θαλάσσιας Ρύπανσης
      Στο πλαίσιο της διεξαγωγής του προγράμματος ΜΕD/ΡOL του ΜΑΡ/UNEP ην προστασία της Μεσογείου από την ρύπανση, σύμφωνα με την σύμβαση που υπεγράφη μεταξύ ΥΠΕΧΩΔΕ και της μονάδας του ΜΑΡ, με χρηματοδότηση μέσω του Γ΄ ΚΠΣ, προβλέπεται η συστηματική παρακολούθηση της ποιότητας των παραπάνω κόλπων που περιλαμβάνει αναλύσεις φυσικοχημικών παραμέτρων, βαρέων μετάλλων και ενώσεων αυτών, στο θαλάσσιο νερό, στο ίζημα και τους οργανισμούς.
      Το παραπάνω πρόγραμμα βρίσκεται στο πρώτο στάδιο υλοποίησης.
      Διάθεση υγρών αποβλήτων από βιομηχανικές δραστηριότητες.
      Η προστασία του θαλάσσιου περιβάλλοντος από υγρά απόβλητα βιομηχανιών εξασφαλίζεται μέσω των ΜΠΕ που συντάσσονται και της έγκρισης των σχετικών Περιβαλλοντικών Όρων των εργοστασίων που παράγουν απόβλητα. Πάντως η άδεια διάθεσης υγρών αποβλήτων δίνεται από την αρμόδια Νομαρχιακή Υπηρεσία αφού υποβληθεί η σχετική μελέτη.
      Ο Υπουργός
      Γ. ΣΟΥΦΛΙΑΣ»
      7. Στην με αριθμό 1896/30.6.04 ερώτηση των Βουλευτών κυρίων Ασημίνας Ξηροτύρη-Αικατερινάρη και Αθανασίου Λεβέντη δόθηκε με το υπ’ αριμθ 105988/901/454/22.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      Στα πλαίσια διμερούς συνάντησης μεταξύ εκπροσώπων της Νομικής Υπηρεσίας της Ευρωπαϊκής Επιτροπής-Γεν.Δ/νση Περιβάλλοντος και αρμοδίων εκπροσώπων των ελληνικών αρχών, που πραγματοποιήθηκε στην Αθήνα τον Μάιο του 2004 τονίστηκε η κρισιμότητα της υπόθεσης.
      Οι Ελληνικές Αρχές ανέφεραν ότι το όλο πρόβλημα επικεντρώνεται:
      Α) στον τρόπο υλοποίησης του έργου
      Β) στις προγραμματικές συμβάσεις μεταξύ Δήμων και Νομαρχίας και
      Γ) στο φορέα διοίκησης του έργου (συνδιοίκηση με ΕΥΔΑΠ).
      Ήδη η ΕΥΔΑΠ έχει καταθέσει αίτηση συνδρομής για συγχρηματοδότηση από το Ταμείο Συνοχής του έργου «ΒΑΣΙΚΟΙ ΣΥΛΛΕΚΤΗΡΕΣ ΚΑΙ ΕΓΚΑΤΑΣΤΑΣΕΙΣ ΕΠΕΞΕΡΓΑΣΙΑΣ ΚΑΙ ΔΙΑΘΕΣΗΣ ΛΥΜΑΤΩΝ ΣΤΟ ΘΡΙΑΣΙΟ ΠΕΔΙΟ».
      Για τη δημοπράτηση του παραπάνω έργου αυτού υπάρχει ετοιμότητα από πλευράς ΕΥΔΑΠ. Συγκεκριμένα έχουν ολοκληρωθεί τα σχετικά τεύχη δημοπράτησης του Κέντρου Επεξεργασίας Λυμάτων και των βασικών συλλεκτήρων και θα προχωρήσει στη δημοπράτηση η ΕΥΔΑΠ, μετά τη θετική απάντηση στην αίτηση χρηματοδότησης.
      Όσον αφορά το εσωτερικό αποχετευτικό δίκτυο η Νομαρχιακή Αυτοδιοίκηση Δυτικής Αττικής κατέθεσε αίτηση χρηματοδότησης για το έργο «ΑΠΟΧΕΤΕΥΣΗ ΑΚΑΘΑΡΤΩΝ ΑΝΑΤΟΛΙΚΟΥ ΚΑΙ ΔΥΤΙΚΟΥ ΤΟΜΕΑ ΘΡΙΑΣΙΟΥ ΠΕΔΙΟΥ (ΔΕΥΤΕΡΕΥΟΝ ΔΙΚΤΥΟ)” η οποία προωθήθηκε στην Ευρωπαϊκή Επιτροπή.
      Η Ευρωπαϊκή Επιτροπή προκειμένου να προχωρήσει στην εξέταση των δύο προτάσεων ζήτησε την εκπλήρωση ορισμένων προϋποθέσεων μεταξύ των οποίων:
      Εκπόνηση σχεδίου σύμβασης για την εκχώρηση στη Νομ/κή Αυτ/ση Δυτικής Αττικής της αρμοδιότητας κατασκευής των εσωτερικών δικτύων.
      Ήδη η Διαχειριστική Αρχή του Επιχειρησιακού Προγράμματος Περιβάλλον (ΕΠΠΕΡ) του ΥΠΕΧΩΔΕ έχει υποβοηθήσει τη Νομαρχία Δυτικής Αττικής για τη σύνταξη νομικού σχεδίου εκχώρησης αρμοδιοτήτων και η τελική μορφή του κειμένου αναμένεται να διαμορφωθεί άμεσα.
      Έλεγχο μελετών της ΕΥΔΑΠ.
      Ήδη έχει ενημερωθεί η Επιτροπή ότι πρόκειται να διενεργηθεί ο έλεγχος μελετών της ΕΥΔΑΠ.
      Σχετικά με τη συμμόρφωση της Ελλάδας με την κοινοτική Οδηγία 9/1271/ΕΟΚ που αφορά αστικά λύματα οικισμών με πληθυσμό μεγαλύτερο των 10.000 κατοίκων, των οποίων η απόρριψη γίνεται σε ύδατα υποδοχής που ανήκουν σε ευαίσθητες ζώνες (έργα Α προτεραιότητας) σας γνωρίζουμε ότι:
      Το ποσοστό του εξυπηρετούμενου πληθυσμού των οικισμών με Μονάδες Ισοδύναμου Πληθυσμού (ΜΙΠ) μεγαλύτερου των 10.000, των οποίων οι Εγκαταστάσεις Επεξεργασίας Λυμάτων (ΕΕΛ) εκβάλλουν σε ευαίσθητο αποδέκτη, είναι 95%.
      Για τα εκκρεμή έργα προγραμματίζονται/υλοποιούνται δράσεις για πλήρη κάλυψη των υποχρεώσεων της Οδηγίας.
      Ο Υπουργός
      Γ. ΣΟΥΦΛΙΑΣ»
      8. Στην με αριθμό 2277/20-7-04 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. 32955/ΔΕ-6853/30-8-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε στη Βουλή των Ελλήνων ο Βουλευτής κ. Ευάγγελος Πολύζος, σχετικά με αντιπλημμυρικά έργα στην Πιερία, σας γνωρίζουμε ότι το Υπουργείο Οικονομίας & Οικονομικών, αφού αξιολογήσει προτάσεις που υποβάλλονται από τις Περιφέρειες της Χώρας, εγκρίνει τη χρηματοδότηση αντιπλημμυρικών έργων στο πλαίσιο των ετήσιων ορίων πληρωμών που έχουν καθορισθεί κατά Περιφέρεια από τον Προϋπολογισμό Δημοσίων Επενδύσεων.
      Σε ότι αφορά, ειδικότερα, την Πιερία το Υπουργείο Οικονομίας & Οικονομικών έχει εγκρίνει, μετά από πρόταση της Περιφέρειας Κεντρικής Μακεδονίας, το έργο «Άμεση αποκατάσταση ζημιών από πλημμύρες στους Νομούς Κεντρικής Μακεδονίας-Επείγουσες μελέτες» με προϋπολογισμό 11.640.000,00 ευρώ και πιστώσεις 2004 1.500.000,00 ευρώ. Η κατανομή των απαιτουμένων ποσών κατά Νομό γενικότερα και στην Πιερία ειδικότερα γίνεται με ευθύνη της Γ.Γ. Περιφέρειας ανάλογα με τις παρουσιαζόμενες ανάγκες.
      Στο Πρόγραμμα Δημοσίων Επενδύσεων (ΣΑΕ 055 του ΥΠΕΣΔΔΑ) είναι ενταγμένο επίσης το έργο «Πρόγραμμα αντιμετώπισης ζημιών και καταστροφών που προκλήθηκαν από θεομηνίες στους ΟΤΑ Α' και Β' βαθμού της χώρας» με προϋπολογισμό 97.036.354,97 ευρώ και πιστώσεις 28.252.269,41 ευρώ. Από τις πιστώσεις του έργου αυτού μπορούν να καλυφθούν και ανάγκες των Δήμων της Πιερίας με ευθύνη του ΥΠΕΣΔΔΑ το οποίο έχει και τη σχετική αρμοδιότητα.
      Ο Υφυπουργός
      ΧΡΗΣΤΟΣ ΦΩΛΙΑΣ»
      9. Στην με αριθμό 2668/20-8-04 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Φ900α/4179/7380/30-8-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 2668/20-08-2004 ερώτησης, που κατέθεσε ο Βουλευτής κ. Ντίνος Ρόβλιας, με θέμα την ενδεχόμενη λειτουργία Κέντρου Εκπαίδευσης Νεοσυλλέκτων στο Στρατόπεδο «Γεωργούλα» στο Βόλο, σας γνωρίζουμε τα ακόλουθα:
      Σύμφωνα με την υφιστάμενη σχεδίαση δεν προβλέπεται η λειτουργία νέου ΚΕΝ στο Στρατόπεδο «Γεωργούλα» στο Βόλο.
      Στο υπό κατασκευή Στρατόπεδο στο Ρούσσο Καρδίτσας, η υπηρεσία με την ολοκλήρωση κατασκευής των εγκαταστάσεων και τη δημιουργία αναλόγου υποδομής θα προβεί στις απαραίτητες ενέργειες για την κατάλληλη εκμετάλλευσή του.
      Το όλο θέμα λειτουργίας των ΚΕΝ αποτελεί αντικείμενο ιδιαίτερης μελέτης από το ΓΕΣ και συνεξετάζεται με πλήθος άλλων παραγόντων, στα πλαίσια της αναδιοργάνωσης του Στρατού.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      10. Στην με αριθμό 2275/20-7-04 ερώτηση των Βουλευτών κυρίων Γρηγορίου Νιώτη, Αντωνίας Αντωνίου, Βασιλείου Γερανίδη, Ιωάννου Δριβελέγκα, Λάζαρου Λωτίδη, Χρύσας Μανωλιά, Στυλιανού Ματζαπετάκη, Παναγιώτου Σγουρίδη, Μανόλη Στρατάκη, Κων/νου Τσίμα και Ανδρέα Φούρα, δόθηκε με το υπ’ αριθμ. 587/2-8-04 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της εν θέματι ερώτησης, σας γνωρίζω ότι η απελθούσα πολιτική ηγεσία του Υπουργείου Εξωτερικών, αρμόδια για θέματα απόδημου Ελληνισμού, δεν υπέβαλε για το 2004 πρόταση στην ΚΕΔΚΕ για τη χρηματοδότηση του Προγράμματος Φιλοξενίας Αποδήμων στην Ελλάδα στο πλαίσιο του επιχειρησιακού Προγράμματος δράσης του ΣΑΕ και της Τοπικής Αυτοδιοίκησης.
      Αυτό είχε ως αποτέλεσμα να μην υπάρξει πρόβλεψη χρηματοδότησης στην υπ'αριθ.7215/4-2-2004 εκδοθείσα ΚΥΑ.
      Επειδή η Κυβέρνηση θεωρεί ότι τα προγράμματα φιλοξενίας πρέπει να συνεχισθούν γιατί αποτελούν ιδιαίτερα σημαντικό κρίκο διασύνδεσης των νέων με την πατρίδα, προτίθεται σε συνεργασία με όλους τους εμπλεκόμενους φορείς να τα αξιολογήσει και να επαναπροσδιορίσει τους στόχους τους με μοναδικό κριτήριο το όφελος των Ομογενών.	
      Ο Υφυπουργός
      ΠΑΝΑΓΙΩΤΗΣ ΣΚΑΝΔΑΛΑΚΗΣ»
      11. Στην με αριθμό  2611/10-8-04 ερώτηση του Βουλευτή κ.  Μανόλη Στρατάκη δόθηκε με το υπ’ αριθμ. 15264/2-9-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Μανόλης Στρατάκης, σας πληροφορούμε τα εξής, όσον αφορά τις αρμοδιότητες του Υπουργού Ανάπτυξης:
      1) Με βάση τα διαθέσιμα στοιχεία προκύπτει ότι στην περίοδο 2.1.2004 έως 27-8-2004, ενώ η τιμή του brent αυξήθηκε, περίπου κατά 31,08%, η αύξηση της μέσης τιμής της αμόλυβδης βενζίνης, Πανελλαδικά, περιορίστηκε περίπου σε 13,82%.
      Επιπλέον από τις 28-5-2004, οπότε και καταγράφηκε η υψηλότερη τιμή αμόλυβδης με βάση την τιμοληψία του Υπουργείου Ανάπτυξης, παρατηρείται μείωση κατά 1,89%, παρά το γεγονός ότι η διεθνής τιμή του brent παρουσιάζει αύξηση κατά 10,09%.Όπως κατ' επανάληψη έχει τονιστεί από την ηγεσία του Υπουργείου Ανάπτυξης, αποτελεί ζήτημα πρώτης προτεραιότητας η έκδοση των αναγκαίων κανονιστικών αποφάσεων για την αποκατάσταση της εύρυθμης και αποτελεσματικής λειτουργίας της αγοράς.
      Ήδη, σε εφαρμογή των αριθμών 17 και 20 του Ν. 3054/2002 εκδόθηκε η με αριθμό πρωτ. Δ 1/11144/24.6.04. Απόφαση του Υφυπουργού Ανάπτυξης με την οποία καθoρίζoνται οι υπoxρεώσεις των διυλιστηρίων και των εταιριών εμπορίας πετρελαιοειδών για τη γνωστοπoίηση των τιμών διάθεσης των προϊόντων, εκ μέρους τους στο Υπουργείο Ανάπτυξης και τη Ρ.Α.Ε.
      Έτσι τα διυλ/ρια, θα γνωστοποιούν τον τρόπο με τον οποίο διαμορφώνουν τις εργοστασιακές (ex factory) τιμές των πετρελαιοειδών προϊόντων στις οποίες περιέχεται και το κόστος διύλισης. Επίσης οι εταιρείες εμπορίας πετρ/δών θα γνωστοποιούν στο ΥΠΑΝ και την ΡΑΕ τις πραγματικές τιμές (συμπεριλαμβανομένων τυχόν εκπτώσεων ή άλλων διακανονισμών) στις οποίες διαθέτουν τα πετρ/δή προϊόντα στους πρατηριούχους ανά νομό. (Αντίγραφο της σχετικής απόφασης σας συνυποβάλλουμε).
      Με την πρωτοβουλία αυτή αφενός μεν το Υπουργείο Ανάπτυξης ενισχύει το οπλοστάσιό του για την άσκηση μιας ολοκληρωμένης πετρελαϊκής πολιτικής αφ' ετέρου δε αποκτά τη δυνατότητα της πλήρους γνώσης για την εξέλιξη και την διαμόρφωση των τιμών. 
      Παράλληλα, το Υπουργείο Ανάπτυξης εξαντλεί κάθε δική του δυνατότητα για την αποτελεσματική λειτουργία της αγοράς και της διαμόρφωσης των χαμηλότερων δυνατών τιμών των προϊόντων.
      Μέσα στα μέτρα και στις πολιτικές μας περιλαμβάνονται:
      Η ενίσχυση και ενεργοποίηση της Επιτροπής Ανταγωνισμού για τον εντοπισμό περιπτώσεων εναρμονισμένων πρακτικών και φαινομένων αισχροκέρδειας.
      Η Αξιοποίηση του ν. 3054/2002 για τη συγκρότηση των αναγκαίων ελεγκτικών μηχανισμών, ώστε να διασφαλιστεί ένα γνήσια ανταγωνιστικό περιβάλλον.
      Η Μελέτη για τη ριζική διαφοροποίηση του συστήματος τιμολόγησης των διυλιστηρίων και των εταιρειών εμπορίας με κατεύθυνση την επιμήκυνση του χρόνου τιμολόγησης.
      Η Ουσιαστική αναβάθμιση των ΚΕΔΑΚ (Κλιμάκια Ελέγχου Διακίνησης και Αποθήκευσης Καυσίμων) με την επέκταση των ελέγχων σε όλους τους φορείς του πετρελαϊκού συστήματος, δηλαδή της διύλισης, διακίνησης, αποθήκευσης, μεταφοράς και διάθεσης των καυσίμων.
      Στα πλαίσια αυτά σύντομα θα ανακοινωθούν οι νομοθετικές πρωτοβουλίες της κυβέρνησης.
      - Η ενεργοποίηση της Γενικής Γραμματείας Καταναλωτή, η οποία είχε συσταθεί πριν από 7 χρόνια και παρέμενε ανενεργή έως το Μάρτιο του 2004, με στόχο την ενίσχυση της καταναλωτικής συνείδησης. 
      Επιπλέον, σύντομα θα έλθει στη Βουλή Νομοθετική Ρύθμιση για αναβάθμιση της Επιτροπής Ανταγωνισμού και την ενίσχυση του ρόλου της, για να λειτουργήσει αφ' ενός μεν αποτελεσματικότερα, αφ' ετέρου δε ως ανεξάρτητη αρχή.	
      2) Όσον αφορά το θέμα της εφαρμογής της ενιαίας φορολόγησης στα καύσιμα για την καταπολέμηση των φαινομένων της νοθείας, η πρόταση αυτή, εξ’ όσων γνωρίζουμε, έχει κατατεθεί στην επιτροπή για την αναμόρφωση του φορολογικού συστήματος. Ωστόσο αρμόδιο για να απαντήσει στο ερώτημα αυτό είναι το Υπουργείο Οικονομίας και Οικονομικών, στο οποίο κοινοποιείται η παρούσα ερώτηση.
      Ο Υφυπουργός
      Γ. ΣΑΛΑΓΚΟΥΔΗΣ»
      12. Στην με αριθμό 2317/21.7.04 ερώτηση του Βουλευτή κ. Θεόδωρου Καραόγλου δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./207/11.8.04 έγγραφο από τον Υφυπουργό Πολιτισμού η ακόλουθη απάντηση:
      «Σε συνέχεια της με αρ.πρ.2317/21-7-2004 ερώτησης του Βουλευτή κ. Θεόδωρου Καραόγλου δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./207/11-8-04 έγγραφο από τον Υφυπουργό Πολιτισμού η ακόλουθη απάντηση:
      «Η πύλη του παλιού Σανατορίου της Θεσσαλονίκης ( σημερινό Νοσοκομείο Γ. Παπανικολάου ) σηματοδοτεί μέχρι σήμερα τον αρχικό περίβολο του χώρου και είναι γνωστή στην αρμόδια Εφορεία ως αξιόλογη διαμόρφωση εισόδου στην πρώην εγκατάσταση του Θεραπευτηρίου. Η εν λόγω κατασκευή δεν είναι χαρακτηρισμένη ως μνημείο ωστόσο σε οποιαδήποτε περίπτωση η ευθύνη συντήρησης νεώτερου μνημείου ή αξιόλογης ιστορικής κατασκευής ανήκει στον ιδιοκτήτη του, σύμφωνα με την ισχύουσα Νομοθεσία.
      Επισημαίνεται για μια ακόμη φορά η ευαισθησία του Υπουργείου Πολιτισμού για την προστασία των μνημείων πάντα σύμφωνα με την αρχαιολογική Νομοθεσία.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      13. Στην με αριθμό 2617/10.8.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 80802/24.8.04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
       «Απαντώντας στην με αρ. 2617/10.8.2004 ερώτηση που κατατέθηκε στη Βουλή από το Βουλευτή κ. Μ. Στρατάκη, σχετικά με την απασχόληση αλλοδαπών αποκλειστικών νοσοκόμων στα Νοσοκομεία, σας γνωρίζουμε τα εξής:
      Η αρμόδια υπηρεσία του Υπουργείου Υγείας και Κοινωνικής Αλληλεγγύης, με επανειλημμένες εγκυκλίους προς τα Νοσηλευτικά Ιδρύματα της χώρας, έχει επιστήσει την προσοχή ότι η παροχή υπηρεσίας σε νοσηλευόμενους από αποκλειστικές αδελφές νοσοκόμες πρέπει να προσφέρεται από τα άτομα που είναι εφοδιασμένα με άδεια εργασίας, όπως πρoβλέπoυν οι διατάξεις της αριθμ. Φ9/0ΙΚ. 1012/93 Κοινής Υπουργικής Απόφασης (ΦΕΚ Β/425/93) και συμπεριλαμβάνονται στον ονομαστικό πίνακα που είναι καταρτισμένος σε κάθε Νοσηλευτικό Ίδρυμα, σύμφωνα με τις διατάξεις της αριθμ. 11120/99 Κοινής Υπουργικής Απόφασης (ΦΕΚ Β/461/99).
      Επίσης με την Y7β/Γ.Π. 58458/30.9.2003 εγκύκλιο προς τους Προέδρους των Πε.ΣΥ.Π. (φωτοαντίγραφο επισυνάπτεται), εφιστάται η προσοχή για την τήρηση των ανωτέρω καθώς και η απαγόρευση εισόδου σε άτομα που δεν έχουν εργασιακή σχέση με το Νοσοκομείο και δεν κατέχουν την ειδική άδεια παραμονής από το Διευθυντή της Διοικητικής υπηρεσίας του Νοσοκομείου, έτσι ώστε να μεριμνήσουν τόσο για την ασφάλεια των Νοσοκομείων, όσο και την προστασία των νοσηλευομένων.
      Ο Υφυπουργός
      Α. ΓΙΑΝΝΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό  2628/12-8-04 ερώτηση του Βουλευτή κ. Ντίνου Ρόβλια δόθηκε με το υπ’ αριθμ.  7017/4/4479/27-8-04 έγγραφο από τον Υφυπουργό Δημόσιας Τάξης η ακόλουθη  απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. ΡΟΒΛΙΑΣ, σας γνωρίζουμε ότι, για το αντικείμενο αυτής, ενημερώθηκε, σύμφωνα με τα προβλεπόμενα από τη διάταξη της παρ. 4 του άρθρου 126 του Κανονισμού της Βουλής των Ελλήνων, η Εθνική Αντιπροσωπεία με το 7017/4/4468 από 25-8-2004 έγγραφό μας, σε απάντηση της 2559/162/4-8-2004 ερώτησης και αίτησης κατάθεσης εγγράφων, που κατέθεσε ο ερωτών κ. Βουλευτής.
      Πέραν αυτών, σε ό,τι αφορά τις αναφερόμενες στο επισυναπτόμενο στην ερώτηση δημοσίευμα μεταθέσεις των αξιωματικών της Αστυνομικής Διεύθυνσης Λέσβου, πρέπει να επισημάνουμε ότι το αρμόδιο Συμβούλιο Μεταθέσεων αποφάσισε σύμφωνα με τις διατάξεις της ισχύουσας νομοθεσίας, με υπηρεσιακά και κοινωνικά και όχι με εξωυπηρεσιακά κριτήρια, όπως αναφέρεται στην ερώτηση.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      15. Στην με αριθμό  2627/12-8-04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 7017/4/4470/27-8-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. ΑΝΤΩΝΑΚΟΠΟΥΛΟΣ, σας γνωρίζουμε ότι, σύμφωνα και με τις προγραμματικές δηλώσεις της Κυβέρνησης, μεταξύ των βασικών αξόνων της πολιτικής που εφαρμόζουμε είναι η αξιοκρατία και η διαφάνεια στα Σώματα Ασφαλείας, η επιβράβευση της αξιοσύνης, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου.
      Σε ό,τι αφορά τις πρόσφατες μεταθέσεις των αξιωματικών της Ελληνικής Αστυνομίας, σας πληροφορούμε ότι αυτές έγιναν σύμφωνα με τις διατάξεις της ισχύουσας νομοθεσίας (π.δ.100/2003), από το Ανώτερο Συμβούλιο Μεταθέσεων Αξιωματικών Ελληνικής Αστυνομίας, με υπηρεσιακά και κοινωνικά κριτήρια, αφού ελήφθησαν υπόψη οι υπηρεσιακές ανάγκες, οι προτάσεις των Υπηρεσιών και τα αιτήματα των ενδιαφερομένων και θα εκτελεσθούν μετά τη λήξη των Ολυμπιακών Αγώνων, κατά το χρονικό διάστημα από 5 έως 31-10-2004. Επισημαίνεται ότι το εν λόγω συμβούλιο είναι ανεξάρτητο συλλογικό όργανο και συγκροτείται από τον υπαρχηγό του Σώματος, δύο αντιστρατήγους και από έναν εκπρόσωπο της Πανελλήνιας Ομοσπονδίας Αξιωματικών Αστυνομίας (Π.Ο.ΑΞΙ.Α.) και της Πανελλήνιας Ομοσπονδίας Αστυνομικών Υπαλλήλων (Π.Ο.ΑΣ.Υ.), ενώ η σύνθεσή του ήταν η ίδια με αυτήν του προηγούμενου έτους.
      Σχετικά με την αιτίαση ότι δεν τηρήθηκαν οι προβλεπόμενοι χρόνοι στις εν λόγω μεταθέσεις, σας πληροφορούμε ότι, σύμφωνα με το άρθρο 1 της υπ' αριθ. 6500/1/16-γ από 25-6-2004 απόφασης του Αρχηγού της Ελληνικής Αστυνομίας, που εκδόθηκε κατ' εξουσιοδότηση του άρθρου 2 του ν. 3243/2004, οι μεταθέσεις του αστυνομικού προσωπικού για το έτος 2004 διατάσσονται μέχρι 31 Ιουλίου και πραγματοποιούνται από 5 έως 31 Οκτωβρίου. Στα πλαίσια αυτά το αρμόδιο Συμβούλιο Μεταθέσεων Αξιωματικών συνεδρίασε την 30-7-2004 και με το υπ' αριθ. 22/2004 πρακτικό του αποφάσισε τις μεταθέσεις των αξιωματικών, οι οποίες κοινοποιήθηκαν με την υπ' αριθ. 6001/2/791-β από 2-8-2004 διαταγή του Αρχηγού της Αστυνομίας. Επιπροσθέτως πρέπει να επισημάνουμε ότι, σύμφωνα με την υπ' αριθ. 265/1998 απόφαση του Διοικητικού Εφετείου Αθηνών, οι προθεσμίες ανακοίνωσης των τακτικών μεταθέσεων είναι ενδεικτικές και όχι ανατρεπτικές.
      Πέραν αυτών σημειώνεται ότι, σύμφωνα με τη διάταξη του άρθρου 18 του π.δ. 100/2003, κάθε μετατιθέμενος έχει δικαίωμα να υποβάλει ιεραρχικά αίτηση ακύρωσης ή τροποποίησης ή αναστολής της διαταχθείσας μετάθεσης, η οποία θα εξετασθεί από το αρμόδιο Συμβούλιο.
      Κατόπιν των ανωτέρω οι καταγγελίες για παραβιάσεις κανονισμών και κεκτημένων ως προς την έκδοση της απόφασης των μεταθέσεων δεν ανταποκρίνονται στην πραγματικότητα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Ρύθμιση ετήσιας άδειας εργαζομένων και άλλες διατάξεις». 
      Παραπέμπεται στην αρμόδια Διαρκή Επιτροπή. 
      Επίσης, έχω την τιμή να ανακοινώσω στο Σώμα το δελτίο αναφορών και Ερωτήσεων της Τρίτης 7 Δεκεμβρίου 2004. 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2591/9.8.2004 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων αντιμετώπισης του γεωλογικού φαινομένου στο δρόμο Ηρακλείου – Βιάννου Κρήτης.
      2. Η με αριθμό 3673/1.10.2004 ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντιπλημμυρική προστασία του Νομού Αχαΐας.
      3. Η με αριθμό 3462/24.9.2004 ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αξιοποίηση των ελεύθερων χώρων στην Αθήνα.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2550/3.8.2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των κάθετων οδικών αξόνων Ηρακλείου – Μεσσαράς και Ηρακλείου – Βιάννου.

      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 470/29-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την παραχώρηση της διοίκησης και διαχείρισης της εταιρείας «ΑΣΤΗΡ ΠΑΛΛΑΣ ΒΟΥΛΙΑΓΜΕΝΗΣ» σε ιδιώτες, τη διασφάλιση των θέσεων εργασίας κλπ.
      Η επίκαιρη ερώτηση του κ. Σγουρίδη έχει ως εξής:
      «Ο  Διοικητής της Εθνικής Τράπεζας της Ελλάδος σε πρόσφατες συνεντεύξεις του στον ημερήσιο τύπο δηλώνει ότι έχει ξεκινήσει διαδικασία για την παραχώρηση του  management της θυγατρικής της εταιρείας «ΑΣΤΗΡ ΠΑΛΛΑΣ ΒΟΥΛΙΑΓΜΕΝΗΣ» ΑΞΕ σε ξενοδόχους-μάνατζερ.
      Σύμφωνα με τα δημοσιεύματα η διαδικασία πρόκειται να ολοκληρωθεί στις αρχές του επόμενου έτους. 
      Στις δηλώσεις του Διοικητή της Εθνικής Τράπεζας δεν γίνεται καμιά αναφορά για το προσωπικό που απασχολείται στο συγκρότημα του «Αστέρα Βουλιαγμένης». 
      Με δεδομένο ότι στις περιπτώσεις παραχώρησης της διοίκησης και διαχείρισης εταιρειών σε τρίτους προκύπτουν μεταβολές στον τρόπο διοίκησης, στον τρόπο οργάνωσης των επιχειρήσεων, στη διάρθρωση και διάταξη των θέσεων εργασίας κλπ, μεταβολές που επηρεάζουν άμεσα το προσωπικό που υπηρετεί σ’ αυτές, ερωτώνται οι κύριοι Υπουργοί:
      Θα υπάρξει μείωση των υφιστάμενων θέσεων εργασίας από την επιχειρούμενη μεταβίβαση της διοίκησης και διαχείρισης του ξενοδοχειακού συγκροτήματος και θα θιγούν τα εργασιακά και ασφαλιστικά δικαιώματα όσων σήμερα απασχολούνται στη συγκεκριμένη επιχείρηση;»
      Ο Υφυπουργός κ. Ρεγκούζας έχει το λόγο για τρία λεπτά. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, όπως γνωρίζετε, με το άρθρο 51 του ν. 1892/1990 δεν υπάγεται στο δημόσιο τομέα η Εθνική Τράπεζα. Ιδιαίτερα μετά τις τελευταίες εξελίξεις, δεν έχει καν μετοχές της Εθνικής Τράπεζας το ελληνικό δημόσιο. Συνεπώς δεν υποχρεούται κανείς να πάρει στοιχεία από την Τράπεζα σχετικά με τα εσωτερικά της θέματα. 
      Ωστόσο, για ενημέρωσή σας θα ήθελα να σας υπενθυμίσω ότι στα πλαίσια της στρατηγικής του Ομίλου, η συγκεκριμένη εταιρεία στοχεύει σε νέες επενδύσεις, με σκοπό την καλύτερη αξιολόγηση και τις πιθανές επιλογές που μπορεί να έχει για να περπατήσει μπροστά οικονομικά η επιχείρηση. Οι επιλογές δεν έχουν αξιολογηθεί, απ’ ό,τι γνωρίζω, αυτήν τη στιγμή προς το σκοπό αυτό και περιλαμβάνουν κυρίως ζητήματα που έχουν σχέση με τη λειτουργία της ξενοδοχειακής μονάδας «ΑΣΤΕΡΑΣ», ψάχνοντας βέβαια πάντα να βρουν τη λύση. 
      Σε κάθε περίπτωση, επειδή κάνετε αναφορά στους εργαζόμενους, θέλω να σας διαβεβαιώσω ότι, ιδιοκτησιακό καθεστώς, η συγκεκριμένη εταιρεία δεν πρόκειται να αλλάξει. Οποιεσδήποτε άλλες μεταλλάξεις σε ό,τι αφορά στην επιχειρησιακή της δραστηριότητα μπορεί να υπάρξουν, ιδιοκτησιακό καθεστώς δεν πρόκειται να αλλάξει και βεβαίως κανένας εργαζόμενος δεν πρέπει να ανησυχεί για τη διατήρηση της θέσης του. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κύριε Ρεγκούζα.
      Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Θα δεχόμουνα το πρώτο σχόλιό σας, κύριε Υπουργέ, αν πράγματι ο «ΑΣΤΕΡΑΣ ΒΟΥΛΙΑΓΜΕΝΗΣ» ως ξενοδοχειακή μονάδα ήταν χτισμένη πάνω σε οικόπεδο της Εθνικής Τράπεζας. Σας πληροφορώ ότι ένα πολύ μεγάλο κομμάτι του «ΑΣΤΕΡΑ ΒΟΥΛΙΑΓΜΕΝΗΣ» είναι χτισμένο πάνω σε οικόπεδο του ΕΟΤ. Όπως ξέρετε, ο νόμος λέει «τα υπερκείμενα της υποκειμένης». Εν προκειμένω, το δημόσιο έχει σαφή λόγο στις οποιεσδήποτε μεταβολές, άσχετα που όταν επιχειρήθηκε η πώληση του οικοπέδου από τον ΕΟΤ στην Εθνική Τράπεζα το θέμα σταμάτησε, γιατί κατηγορούσατε την τότε Κυβέρνηση ότι «πουλάει τα ασημικά της οικογένειας».
      Το παράδοξο της ερώτησης είναι ότι ενώ εκδηλώνεται μία πρόθεση για πώληση του μάνατζμεντ του «ΑΣΤΕΡΑ ΒΟΥΛΙΑΓΜΕΝΗΣ» σε ξενοδόχους επιχειρηματίες και ενώ ακόμα αυτό δεν έχει αρχίσει να υλοποιείται, εμείς προστρέχουμε να δούμε τι θα γίνει με τους εργαζόμενους. Οι αρχαίοι ημών πρόγονοι έλεγαν «το προλαμβάνειν θάττερον του θεραπεύειν». Οι σύγχρονοι Έλληνες λένε: «κάλιο γαϊδουρόδενε παρά γαϊδουρογύρευε» .
      Σε ένα πράγμα θέλω  να μου απαντήσετε, κύριε Υπουργέ. Κατά την πώληση του μάνατζμεντ, γιατί ήδη έχετε αρχίσει τη διαδικασία προσπαθώντας να βρείτε χρηματοοικονομικό σύμβουλο που διερευνά την αγορά για να προχωρήσετε στη διακήρυξη εξεύρεσης μάνατζμεντ, θα τηρηθεί το προεδρικό διάταγμα 178/2002, που βασίζεται στην οδηγία 98/50 των Ευρωπαϊκών Κοινοτήτων, όπου ο μεταβιβάζων, αλλά και ο αγοράζων είναι υποχρεωμένοι να πληροφορούν τους εργαζόμενους για την ημερομηνία ή την προτεινόμενη ημερομηνία μεταβίβασης, τους λόγους της μεταβίβασης, τις νομικές, οικονομικές και κοινωνικές συνέπειες για τους εργαζόμενους από τη μεταβίβαση και τα προβλεπόμενα μέτρα που αφορούν τους εργαζόμενους; 
      Εσείς ως πολιτεία, ως Υπουργείο Οικονομίας και Οικονομικών που επιβλέπετε την Εθνική Τράπεζα, ως Υπουργείο Κοινωνικής Απασχόλησης, θα φροντίσετε ώστε να υπάρξει αυτή η προστασία των εργαζομένων; Εφόσον φροντίσετε, εμείς θα είμαστε αρωγοί σ’ αυτή σας τη φροντίδα. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Σγουρίδη.
      Ο κύριος Υπουργός έχει το λόγο. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Σγουρίδη, όπως σας είπα στην αρχή, παρότι είναι ανώνυμος εταιρεία η Εθνική Τράπεζα, η συγκεκριμένη  μονάδα, ο «ΑΣΤΕΡΑΣ ΒΟΥΛΙΑΓΜΕΝΗΣ» που είναι ξενοδοχειακή μονάδα, αναζητεί τρόπους καλύτερης εκμετάλλευσης και αποτελεσματικότερης λειτουργίας, χωρίς να έχει καταλήξει ακριβώς στο συγκεκριμένο πλάνο που θα επιλέξει. 
      Ωστόσο, σας διαβεβαίωσα και επαναλαμβάνω ότι το ιδιοκτησιακό καθεστώς δεν πρόκειται να αλλάξει. Εάν δεν λάμβανα υπόψη μου αυτά που είπατε, δηλαδή «τα υπερκείμενα της υποκειμένης», δεν θα είχα το δικαίωμα να σας δώσω μια τέτοια απάντηση. Σε κάθε περίπτωση σας διαβεβαιώνω ότι ιδιοκτησιακό καθεστώς δεν πρόκειται να αλλάξει ο «ΑΣΤΕΡΑΣ ΒΟΥΛΙΑΓΜΕΝΗΣ». Καμία ανησυχία δεν πρέπει να υπάρχει στους εργαζόμενους είτε για τα ασφαλιστικά τους είτε για τα συνεργασιακά τους δικαιώματα. Νομίζω ότι δίνω συνολικότερη απάντηση στην ερμηνεία που δίδεται συγκεκριμένα με αυτά που είπατε πριν. Δεν πρόκειται να απολυθεί κανένας  και κανένα ασφαλιστικό δικαίωμα δεν πρόκειται να χαθεί για τους εργαζόμενους. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Δεύτερη είναι η με αριθμό 483/30-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Περιβάλλοντος, Χωροταξίας και Δημοσίων Έργων σχετικά  με τη λήψη μέτρων βελτίωσης της νέας εθνικής οδού Πατρών-Πύργου κλπ.
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
      «Η Εθνική Οδός Πατρών-Πύργου έχει εξελιχθεί σε ένα από τα πλέον επικίνδυνα οδικά δίκτυα της χώρας μας. Κάθε χρόνο δεκάδες θανατηφόρα τροχαία ατυχήματα γίνονται σε έναν οδικό άξονα που δεν ξεπερνά τα εκατό χιλιόμετρα. Η συχνότητα και το μέγεθος των τροχαίων έχει καταστήσει τη ΝΕΟ Πατρών-Πύργου ένα από τα πλέον επικίνδυνα οδικά δίκτυα, αντίστοιχο με αυτά του Μαλιακού και των Τεμπών. 
      Από τότε που παραδόθηκε στην κυκλοφορία, δεν έχουν γίνει ουσιαστικές παρεμβάσεις βελτίωσης. Κανένα από τα έργα που προβλέπονται στην αρχική μελέτη, όπως ανισόπεδοι κόμβοι, παράπλευρες οδοί κλπ. δεν έγινε.
      Ο οδικός άξονας είναι ταχείας κυκλοφορίας και διέρχεται από κατοικημένες περιοχές, κυκλοφορούν δε σε αυτόν αγροτικά μηχανήματα, πεζοί, ακόμα και ζώα από τις κτηνοτροφικές μονάδες. 
      Απαιτείται άμεση παρέμβαση για βελτιώσεις και προγραμματισμός της ολοκλήρωσης των έργων που προβλέπονταν στην αρχική μελέτη. 
      Ερωτάται ο κύριος Υπουργός, τι μέτρα σκοπεύει να πάρει η Κυβέρνηση άμεσα και αν θα προγραμματιστούν τα έργα που προέβλεπε η αρχική μελέτη, ώστε η ΝΕΟ Πατρών – Πύργου να πάψει να αποτελεί οδικό άξονα τροχαίων ατυχημάτων». 
      Ο Υφυπουργός ΠΕΧΩΔΕ κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Είναι πράγματι γεγονός –και έχει δίκιο ο κύριος Βουλευτής- ότι με τις συνθήκες των τελευταίων δεκαπέντε χρόνων, από πλευράς κυκλοφορίας και ταχυτήτων, ο δρόμος Πατρών – Πύργου, που είναι μία νέα εθνική οδός, όπως είναι και το επίσημο όνομά της, έπρεπε να έχει αναβαθμιστεί. Είναι πράγματι σήμερα απαράδεκτο να μην υπάρχουν ανισόπεδοι κόμβοι και να υπάρχει μία σωρεία δυνατοτήτων εισόδων στο επίπεδο του τρακτέρ, σε ώρες μάλιστα που δεν υπάρχει καλός φωτισμός, με αποτέλεσμα να δημιουργούνται θανατηφόρα ατυχήματα. 
      Παρά ταύτα, δεν έγινε τίποτα μέχρι πρόσφατα και το 2000 ανακοινώθηκε ότι το κομμάτι αυτό θα περάσει στα έργα παραχώρησης, αναβαθμιζόμενο, βέβαια, σε αυτοκινητόδρομο, όποτε και όταν το έργο αυτό παραχώρησης της περιοχής εκείνης αρχίζει να υλοποιείται. 
      Μέχρι φέτος το έργο αυτό είναι ακόμα στη φάση των προκαταρκτικών μελετών και ήδη ο Υπουργός κ. Σουφλιάς, κάνοντας την επίσκεψή του στην περιοχή, ανακοίνωσε ότι μπαίνει σε μία διαδικασία ταχείας προώθησης και θα ανακοινώσει ο ίδιος σύντομα το τελικό χρονοδιάγραμμα υλοποίησης. 
      Ερώτημα δικό σας και δικό μου: Εν τω μεταξύ τι γίνεται; Τι κάνουμε; Η απάντηση είναι προφανής. Πρέπει ως τότε να γίνουν κάποιες βελτιώσεις. Ήδη η αρμόδια Διεύθυνση Ελέγχου Συντήρησης Έργων, η οποία ανήκει στην Περιφέρεια Δυτικής Ελλάδας -δεν ανήκει σε εμάς- δηλαδή στο Υπουργείο Εσωτερικών Δημόσιας Διοίκησης και Αποκέντρωσης κάνει ό,τι μπορεί με τα λίγα μέσα, τα οποία έχει, πρώτον, για να μπορέσει να βελτιώσει τη βατότητα σε κάποιες θέσεις και να κάνει έγκαιρα τις συντηρήσεις και δεύτερον, να κάνει κάποιες μικρές παρεμβάσεις, όπως κατασκευή τοίχων προστασίας, αποκατάσταση φθορών του ασφαλτοτάπητα κλπ.
      Θα πρέπει να πούμε ότι κατάφερε, παρ’ ότι αυξήθηκε ο κυκλοφοριακός φόρτος και συγχρόνως –που είναι σημαντικό- η ταχύτητα των αυτοκινήτων, λόγω νέας τεχνολογίας, να μειώσει τον ανά αυτοκίνητο δείκτη ατυχημάτων, πράγμα που θεωρείται μία επιτυχία για την περιοχή εκείνη. 
      Το δικό μας Υπουργείο τώρα, παρεμβαίνοντας επίσης, διαθέτει ήδη μια ολοκληρωμένη μελέτη μέσω του προγράμματος ΕΠΟΑΛΑ για τη βελτίωση του συστήματος παρακολούθησης κυρίως των ταχυτήτων, αλλά και μικροπαρεμβάσεων στην περιοχή και επίσης η αρμόδια διεύθυνση, η Δ1 προχωρεί στη σηματοδότηση σε κρίσιμους κόμβους στην περιοχή Λεχαινών και Κουρούτας. 
      Αυτά, όμως, δεν είναι αρκετά. Είναι η ώρα για τη νέα χάραξη ενός κλειστού αυτοκινητόδρομου με δύο συν δύο τροχιές συν ΛΕΑ και φυσικά με ασφαλές διαχωριστικό ενδιάμεσο, τουλάχιστον αρκετά ασφαλές, ώστε να μη δημιουργούνται υπερπηδήσεις και να μην εμποδίζεται με τα φώτα των αυτοκινήτων το βράδυ η κυκλοφορία των απέναντι. Αυτό, επαναλαμβάνω, είναι και το στοίχημα που έχει το Υπουργείο μας σήμερα για υλοποίηση με υπογραφή της σύμβασης παραχώρησης εντός του 2005 ή του 2006. Εάν αυτό δεν γίνει όλα τα άλλα είναι ημίμετρα και συμφωνώ μαζί σας ότι λύση οριστική δεν θα υπάρξει. Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ(Ε΄Αντιπρόεδρος της Βουλής): Ευχαριστώ, κύριε Πρόεδρε. 
      Την τελευταία φράση, κύριε Υπουργέ, την αντιλαμβάνομαι, εάν και πρέπει να πω ευθύς εξαρχής ότι δεν έχετε καμία ευθύνη εσείς για τη μέχρι τώρα κατάσταση, εάν και λόγω ειδικότητας έχετε μία γενικότερη γνώση. 
      Ήθελα να πω τρία χαρακτηριστικά γνωρίσματα αυτής της υπόθεσης. 
      Το πρώτο είναι ότι είναι ο τρίτος από πλευράς επικινδυνότητας σε πανελλαδικό επίπεδο από πλευράς τροχαίων ατυχημάτων και θανάτων και δεν έχει γίνει τίποτα μέχρι τώρα. 
      Δεύτερον έχει το χαρακτηριστικό της διαχρονικότητας. Πάλι δεν το λέω για εσάς, αλλά το λέω για το κόμμα που είναι στην Κυβέρνηση τώρα. Δηλαδή δεν είναι από εκείνα που μπορεί να πει κανείς ότι επί είκοσι χρόνια οι άλλοι τα εγκατέλειψαν. Ξεκίνησε το 1976 και το 1979. Σε έναν κόμβο χαρακτηριστικό του Αλισού είχαν μαζευτεί τρεις Υπουργοί και είπαν ότι γίνονται τα πάντα για να σωθούν οι άνθρωποι κλπ., ακριβώς σε μία διασταύρωση, κύριε Υπουργέ, που έχει κοστίσει μέχρι τώρα δεκατρείς ζωές, πέρα από τους ανάπηρους, τις περιουσίες που καταστράφηκαν κλπ. 
Είναι μία χαρακτηριστική περίπτωση όπου έγινε αργότερα περιβαλλοντική μελέτη και δόθηκαν αποζημιώσεις για τις απαλλοτριώσεις και δεν έχει γίνει η ανισόπεδη διάβαση. Αυτό είναι μοναδικό φαινόμενο σ’ ολόκληρη την Ελλάδα. 
      Το άλλο θέμα είναι οι εξαγγελίες. Έχουν γίνει πάμπολλες. Να μην πω ότι κάθε χρόνο σχεδόν γίνεται και μία εξαγγελία. Το θέμα τώρα είναι ότι αν ήταν η Αττική οδός, ή μάλλον σαν την Αττική Οδό θα είχε γίνει; Είναι αυτό που είπατε στην εισαγωγή σας κι εσείς, δηλαδή αν θα γίνει κάτι και πώς θα γίνει και με ποιο τρόπο. Με αυτοχρηματοδότηση ή με άλλους τρόπους; 
	Το βασικό θέμα –και επιμένω σ’ αυτήν την περίπτωση της διασύνδεσης με τον επαρχιακό δρόμο τριάντα στην Κ-11, όπου έχουν πεθάνει δεκατρείς άνθρωποι- είναι ότι έχουν δοθεί αποζημιώσεις και δεν έχει γίνει καθόλου, δεν έχει γίνει τίποτε απολύτως. Δεν είναι μόνο της περιφέρειας, είναι και των κυβερνήσεων που εποπτεύουν την περιφέρεια κάθε φορά. Πρέπει να δοθεί κάτι άμεσα, γιατί η ζωή του ανθρώπου κοστίζει πολύ περισσότερο απ’ ό,τι θα κοστίσει η κατασκευή αυτού του δρόμου που έχει μείνει έτσι. 
	ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Η κατάσταση είναι πράγματι όπως την περιγράφετε. Είπα προηγουμένως ότι δυστυχώς από το 2000 και μετά με το όραμα –το μη υλοποιηθέν βέβαια- της ανάθεσης του έργου με παραχώρηση, σταμάτησαν και οι σοβαρές επεμβάσεις τύπου ανισόπεδων κόμβων, και συνεπώς σήμερα βρισκόμαστε στη δύσκολη θέση να μην μπορούμε να κάνουμε ανισόπεδους κόμβους σ’ ένα δρόμο που θα υποβαθμιστεί σε δευτερεύοντα άξονα. Σε λίγο θα γίνει δευτερεύων δρόμος και θα κρατήσουμε όλη την κυκλοφορία στο νέο δρόμο, όπου ελπίζουμε να περάσουμε εσωτερικότερα, ώστε να έχει και λιγότερες στροφές και καλύτερη χάραξη. 
	Παρά ταύτα, πρέπει κάτι να γίνει ως τότε γιατί αυτό το «τότε» θα απέχει από το σήμερα περίπου τέσσερα χρόνια. Για το λόγο αυτό επιχειρούμε να κάνουμε παρεμβάσεις και στον κόμβο Κ-11, που είπατε να ελαχιστοποιήσουμε τη δυνατότητα ατυχημάτων κάνοντας στην περιοχή εκείνη και μερικές πρόσθετες νησίδες στην κυκλοφορία, στις οποίες ούτως ή άλλως οι οδηγοί αποφεύγουν να έχουν μεγάλες ταχύτητες. Έχουμε περιπορείες και κύκλους περίπου σε σχήμα ημικυκλίου κλπ. 
      Επαναλαμβάνω ότι η προσπάθεια είναι πλέον προσπάθεια παρεμβάσεων, για να μην έχουμε αυταπάτες. Το έργο πέρασε σε άλλο σύστημα και θα μεγιστοποιήσουμε τις παρεμβάσεις αυτές, ώστε πράγματι τα ατυχήματα να μειωθούν ακόμα περισσότερο.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Τρίτη είναι η με αριθμό 476/30-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών σχετικά με τη λήψη μέτρων για τον περιορισμό της ατμοσφαιρικής ρύπανσης στις μεγάλες πόλεις από πετρελαιοκίνητα και άλλα αυτοκίνητα.
	Η επίκαιρη ερώτηση του κυρίου Βουλευτή έχει ως εξής: 
«Παλαιότερες, αλλά και πρόσφατες διεθνείς καταγραφές κατατάσσουν την ελληνική πρωτεύουσα, τη Θεσσαλονίκη και τις άλλες μεγάλες πόλεις (Λάρισα, Πάτρα, Ηράκλειο) στην πρώτη σειρά στην Ευρώπη όσον αφορά την ατμοσφαιρική ρύπανση από χημικές ενώσεις (οξίδια του αζώτου, όζον, διοξίδιο του θείου), μικροσωματίδια κλπ.
	Κύρια αιτία η μόνιμη κυκλοφοριακή συμφόρηση στους στενούς και βαρυφορτωμένους από κάθε λογής οχήματα δρόμου (ΙΧ, δίκυκλα, πετρελαιοκίνητα λεωφορεία και φορτηγά) εν πολλοίς πεπαλαιωμένα και κακοσυντηρημένα, αλλά και οι βιομηχανίες και οι καυστήρες κεντρικής θέρμανσης των πολυκατοικιών και η ασφυκτική έλλειψη «πνευμόνων» πράσινου μέσα στις πόλεις. Αποτέλεσμα είναι η υποβάθμιση της ποιότητας ζωής και οι συνακόλουθοι κίνδυνοι για την υγεία και την ίδια τη ζωή των κατοίκων. 
      Κατά τους υπολογισμούς των ειδικών, τουλάχιστον τρεις χιλιάδες πρόωροι θάνατοι θα μπορούσαν να αποφευχθούν κάθε χρόνο στην Αθήνα αν ελαττωνόταν στο ήμισυ ο αριθμός των αιωρούμενων μικροσωματιδίων.
	Παρά ταύτα, συζητείται κατά δημοσιογραφικές και άλλες πληροφορίες η ελεύθερη κυκλοφορία στην Αθήνα και τη Θεσσαλονίκη και πετρελαιοκίνητων ΙΧ εκτός των κυκλοφορούντων λεωφορείων και φορτηγών, που είναι η κύρια πηγή αυτών των μικροσωματιδίων. Οι ειδικοί και οι περιβαλλοντικές οργανώσεις «κρούουν τον κώδωνα του κινδύνου».
	Κατόπιν των ανωτέρω, ερωτώνται οι κύριοι Υπουργοί:
	Είναι στα σχέδια της Κυβέρνησης η ελεύθερη κυκλοφορία πετρελαιοκίνητων ΙΧ αυτοκινήτων στην Αθήνα και στη Θεσσαλονίκη; Έχει υπολογισθεί το περιβαλλοντικό κόστος και οι συνέπειες για την ποιότητα ζωής, την υγεία, αλλά και την ίδια τη ζωή των κατοίκων;
	Ποια μέτρα προτίθεται να λάβει η Κυβέρνηση για τον περιορισμό της ρύπανσης από την κυκλοφορία πεπαλαιωμένων και κακοσυντηρημένων δικύκλων, ΙΧ, λεωφορείων και φορτηγών, καθώς και των βιομηχανιών και των καυστήρων κεντρικής θέρμανσης που ρυπαίνουν σχεδόν ανεξέλεγκτα την ατμόσφαιρα της πρωτεύουσας και των άλλων ελληνικών πόλεων;»
	Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, όπως είναι γνωστό το θέμα της ατμοσφαιρικής ρύπανσης είναι πολυσύνθετο. Οι δυσμενείς και ρυπογόνοι παράγοντες είναι συχνά ανεξέλεγκτοι και απρόβλεπτοι. 
      Ειδικότερα για το θέμα της πετρελαιοκίνησης των αυτοκινήτων θα ήθελα να πω το εξής: Η απαγόρευση της έκδοσης αδειών κυκλοφορίας και της κυκλοφορίας πετρελαιοκίνητων επιβατηγών αυτοκινήτων και των φορτηγών αυτοκινήτων κάτω των τεσσάρων τόνων στην Αθήνα και Θεσσαλονίκη, κρίθηκε αναγκαία το 1992 για την αντιμετώπιση των έντονων την εποχή εκείνη περιβαλλοντικών προβλημάτων, ιδιαίτερα του καπνού, στις συγκεκριμένες περιοχές.
      Η νέα κοινοτική οδηγία υπ’ αριθμό 1999/30 καταργεί τη μέθοδο του μαύρου καπνού για τον προσδιορισμό των σωματιδίων στην ατμόσφαιρα και την αντικαθιστά με τη μέτρηση των συγκεντρώσεων των σωματιδίων που έχουν διάμετρο μικρότερη από δέκα μικρά. 
      Οι συστηματικές μετρήσεις που διενεργούνται από το ΥΠΕΧΩΔΕ δείχνουν ότι τα αιωρούμενα σωματίδια παρουσιάζουν υπερβάσεις, τόσο στην Αθήνα όσο και στη Θεσσαλονίκη, των ορίων της νέας οδηγίας της Ευρωπαϊκής Ένωσης στην πλειονότητα των σημείων μέτρησης. Ο ρύπος αυτός αξιολογείται ότι πράγματι βρίσκεται σε υψηλά επίπεδα.
      Από τα αποτελέσματα του έργου «Απογραφή και έλεγχος αερίων εκπομπών από μεταφορικά μέσα» που χρηματοδοτήθηκε από το Β΄ Κοινοτικό Πλαίσιο Στήριξης και από τη μελέτη με τίτλο «Βελτιστοποίηση του τρόπου ελέγχου πηγών της ατμοσφαιρικής ρύπανσης στην περιοχή της Αθήνας», η οποία παραλήφθηκε από το ΥΠΕΧΩΔΕ το Σεπτέμβριο του 2004, προκύπτει ότι ο σημαντικότερος παράγοντας επιβάρυνσης της ατμόσφαιρας είναι οι εκπομπές από την κυκλοφορία πετρελαιοκίνητων οχημάτων, ενώ η συνεισφορά των βενζινοκίνητων επιβατηγών αυτοκινήτων είναι σχεδόν μηδενική.
      Από τα παραπάνω είναι φανερό, σε πρώτη τουλάχιστον ανάγνωση, ότι η άρση της απαγόρευσης της πετρελαιοκίνησης θα προσθέσει μια επιπλέον σωματιδιακή πηγή ρύπανσης. Αυτό άλλωστε συνάγεται και από σχετική μελέτη την οποία έχει εκπονήσει το ΥΠΕΧΩΔΕ. Στο Υπουργείο προκειμένου να καλύψουμε το θέμα από κάθε πλευρά εξετάζουμε διαφορετικά σενάρια μείωσης των σωματιδιακών ρύπων. Θα συνεκτιμηθούν τα στοιχεία, όπως η ποιότητα κινητήρων των πετρελαιοκίνητων οχημάτων, η διαθεσιμότητα χρονικά και εμπορικά του καυσίμου με χαμηλή περιεκτικότητα σε θείο, καθώς και το πιθανό περιβαλλοντικό όφελος και θα αποφασιστεί οριστικά σε συσχέτιση με το συναρμόδιο Υπουργείο Μεταφορών  η άρση ή μη της κυκλοφορίας σε Αθήνα και Θεσσαλονίκη των πετρελαιοκίνητων οχημάτων. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κύριοι συνάδελφοι, η Αθήνα και Θεσσαλονίκη έχουν το θλιβερό προνόμιο να είναι στους πρωτοπόρους της Ευρώπης όσον αφορά την ατμοσφαιρική ρύπανση σε όλα τα επίπεδα, από όλους τους παράγοντες, ιδιαίτερα δε στα μικροσωματίδια. Έχω εδώ μια πρόσφατη καταγραφή όπου φαίνεται ότι η Θεσσαλονίκη έχει 208, η Αθήνα 174, η Λάρισα 151, η Λιέγη 132 και το Μάντζεστερ που είναι βιομηχανική πόλη 71. Αυτά είναι τα μικροσωματίδια διαμέτρου κάτω των 10 μικρών ανά κυβικό μέτρο αέρα. Επομένως είμαστε πάρα πολύ υψηλά. Από την άλλη γνωρίζουμε και χαίρομαι που το δέχεται ο κύριος Υπουργός ότι η κύρια πηγή αυτών των μικροσωματιδίων, είναι το πετρέλαιο. Τα μικροσωματίδια είναι εξαιρετικά επικίνδυνα, επειδή είναι πολύ μικρά και μπαίνουν μέσα στα αναπνευστικό σύστημα -φθάνουν μέχρι τις κυψελίδες, φορτωμένα με διάφορους άλλους παράγοντες εν πολλοίς καρκινογόνους. Αν ελαττωνόταν στο μισό ο αριθμό τους θα μπορούμε να έχουμε μείωση των θανάτων στην Αθήνα τουλάχιστον κατά πέντε χιλιάδες το χρόνο, όπως λέει το εργαστήριο της Επιδημιολογίας του Πανεπιστημίου Αθηνών και να αυξηθεί ο μέσος όρος ζωής κατά ένα έτος.
      Από την άλλη βλέπουμε ότι υπάρχει μία προσπάθεια να προωθηθεί η κυκλοφορία και των ΙΧ πετρελαιοκινήτων αυτοκινήτων. Και έχουμε πετρελαιοκίνητα στην Αθήνα, έχουμε λεωφορεία, έχουμε φορτηγά, έχουμε ταξί, κακοσυντηρημένα  και με μια σειρά άλλων προβλημάτων, που δεν έχω περιθώριο εδώ να τα αναπτύξω.
Εάν λοιπόν, έχοντας εξαντλήσει όλα αυτά τα όρια, σκεπτόμαστε να προσθέσουμε και άλλους ρύπους μικροσωματιδίων, τότε δεν ξέρω σε ποια εκρηκτικά επίπεδα θα φτάσουμε. Και αυτό είναι ανεπίτρεπτο.
      Χαίρομαι που ο κύριος Υπουργός είπε ότι μελετάει το θέμα. Με ανησυχεί όμως που δεν ξεκαθαρίζει ότι εφόσον αυτά είναι δεδομένα, εφόσον είμαστε πολύ ψηλά, ξεπερνάμε κατά πολύ το μέσο όρο από όλη την Ευρώπη όσον αφορά τα μικροσωματίδια και εφόσον είναι επίσης δεδομένο ότι τα πετρελαιοκίνητα ρυπαίνουν με μικροσωματίδια, γιατί δεν λέμε ότι δεν μπορούμε να προσθέσουμε και άλλα μικροσωματίδια και άλλους ρυπογόνους παράγοντες. Βέβαια, εδώ δεν είναι μόνον αυτά.  Θα μπορούσε κάποιος να αναφέρει και άλλα προβλήματα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      …όπως ότι θα πρέπει να αναπτυχθούν τα μέσα μαζικής συγκοινωνίας, που στη χώρα μας -ιδιαίτερα στην πρωτεύουσα- είναι σε χαμηλό επίπεδο. Το βάδισμα το έχουμε ξεχάσει, τα ποδήλατα είναι αδύνατον με τους δικούς μας δρόμους να χρησιμοποιηθούν. Να σκεφθούμε ακόμη τα βιοκαύσιμα και βεβαίως να δούμε πώς μπορούμε συνολικά να περιορίσουμε αυτές τις πηγές ρύπανσης, οι οποίες δεν προοιωνίζουν τίποτε καλό για το μέλλον του τόπου μας. Θέλω να ελπίζω ότι η Κυβέρνηση το μελετάει σοβαρά και ότι θα προχωρήσει στις σωστές αποφάσεις, όπως επισημαίνουν και όλοι οι ειδικοί. 
      Η δε GREENPEACE είπε πρόσφατα, κύριε Υπουργέ –πιστεύω ότι το έχετε υπόψη σας, εσείς περισσότερο από τον καθένα μας- «το ντίζελ, ο σιωπηλός δολοφόνος». Έχει και μια σειρά από στοιχεία, που θα ήταν βέβαια πάρα πολύ κουραστικό να σας τα παραθέσω. Αυτό που θα έπρεπε να σας πω είναι ότι τα πετρελαιοκίνητα εκπέμπουν κατά μέσον όρο οκτώ έως δέκα φορές περισσότερα οξίδια του αζώτου από τα αντίστοιχα βενζινοκίνητα. Επίσης εκπέμπουν δέκα έως τριακόσιες φορές περισσότερα μικροσωματίδια. 
      Και αν επικαλούμαστε ότι ενδεχομένως να υπάρχει κάποιο οικονομικό όφελος, αρκεί να σκεφθούμε ότι τα καινούργια αυτοκίνητα -που θα πρέπει να προχωρήσουμε σε αγορά καινούργιων- θα είναι πιο ακριβά για να έχουν τη σύγχρονη τεχνολογία. Όταν έχουν όλους αυτούς τους αντιρυπαντικούς μηχανισμούς πάνω τους, τότε είναι εξαιρετικά ενεργειοβόρα. Τότε, λοιπόν, δεν θα έχουμε ούτε οικονομικό όφελος.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
    Ο κύριος Υπουργός έχει το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
    Το θέμα της ατμοσφαιρικής ρύπανσης από πετρελαιοκίνητα οχήματα απασχολεί και την Ευρωπαϊκή Ένωση στο πιο ψηλό επίπεδο. Ενδεικτικά αναφέρω ότι στο τελευταίο Συμβούλιο Υπουργών Περιβάλλοντος που έγινε τον περασμένο Οκτώβριο η Ολλανδική Προεδρία είχε συμπεριλάβει στην ατζέντα των προς συζήτηση θεμάτων την κακή ποιότητα του αέρα στα μεγάλα, αλλά και στα μικρότερα, αστικά κέντρα της Ευρωπαϊκής Ένωσης από τα πετρελαιοκίνητα οχήματα. Ασφαλώς και για μας στο ΥΠΕΧΩΔΕ η ατμοσφαιρική ρύπανση είναι θέμα προτεραιότητας.
    Δεν είναι όμως μόνο τα οχήματα που συμβάλουν στη ρύπανση της ατμόσφαιρας. Υπάρχουν και πολλές άλλες δραστηριότητες, όπως οι βιομηχανίες κλπ, που έχουν και αυτές τη δική τους συμβολή. Επιτρέψτε μου να σας αναφέρω ότι οι έλεγχοι που γίνονται από το ΥΠΕΧΩΔΕ των εστιών καύσης σε βιομηχανίες, νοσοκομεία, ξενοδοχεία, αρτοποιεία και κεντρική θέρμανση τόσο στην Αθήνα όσο και στη Θεσσαλονίκη –στη μεν Αθήνα από το ΥΠΕΧΩΔΕ, στη δε Θεσσαλονίκη από τον Οργανισμό Θεσσαλονίκης- έχουν ορατά και βεβαίως θετικά αποτελέσματα. Αναφέρω ενδεικτικά ότι η απόδοση των συστημάτων καύσης βρίσκεται στο επίπεδο του 80%, ενώ η μείωση του δείκτη αιθάλης είναι περίπου στο 1% της κλίμακας Μπακαρά, δηλαδή, είναι μέσα στα επιτρεπτά όρια.
    Σε ό,τι αφορά τους ελέγχους καύσης, οι οποίοι -στην επαρχία κυρίως- μέχρι σήμερα ήταν μάλλον ανεπαρκείς, σας αναφέρω ότι το ΥΠΕΧΩΔΕ μέσω του Γ΄ Κοινοτικού Πλαισίου Στήριξης προέβη στην προμήθεια του κατάλληλου εξοπλισμού, έτσι ώστε να μπορέσουμε να προχωρήσουμε στο αμέσως επόμενο διάστημα σε ελέγχους, να εντατικοποιήσουμε τους ελέγχους κυρίως στα μεγάλα αστικά κέντρα της περιφέρειας. 
    Παράλληλα, το ΥΠΕΧΩΔΕ προέβη μέσω του επιχειρησιακού προγράμματος «ΠΕΡΙΒΑΛΛΟΝ» στην προμήθεια δέκα υβριδικών αυτοκινήτων -τίθενται σε κυκλοφορία τις αμέσως προσεχείς ημέρες- ως ένα πρώτο βήμα στη σωστή κατεύθυνση. Και βεβαίως πρέπει να πω ότι ως ΥΠΕΧΩΔΕ είμαστε γενικά υπέρ της χρήσης ευγενέστερων καυσίμων.
    Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): 
      Επίκαιρες ερωτήσεις δεύτερου κύκλου: 
      Πρώτη είναι η  με αριθμό 463/29.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τον Υπουργό Δικαιοσύνης, σχετικά με τα προβλήματα στην άσκηση της δικαιοσύνης στο Πρωτοδικείο Ρεθύμνης κλπ.
      Το περιεχόμενο της ερώτησης του κυρίου συναδέλφου έχει ως εξής:
      «Σύμφωνα με επανειλημμένες έγγραφες διαμαρτυρίες του Δικηγορικού Συλλόγου Ρεθύμνου προς τους αρμόδιους φορείς, τα δικαστήρια του Ρεθύμνου παρουσιάζουν σοβαρά προβλήματα λειτουργίας, που προκαλούν  έντονη δυσφορία στους πολίτες και δυσχεραίνουν σοβαρά την άσκηση του δικηγορικού επαγγέλματος.
      Συγκεκριμένα, οι οργανικές θέσεις που προβλέπονται για δικαστικούς στο Πρωτοδικείο Ρεθύμνου δεν επαρκούν για να καλύψουν τις δικαστικές ανάγκες του νομού, γεγονός που επιτείνεται  από τις νόμιμες άδειες των ήδη υπηρετούντων εκεί δικαστικών και τις αποσπάσεις τους, προκειμένου να καλύψουν ανάγκες σε άλλα Πρωτοδικεία της Κρήτης.
      Αποτέλεσμα της έλλειψης ικανού αριθμού δικαστικών στο Πρωτοδικείο Ρεθύμνου είναι οι επανειλημμένες διακοπές των ποινικών δικών, η ταλαιπωρία των πολιτών και των δικηγόρων, υποθέσεις στα όρια της παραγραφής και η ουσιαστική υπολειτουργία της δικαιοσύνης, σε ένα νομό με ιδιαίτερα υψηλά ποσοστά παραβατικότητας, σε σύγκριση με την υπόλοιπη χώρα, προσφυγής στα δικαστήρια και άσκησης ποινικών διώξεων αναλογικά με τον πληθυσμό.
      Ερωτάται ο αρμόδιος Υπουργός.
      1. Με ποιον τρόπο σκοπεύει το Υπουργείο σας να αντιμετωπίσει τα ανωτέρω σοβαρά –κατά παραδοχή του Προέδρου του Αρείου Πάγου και του Γενικού Γραμματέα  του Υπουργείου σας- προβλήματα που παρουσιάζονται στη λειτουργία της δικαιοσύνης στο Πρωτοδικείο Ρεθύμνου;
      2. Υπάρχει η δυνατότητα ο Άρειος Πάγος, ως αρμόδιο όργανο, να αποφασίσει την απόσπαση δικαστικού από άλλο Πρωτοδικείο στο Πρωτοδικείο Ρεθύμνου, προκειμένου να αντιμετωπιστεί προσωρινά η ανωτέρω κρίση; 
      3. Προγραμματίζει το Υπουργείο σας την άμεση λήψη μέτρων και νομοθετικών πρωτοβουλιών προκειμένου να αντιμετωπιστούν οι δυσλειτουργίες της δικαιοσύνης που παρουσιάζονται στα Πρωτοδικεία της Κρήτης και να αναμορφωθεί  το δικαστικό σύστημα στη χώρα μας;».
      Ο Υπουργός Δικαιοσύνης κ. Παπαληγούρας έχει το λόγο για τρία λεπτά.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, η ερώτηση του συναδέλφου μου δίνει την ευκαιρία να ξεκαθαρίσω ότι σύμφωνα με ρητή διάταξη νόμου οι τοποθετήσεις των διοριζόμενων ή προαγόμενων δικαστικών λειτουργών, οι μεταθέσεις και αποσπάσεις τους ενεργούνται με προεδρικό διάταγμα που εκδίδεται ύστερα από απόφαση του οικείου δικαστικού συμβουλίου. 
	Ειδικότερα δε για τις αποσπάσεις, σύμφωνα πάλι με ρητή διάταξη του νόμου, επιτρέπονται εάν υπάρχει υπηρεσιακή ανάγκη, η διαπίστωση όμως της οποίας γίνεται, εάν πρόκειται για δικαστές των πολιτικών και ποινικών δικαστηρίων, με έκθεση του Προέδρου του Αρείου Πάγου. 
      Κύριε συνάδελφε, αυτήν τη στιγμή στο Πρωτοδικείου Ρεθύμνου προβλέπονται, μία οργανική θέση προέδρου πρωτοδικών και τέσσερις οργανικές θέσεις πρωτοδικών, που έχουν όλες καλυφθεί. Ωστόσο ο Γενικός Γραμματέας του Υπουργείου Δικαιοσύνης απέστειλε έγγραφο προς τον Πρόεδρο του Αρείου Πάγου στο οποίο είχε επισυναφθεί η σχετική επιστολή του Δικηγορικού Συλλόγου, ζητώντας την απαιτούμενη –όπως εξήγησα- από το νόμο γνωμοδότηση, σχετικά με την ανάγκη απόσπασης δύο πρωτοδικών στο Πρωτοδικείο Ρεθύμνου. Η σχετική γνωμοδότηση του Προέδρου του Αρείου Πάγου ήταν αρνητική καθώς διαπίστωνε ότι δεν υπάρχει υπηρεσιακή ανάγκη για την απόσπαση Πρωτοδικών στο πρωτοδικείο Ρεθύμνου. 
      Επίσης επισημαίνεται ότι στην περιφέρεια του Πρωτοδικείου Ρεθύμνου υπάρχουν τέσσερις οργανικές θέσεις ειρηνοδικών, στις οποίες υπηρετούν δύο τον αριθμό ειρηνοδίκες, καθώς οι Ειρηνοδίκες Αμαρίου και Μυλοποτάμου έχουν αποσπαστεί στα Ειρηνοδικεία Ηρακλείου και Ιεράπετρας αντίστοιχα.
      Το Υπουργείο Δικαιοσύνης, ήδη από τον Αύγουστο του 2004 διαβίβασε προς το Ανώτατο Δικαστικό Συμβούλιο την αίτηση της Ειρηνοδίκου Μυλοποτάμου για ανάκληση της απόσπασής της στο Ειρηνοδικείο Ιεράπετρας, η οποία όμως απορρίφθηκε. 
      Παράλληλα, θέλω να σας γνωρίσω ότι το Υπουργείο Δικαιοσύνης αναγνωρίζοντας την ανάγκη πλήρωσης των κενών οργανικών θέσεων ειρηνοδικών που υπήρχαν σε πολλά ειρηνοδικεία της χώρας, προκειμένου να μην καθυστερήσει με την όλη διαδικασία προκήρυξης διαγωνισμού, ανέλαβε στις αρχές του καλοκαιριού τη νομοθετική πρωτοβουλία διορισμού τριάντα έξι πρόσθετων ειρηνοδικών από τον πίνακα ειρηνοδικών του διαγωνισμού του 1997, έτσι ώστε να καλυφθούν –όπως και καλύφθηκαν- όλες οι κενές οργανικές θέσεις μέχρι τώρα. 
    Ακολούθως το Υπουργείο Δικαιοσύνης απέστειλε σχετικό έγγραφο προς το Ανώτατο Δικαστικό Συμβούλιο με την αναλυτική κατάσταση αυτών των τριάντα έξι νέων ειρηνοδικών ζητώντας την τοποθέτησή τους στις κενές οργανικές θέσεις επισημαίνοντας ότι κατά τη λήψη της σχετικής απόφασης το Ανώτατο Δικαστικό Συμβούλιο έχει τη δυνατότητα αφενός μεν να πραγματοποιήσει μεταθέσεις ικανοποιώντας σχετικά αιτήματα και αφετέρου να εξαιρέσει τη δυνατότητα λήξης των απόσπασης ειρηνοδικών που υπηρετούν σε ειρηνοδικεία στα οποία έχουν τοποθετηθεί νεοδιόριστοι ειρηνοδίκες.
    ΠΡΟΕΔΡΕΥΩΝ (Σωτήριος Χατζηγάκης): Ο κ. Εμμανουήλ Όθωνας έχει το λόγο.
    ΕΜΜΑΝΟΥΗΛ ΟΘΩΝΑΣ: Κύριε Υπουργέ, είναι αυτονόητο ότι καταθέτοντας αυτήν την επίκαιρη ερώτηση είχα επίγνωση και του νομοθετικού πλαισίου λειτουργίας όπως το περιγράψατε και της κατάστασης που δημιουργείται από την κάλυψη οργανικών θέσεων δικαστικών λειτουργών στο Πρωτοδικείο Ρεθύμνης.
    Θέλω όμως να αναδείξω ένα πρόβλημα το οποίο για την τοπική κοινωνία και για το Δικηγορικό Σύλλογο του νομού μας έχει πάρει μια πολύ ανησυχητική διάσταση. Πέραν της υψηλής παραβατικότητας ο Νομός Ρεθύμνου έχει και αριθμό υποθέσεων ανά δικαστικό λειτουργό που είναι ο μεγαλύτερος στη χώρα. Το 2003 υπήρχαν επτάμισυ  χιλιάδες μηνύσεις. Στο πινάκιο κάθε μονομελούς συνωστίζονται περίπου εκατόν ογδόντα υποθέσεις και ογδόντα στο τριμελές, εκ των οποίων το 60% περίπου κάθε φορά αναβάλλονται. 
    Αυτή η κατάσταση περιγράφει έναν τρόπο απονομής της δικαιοσύνης, αλλά και ταλαιπωρίας όλων των εμπλεκομένων που κανέναν μας δεν μπορεί να αφήνει αδιάφορο. Κυρίως δε μπορεί να αφήνει αδιάφορο τον πολιτικά υπεύθυνο αρμόδιο Υπουργό Δικαιοσύνης. Αν θεωρείτε, κύριε Υπουργέ, ότι δε μπορείτε, σε συνεννόηση με τον Πρόεδρο του Αρείου Πάγου, να πάρετε πρωτοβουλίες και να παρέμβετε αποφασιστικά σε ζητήματα που παρουσιάζουν αυτήν την έξαρση, λυπάμαι αλλά νομίζω ότι υπάρχει μια σύγχυση στην αντίληψη του ρόλου σας.
    Δεν θα ήταν άσχημο καμιά φορά να επιδιώκουμε αυτήν τη συνεργασία για την επίλυση τόσων έντονων προβλημάτων όπως αυτά που καταγράφονται στον τρόπο απονομής της δικαιοσύνης στο Ρέθυμνο και να μην κάνουμε χρήση τέτοιων πρωτοβουλιών μόνο σε περιπτώσεις άλλων θεμάτων. Τότε πρόκειται για παρέμβαση στο έργο της δικαιοσύνης.
    Δεν περιμένω προφανώς θαύματα ούτε περιμένω να μου δώσετε πρωτοδίκες και ειρηνοδίκες να τους πάω στο νομό μου. Θέλω όμως, κύριε Υπουργέ, για όσο διάστημα έχετε την πολιτική ευθύνη για τη λειτουργία της δικαιοσύνης στη χώρα μας, όταν ακούτε Ρέθυμνο να έχετε επίγνωση ότι αρκετοί πολίτες, αρκετοί δικηγόροι, αρκετοί δικαστικοί, έχουν σημαντικό πρόβλημα.
    ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): 	Ο συνάδελφος διαβεβαίωσε τη Βουλή ότι γνωρίζει τις αρμοδιότητες του Υπουργού Δικαιοσύνης. Φοβούμαι ότι με αυτά που είπε απέδειξε αμέσως μετά ότι αυτός έχει περιπέσει σε σύγχυση ρόλων και όχι ο Υπουργός.
      Σας επαναλαμβάνω, για τοποθετήσεις, μεταθέσεις, αποσπάσεις δεν είναι αρμόδιος ο Υπουργός. Έχει πράγματι τη δυνατότητα συνεννόησης με τον Άρειο Πάγο, αλλά θέλω να λάβετε υπόψη σας τη συνολικότερη αυτή την ώρα εικόνα. Οι κενές οργανικές θέσεις είναι πάρα πολλές, κύριοι συνάδελφοι. Και είμαι πεπεισμένος ότι το Ανώτατο Δικαστικό Συμβούλιο, ο Άρειος Πάγος λαμβάνει υπόψη με πάρα πολύ μεγάλη προσοχή τα στατιστικά στοιχεία στα οποία και εσείς αναφερθήκατε και  ιεραρχεί υπεύθυνα τις ανάγκες.
      Θέλω να σημειώσω εμφαντικά για άλλη μια φορά ότι δεν είναι αρμόδιο το Υπουργείο Δικαιοσύνης για όλα αυτά τα οποία αναφέρετε στην ερώτησή σας. Αρμόδιο είναι -και πάλι σας γνωρίζω- το Ανώτατο Δικαστικό Συμβούλιο, ο Άρειος Πάγος.
      ΠΡΟΕΔΡΕΥΩΝ ( Σωτήρης Χατζηγάκης): Προχωρούμε στην τελευταία επίκαιρη ερώτηση που είναι η με αριθμό 484/30-11-2004 του Βουλευτή του Κομμουνιστικού Κόμματος Ελλάδος, κ. Ιωάννη Πατσιλινάκου, προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Γενικό Νοσοκομείο Ρόδου.
      Ειδικότερα το περιεχόμενο της ερώτησης του κυρίου συναδέλφου, έχει ως εξής:
      «Σοβαρά προβλήματα υπάρχουν στη λειτουργία του Γενικού Νοσοκομείου Ρόδου, λόγω της τεράστιας έλλειψης προσωπικού. Με βάση τον οργανισμό του 1986, έπρεπε να υπάρχουν επτακόσιοι δύο εργαζόμενοι. Σήμερα όμως το νοσοκομείο καλύπτει τις ανάγκες του μόνο με τετρακόσια εξήντα οκτώ άτομα προσωπικό.
      Το γεγονός αυτό, σε συνδυασμό με τη μεταφορά σε νέο νοσοκομείο το 2002, έχει σαν αποτέλεσμα η διοίκηση του νοσοκομείου να επιβάλει υπερεντατικοποίηση της δουλειάς και να εξουθενώνει τους εργαζόμενους προκειμένου να μη διαταραχθεί η λειτουργία του νοσοκομείου. Ενδεικτικό της κατάστασης που επικρατεί είναι ότι οφείλονται τρεισήμισι χιλιάδες ρεπό και δέκα χιλιάδες ημέρες άδειας του 2004 στους εργαζόμενους του νοσοκομείου.
      Οι εργαζόμενοι, παρά τις φιλότιμες προσπάθειες που καταβάλλουν, είναι αδύνατον να καλύψουν τις υπάρχουσες ανάγκες. Μπροστά στην απαράδεκτη κατάσταση που βιώνουν, προχώρησαν σε κινητοποιήσεις διεκδικώντας να καλυφθούν, άμεσα τουλάχιστον, οι εκατόν ογδόντα τρεις θέσεις μόνιμου προσωπικού όλων των ειδικοτήτων, όπως προβλέπει ο οργανισμός και να σταματήσει η παραπέρα υποβάθμιση της παρεχόμενης υγειονομικής περίθαλψης που βάζει σε κίνδυνο την υγεία και τη ζωή των πολιτών.
      Ερωτάται ο κύριος Υπουργός, εάν θα προχωρήσει άμεσα στην πρόσληψη όλου του αναγκαίου μόνιμου προσωπικού, ώστε να καλύπτονται οι ανάγκες των κατοίκων για νοσοκομειακή περίθαλψη και να εξασφαλιστεί η ανάπτυξη του Νοσοκομείου της Ρόδου».
      Το λόγο έχει ο Υφυπουργός Υγείας και Κοινωνικής Αλληλεγγύης, κ. Αθανάσιος Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, είναι γεγονός ότι οι περισσότεροι Οργανισμοί των νοσοκομείων είναι παλαιοί και δεν έχουν επικαιροποιηθεί σύμφωνα με τις ανάγκες των νέων τμημάτων, εργαστηρίων, κλινικών που έχουν αναπτύξει. Και προφανώς, κύριε συνάδελφε, και αυτός ακόμη ο αριθμός των επτακοσίων δύο εργαζομένων που θα έπρεπε να έχει, είναι μικρότερος των αναγκών του νοσοκομείου. 
      Μιλάμε για ένα νοσοκομείο νεόδμητο, πολύ καλό με ιατροτεχνικό εξοπλισμό σύγχρονο, δυστυχώς όμως εγώ πρέπει να ομολογήσω, σε κριτική που έκανα τον προηγούμενο καιρό, ότι υπολειτουργεί. Όταν έχει μία εντατική μονάδα, που έχει εννιά κρεβάτια και λειτουργεί μόνο δύο και μάλιστα όχι με δικό της προσωπικό, αντιλαμβάνεσθε ότι δεν είμαστε ευτυχείς γι’ αυτήν την κατάσταση. Αλλά θα ήταν όμως, και πολύ δύσκολο μέσα σε ένα βραχύ χρονικό διάστημα οκτώ μηνών να μπορέσουμε να στελεχώσουμε αυτό το νοσοκομείο με ένα επαρκές προσωπικό, για να μπορεί να λειτουργεί εύρυθμα.
      Βεβαίως η Ρόδος, η οποία είναι μία τουριστική περιοχή και αποτελεί πύλη εισόδου αντιλαμβάνεσθε ότι είναι και καθρέπτης των υπηρεσιών υγείας. Άρα, λοιπόν, πρέπει οπωσδήποτε να στελεχωθεί αυτό το νοσοκομείο.
      Θα ήθελα να σας πληροφορήσω ότι σήμερα βρίσκεται στη διαδικασία της υπογραφής συμβάσεων με προσωπικό οκτάμηνης και τετράμηνης διάρκειας, Σύνολο είναι τριάντα ένα άτομα, η κατανομή των οποίων είναι, δεκαπέντε άτομα ΤΕ Νοσηλευτικής, τρία άτομα ΤΕ Ραδιολογίας και όλες οι άλλες ειδικότητες οι οποίες καλύπτουν ανάγκες του νοσοκομείου.
      Βεβαίως, είναι γεγονός ότι αυτές οι οκτάμηνες συμβάσεις και τετράμηνες δεν μπορούν να λύσουν πάγια το πρόβλημα.
	Γι’ αυτό, λοιπόν, είναι ήδη σε εξέλιξη ο διορισμός σαράντα τριών ατόμων τακτικής πλήρωσης των θέσεων. Ολοκληρώνεται η διαδικασία σ’ ένα διαγωνισμό τον οποίο εμείς βρήκαμε από το 2003, και αντιλαμβάνεστε τις αδυναμίες που έχει ο ν. 2190 όσον αφορά τη στελέχωση των νοσοκομείων. 
      Αυτή η διαδικασία θα τακτοποιηθεί μέσα σε ένα τρίμηνο, οπότε σαράντα τρεις θέσεις σε επίπεδο νοσηλευτικής υπηρεσίας, διοικητικής υπηρεσίας και σε επίπεδο επίσης ιατρικής υπηρεσίας θα στελεχώσουν κατ’ αυτόν τον τρόπο το νοσοκομείο μ’ αυτό το προσωπικό.
      Παράλληλα, μέχρι τέλος Δεκεμβρίου επικουρικό προσωπικό, το οποίο θα κατανεμηθεί σύμφωνα με τις ανάγκες των νοσοκομείων, θα βοηθήσει στην καλύτερη λειτουργία του νοσοκομείου, διότι όπως αντιλαμβάνεστε οι προτεραιότητες είναι σημαντικές, ιδιαίτερα σ’ αυτά τα νοσοκομεία τα οποία αποτελούν στολίδι για τον τόπο μας, αλλά είναι δυστυχώς, υπολειτουργούντα! 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Πατσιλινάκος.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε. 
      Κύριε Υπουργέ, παραδεχθήκατε τις αδυναμίες που παρουσιάζει το Nοσοκομείο Ρόδου. Πιστεύω πως δεν είναι μόνο το Νοσοκομείου της Ρόδου, αλλά όλα τα νοσοκομεία που έχουν τεράστιες ελλείψεις προσωπικού. 
      Η προσπάθεια που πρέπει να γίνει είναι να στελεχωθούν τα νοσοκομεία μας σύμφωνα με τις ανάγκες τους, τις νέες συνθήκες, τα νέα τμήματα και τα νέα εργαστήρια, κάτι που δυστυχώς δεν γίνεται. 
      Οι οργανισμοί πράγματι είναι παλαιοί και πολύ κάτω από τις ανάγκες. Ταυτόχρονα στο νοσοκομείο μεταφέρεται όλη η κακή εικόνα που έχει η πρωτοβάθμια φροντίδα και η οποία μεταφέρει εκεί πάρα πολλά προβλήματα. 
      Πιστεύω ότι πρέπει να επιδιώξουμε τον περιορισμό του ιδιωτικού τομέα, γιατί αυτός είναι η βασική αιτία για το ότι τα νοσοκομεία μας θα μένουν πάντα με λιγότερο  προσωπικό. 
      Τα ιδιωτικοοικονομικά κριτήρια και οι επενδύσεις κεφαλαίου που γίνονται στα ιδιωτικά νοσοκομεία δυστυχώς έχουν αντανάκλαση και στα δημόσια. Έγιναν αρκετά νοσοκομεία κτηριακά, αλλά δεν στελεχώθηκε κανένα. Αυτό δε, φαίνεται και από τον προϋπολογισμό του 2005. 
      Τώρα όσον αφορά τα άλλα που είπατε, είναι καλή η προσπάθεια με τα οκτάμηνα, τα τετράμηνα και τα υπόλοιπα, αλλά όπως είπατε και εσείς δεν λύνουν το πρόβλημα. Χρειάζεται πραγματικά νοσηλευτικό προσωπικό σε μεγάλες ποσότητες, έτσι ώστε να καλυφθούν οι ανάγκες των νοσοκομείων και να υπάρξει ουσιαστική περίθαλψη σε ένα νοσοκομείο που κτηριακά έχει τελειώσει τώρα και το οποίο πρέπει να αποδώσει. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Πατσιλινάκο.
      Το λόγο έχει ο κύριος Υπουργός.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Η υποστελέχωση των νοσοκομείων, η οποία είναι μία πραγματικότητα στον τόπο μας, έδωσε τη δυνατότητα στην Κυβέρνηση με την εύστοχη παρέμβαση του Υπουργού κ. Κακλαμάνη και μέσω βέβαια της Βουλής, της γενικότερης συναίνεσης όλων των πτερύγων, να προκηρύξει τρεις χιλιάδες τετρακόσιες θέσεις μονίμου προσωπικού διαφόρων κλάδων. 
      Έχουμε τη διαβεβαίωση ότι όλη αυτή η διαδικασία δεν θα ξεπεράσει το πεντάμηνο, οπότε μέσα σ’ αυτό χρονικό διάστημα θα έχουμε τη δυνατότητα της λειτουργίας πάρα πολλών νοσοκομειακών μονάδων.
      Προτεραιότητα για μας αποτελούν οι μονάδες, τα χειρουργεία και τα εργαστήρια, γιατί κατ’ αυτόν τον τρόπο θα λύσουμε τη λίστα αναμονής, θα κινηθεί περισσότερο όλο το κλινικό έργο και θα δοθεί η δυνατότητα της ταχείας διακίνησης των περιστατικών.
      Είμαι όμως υποχρεωμένος, κύριοι συνάδελφοι, να πω ότι στο τέταρτο τρίμηνο του 2003 και στο πρώτο τρίμηνο του 2004 από το συγκεκριμένο Νοσοκομείο της Ρόδου μετακινήθηκαν είκοσι δύο άτομα είτε διά αποσπάσεως είτε διά μετατάξεως, συγκεκριμένα τα εννέα άτομα με απόφαση του τότε Προέδρου. Αυτό δεν αποτελεί δικαιολογία για την υποστελέχωση του νοσοκομείου, αλλά είναι μία συγκεκριμένη παρατήρηση, εφόσον επικεντρωθήκαμε στο Νοσοκομείο Ρόδου.
      Κυρίες και κύριοι συνάδελφοι, να είστε σίγουροι ότι μέσα στις προσπάθειες που καταβάλλει το Υπουργείο είναι ακριβώς η προτεραιότητα λειτουργίας όλων αυτών των μονάδων. Δεν είναι δυνατόν να έχουμε αυτήν τη στιγμή σε όλη τη χώρα εκατόν είκοσι κρεβάτια εντατικής θεραπείας μη λειτουργούντα, πλήρως εξοπλισμένα.
      Αντιλαμβάνεστε, λοιπόν, ότι είναι καθήκον όλων μας και είναι ευχάριστο, όπως προείπα, ότι όλες οι πτέρυγες συναίνεσαν σ’ αυτό το διαχρονικό αίτημα της πλήρωσης και στελέχωσης των θέσεων, που θα δώσει τη δυνατότητα της λειτουργίας αυτών των μονάδων.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Αγροτικής Ανάπτυξης και Τροφίμων, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου για οικονομική, επιστημονική και τεχνική συνεργασία στον τομέα της γεωργίας».
      Παραπέμπεται στην αρμόδια Διαρκή Επιτροπή.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 32/10-11-2004 επερώτηση των Βουλευτών του Κομμουνιστικού Κόμματος Ελλάδας κυρίων Αλεξάνδρας Παπαρήγα, Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Ελπίδας Παντελάκη, Ιωάννη Πατσιλινάκου, Άγγελου Τζέκη, Δημητρίου Τσιόγκα, Σταύρου Σκοπελίτη, Αντωνίου Σκυλλάκου και Γεωργίου Χουρμουζιάδη, προς τον Υπουργό Απασχόλησης και Κοινωνικής Προστασίας, σχετικώς με την πολιτική της Κυβέρνησης στα εργασιακά ζητήματα.
      Το λόγο έχει ο πρώτος επερωτών κ. Δημήτριος Τσιόγκας, για δεκαπέντε λεπτά.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Το Κομμουνιστικό Κόμμα Ελλάδας φέρνει σήμερα στη Βουλή το μεγάλο πρόβλημα της ανεργίας, τη μάστιγα που βασανίζει εκατοντάδες χιλιάδες ανέργους. Υπάρχουν πάνω από πεντακόσιες χιλιάδες άνεργοι και με ποσοστό περίπου στο 12% με τα δικά σας πάντα στοιχεία. Γιατί εμείς υποστηρίζουμε ότι είναι πολύ περισσότεροι οι άνεργοι στη χώρα μας, οι άνεργοι, οι οποίοι ζουν στη φτώχια και την εξαθλίωση και από τις πολιτικές σας οδηγούνται στο περιθώριο.
      Η σημερινή συζήτηση γίνεται στον απόηχο σημαντικών κινητοποιήσεων των ανέργων, των εργαζομένων, των αγροτών, της νεολαίας, των συνταξιούχων. Οι τελευταίες κινητοποιήσεις των οικοδόμων, της Ομοσπονδίας Κλωστοϋφαντουργών Ιματισμού Δέρματος, των εργοστασίων της «ΤΡΙΚΟΛΑΝ», της «ΣΟΦΤΕΞ», της «ΔΑΡΕΚ» στον Έβρο, αλλά και των καθηγητών στα ΤΕΙ, αλλά και τα μεγάλα συλλαλητήρια που οργανώνει το Πανεργατικό Αγωνιστικό Μέτωπο σε συνεργασία με την Παναγροτική Συσπείρωση την επόμενη Πέμπτη στις 9 του Δεκέμβρη σε ολόκληρη την Ελλάδα, γίνονται ενάντια στην αντεργατική και αντιαγροτική πολιτική της Κυβέρνησής σας.
      Πρόκειται για ένα κύμα αγώνων, με καινούργια χαρακτηριστικά και αξιόλογα αποτελέσματα για το μέλλον του κινήματος. Οι εργαζόμενοι με τους αγώνες τους προβάλλουν αιτήματα και στόχους για την υπεράσπιση του δικαιώματος στη δουλειά, την αντιμετώπιση της ανεργίας, την προστασία των ανέργων. Είναι αιτήματα, τα οποία συγκρούονται με στρατηγικές επιλογές της Κυβέρνησης της Νέας Δημοκρατίας, με επιλογές των βιομηχάνων και της Ευρωπαϊκής Ένωσης. Οι εργαζόμενοι με τους αγώνες τους αποκαθηλώνουν καθημερινά την πολιτική της ήπιας προσαρμογής, της σεμνότητας και ταπεινότητας, η οποία είναι το ίδιο οδυνηρή με τις πολιτικές που εφάρμοζε το ΠΑΣΟΚ απέναντι στην εργατική τάξη και τους ανέργους.
      Το Κομμουνιστικό Κόμμα Ελλάδας αγωνίζεται για το δικαίωμα στη δουλειά με πλήρη εργασιακά και ασφαλιστικά δικαιώματα, για την ισότητα των γυναικών, την προστασία της νεολαίας, για εισοδήματα και συντάξεις που να ικανοποιούν τις αυξημένες σύγχρονες ανάγκες της λαϊκής οικογένειας, για δημόσια υγεία και παιδεία, για κοινωνική ασφάλιση απαλλαγμένη από κάθε μορφής παρέμβαση και εξάρτηση από τον ιδιωτικό επιχειρηματικό τομέα.
      Η αύξηση της ανεργίας είναι αποτέλεσμα της πολιτικής που υπηρετεί την παραγωγή και αναπαραγωγή του κέρδους. Στηρίζεται στη συγκέντρωση και στη συγκεντροποίηση του κεφαλαίου. Την ανεργία τη δημιουργεί το ίδιο το καπιταλιστικό σύστημα, γιατί θρέφεται απ’ αυτήν. Η εξουσία, που εκφράζει τα συμφέροντα της πλουτοκρατίας, η ανάπτυξη για την οποία εσείς μιλάτε έχει ως κριτήριο το κέρδος. Αυτή η δική σας ανάπτυξη και αυτό το σύστημα που υπηρετείτε γεννά την ανεργία, τη μερική απασχόληση, τον αυταρχισμό, την τρομοκρατία. Το λέμε αυτό, γιατί πρόσφατα είχαμε και συλλήψεις συνδικαλιστών του ΠΑΜΕ οι οποίοι συνελήφθησαν, γιατί κολλούσαν αφίσες με τις οποίες προπαγάνδιζαν το συλλαλητήριο της επόμενης Πέμπτης στις 9 του Δεκέμβρη. 
      Βεβαίως, όλα αυτά έχουν σχέση με το ποιος κάνει κουμάντο στην ανάπτυξη και για ποιον είναι η ανάπτυξη. Οι εργαζόμενοι είναι αντιμέτωποι με την πολιτική της Κυβέρνησης, που στηρίζει και δίνει νέα προνόμια στην πλουτοκρατία από τη μια πλευρά και από την άλλη αφαιρεί μέτρα προστασίας των ανέργων, τα οποία οι εργαζόμενοι απέσπασαν με σκληρούς αγώνες, με θυσίες. Πολλές φορές αυτοί οι αγώνες ήταν αιματηροί. Το πρόβλημα της ανεργίας δεν είναι προσωρινό και πρόσκαιρο όπως εσείς υποστηρίζετε ή όπως προσπαθούν να υποστηρίξουν διάφοροι απολογητές του συστήματος. Κανένας εργαζόμενος δεν μπορεί να περιμένει ότι στο σημερινό καπιταλιστικό σύστημα που ζούμε θα λυθεί το πρόβλημα της ανεργίας ούτε μπορεί να προσδοκά κανείς άνεργος ή εργαζόμενος καλύτερες ημέρες, όσο η κυβερνητική εξουσία είναι αυτή η οποία υπηρετεί τα συμφέροντα του κεφαλαίου ή αν θέλετε στην κυβερνητική εξουσία εναλλάσσονται τα κόμματα του δικομματισμού μια η Νέα Δημοκρατία και μια το ΠΑΣΟΚ που υπηρετούν τα συμφέροντα και τα κέρδη του μεγάλου κεφαλαίου. Αυτό επιβεβαιώνεται και με την Κυβέρνηση της Νέας Δημοκρατίας, η οποία διαδέχθηκε το ΠΑΣΟΚ Ο ίδιος ο Πρωθυπουργός διαβεβαίωσε σε όλους τους τόνους ότι συνεχίζεται η ίδια πολιτική, η πολιτική της ανεργίας συμπληρώνουμε εμείς -της λιτότητας, της φτώχειας για το λαό και ταυτόχρονα διαβεβαίωσε την πλουτοκρατία για νέα προνόμια, επιχορηγήσεις, φοροαπαλλαγές, μείωση της φορολογίας στο μεγάλο κεφάλαιο.
      Ο Πρωθυπουργός αναφέρθηκε στη δημοσιονομική εξυγίανση και τη μείωση των ελλειμμάτων. Αυτό σημαίνει για τους εργαζόμενους συνέχιση της λιτότητας, περικοπή κοινωνικών δαπανών, πρόσθετα βάρη στα λαϊκά στρώματα. Στην επιτάχυνση των διαρθρωτικών αλλαγών αυτό σημαίνει επιθετική πολιτική ιδιωτικοποιήσεων που ανακοινώνετε καθημερινά, μείωση των θέσεων εργασίας, απολύσεις, ανατροπή των εργασιακών δικαιωμάτων. Μίλησε για τους συμβασιούχους και το μόνο για το οποίο δεν δεσμεύθηκε είναι η μονιμοποίηση όλων των συμβασιούχων, όπως είχε υποσχεθεί προεκλογικά και το σταμάτημα της απαράδεκτης πολιτικής της ομηρίας, η οποία συνεχίζεται για δεκαετίες τόσο από το ΠΑΣΟΚ όσο και από τη Νέα Δημοκρατία. Τους συμβασιούχους συνεχίζετε να τους κοροϊδεύετε και εσείς και οι προηγούμενοι για πολλά χρόνια. Απ’ αυτούς μόνο ένα μικρό μέρος θα μείνει στη δουλειά. Οι υπόλοιποι ή θα απολυθούν ή θα συνεχίσουν με τη μερική απασχόληση. Με αυτές τις δεκατρείς χιλιάδες προσλήψεις της μερικής απασχόλησης που ανακοινώσατε μπορεί κάποιοι να βρουν δουλειά. Θα συνεχίσουν δηλαδή να είναι τα θύματα των πολιτικών που εφαρμόζουν πότε το ΠΑΣΟΚ. πότε η Νέα Δημοκρατία. Θα συνεχίσουν να είναι εκλογική πελατεία είτε για το ΠΑΣΟΚ είτε για τη Νέα Δημοκρατία. 
      Η ανεργία παρουσιάζει πρωτοφανή έξαρση παγκόσμια αφού οι άνεργοι είναι περίπου ένα δισεκατομμύριο. Στις χώρες της Ευρωπαϊκής Ένωσης των είκοσι πέντε αγγίζουν τα είκοσι πέντε εκατομμύρια, ενώ οι μισοί σχεδόν απ’ αυτούς είναι μακροχρόνια άνεργοι. Την ίδια αυξητική τάση παρουσιάζει η ανεργία και στις Ηνωμένες Πολιτείες και στην Ιαπωνία. Οι καπιταλιστές και οι κυβερνήσεις τους προβάλλουν ως λύση του προβλήματος της ανεργίας την ανάπτυξη επενδυτικών πρωτοβουλιών με ταυτόχρονη εξασφάλιση, όμως, της ανταγωνιστικότητας, με την οποία ανταγωνιστικότητα αμφισβητείται και καταργείται στην πράξη η μόνιμη απασχόληση, ενώ ταυτόχρονα γενικεύεται και γίνεται καθεστώς η μερική απασχόληση, η εποχική απασχόληση, οι συμβάσεις ορισμένοι χρόνου, οι συμβάσεις έργων του ΠΑΣΟΚ η δουλειά με το κομμάτι, η δουλειά στο σπίτι, όπου δεν υπάρχει καμία εργασιακή και κοινωνική προστασία.
      Παράλληλα οργιάζει η μαύρη εργασία και η εκμετάλλευση εκατοντάδων χιλιάδων αλλοδαπών εργατών, από τους οποίους μόνο ένας στους τέσσερις είναι ασφαλισμένος, με σοβαρές επιπτώσεις στους ίδιους, στο ασφαλιστικό σύστημα, αφού υπάρχει τεράστια εισφοροδιαφυγή από τους εργοδότες. Οι πολιτικές των κυβερνήσεων της Νέας Δημοκρατίας και του ΠΑΣΟΚ έχουν την ίδια φιλοσοφία για την απασχόληση. Εφαρμόζετε και οι δύο τις κατευθύνσεις της Ευρωπαϊκής Ένωσης με συγκεκριμένα μέτρα που προωθούνται και στη χώρα μας, με την κατάργηση του οκτάωρου και του επτάωρου, τη μείωση του χρόνου απασχόλησης τη γενίκευση της μερικής απασχόλησης, την ταυτόχρονη μείωση των αποδοχών την επιβολή ελαστικών ωραρίων, την κατάργηση της κυριακάτικης αργίας, την επιδότηση των εργοδοτών, ακόμα και με το επίδομα ανεργίας των ανέργων στο όνομα της μείωσης του κόστους εργασίας. Με αυτές τις πολιτικές δίνετε τζάμπα εργατικό δυναμικό στους βιομήχανους, που, βεβαίως, το μόνο που τους ενδιαφέρει είναι να εκμεταλλεύονται την εργατική τάξη ρίχνοντας τους μισθούς και τα μεροκάματα στο κατώτερο επίπεδο. Απόδειξη γι’ αυτό είναι το γεγονός ότι ένας στους τέσσερις εργαζόμενους είναι ανασφάλιστος, ενώ ένας στους δύο πληρώνεται με λιγότερες αποδοχές απ’ αυτές που προβλέπονται από τις συλλογικές συμβάσεις εργασίας. 
      Οι καπιταλιστές ληστεύουν τις λαϊκές οικογένειες όχι μόνο με όσα ανέφερα παραπάνω, αλλά και με τα καταναλωτικά, τα στεγαστικά, τα φοιτητικά, τα εορτοδάνεια, τα δάνεια για διακοπές, με τις πιστωτικές κάρτες. Οι καπιταλιστές κερδίζουν απ’ όλα αυτά που κρατούν από τους εργαζόμενους ενώ αρπάζουν από τους εργαζόμενους και απ’ αυτά που τους δίνουν. Οι επιχειρήσεις στη χώρα μας αλλά και παγκόσμια κλείνουν, γιατί στον καπιταλισμό ο μεγάλος τρώει το μικρό, γιατί οι επιχειρηματίες μεταφέρουν τις επιχειρήσεις όπου βρουν μεγαλύτερο κέρδος γιατί το κεφάλαιο δεν έχει πατρίδα. Επενδύει όπου κερδίζει περισσότερα. Πάνω σ’ αυτήν τη βάση εκδηλώνεται ο ανταγωνισμός, ανάμεσα στις επιχειρήσεις, τους επιχειρηματίες με αποτέλεσμα να κλείνουν επιχειρήσεις, να μεταφέρονται σε τρίτες χώρες. 
      Με τη ψήφιση της Συνθήκης του Μάαστριχτ από τη Νέα Δημοκρατία, το ΠΑΣΟΚ και το Συνασπισμό, αλλά και την ψήφιση στη συνέχεια του ν. 2601/98 για την οικονομική διείσδυση και την ανασυγκρότηση των Βαλκανίων, στην ουσία για να στηριχθούν τα νέα καθεστώτα και η παλινόρθωση του καπιταλισμού, επιδοτείτε τους βιομήχανους να φύγουν σε τρίτες χώρες, πετώντας στην ανεργία χιλιάδες εργάτες. Οι βιομήχανοι κερδίζουν περισσότερα από τις επιδοτήσεις που τους δίνετε από τα φθηνά μεροκάματα που βρίσκουν στις τρίτες χώρες, από την ελεύθερη εισαγωγή στη χώρα μας των προϊόντων που παράγουν εκεί, τα οποία γίνονται με λιγότερο κόστος και εκτοπίζουν εδώ ό,τι παράγεται στη χώρα μας. 
      Τα κόμματα της Νέας Δημοκρατίας, του ΠΑΣΟΚ και του Συνασπισμού, που ψήφισαν τη Συνθήκη του Μάαστριχτ και πρωτοστατούν καθημερινά στον ευρωμονόδρομο, έχουν τεράστιες ευθύνες για τους δεκάδες χιλιάδες απολυμένους και την αύξηση της ανεργίας. Συνυπεύθυνες σ’ αυτήν την κατάσταση είναι και οι ηγεσίες στο συνδικαλιστικό κίνημα, στη ΓΣΕΕ και στην ΑΔΕΔΥ, οι οποίες είναι παραδομένες στο κεφάλαιο, αποδέχονται τα αιτήματα του Συνδέσμου Ελληνικών Βιομηχανιών, την ανταγωνιστικότητα του κεφαλαίου, έχουν προσαρμόσει τα δικά τους αιτήματα στη λογική της αντοχής της οικονομίας, στη λογική του εφικτού, απορρίπτουν τις προτάσεις του πανεργατικού αγωνιστικού μετώπου, βγάζουν σπυράκια όταν τους κάνουμε προτάσεις ή όταν ακούν προτάσεις αγωνιστικής διεκδίκησης και επίλυσης των αιτημάτων, υπογράφουν την καταδίκη της εργατικής τάξης με συμβάσεις που σήμερα δίνουν 25 ευρώ μεροκάματο και 560 ευρώ μισθό το μήνα. Αποδέχονται τα 311 ευρώ Ταμείο Ανεργίας για τους άνεργους και αυτό στην καλύτερη περίπτωση να φθάνει τον ένα χρόνο.
Υποτάσσονται στη λογική της εκμετάλλευσης που είναι το «οξυγόνο» και η «τροφή» του συστήματος. Η πολιτική της Ευρωπαϊκής Ένωσης με τις αποφάσεις που παίρνει, στηρίζει τους καπιταλιστές, αναπαράγει την ανεργία και γενικεύει τη μερική απασχόληση για το μοίρασμα της εργασίας. 
      Ήδη στον ιδιωτικό τομέα η μερική απασχόληση ξεπερνά επίσημα το 11% και ετοιμάζεστε, με το νόμο που ψηφίσατε και με αυτά που έχετε ανακοινώσει, να προσλάβετε άλλες δεκατρείς χιλιάδες μερικώς απασχολούμενους στον ευρύτερο δημόσιο τομέα, στους δήμους και τις νομαρχίες. 
	Αυτή η πολιτική γενίκευσης της μερικής απασχόλησης υπονομεύει το μέλλον της νέας γενιάς, την οποία εσείς θέλετε χωρίς δικαιώματα. Τόσα χρόνια στην Ευρωπαϊκή Ένωση δοκιμάστηκαν όλες οι λεγόμενες ενεργητικές πολιτικές και η ανεργία αυξάνεται. Η μερική απασχόληση στην Ευρωπαϊκή Ένωση είναι στο 18%, ενώ υπάρχουν χώρες, όπως η Ολλανδία, όπου η μερική απασχόληση είναι στο 35% και μας τις παρουσιάζετε ως πρότυπα. 
      Εσείς, όπως και το ΠΑΣΟΚ, συνεχίζετε να επιδοτείτε τους βιομήχανους με τα λεφτά των εργαζομένων, όμως καμία πολιτική επιδότησης των βιομηχάνων δεν δημιούργησε νέες θέσεις εργασίας και η ανεργία «στριφογυρίζει» στο 12%. Τώρα υλοποιείτε το νόμο που το ΠΑΣΟΚ ψήφισε στην αρχή του χρόνου, με τον οποίο δίνετε κι αυτό το επίδομα ανεργίας -που παίρνει ο άνεργος- στο βιομήχανο. 
      Η πολιτική επιδότησης των βιομηχάνων όχι μόνο δεν εμπόδισε την αύξηση της ανεργίας, αλλά αντίθετα λειτούργησε ως «όχημα» για την κατάργηση του οκτάωρου, του επτάωρου, αφού τα αφεντικά απασχολούν τους εργαζόμενους όπως θέλουν και όσο θέλουν. Έτσι, υπονομεύετε τα ασφαλιστικά και συνταξιοδοτικά δικαιώματα των εργαζομένων, αφού χάνονται εκατοντάδες χιλιάδες ένσημα με οδυνηρές συνέπειες για τους εργαζόμενους στα ασφαλιστικά ταμεία. Βεβαίως, όλη αυτή η πολιτική έδωσε τεράστια κέρδη στους βιομήχανους. 
      Πρέπει να τονίσουμε ότι και με τους δικούς σας εθνικούς στόχους της ισχυρής Ελλάδας, των Ολυμπιακών Αγώνων, αν θέλετε και των προγραμμάτων σύγκλισης, «ξεκοκαλίστηκαν» τεράστια ποσά από το Γ’ Κοινοτικό Πλαίσιο Στήριξης, από τον κρατικό προϋπολογισμό, από τα ταμεία των εργαζομένων, χωρίς πάλι να αντιμετωπισθεί το πρόβλημα της ανεργίας. Τα προγράμματα επιδότησης των εργοδοτών της μερικής απασχόλησης δεν είναι προοπτική για τους εργαζόμενους. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η πολιτική της λεγόμενης επιδότησης της εργασίας αντί της ανεργίας έχει σκοπό να επιβάλλει ακόμα πιο σκληρούς όρους για τους εργαζόμενους, δυσβάσταχτους όρους, χειρότερους όρους εκμετάλλευσης. 
	Θέλουμε να καταθέσουμε την πρότασή μας για τους άνεργους και τους απολυμένους.
	ΠΡΟΕΔΡΕΥΩΝ (Σωτήρης Χατζηγάκης): Κύριε Τσιόγκα, θα κάνετε χρήση και της δευτερολογίας σας;
	ΔΗΜΗΤΡΙΟΣ ΤΣΙΟΓΚΑΣ: Θα πάρω δύο λεπτά από τη δευτερολογία μου και τα υπόλοιπα θα τα κρατήσω.
	Το Κομμουνιστικό Κόμμα Ελλάδας λαμβάνει υπ’ όψιν τα σημερινά οξυμένα προβλήματα των εργαζομένων και των οικογενειών τους, γι’ αυτό υποστηρίζουμε ότι ο αγώνας σήμερα πρέπει να γίνεται από το ΚΚΕ, αλλά και από τους εργαζόμενους και από τα ταξικά συνδικάτα, για την επίλυση αυτών των προβλημάτων, από τη μία μεριά να καλλιεργεί και να αναπτύσσει τις προϋποθέσεις για ανατροπή αυτής της πολιτικής, από την άλλη να διεκδικεί την προστασία των δικαιωμάτων των λαϊκών οικογενειών, ώστε να μην εξαπλώνεται η εξαθλίωση και η φτώχεια. Αυτός ο αγώνας και η πρότασή μας απαντούν στα άμεσα προβλήματα και ανοίγουν προοπτικές για το αύριο. 
	Το Κομμουνιστικό Κόμμα Ελλάδας διεκδικεί για τους άνεργους και τους απολυμένους επιδότηση στο 80% του βασικού μισθού για όλη τη διάρκεια της ανεργίας, για όσο διάστημα είναι κανείς άνεργος, να υπολογίζεται ο χρόνος ανεργίας ως συντάξιμος χρόνος όλης της ανεργίας κι όχι όπως είναι τώρα, δηλαδή μόνο διακόσια ένσημα την τελευταία δεκαετία, να επιδοτούνται οι νέοι άνεργοι χωρίς καμία προϋπόθεση, ενώ τώρα δεν επιδοτούνται αν δεν έχουν δεκατέσσερις μήνες εργασία. Διεκδικούμε επέκταση της υπαλληλικής αποζημίωσης με το ν. 2112/1920 για όλους όσοι απολύονται, για όλους τους εργαζόμενους, σύνταξη γι’ αυτούς που απολύονται, στους άντρες στα πενήντα πέντε, στις γυναίκες στα πενήντα και βεβαίως όταν απολύεται κάποιος να «παγώνουν» τα δάνεια.
      Επίσης, για τους απολυμένους να υπάρχει μηνιαία κρατική επιδότηση για τις οικογένειες που σπουδάζουν παιδιά και να επιχορηγείται το ενοίκιο για όσους είναι στο ενοίκιο. Να διατίθενται δωρεάν κρατικοί βρεφονηπιακοί παιδικοί σταθμοί για τα παιδιά των ανέργων και να παίρνονται ειδικά μέτρα προστασίας των ανέργων, των γυναικών, των νέων και ιδιαίτερα των ατόμων με ειδικές ανάγκες.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Η Γενική Γραμματέας του Κομμουνιστικού Κόμματος Ελλάδος, κ. Αλέκα Παπαρήγα, έχει το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρόεδρε, κύριε Υπουργέ, ίσως κάποιος τρίτος καλοπροαίρετος ή κακοπροαίρετος, δεν έχει σημασία, ακούγοντας τις προτάσεις που προ ολίγου ανέφερε ο εισηγητής του Κομμουνιστικού Κόμματος Ελλάδας, ο Τάκης ο Τσιόγκας, μπορεί να χαμογελάσει ή να κάνει και το ερώτημα: Καλά, το Κομμουνιστικό Κόμμα Ελλάδας εξαντλεί τις προτάσεις του σε μέτρα βοήθειας και στήριξης των ανέργων; Εν πάση περιπτώσει, πού είναι το κύριο βάρος; Δεν είναι το κύριο βάρος στην καταπολέμηση της ανεργίας και στην επιδότηση -όπως ακούμε πάρα πολλά χρόνια- των θέσεων εργασίας και όχι στην επιδότηση ανεργίας; 
      Δυστυχώς, επειδή το θέμα της ανεργίας είναι ένα διαφανέστατο πρόβλημα, όχι μόνο ως προς τους δείκτες –εδώ υπάρχουν πολλές αλχημείες με τους δείκτες- αλλά και ως προς τις βαθύτερες αιτίες του, εμείς στα άμεσα μέτρα που προτείνουμε, είναι να δώσουμε ένα κύριο βάρος στην υπεράσπιση των ανέργων και των οικογενειών τους. Και αυτό γιατί δεν δίνουμε καμία εμπιστοσύνη σ’ αυτά τα οποία ακούμε από τη σημερινή Κυβέρνηση –τα είχαμε ακούσει πάρα πολλές φορές και από την προηγούμενη, τα έχουμε ακούσει και από την Ευρωπαϊκή Ένωση- ότι το κύριο βάρος σήμερα μπορεί και πρέπει να δοθεί στη δημιουργία θέσεων εργασίας. 
      Η ανεργία είναι αγιάτρευτη πληγή και του ίδιου του καπιταλιστικού συστήματος, πολύ δε περισσότερο που είμαστε σε μία περίοδο που η τάση είναι να ανεβαίνει η ανεργία -και η ανοιχτή και η συγκαλυμμένη- και όχι να μειώνεται. 
      Με αυτήν την έννοια θα ήθελα να τοποθετηθώ όχι στη δική μας αντίληψη για την ανεργία –είναι γνωστή άλλωστε- αλλά κυρίως να τοποθετηθώ στα επιχειρήματα που ακούσαμε όλα αυτά τα χρόνια από το ΠΑΣΟΚ και ακούμε σήμερα και από σας, ακόμα και από την Ευρωπαϊκή Ένωση, για το πώς θα καταπολεμηθεί η ανεργία. Είναι μία πολιτική που ακολουθείται εδώ και δέκα με δεκαπέντε χρόνια. Δεν υπάρχει σύνοδος της Ευρωπαϊκής Ένωσης, δεν υπάρχουν προγραμματικές δηλώσεις της Κυβέρνησης, δεν υπάρχουν παρεμβάσεις των Κυβερνήσεων που να μην σταθούν σ’ αυτό το θέμα, το οποίο βεβαίως δεν μπορούν να αγνοήσουν.
      Θα ήθελα εδώ να ξεκαθαρίσω ότι το Κομμουνιστικό Κόμμα Ελλάδας απορρίπτει εκατό τοις εκατό –κι εδώ δεν κάνουμε κανένα σκόντο και καμία προσαρμογή- την  άποψη  που  λέει  ότι ο  εργαζόμενος κοστίζει, όπου η εργασία –και όχι μόνο, αλλά και η κοινωνική ασφάλιση και η παιδεία κλπ.- μετριέται με το κόστος. Δεν είναι τυχαίο ότι στα έξοδα μπαίνει η δουλειά του εργαζόμενου. Αλλά ο εργαζόμενος προσφέρει μόνο. Γενικότερα όποιος πλούτος υπάρχει, λίγος- πολύς, ανάλογα με τη χώρα, αυτός είναι προϊόν ανθρώπινης εργασίας. Όσα κεφάλαια και να έχει κανείς, αν δεν μισθώσει την εργατική δύναμη, δεν πρόκειται να αβγατίσουν. Έτσι, λοιπόν, δεν μπορούμε να δεχθούμε την άποψη αυτή. 
      Γι’ αυτό και πέρα από τα μέτρα υποστήριξης των ανέργων, διεκδικούμε αυξήσεις, δωρεάν κοινωνικές υπηρεσίες και δωρεάν παιδεία. Γιατί το κύριο είναι ο εργαζόμενος να έχει δουλειά και καλό εισόδημα, αλλά και όλες οι ανάγκες του πρέπει να του αποδίδονται δωρεάν, διότι με τη δουλειά του προσφέρει. 
      Ας δούμε, λοιπόν, τα επιχειρήματα που λέγονται, όπως ότι η ανεργία έχει σχέση με την ανάπτυξη. Όταν έχουμε ανάπτυξη έχουμε και λιγότερη ανεργία. Το είπε και ο Τάκης ο Τσιόγκας και θα ήθελα να το επαναλάβω. Ας μιλήσουμε, όμως, για την ίδια την Ελλάδα, που είχε τους μεγαλύτερους ρυθμούς ανάπτυξης, πολύ πάνω από τον μέσο όρο στην Ευρώπη και σε παγκόσμιο επίπεδο και μάλιστα, με ρυθμούς ανόδου της παραγωγικότητας. 
      Για να δούμε λοιπόν, οι θέσεις εργασίας αυξήθηκαν ή μειώθηκαν; Βεβαίως, κάπου, σε κάποιον τομέα, ιδιαίτερα με τους Ολυμπιακούς Αγώνες, παραδείγματος χάρη στην οικοδομή κλπ., μπορεί να αυξήθηκαν οι θέσεις εργασίας. Συνολικά, όμως, έχουμε μείωση. 
      Και αυτό γιατί; Ποια είναι η τάση σήμερα; Οι επενδύσεις κατ’ αρχάς είναι αυξημένες σε ορισμένους τομείς και συνεχίζεται αυτό και μετά τους Ολυμπιακούς Αγώνες και μάλιστα οξύνεται. Οι επενδύσεις που γίνονται, γίνονται  με κριτήριο  την ένταση κεφαλαίου. Βεβαίως προωθούνται νέες τεχνολογίες και ξέρουμε πάρα πολύ καλά ότι η αντικειμενική τάση είναι ότι εκεί που εφαρμόζονται οι νέες τεχνολογίες μειώνεται η ζωντανή εργασία. Αυτό είναι αντικειμενικό και από μια άποψη είναι και προοδευτικό. Γιατί γι’ αυτό θέλουμε την επιστήμη. Αλλά όταν σε κάθε επιχείρηση χρειάζονται λιγότεροι εργαζόμενοι, αυτό δεν σημαίνει ότι πρέπει οπωσδήποτε να αυξηθεί η ανεργία. Η ανεργία αυξάνεται, γιατί το άλφα και βήτα κριτήριο είναι το κέρδος, γιατί οι επενδύσεις δεν γίνονται σε όλους τους τομείς που μπορούσε να αναπτύξει η Ελλάδα, αλλά εκεί που ενδιαφέρεται, όχι μόνο το μεγάλο κεφάλαιο, αλλά και ο ανισότιμος καταμερισμός στα πλαίσια της Ευρωπαϊκής Ένωσης. 
      Είναι, λοιπόν, μια σειρά πολιτικοί, ταξικοί παράγοντες που καθορίζουν αυτήν την εξέλιξη. Θα έλθουν ξένοι επενδυτές; Δεν είναι μόνο ότι θέλουν εκμεταλλευόμενη εργατική δύναμη. Θέλουν, όσο γίνεται, να επενδύσουν τα κεφάλαιά τους με λιγότερο εργατικό, ανθρώπινο δυναμικό. 
      Την ίδια ώρα, οι υγιείς και σύγχρονοι τομείς που θα μπορούσαν να δημιουργήσουν νέες θέσεις εργασίας δεν αναπτύσσονται ουσιαστικά, όχι μόνο στην Ελλάδα, αλλά και σε ολόκληρο τον καπιταλιστικό κόσμο. Είναι τομείς κοινωνικών υπηρεσιών, τομείς πολιτισμού. Βεβαίως αναπτύσσονται κάποιοι τομείς υπηρεσιών που έχουν να κάνουν με τον ανταγωνισμό. Πάρτε τη διαφήμιση. Απασχολεί χιλιάδες κόσμο που ανταγωνίζονται μεταξύ τους. Υπάρχει και μια σειρά από άλλους τομείς που είναι αποτέλεσμα του γνωστού ανταγωνισμού, είναι αν θέλετε παρασιτικοί τομείς, ενώ μία σειρά πραγματικά κοινωνικοί τομείς που αναφέρονται στον άνθρωπο και στη βελτίωση της ποιότητας της ζωής του, που έχουν σχέση και με τις υλικές, αλλά και με τις πνευματικές αξίες, δεν αναπτύσσονται αντίστοιχα με τις ανθρώπινες ανάγκες. Από αυτή την άποψη και παρά το γεγονός ότι έχουμε αύξηση στον τομέα των υπηρεσιών, αν θα πάρουμε τις πραγματικές ανάγκες, έχουμε μειωμένες θέσεις εργασίας. 
      Πάρτε τους άλλους τομείς που στην Ελλάδα δεν βρίσκονται σε ανάπτυξη, αλλά είναι σε στασιμότητα. Είναι οι τομείς εκείνοι που προσλαμβάνουν περισσότερο προσωπικό, είναι τομείς εντάσεως εργασίας. Μα, αυτοί οι τομείς βρίσκονται κάτω από έναν οξύτατο ανταγωνισμό και αντιμετωπίζουν το κλείσιμο. Οι επιχειρήσεις που ανθίζουν θέλουν λιγότερο εργατικό δυναμικό. Οι περισσότερες επιχειρήσεις στους τομείς αυτούς που απασχολούν σημαντικό εργατικό δυναμικό, είναι για κλείσιμο. 
      Μάλιστα, ο πρώην Διοικητής του ΙΚΑ ο κ. Νεκτάριος –αλλά αυτό το στοιχείο το έχω ακούσει και τώρα επί Νέας Δημοκρατίας- ανέφερε ότι θα προστεθούν τριακόσιες χιλιάδες άνεργοι μόνο στον τομέα της αγροτικής οικονομίας και μιλάμε για νέους ανθρώπους. Μάλιστα ο κ. Νεκτάριος, σε επίσκεψη που είχαμε κάνει, το αντιμετώπιζε σαν ένα τεράστιο πρόβλημα για το ΙΚΑ. Το νούμερο αυτό των τριακοσίων χιλιάδων ανέργων για τον τομέα της αγροτικής παραγωγής –δεν έχω αυτήν τη στιγμή πρόχειρα τα στοιχεία- το έχω διαβάσει και τώρα από αρμόδιους οι οποίοι ξέρουν πάρα πολύ καλά, τι θα γίνει με τον εκτοπισμό νέων ανθρώπων από τον τομέα της αγροτικής παραγωγής. Είναι ένα μεγάλο πρόβλημα αυτό, διότι αυτοί θα έλθουν επίσης, θα αναζητήσουν δουλειά, είτε στη βιομηχανία, είτε στη βιοτεχνία, είτε στο εμπόριο, είτε στις υπηρεσίες. 
      Δεν απαντάτε λοιπόν, στο πώς θα δημιουργήσετε καινούργιες θέσεις εργασίας, πολύ δε περισσότερο που υποτίθεται ότι η Κυβέρνηση ακολουθεί και μία αντικρατική πολιτική,  είναι κατά του κρατικισμού. Ανάλογα λέει και ο κ. Γεώργιος Παπανδρέου ότι είναι δογματικό το κράτος αν δημιουργεί θέσεις απασχόλησης. Πώς, λοιπόν, θα δημιουργηθούν θέσεις απασχόλησης; Πώς θα το καθορίσετε αυτό; Αυτό που μπορείτε εσείς να καθορίσετε -και το καθορίζετε- είναι πού μπορεί να γίνουν επενδύσεις, να δώσετε κίνητρα, αλλά σε καμία περίπτωση δεν μπορείτε να επέμβετε και λογικά με την πολιτική που ακολουθείτε, στη δημιουργία θέσεων εργασίας. Πώς θα γίνουν αυτές οι θέσεις εργασίας;
      Σήμερα συναντηθήκαμε με τη Διοίκηση της ΕΝΑΕ και μου έδωσαν στοιχεία    -αυτά  υπήρχαν και επί ΠΑΣΟΚ, υπάρχουν τώρα και επί Νέας Δημοκρατίας- ότι χρειάζονται στον τομέα της Νομαρχιακής Αυτοδιοίκησης πέντε χιλιάδες εργαζόμενοι.
    Και αυτοί καλύπτουν το 55%. Μιλάμε για έναν θεσμό που τον προβάλλετε, που έχει σχέση με τη βελτίωση της ζωής των κατοίκων, με την αποκέντρωση και βρίσκονται στο 55%. Έχουν προκηρυχθεί θέσεις, αλλά λένε ότι δεν μπορούν να τις ενεργοποιήσουν αυτές γιατί δεν έχουν να τις πληρώσουν.
    Εμείς, δεν είμαστε υπέρ του να δημιουργούνται θέσεις, γιατί τις θέσεις, πάλι οι φορολογούμενοι, οι εργαζόμενοι θα τις πληρώσουν. Αλλά δεν δημιουργείτε και τις θέσεις εκείνες που με βάση το δικό σας προγραμματισμό -που είναι τσιγκούνικος στον τομέα των κοινωνικών υπηρεσιών- θα κάνατε, γατί δεν υπάρχουν, λέει, χρήματα. Για μας απάντηση δεν είναι η λογιστική μέθοδος καταγραφής των δεικτών της ελληνικής οικονομίας, γιατί είτε με τη μία απογραφή, είτε με την άλλη, τα στοιχεία της ανεργίας και τα προβλήματα είναι τα ίδια.
    Επομένως, μπαίνει ένα ερώτημα: Πώς θα αντιμετωπίσετε το ζήτημα της ανεργίας; Υπάρχει μία απάντηση η οποία βεβαίως έχει δοθεί σε όλην την Ευρώπη και παγκόσμια. Η απάντηση είναι η μερική απασχόληση και ιδιαίτερα με θύματα τις γυναίκες και τους νέους. Αλλά η μερική απασχόληση και μάλιστα η ελαστική –δεν μιλάμε για το μειωμένο γενικό ωράριο εργασίας- δεν αποτελεί απάντηση στην ανεργία. Μιλάμε για ευκίνητο εργατικό δυναμικό, που είναι γνωστό ότι θα εναλλάσσεται. 
    Το ερώτημα, λοιπόν, είναι το εξής: Καλά εμείς οι κομμουνιστές έχουμε τη δικιά μας ιδεολογία μας, τη δικιά μας φιλοσοφία, εμείς προτείνουμε έναν άλλο τρόπο οργάνωσης ολόκληρης της κοινωνίας, γιατί ιδιαίτερα το θέμα της ανεργίας δεν λύνεται με ημίμετρα, μιλάμε για κατάργηση της ανεργίας και όχι απλώς για συγκάλυψη ή μια σχετική μείωσή της ή διαχείρισή της. Εμείς, λοιπόν, έχουμε τη δικιά μας φιλοσοφία την οποία εσείς δεν την ασπάζεστε. Δεν έχουμε ακούσει, όμως, μια ολοκληρωμένη δική σας φιλοσοφία που να λέει ότι έτσι θα δημιουργηθούν θέσεις. Θα το επιβάλετε στους ιδιώτες; Θα πάρει μέτρα το κράτος εξασφαλίζοντας και τους μισθούς, έστω με τα δικά σας δεδομένα;  Και από αυτήν την άποψη λέμε στους εργαζόμενους ότι το πιο διαφανές σήμερα πρόβλημα είναι η απασχόληση, η ανεργία, συν η κοινωνική ασφάλιση. 
    ‘Ενας από τους παράγοντες επίσης που υποσκάπτουν το κοινωνικό σύστημα ασφάλισης, αυτό που διαμορφώθηκε μεταπολεμικά και αυτό που έχει απομείνει έως τώρα, ύστερα από το διαδοχικό του γκρέμισμα, είναι η ανεργία. Όσο περισσότεροι άνεργοι, τόσο λιγότεροι οι πόροι στο σύστημα κοινωνικής ασφάλισης.
    Επομένως, αντιφάσεις δεν έχουμε εμείς με την πολιτική μας. Εμείς τουλάχιστον μπορεί να έχουμε μια διαφορετική πολιτική που δεν την ασπάζεστε, αλλά έχει μια συλλεκτικότητα και μια συνοχή. Αλλά εμείς έχουμε κάνει και άλλες προτάσεις. Ακόμα και στα πλαίσια αυτής της κατάστασης που υπάρχει σήμερα και αυτού του συσχετισμού, υπάρχει επείγουσα ανάγκη να διαμορφωθούν σχεδιασμοί άμεσων αναγκαίων έργων που έχουν σχέση με την καθημερινότητα. Την καθημερινότητα δεν ξέρω πως την καταλαβαίνει ο καθένας. Για παράδειγμα, αναφέρω τα αντιπλημμυρικά μέτρα, μέτρα αντισεισμικής θωράκισης, το ζήτημα των έργων για τη σωστή διαχείριση του νερού κλπ. Δηλαδή υπάρχουν έργα που στην Ελλάδα είναι απολύτως αναγκαία να γίνουν, έργα που έχουν σχέση με το συγκοινωνιακό και το κυκλοφοριακό. Ένα μετρό δεν φέρνει την άνοιξη. Υπάρχουν περιοχές υποβαθμισμένες που πρέπει να αναβαθμιστούν. Αν αυτά τα έργα γίνουν, αν διοριστούν στον τομέα της υγείας, αν καλυφθούν οι κενές θέσεις στον τομέα της Τοπικής Ατοδιοίκησης, έστω με τους δικούς σας προγραμματισμούς και οργανογράμματα και όχι με τα κομμουνιστικά, ένας μεγάλος αριθμός εργαζομένων όχι απλώς θα βρει δουλειά, αλλά θα βρει μόνιμη δουλειά. Βεβαίως το εισόδημα θα είναι χαμηλό, η κοινωνική ασφάλιση δεν θα είναι αυτή που πρέπει, αλλά τουλάχιστον θα έχουν δουλειά.
    Τέτοιους προγραμματισμούς δεν έχουμε. Απλώς έχουμε ευχολόγια, κάλεσμα των επενδυτών που ξέρουμε ότι οι επενδυτές αν έρθουν θα έρθουν με κριτήρια τις λίγες θέσεις εργασίας. Ξέρουμε επίσης πολύ καλά ότι αυτοί που αγόρασαν δημόσιες επιχειρήσεις, αυτοί που επενδύουν στην Ελλάδα ή μάλλον αυτοί που βάζουν κεφάλαια για εξαγορές και συγχωνεύσεις, θέτουν μια προϋπόθεση να πάρουν τις επιχειρήσεις αυτές με το λιγότερο εργατικό δυναμικό και χωρίς «βαρίδι» των κοινωνικών δικαιωμάτων. 
      Έτσι, λοιπόν, η ανεργία με την υποβάθμιση και τη διάλυση της κοινωνικής ασφάλισης πάνε μαζί. Κατά τη γνώμη μας, πάρα πολλοί εργαζόμενοι είναι μελλοντικοί άνεργοι. Η νέα γενιά δεν γνωρίζει τι θα πει σταθερή δουλειά, τι θα πει προγραμματισμός, τι θα πει έστω στοιχειώδης ασφάλεια μέσα στις σημερινές συνθήκες. 
      Προτάσεις έχουμε καταθέσει πάρα πολλές φορές. Δίνουμε έμφαση στις προτάσεις υπεράσπισης των ανέργων όχι με ψίχουλα. Δεν μπορεί να γίνει λαθρεμπόριο ελπίδων για τριακόσιες χιλιάδες θέσεις εργασίας και εκείνα και τα άλλα. Αυτά έχουν τελειώσει. Έχουμε ακόμη προτάσεις για έργα που έχουν σχέση είτε με δημόσια έργα είτε με κοινωνικές υπηρεσίες, που και αυτά δημιουργούν θέσεις απασχόλησης. 
      Πέρα από κει, εμείς τουλάχιστον παλεύουμε για πιο ριζικές λύσεις, διότι μία κοινωνία που θεωρεί κόστος τον εργαζόμενο και θεωρεί κόστος τις κοινωνικές του ανάγκες, αυτή τον καταδικάζει και στην ανεργία, πέρα από την τάση σχετικής ή και απόλυτης επιδείνωσης της ζωής του. Το γεγονός ότι σε όλη την Ευρώπη υπάρχουν αυτά τα προβλήματα εμάς δεν μας λέει τίποτα. Οι ίδιες αιτίες είναι άλλωστε, το ίδιο Ευαγγέλιο υποστηρίζετε. 
      Από τη δική μας την πλευρά, λοιπόν, δεν μπορούμε δυστυχώς να κάνουμε σκόντο. Μακάρι να φέρετε κάποια μέτρα, γιατί μας ενδιαφέρει πάρα πολύ να ανακουφιστεί κάπως η ζωή των εργαζομένων. Διότι όσο πιο δύσκολα ζουν οι εργαζόμενοι τόσο πιο μειωμένες είναι οι απαιτήσεις τους και πέφτουν στην παγίδα της χειραγώγησης, της εξαγοράς, της ρουσφετολογίας. Γιατί όσο υπάρχει ανεργία θα αυξάνει και η ρουσφετολογία. Αυτά πάνε μαζί. 
      Υπό αυτή την έννοια, λοιπόν, κρατήστε τουλάχιστον τις αμυντικές προτάσεις που κάνει το Κομμουνιστικό Κόμμα Ελλάδας, πάρτε τις υπ’ όψιν σας και πάρτε υπ’ όψιν τουλάχιστον ότι οι εργαζόμενοι αρκετά χρόνια έκαναν υπομονή. Τα επόμενα χρόνια δεν θα είναι ούτε ήσυχοι, ούτε υπάκουοι, ούτε πειθαρχικοί. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τη Γενική Γραμματέα του Κομμουνιστικού Κόμματος Ελλάδας κ. Αλέκα Παπαρήγα.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Δημήτρη Ρέππα, Κοινοβουλευτικός Εκπρόσωπος του ΠΑΣΟΚ ορίζεται η Βουλευτής κ. Χριστοφιλοπούλου. Επίσης, με απόφαση του Προέδρου του Συνασπισμού Ριζοσπαστικής Αριστεράς Κοινοβουλευτικός Εκπρόσωπος του Συνασπισμού ορίζεται ο Βουλευτής κ. Λεβέντης. 
      Το λόγο έχει, η κ. Παντελάκη. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Από τα στοιχεία της Εθνικής Στατιστικής Υπηρεσίας λέμε ότι δεν είναι πραγματική εικόνα, αλλά είναι στοιχεία που συγκαλύπτουν την ανεργία γιατί ακριβώς δεν υπολογίζεται η μερική απασχόληση ούτε όσων δουλεύουν στα προγράμματα κατάρτισης, έστω κι αν δουλεύει κάποιος για μία ώρα. 
      Αυτά τα στοιχεία τα έχουμε μέχρι το Μάρτιο, το ανέφερε και ο εισηγητής μας. Η κατάσταση είναι πάρα πολύ δύσκολη το επόμενο διάστημα, τους οκτώ μήνες, που παρακολουθούμε όλο αυτό το κλείσιμο των επιχειρήσεων. Και μέσα σε όλη αυτή την κατάσταση πνίγεται ιδιαίτερα η γυναίκα. Βεβαίως, είναι γενικότερο το πρόβλημα της ανεργίας. Είναι αδύναμοι οι κρίκοι που αφορούν τους νέους ανθρώπους, τα νέα κορίτσια και τα νέα αγόρια. Από δεκαπέντε μέχρι εικοσιεννέα ετών σπάει κόκαλα στην κυριολεξία. Είμαστε σίγουροι ότι δεν θα έπρεπε να λέμε ότι για ηλικίες από 15 έως 18 ετών έχουμε συγκρίσιμα στοιχεία, γιατί τα παιδιά πρέπει να είναι στο σχολείο. 
      Η γυναίκα, λοιπόν, ξεχωρίζει μέσα σε όλη αυτήν την κατάσταση. Οι πολιτικές που ακολουθήθηκαν το προηγούμενο διάστημα τη βγάζουν και την εκτοπίζουν από την παραγωγή κι έτσι βρίσκεται στο περιθώριο. Το 61,5% που είναι μακροχρόνια άνεργες είναι κάτω των εικοσιπέντε ετών, όταν το συνολικό ποσοστό σε σχέση με τη γυναίκα έχει φτάσει στο 16,8% και η τάση είναι σαφώς ανοδική, την ίδια στιγμή που η τάση είναι να αυξάνεται η μερική απασχόληση και να επικεντρώνεται περισσότερο στη γυναίκα. 
      Την ίδια τακτική ακολουθεί και η Νέα Δημοκρατία με τα μέτρα που παίρνει. Η γυναίκα χρησιμοποιείται για να μετατρέπεται η πλήρης απασχόληση σε μερική, με ή χωρίς ασφάλιση, ενώ συγχρόνως γίνεται ακόμη μεγαλύτερη εμπορευματοποίηση των κοινωνικών παροχών, χρησιμοποιούμενη η ίδια σε αυτές. Όλο αυτό ζήσαμε το προηγούμενο διάστημα, τα προηγούμενα χρόνια, με όλα αυτά τα προγράμματα κοινωνικής μέριμνας: Βοήθεια στο σπίτι, κέντρα δημιουργικής απασχόλησης, σχολικοί φύλακες, σχολικοί τροχονόμοι, κλπ. Και βέβαια, όλα αυτά τα ζήσαμε με τις περιβόητες ενεργητικές πολιτικές, τις οποίες συνεχίζετε κι εσείς ακάθεκτοι. 
      Ήταν υπέρ των γυναικών αυτές οι πολιτικές; Υπάρχει ένα ερώτημα: Υπήρχε ενδιαφέρον για τις γυναίκες για να αντιμετωπίσουν το πρόβλημα της ανεργίας; Είναι σαφέστατο ότι δεν υπάρχει ενδιαφέρον, γιατί εδώ έχουμε το εξής αντιφατικό. Από τη μία επιδοτούν τους επιχειρηματίες για να πάρουν γυναίκες και την ίδια στιγμή οι ίδιες επιχειρήσεις διώχνουν γυναίκες. Δηλαδή οι επιχειρήσεις που παίρνουν μητέρες κοντά στη σύνταξη με μερική απασχόληση επιδοτούνται συγχρόνως για να έχουν άλλες δραστηριότητες στο εξωτερικό. 
      Έχουμε την ενίσχυση της περιβόητης επιχειρηματικότητας την οποία υιοθετείτε και μάλιστα μέσα από τον αναπτυξιακό νόμο την έχετε κάνει φετίχ, ότι θα αντιμετωπίσει η γυναίκα την ανεργία μέσα σε τέτοιες συνθήκες ανταγωνισμού. Το αποτέλεσμα ποιο ήταν; Ότι οι γυναίκες ξανάβγαιναν άνεργες και μάλιστα, χρεωμένες στις τράπεζες. Τέτοια προβλήματα αντιμετώπισαν οι αγρότισσες και σε χειρότερη μοίρα μετά από το κλείσιμο των επιχειρήσεων με τους αγροτικούς συνεταιρισμούς και όλα αυτά.
      Η τάση είναι σαφής ότι η ανεργία αυξάνεται και εκδηλώνεται με ιδιαίτερα έμφαση στη γυναίκα, αυξάνεται η μερική απασχόληση και οι νέες θέσεις εργασίας συνολικότερα αποτελούν το 25% της μερικής απασχόλησης. Ιδιαίτερα στον τομέα του εμπορίου το ποσοστό είναι στο 60%. 
      Με το πρόγραμμα επενδύσεων που έχετε από τον κρατικό προϋπολογισμό γι’ αυτήν τη χρονιά, βλέπουμε που κατευθύνονται οι επενδύσεις. Δείχνει ακριβώς την τάση, ότι δεν υπάρχουν στον πρωτογενή και στο δευτερογενή τομέα. Λόγω του ανταγωνισμού, λοιπόν, οι επιχειρήσεις θα κλείνουν και άλλες θα παίρνουν χρήματα για να επενδύουν στο εξωτερικό. Η γυναίκα θα εκτοπιστεί ακόμα περισσότερο από την παραγωγή. Αυτές οι εξελίξεις είναι αρνητικές. Προϋπήρχαν βέβαια αυτά τα αρνητικά ζητήματα, αλλά μεσολάβησαν ακόμα περισσότερο μετά και την ανατροπή του σοσιαλιστικού συστήματος και το αστικό κράτος σε κάθε χώρα όπως και στη χώρα μας, έδωσε δικαιώματα στις γυναίκες, βέβαια μέσα από την πίεση και την κινητοποίηση του εργατικού κινήματος. Αυτή η τάση δεν μπορεί να αναστραφεί.
      Εμείς με αυτήν την επερώτηση θέλουμε να σας δείξουμε ότι μπορείτε να πάρετε μέτρα, όπως αναλύθηκαν και προηγούμενα, ώστε να αντιμετωπιστεί ή να μειωθεί η ανεργία. Από την στιγμή, όμως, που υπάρχει ένα τέτοιο προκλητικό πακέτο μέτρων απέναντι στην εργοδοσία φοροαπαλλαγών και κινήτρων, δεν υπάρχει δικαιολογία ότι δεν μπορούν να δοθούν χρήματα για να κάνετε έστω το ελάχιστο, τη στιγμή που ο κόσμος, οι οικογένειες, βρίσκονται σε απόγνωση. Το ελάχιστο είναι να πάρετε κάποια μέτρα για να δώσετε έστω μια μικρή ανάσα. Και τα μέτρα που προτείνει το Κομμουνιστικό Κόμμα είναι μέτρα με τη μορφή του επείγοντος για να πάρουν ακριβώς ανάσα. 
      Θα μπορούσαν να γίνουν χιλιάδες προσλήψεις σε σύντομο χρονικό διάστημα, ώστε να αντιμετωπισθούν οι ανάγκες στα νοσοκομεία, στα εκπαιδευτικά ιδρύματα και στις υπηρεσίες κοινωνικής πρόνοιας, όπως επίσης να γίνουν  επενδύσεις που θα δίνουν σταθερές θέσεις δουλειάς. Όλα αυτά θα διευκολύνουν όχι μόνο να έχει η γυναίκα πλήρη απασχόληση και καλές αποδοχές, αλλά θα τη διευκολύνουν και συνολικά στη ζωή της, γιατί ακριβώς αυτές οι υπηρεσίες αποδίδονται και στην ίδια. Ευχαριστώ. 
      ΠΡΟΕΔΡΕΥΩΝ ( Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Δημόσιας Τάξης, Εξωτερικών και Οικονομίας και Οικονομικών, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγγαρίας για την επανεισδοχή ατόμων που διαμένουν παράνομα στο έδαφος των Κρατών τους μετά του συνημμένου Πρωτοκόλλου εφαρμογής αυτής». 
      Παραπέμπεται στην αρμόδια διαρκή επιτροπή.
      Το λόγο έχει ο κ. Παναγιώτης Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κύριε Υπουργέ, της Απασχόλησης, η πρακτική σας των τελευταίων μηνών, δηλαδή από τότε που είσαστε Κυβέρνηση –όχι ότι δεν ήταν η ίδια και πιο πριν όταν ήσασταν στην αξιωματική αντιπολίτευση- σαν Υπουργείο και σαν Κυβέρνηση δείχνει ότι σας απασχολούν δύο πράγματα. 
      Πρώτον, η διευκόλυνση της συγκέντρωσης πλούτου σε λίγα χέρια, όσο γίνεται περισσότερο με βάση το ιδεολόγημα της επιχειρηματικότητας και του ανταγωνισμού.
      Δεύτερον, η απασχόληση. Η λέξη εργασία και η μόνιμη εργασία έχει τελείως εξαφανιστεί από το λεξιλόγιο το δικό σας αλλά και του σημερινού κόμματος της Αξιωματικής Αντιπολίτευσης. Είναι μία κατάσταση που διαιωνίζεται, διευρύνεται και διευκολύνει ακόμα περισσότερο αυτήν την εκμετάλλευση της φθηνής εργατικής δύναμης. Έτσι επιτυγχάνεται αυτό που λεγόταν και λέγεται ανάπτυξη. Από πού βγαίνουν τα νούμερα; Από τη συγκέντρωση πλούτου. Είχαμε αύξηση του Ακαθάριστου Εθνικού Προϊόντος από 3,8% στο 5%, αλλά συγχρόνως περισσότερο από δυόμισι εκατομμύρια Έλληνες ζουν κάτω από το όριο της φτώχιας. 
      Αυτά είναι χαρακτηριστικά γνωρίσματα, όπως είπε και ο εισηγητής μας, του καπιταλιστικού συστήματος σε ολόκληρη την Ευρώπη, που έχει, όμως, ορισμένα χαρακτηριστικά εντονότερα στη χώρα μας και έχει και ορισμένες γεωγραφικές ιδιαιτερότητες θα έλεγα. Χαρακτηριστικό παράδειγμα η Νοτιοδυτική Ελλάδα με κέντρο το Νομό Αχαϊας. Και δεν το λέω επειδή κατάγομαι από εκεί, αλλά είναι γνωστό ότι είναι έτσι και εσείς το ξέρετε πάρα πολύ καλά. Είναι μια περιοχή, η οποία μέχρι το τέλος της δεκαετίας του ’80 ήταν τέταρτη από πλευράς οικονομικής ανάπτυξης σε ολόκληρη την Ελλάδα. Γιατί; Γιατί είχε πρωτογενή τομέα, δευτερογενή τομέα, βιομηχανία, μεταποίηση κλπ. Τι έγινε; Μέσα σε σύντομο χρονικό διάστημα και είναι διαχρονικό αυτό το θέμα, με την έννοια ότι δεν μπορεί να πει κανείς σήμερα από τη σημερινή Κυβέρνηση ότι αυτοί που είχαν την κυβέρνηση επί είκοσι χρόνια τα διέλυσαν όλα. Αυτό ξεκίνησε από τις αρχές της δεκαετίας του ’90. Είχαμε το γρήγορο κλείσιμο όλων των μεγάλων επιχειρήσεων, «Λαδόπουλος», «Πειραϊκή Πατραϊκή» κλπ. Είχαμε υποβάθμιση του πρωτογενούς τομέα και άλλα, με αποτέλεσμα να φθάσει η περιοχή αυτή τώρα να είναι μία από τις φτωχότερες περιοχές της Ευρωπαϊκής Ένωσης.
      Αυτό που λέμε, όμως, εμείς τώρα για συγκέντρωση πλούτου, κάτω από αυτές τις ορισμένες συνθήκες, άμα το ακούει κανείς μπορεί να λέει, καλά από πού τα βγάζουν αυτοί και τα λένε; Είναι από επίσημα στοιχεία τα οποία, κύριε Υπουργέ, έχουν δημοσιοποιηθεί.
      Όταν έκλεισαν οι μεγάλες επιχειρήσεις στις αρχές της δεκαετίας του ’90 και η ανεργία έφθασε στο Νομό Αχαϊας στο 32% του ενεργού πληθυσμού –ίσως μόνο το Μαντούδι προηγείτο- εκείνη την περίοδο, γιατί οι τράπεζες ξέρετε πολύ καλά ότι για διάφορους λόγους δεν κλείνουν το στόμα τους, τι αποδείχθηκε; Επαναλαμβάνω ότι το 1992-1993 είχαν κλείσει οι επιχειρήσεις αυτές. Το 1995 οι καταθέσεις των Πατρινών ήταν (230.000.000.000) δισεκατομμύρια. Το 1997 ήταν (500.000.000.0000 δισεκατομμύρια. Αρχές του 2001 είχαν ξεπεράσει το ένα (1.000.000.000.)τρισεκατομμύριο. Ποιοι ήταν αυτοί; Οι απολυμένοι της «Πειραϊκής Πατραϊκής», του «Λαδόπουλου» και των άλλων επιχειρήσεων που έκλεισαν; Είναι γιατί έγινε εκμετάλλευση της εργατικής δύναμης εκείνη την περίοδο που βοήθησε στη συγκέντρωση πλούτου πάρα πολλών.
      Εκείνη την περίοδο, κύριε Υπουργέ, και θα το θυμόσαστε, εμφανίστηκε αυτό το οποίο κατά τη γνώμη τη δική μου ήταν ίσως η μεγαλύτερη πολιτική εξαπάτηση μετά τη μεταπολίτευση. Πρόκειται για τον Οργανισμό Ανασυγκρότησης Επιχειρήσεων. Ας βρεθεί κάποιος να πει ποια από αυτές τις επιχειρήσεις –δεν μιλάω για το Νομό Αχαΐας, μιλάω πανελλαδικά- ανασυγκροτήθηκε και αποδόθηκαν.
      Φθάσαμε, λοιπόν, σε μια κατάσταση τώρα να είμαστε από τις φτωχότερες περιοχές της Ευρωπαϊκής Ένωσης. Και παρατηρεί κανείς το φαινόμενο ότι ενώ συνεχίζεται η συγκέντρωση πλούτου σε λίγα χέρια, αρχίζει μια σκληρότατη έκφραση της εργοδοτικής συμπεριφοράς, όπως τρομοκρατία, προετοιμασία της κοινής γνώμης για μία μεγάλη επιχείρηση, η οποία ετοιμάζεται να κάνει έξοδο. Και όταν λέμε έξοδο δεν εννοούμε να κλείσει, αλλά να πάει στο εξωτερικό, ίσως επιδοτούμενη. Μέχρι τις εκλογές του 2004 έκλεισαν περισσότερες από εκατόν δύο επιχειρήσεις, που σημαίνει ότι αυτό το πράγμα συνεχίζεται και συνεχίζεται με σκληρότερο τρόπο.
      Εγώ κάνω απλώς μία καταγραφή της κατάστασης. Τις προτάσεις τις ακούσατε πιο πριν. Και δεν το λέμε –το έχω πει και άλλη φορά- για να πείσουμε εσάς, κύριε Υπουργέ. Η θέση σας –δεν μιλάω προσωπικά για σας, κύριε Υπουργέ- η θέση της Κυβέρνησης είναι δεδηλωμένη, όπως είναι δεδηλωμένη και η θέση του κόμματος της Αξιωματικής Αντιπολίτευσης. Το κάνουμε γιατί μέσα από τη συζήτηση εδώ στη Βουλή πιστεύουμε ότι περισσότερος κόσμος θα καταλάβει ποια είναι η πραγματική κατάσταση και ποιες είναι οι προτάσεις του Κομμουνιστικού Κόμματος. Ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, μιλάμε για ένα πολύ μεγάλο και σοβαρό ζήτημα, την ανεργία και τι συνέπειες έχει στους εργαζόμενους και στα λαϊκά στρώματα γενικότερα. Είναι άλλο, όμως, κύριε Πρόεδρε, να βλέπεις αυτήν την πραγματικότητα ζωντανή και από κοντά. Είναι άλλο δηλαδή να βλέπεις τους απολυμένους στην «ΤΡΙΚΟΛΑΝ» της Νάουσας, είναι άλλο να βλέπεις τους απολυμένους από το κλείσιμο του εργοστασίου «ΑΝΚΕΡ» στη Θράκη, να βλέπεις  την αλλαντοβιομηχανία «ΘΡΑΚΗ» να είναι και αυτοί στο δρόμο για το κλείσιμο. Είναι άλλο να αντιμετωπίζεις τους απολυμένους της «SOFTEX» στη Δράμα. Είναι άλλο να αντιμετωπίζεις τους απολυμένους στον «ΚΑΜΑΤΑΚΗ», στην «ΗΛΙΟΤΕΞ», στο «ΓΟΝΕΟ» στη Θεσσαλονίκη και στη «ΒΑΛΚΑΝ». Είχαμε και χθες το παράδειγμα στα κλωστήρια Κατερίνης και εκεί πήγε να ξηλώσει ο ιδιοκτήτης τα κλωστήρια για να τα μεταφέρει αλλού. Η πραγματικότητα δηλαδή είναι πολύ ζοφερότερη. Και το ζήτημα είναι ότι έχουμε σήμερα την παγκόσμια ημέρα εθελοντισμού.
      Ο κύριος Πρωθυπουργός είπε ότι δεν μπορείς να είσαι ευτυχισμένος όταν δίπλα σου υπάρχει πόνος, φτώχεια και αρρώστια. Και βέβαια το ζήτημα του εθελοντισμού μέσα στα πλαίσια της Ευρωπαϊκής ‘Ενωσης έρχεται να εξαγνίσει όποια ζοφερή πραγματικότητα δημιουργεί το άδικο εκμεταλλευτικό σύστημα του καπιταλισμού. Πρέπει να αναρωτηθείς πως μπορείς να είσαι πραγματικά ευτυχισμένος όταν γνωρίζεις ότι η πολιτική σου δημιουργεί ανεργία, φτώχεια και πόνο. ‘Όταν γνωρίζεις ότι αυτή η πολιτική σου συσσωρεύει τεράστια κέρδη σε όλους τους επιχειρηματίες που ανέφερα προηγουμένως. Και βέβαια τα κέρδη αυτών καλά κρατούν. Ως επιχειρηματίες στρέφουν αλλού τις κατευθύνσεις τους. Όμως, οι εργαζόμενοι απολύονται και οδηγούνται στη φτώχεια και στην εξαθλίωση.
      Έτσι, θα πρέπει κάποτε να γίνει και ένας έλεγχος. Ψηφίσαμε το φορολογικό νομοσχέδιο. Αύριο η Βουλή θα ψηφίσει τον νέο αναπτυξιακό νόμο. Φέρνω το παράδειγμα της «ΑNKEΡ». ‘Εχει πάρει 4,5 δισεκατομμύρια δραχμές με την υποχρέωση να κρατήσει την επιχείρηση για δέκα χρόνια στις Φέρες. Μετά από πέντε χρόνια άρχισε να δημιουργεί προβλήματα και σήμερα είναι κλειστή. Υπάρχει το άρθρο 5 που λέει ότι πρέπει να επιστρέψει την επιδότηση. Μέχρι τώρα ούτε η προηγούμενη κυβέρνηση, ούτε η τωρινή απαίτησαν από τον επιχειρηματία να δώσει πίσω τα λεφτά του ελληνικού λαού. Αυτά ισχύουν και για τους άλλους επιχειρηματίες. Ο Λαναράς έχει πάρει τεράστια χρηματικά ποσά μέσω του Χρηματιστηρίου. Του έγινε ποτέ κανένας έλεγχος για το πού πήγαν αυτά τα λεφτά και εάν επενδύθηκαν σύμφωνα με το ενημερωτικό δελτίο, όπως είχε την υποχρέωση; Το συμπέρασμα είναι ότι ανάπτυξη μπορεί να υπάρξει, αλλά η ανάπτυξη γίνεται προς όφελος των συμφερόντων των επιχειρηματιών και σε βάρος των εργαζομένων.
      Πιστεύουμε ότι το πρόβλημα της ανεργίας είναι πολύ σοβαρό. Από τον εισηγητή μας και από τη Γενική Γραμματέα του κόμματός μας αναφέρθηκε η δική μας πολιτική πρόταση. Μπορούν, όμως, μέσα σ’ αυτά τα πλαίσια να παρθούν μέτρα, που θα ανακουφίσουν τους άνεργους; Εμείς λέμε ναι, διότι οι εργοστασιάρχες έχουν συσσωρευμένο πλούτο. Οι κυβερνήσεις, εάν έχουν την πολιτική βούληση, μπορούν να δώσουν. ‘Όμως η Ευρωπαϊκή Ένωση μιλάει για μείωση των κοινωνικών δαπανών.
      ‘Ερχομαι τώρα στο ζήτημα της μετεγκατάστασης. Θα σας αναφέρω τι λέει ο Βουλγαρικός Οργανισμός Προώθησης Ξένων Επενδύσεων. Μιλά για τρεις χιλιάδες επτακόσιες σαράντα έξι ελληνικές επενδύσεις στη Βουλγαρία και μάλιστα επιδοτούμενες. Αυτό σημαίνει ότι οι προηγούμενες κυβερνήσεις, αλλά και ο Συνασπισμός που ψήφισαν το νόμο, έχουν σοβαρές πολιτικές ευθύνες. Εμείς δεν λέμε ότι δεν θέλουμε συνεργασία μ’ αυτές τις χώρες και με τους λαούς τους. Να είναι, όμως, μία ισότιμη συνεργασία. ‘Όμως ισότιμη συνεργασία δεν μπορεί να γίνει κάτω από το καθεστώς της εισβολής, της κατοχής αυτών των χωρών. Ο ελληνικός καπιταλισμός επενδύει εκεί, για να αποσπάσει από το φθηνό εργατικό δυναμικό μεγαλύτερη υπεραξία, για να έχει ακόμη μεγαλύτερα κέρδη.
      Εμείς απευθυνόμαστε στους εργαζόμενους, στους άνεργους, στους μικρομεσαίους αγρότες, που και αυτοί βγαίνουν έξω από την παραγωγική διαδικασία και ψάχνουν για δουλειά, στα χιλιάδες μικρομάγαζα που κλείνουν και σ’ όλους αυτούς που υποφέρουν από αυτήν την πολιτική, για να αναπτύξουν το δικό τους μέτωπο απέναντι σ’ αυτή την πολιτική και να διεκδικήσουν άμεσα μέτρα ανακούφισης και κυρίως αυτά που αναφέρθηκαν από τον εισηγητή μας και από τη Γενική Γραμματέα μας.
ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, με την υπ’ αριθμόν 11233/9067/6.12.2004 απόφαση της Προέδρου της Βουλής συγκροτήθηκε σύμφωνα με το άρθρο 44 του Κανονισμού της Βουλής η Διακομματική Επιτροπή «για τη διαμόρφωση θεσμικού πλαισίου εγγυήσεων διαφάνειας στον αθλητισμό», η οποία θα αποτελείται από δεκατρία μέλη κατόπιν ομόφωνης απόφασης της Διάσκεψης των Προέδρων.
      Η σχετική απόφαση θα καταχωριστεί στα Πρακτικά της συνεδρίασης και θα κοινοποιηθεί στους ενδιαφερόμενους κυρίους Βουλευτές. 
      (Στο σημείο αυτό ο Α΄ Αντιπρόεδρος της Βουλής κ. Σωτήρης Χατζηγάκης καταθέτει για τα Πρακτικά την προαναφερθείσα απόφαση η οποία έχει ως εξής:
      «ΒΟΥΛΗ ΤΩΝ ΕΛΛΗΝΩΝ
      ΠΕΡΙΟΔΟΣ ΙΑ'- ΣΥΝΟΔΟΣ Α΄                              Αθήνα, 6 Δεκεμβρίου 2004
      ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
                                                                                                  Πρωτ.: 11233   
                                                                                      Αριθμ.
                                                                                                    Διεκπ.: 9067
      ΑΠΟΦΑΣΗ
      ΘΕΜΑ: Σύσταση Διακομματικής Επιτροπής «για τη διαμόρφωση θεσμικού πλαισίου εγγυήσεων διαφάνειας στον Αθλητισμό»
      Η ΠΡΟΕΔΡΟΣ ΤΗΣ ΒΟΥΛΗΣ
      Έχοντας υπόψη:
      1) την από 11 Νοεμβρίου 2004 πρόταση του Πρωθυπουργού κ. Κώστα Καραμανλή "για τη σύσταση Διακομματικής Επιτροπής, για τη διαμόρφωση του θεσμικού πλαισίου εγγυήσεων διαφάνειας στον Αθλητισμό".
      2) τα άρθρα 44 και 45, σε συνδυασμό με το άρθρο 29 παρ. 5 του Κανονισμού της Βουλής, 
      3) την από 18 Νοεμβρίου 2004 απόφαση της Διάσκεψης των Προέδρων, 
      4) την από 23 Νοεμβρίου 2004 ομόφωνη απόφαση της Ολομέλειας Βουλής των Ελλήνων για τη σύσταση Διακομματικής Επιτροπής «για τη διαμόρφωση του θεσμού πλαισίου εγγύηση διαφάνειας στον Αθλητισμό»,
      5) τις από 23 Νοεμβρίου 2004 επιστολές της Προέδρου της Βουλής προς τους Προέδρους των Κοινοβουλευτικών Ομάδων,
      6) τις έγγραφες υποδείξεις των Κοινοβουλευτικών Ομάδων,
      αποφασίζουμε,
      συνιστούμε Διακομματική Επιτροπή για «τη διαμόρφωση του θεσμικού πλαισίου εγγυήσεων διαφάνειας στον Αθλητισμό». και συγκροτείται ως ακολούθως:
      Από τη Νέα Δημοκρατία
      Βούλτεψη Σοφία
       Ιωαννίδης Ιωάννης
      Κιλτίδης Κωνσταντίνος
      Κωνσταντάρας Δημήτριος
      Mαvτoύβαλoς Πέτρος 
      Σπηλιόπουλος Αναστάσιος 
      Φούσας Αντώνιος
      Από το Πανελλήνιο Σοσιαλιστικό Κίνημα
      Αλευράς Αθανάσιος
      Δαμανάκη Μαρία
       Λιντζέρης Δημήτριος
      Τζάκρη Θεοδώρα
      Από το Κομμουνιστικό Κόμμα Ελλάδας
      Κοσιώνης Παναγιώτης
      Από το Συνασπισμό Ριζοσπαστικής Αριστεράς
      Κουβέλης Φώτιος
      Αντικείμενο της Επιτροπής είναι η διατύπωση προτάσεων για τη διαμόρφωση του κατάλληλου θεσμικού πλαισίου εγγυήσεων διαφάνειας στον Αθλητισμό, κυρίως στα θέματα χρήσεως αναβολικών και χρηματοδοτήσεων των δραστηριοτήτων του Αθλητισμού εκ μέρους της Πολιτείας.
      Η εν λόγω Επιτροπή θα έχει τις αρμοδιότητες των άρθρων 44 και 45 του Κανονισμού της Βουλής και θα λειτουργήσει έως το τέλος της Α' Συνόδου της Βουλής(Ιούνιος 2005), οπότε και θα υποβάλει σχετική έκθεση των εργασιών της.
                                                                         Η ΠΡΟΕΔΡΟΣ ΤΗΣ ΒΟΥΛΗΣ
                                                                        ΑΝΝΑ ΜΠΕΝΑΚΗ – ΨΑΡΟΥΔΑ»)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Απασχόλησης κ. Γεράσιμος Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, αναμφίβολα δύο κυρίως είναι οι δείκτες της πραγματικής κατάστασης της οικονομίας σε μία χώρα. Ο ένας από τους δύο δείκτες είναι ο δείκτης της κοινωνικής αλήθειας και ο δείκτης αυτός είναι η ανεργία. 
      Ειλικρινά τιμώ την επερώτηση του Κομμουνιστικού Κόμματος, που θέλει μ’ αυτόν τον τρόπο να αναδείξει ένα πρόβλημα, που είναι σήμερα πληγή, γάγγραινα της ελληνικής κοινωνίας. 
      Η καμπύλη της ανεργίας απεικονίζει την πραγματική κατάσταση, στην οποία βρίσκονται τόσο η οικονομία όσο και η κοινωνία μας. Αποκαλύπτει προπάντων την ταυτότητα της κυβερνητικής πολιτικής. 
      Παρά τους πόρους της Ευρωπαϊκής Ένωσης οι οποίοι συνεισέφεραν ως ποσοστό επί του 2%, του μέσου ρυθμού ανάπτυξης που εμφάνισε η ελληνική οικονομία τα τελευταία χρόνια, λέγαμε ότι είχαμε ρυθμό ανάπτυξης 4% και το Κομμουνιστικό Κόμμα Ελλάδος διερωτάται γιατί με μέσο ρυθμό ανάπτυξης 4% έχουμε μεγαλύτερη ανεργία και λιγότερες θέσεις απασχόλησης. Γιατί ήταν πλασματικοί, κύριε Σκυλλάκο. Δεν ήταν ελληνικοί ρυθμοί ανάπτυξης από την ελληνική οικονομία, αλλά ήταν το 2% της Ευρωπαϊκής Ένωσης και ήταν 2% και όχι 4%, που έλεγε το ΠΑΣΟΚ. Να, ένας λόγος για τον οποίο πραγματικά είχαμε αυτήν την παγκόσμια πρωτοτυπία, να έχουμε μεγάλη ανάπτυξη και λιγότερες θέσεις απασχόλησης. 
      Μοιραία, λοιπόν, όλα αυτά τα λάθη δημιούργησαν έναν πυρήνα ανεργίας, που όσο περνούσαν τα χρόνια μεγάλωνε και κάθε άλλο παρά αντιμετωπιζόταν με τα όποια σπασμωδικά και αποσπασματικά μέτρα έπαιρνε η προηγούμενη κυβέρνηση, με συνέπεια να έχουμε τους δείκτες ανεργίας που έχουμε σήμερα. 
      Όλες οι έρευνες δείχνουν πως οι ίδιοι οι πολίτες θεωρούν την ανεργία ως το σημαντικότερο πρόβλημα της ελληνικής κοινωνίας. Δεν είναι μόνο οι άνεργοι και οι οικογένειές τους που δέχονται άμεσα τις συνέπειες, αλλά και μεγάλα τμήματα του λαού ζουν με το φόβο της μελλοντικής ανεργίας και της ανασφάλειας. 
      Τα ποσοστά απασχόλησης επί του συνολικού πληθυσμού είναι πολύ χαμηλότερα από όλη την Ευρωπαϊκή Ένωση. Εγώ δεν θα πέσω στη λογική της ποσοτικής δυναμικής της ανεργίας, ούτε στη μεζούρα του ράφτη, αν είναι 12,1%, 11,9% ή 11,2%. 
      Αυτό που έχει σημασία, είναι ότι η ποιοτική δυναμική της ανεργίας είναι αυτή που σ’ εξοργίζει. Σε κάθε σπίτι που έχει και έναν άνεργο, έχουμε ψυχωσικές συνδρομές, έχουμε νευρωτικές διαταραχές και αυτοκτονίες. Η ποιοτική πλευρά της ανεργίας είναι αυτή που μας ανησυχεί πάρα πολύ και κανείς δεν μπορεί να είναι υπερήφανος είτε είναι 11% ή 12% ή 9% ή 8%. Δεν πρέπει να υπάρχει ούτε ένας άνεργος. Αυτό είναι το πρόβλημα στο οποίο καλείται σήμερα η πολιτική να δώσει απάντηση. 
      Υπάρχει απουσία ευκαιριών απασχόλησης, ειδικά των νέων. Έχουμε ένα προλεταριάτο επιστημόνων σε νέους ανθρώπους. Μακροχρόνια άνεργοι, γυναίκες και αυτή η νέα κατάσταση των απολυμένων των επιχειρήσεων-«φούσκα» του Χρηματιστηρίου, που σκάει στην πλάτη των εργαζομένων με τα θαλασσοδάνεια. Θα τα πούμε!
      Οι εξελίξεις στον τομέα της ανεργίας και της προώθησης της απασχόλησης αποτελούν στόχο για μας, για τη Νέα Δημοκρατία, που έχουμε την ευθύνη της διακυβέρνησης εννέα μήνες. 
      Θα σας πω ότι λόγω των Ολυμπιακών Αγώνων –το επαναλαμβάνω σήμερα εδώ- και των Παραολυμπιακών που τελείωσαν το Σεπτέμβριο, αυτή η Κυβέρνηση καλείται να δώσει απάντηση στα καθημερινά προβλήματα από 1η Δεκεμβρίου. Μια Κυβέρνηση δυόμισι μηνών που παλεύει γι’ αυτά τα προβλήματα. Οι Ολυμπιακοί Αγώνες ήταν για μας -και για όλο τον ελληνικό λαό- μεγάλη πρόκληση. 
      Θα συμφωνήσουμε όλοι εδώ, όπου και να ανήκουμε, ότι η καταπολέμηση της ανεργίας δεν μπορεί να στηρίζεται πλέον σε ημίμετρα, αλλά σε μία κοσμογονία διαρθρωτικών αλλαγών, παρεμβάσεων στην αγορά εργασίας, στη δημιουργία υποδομών, στην πολιτική αναδιοργάνωσης των πολιτικών εκπαίδευσης και επαγγελματικής κατάρτισης και σε ολοκληρωμένη πολιτική απασχόλησης, που θα συμβαδίζει με την ανάπτυξη ενός αξιόπιστου και σταθερού επιχειρηματικού περιβάλλοντος.
      Είπατε πολλά, αγαπητοί συνάδελφοι του Κομμουνιστικού Κόμματος της Ελλάδος, για το αναπτυξιακό νομοσχέδιο και για τα δάνεια. Σας ενημερώνω ότι αυτή η Κυβέρνηση δεν έχει δώσει μία δεκάρα, ακόμη ούτε και στο Λαναρά που λέτε. Για ό,τι χρήματα και όποιον πήρε, σας καλώ να καταθέσετε στη Βουλή οποιαδήποτε στοιχεία έχετε, ακόμη και του Λαναρά που δεν πήρε δεκάρα. Και όποιος πήρε, εάν πήρε, τα πήρε με έλεγχο από την τράπεζα αν θα πάνε σε εργαζόμενους στις θέσεις απασχόλησης και με επίτροπο της τράπεζας. Αυτά που ήξεραν οι επιχειρηματίες, για μας ανήκουν στο παρελθόν.
      Εμείς, στην πολιτική μας έχουμε ένα σύνθημα: περισσότερες και καλύτερες θέσεις για όλους. Και λέμε ότι για τις πολιτικές της απασχόλησης με τον αναπτυξιακό νόμο, που υπήρχε μέχρι τώρα -που πράγματι έχετε δίκιο- πολλοί θησαύρισαν. Γιατί όμως; Κάθε θέση απασχόλησης από το προηγούμενο αναπτυξιακό νομοσχέδιο επιδοτούνταν με 45.000 ευρώ. Έλεγε, λοιπόν, ο επιχειρηματίας: «Να βάλω εκατό θέσεις σ’ έναν ταλαιπωρημένο νομό της Θράκης ή στην Ημαθία ή αλλού; Είναι 4.500.000. Δεν βάζω 200 να πάρω 9.000.000ευρώ; Δεν βάζω 300;».
      Αυτή η κολοκυθιά παιζόταν με εκατομμύρια των εκατομμυρίων επιδοτήσεις για τις θέσεις απασχόλησης, με αποτέλεσμα μετά από λίγο καιρό να βάζουν λουκέτο. Αυτή ήταν η κατάσταση του προηγούμενου αναπτυξιακού νομοσχεδίου. Τι κάνει τώρα η Νέα Δημοκρατία και ο νέος αναπτυξιακός νόμος; Αποσυνδέει αυτό το τρικ της απασχόλησης, υποτίθεται, από την επιδότηση και έτσι θα μπορούμε να έχουμε ανάπτυξη και μέσα από μια πραγματική ανάπτυξη, να έχουμε θέσεις απασχόλησης. 
      Τι έκαναν αυτές οι αναποτελεσματικές πολιτικές που μέχρι τώρα έχουμε δει; Πρώτον, συντήρησαν την ανεργία μέσω παθητικών για την απασχόληση μορφών, δηλαδή μόνο με επιδόματα.
      Δεύτερον, η διατήρηση υψηλού ποσοστού διαρθρωτικής ανεργίας. Η χώρα μας έχει ένα πρόβλημα μεγάλο, έχει τη λεγόμενη -όπως την ονομάζω εγώ- «αταίριαστη ανεργία». Μεγάλο πρόβλημα η αταίριαστη ανεργία στο ανεπαρκές μοντέλο, που υπάρχει, σύνδεσης και ανάπτυξης με την απασχόληση, με αποτέλεσμα οι όποιες θετικές επιχειρηματικές εξελίξεις να μη δημιουργούν θέσεις εργασίας στη λανθασμένη κατεύθυνση της περιφερειακής ανάπτυξης, με αποτέλεσμα πάνω από 50% των εργαζομένων να αφορούν τα δύο μεγάλα αστικά κέντρα.
      Απουσία και ανυπαρξία σοβαρής μεταναστευτικής πολιτικής. Ποια είναι στη χώρα μας η ελληνική μεταναστευτική πολιτική; Ποια είναι η ευρωπαϊκή μεταναστευτική πολιτική; Ένα κενό πάρα πολύ μεγάλο, με αποτέλεσμα να έχουμε σήμερα κάλυψη θέσεων και αλληλοκάλυψη από τους οικονομικούς μετανάστες και από την άλλη να έχουμε μαύρη, αδήλωτη εργασία και να γίνονται αντικείμενο εκμετάλλευσης οι οικονομικοί μετανάστες. 
      Υπάρχει αδυναμία προσαρμογής των κινήτρων, στα χαρακτηριστικά των ελληνικών επιχειρήσεων, που είναι στη συντριπτική τους πλειοψηφία πολύ μικρού μεγέθους, με αποτέλεσμα να διατηρείται ο εξαιρετικά μικρός αριθμός του προσωπικού τους. 
      Πρέπει, αγαπητοί συνάδελφοι του ΚΚΕ, να καταλάβετε ότι επτά στις δέκα θέσεις εργασίας είναι του ιδιωτικού τομέα. Δεν μπορεί να υπάρξει μέσα από τον κρατικό τομέα απασχόληση. Η απασχόληση αφορά, ειδικά στο κύτταρο της ελληνικής οικονομίας, τις μικρομεσαίες επιχειρήσεις. Εκεί θα πρέπει να δώσουμε την προσοχή μας και να στρέψουμε τις πολιτικές μας, για να μπορούμε να έχουμε απασχόληση. 
      Ποιος είχε τόσα χρόνια την ευθύνη για την υλοποίηση μιας πολιτικής; Ο ΟΑΕΔ. Για να δούμε ποιος είναι ο ΟΑΕΔ μέχρι τώρα και να ‘μαστε ειλικρινείς: αναξιόπιστος, μη ανταποκρινόμενος στο ρόλο του και αναποτελεσματικός. Έρευνες επί του λαού μας δείξανε ότι μόνο το 1,5% των πολιτών κάνει χρήση του ΟΑΕΔ. Και αυτό το κάνει, ξέρετε γιατί; Για να πάρει κανένα χαρτί, να πάει στα προγράμματα κατάρτισης. Δηλαδή ποια ήταν μέχρι τώρα η αξιοπιστία και η αποτελεσματικότητα του ΟΑΕΔ; Μηδενική βάση. Αυτό παραλάβαμε. Είναι 1,5% εκείνοι που προσφεύγουν στις υπηρεσίες του ΟΑΕΔ. Ελλιπής ενημέρωση και πληροφόρηση για τα προγράμματα που έχει ο ΟΑΕΔ. Ποιος τα ξέρει; Φίλος τω φίλω! Τα υπάρχοντα στατιστικά στοιχεία για την απασχόληση και τις προβλέψεις επαγγελματικών τάσεων είναι ελάχιστα και αμφιβόλου ποιότητας. 
      Να σας δείξω τον πίνακα της εγγεγραμμένης ανεργίας. Να πάρετε το 2003 και εκεί να δείτε τραγικά πράγματα. Όποτε ήθελε και ό,τι ήθελε, δήλωνε ο πρώην Διοικητής του ΟΑΕΔ, ο κ. Νικολάου. Τετρακόσιες τέσσερις χιλιάδες θέσεις εργασίας, μετά τριάντα έξι χιλιάδες. 
      Έλα, όμως, που πήραμε τα στοιχεία από τις 20 Ιανουαρίου του 2003 –για να έχουμε συγκρίσιμα στοιχεία- και έλεγαν ότι πεντακόσιες εβδομήντα επτά χιλιάδες διακόσιοι πενήντα πέντε είναι οι εγγεγραμμένοι άνεργοι. Και αυτό μετά από πίεση και μετά από τα στοιχεία που έδωσε στη δημοσιότητα ο νυν Διοικητής του ΟΑΕΔ κ. Λοναράκης, ενώ τότε κάναμε ερωτήσεις, επερωτήσεις και πιέζαμε να δούμε ποια είναι η καταγεγραμμένη ανεργία. Σήμερα, εάν μπείτε στην ιστοσελίδα του INTERNET στον ΟΑΕΔ, θα βρείτε την καταγεγραμμένη ανεργία κάθε μήνα αναρτημένη, χωρίς να χρειάζεται να γίνεται αυτό. Είναι κάτι που εμείς το κάναμε, κύριε Τζέκη και πρέπει να το αναγνωρίσετε, όταν πριν ήταν επτασφράγιστο μυστικό! Και θα παρακαλέσω να πάρετε τα στοιχεία, κύριε Σκυλλάκο, να δείτε πώς κορόιδευαν, ποιος κορόιδευε και γιατί κορόιδευε.
     Δημιουργήθηκαν το 1999 τα Κέντρα Προώθησης για την Απασχόληση, τα ΚΠΑ, ενενήντα επτά ΚΠΑ και τετρακόσιοι εβδομήντα επτά εργασιακοί σύμβουλοι. Προσέξτε: τετρακόσιοι μόνο εργασιακοί σύμβουλοι. Αν έκαναν το προφίλ του ανέργου σε τέσσερις ανέργους την ημέρα με μια συνέντευξη, οι τετρακόσιοι επί τέσσερα για 25 μέρες το μήνα είναι τετρακόσιες ογδόντα οκτώ χιλιάδες σ’ ένα χρόνο. Είπαμε να είχαμε την καταγεγραμμένη ανεργία, να έχουμε όλους τους ανέργους καταγεγραμμένους. Το αποτέλεσμα είναι να απειλεί η Ευρωπαϊκή Ένωση τώρα να μας κόψει τα κονδύλια, γιατί δεν έχουμε κάνει ακόμα παρέμβαση για την ολοκληρωμένη καταγραφή της ανεργίας και το προφίλ του ανέργου.
     Αυτό σημαίνει ότι είχατε τα ΚΠΑ, όχι για Κέντρα Προώθησης της Απασχόλησης, όχι για εργασιακούς συμβούλους, αλλά για κομματικά βολεμένους «υμέτερους». Αυτή είναι η δουλειά των ΚΠΑ! Και προκαλώ, με τα στοιχεία που σας δίνω, να απαντήσει το ΠΑΣΟΚ. Τι έκανε από το 1999 μέχρι σήμερα; Και –ω, του θαύματος!- μετά από πίεση και ένταση και του σημερινού Διοικητή, ενώ είχαμε 17% καταγεγραμμένη ανεργία και παρέμβαση στους ανέργους από τους εργασιακούς συμβούλους, φτάσαμε σε δύο μήνες, από το Σεπτέμβριο που αρχίσαμε να πιέζουμε τα πράγματα, να είμαστε σήμερα στο 38% και μέχρι το Δεκέμβριο, τώρα, σε είκοσι μέρες -ω, του θαύματος!- να έχουμε φτάσει στο 80%! Γιατί τους βάλαμε να κάνουν αυτό που έπρεπε. Έγινε διημερίδα στο «ΤΙΤΑΝΙΑ» το προηγούμενο Σαββατοκύριακο και καλέσαμε όλους τους εργασιακούς συμβούλους και δώσαμε πολιτική κατεύθυνση.
     Αυτή είναι η πραγματικότητα. Ποια είναι η λύση του προβλήματος σήμερα; Πρώτον, χωρίς ανάπτυξη της οικονομίας, εάν δεν έχουμε παραγωγικές επενδύσεις, εάν δεν έχουμε ένα σταθερό φορολογικό τοπίο, αν δεν έχουμε κίνητρα φορολογικά, αναπτυξιακά, δεν μπορεί να έχουμε το βασικό μοχλό για την απασχόληση. Δεύτερον, να εφοδιάσουμε το ανθρώπινο δυναμικό με τις απαιτούμενες γνώσεις και δεξιότητες. Και αυτό ακριβώς έχουμε αρχίσει να κάνουμε. Μετά από μια δέσμη εστιασμένων μέτρων, προκειμένου να χτυπήσουμε τη ρίζα του προβλήματος, τι κάνουμε; Δεν κάνουμε ψευτοπαροχές.
     Και λέγοντας «ψευτοπαροχές», καλά που το θυμήθηκα τώρα: Τάζανε προεκλογικά στην ορεινή Ξάνθη –το δικαιούται- αμμοβολιστές, το δικαιούνται. Αλλά πήγαν το 1993 και τάξανε ψήφο και δεν μπορούσαν να δώσουν τα 1500 ευρώ. Και βρήκαν τον ΟΑΕΔ ως κολυμπήθρα του Σιλωάμ και δώσανε 2500 από 1500 ευρώ επίδομα στην Ξάνθη! Λες και έχει η Ξάνθη ναυπηγοεπισκευαστική ζώνη! Έχει και ναυπηγεία η Ξάνθη; Να, τέτοιες πολιτικές που δεν προάγουν τον πολιτισμό, αλλά τους πολιτικάντηδες, τον κομματισμό και όχι την απασχόληση.
     Για μας πρώτος, κυρίαρχος ρόλος είναι ο ΟΑΕΔ να αναβαθμιστεί. Και οφείλω να σας πω ότι πολύ σύντομα θα δείτε αποτελέσματα. Μετά τις φιλότιμες προσπάθειες και τη σκληρή δουλειά του Διοικητή και του Διοικητικού Συμβουλίου του ΟΑΕΔ, νομίζω ότι σύντομα θα έχουμε αποτελέσματα. Ήδη τα πρώτα αποτελέσματα τα έχουμε. Έχουμε πρώτον, την αναδιοργάνωση των Κέντρων Προώθησης της Απασχόλησης. Τα ΚΠΑ σήμερα και οι εργασιακοί σύμβουλοι έχουν κατεύθυνση πολιτική και ακόμα θα κρίνονται κάθε μήνα με τους ανέργους, που έχουν το προφίλ τους και που δέχονται. Και ένας ρόλος είναι αυτός. Ο άλλος ρόλος είναι να προωθηθούν, να βγουν από το καβούκι τους και να κυνηγάνε τον άνεργο και όχι ο άνεργος να ψάχνει να βρει ένα βαριεστημένο υπάλληλο του ΟΑΕΔ, που να μην του δίνει σημασία.
     Δεύτερον, ακούγαμε για εκσυγχρονισμό και εκσυγχρονισμό. Δεν έχει ο ΟΑΕΔ, που είναι η καρδιά του κοινωνικού συστήματος, ολοκληρωμένο πληροφοριακό σύστημα. Ψάχνουμε να βρούμε με τα δεφτέρια του μπακάλη του περασμένου αιώνα σημειώσεις!
      Πού είναι το ΟΠΣ; Ποιος μιλάει για εκσυγχρονισμό; Ο κύριος καθηγητής. Δεν έχει ολοκληρωμένο πληροφορικό Σύστημα ο ΟΑΕΔ. Τώρα δεσμευόμαστε ότι μέχρι το τέλος του 2006 με συγκεκριμένο χρονοδιάγραμμα ο ΟΑΕΔ θα έχει ολοκληρωμένο πληροφορικό σύστημα. Προκειμένου να μπορέσει ο ΟΑΕΔ να κάνει αυτήν τη μεγάλη φυγή προς τα εμπρός –αυτό είναι το σύνθημά μας- χρειάζεται συνεχώς νέες και συνεχώς μεταβαλλόμενες συνθήκες στην αγορά εργασίας. Θέλουμε να ενισχύσουμε και να ανανεώσουμε τα προγράμματα με στροφή σε ενεργητικές πολιτικές για την απασχόληση και όχι παθητικές. Εσείς λέτε ότι το όφελος αυτό το καρπούνται μόνο οι εργοδότες, η εργοδοσία, το κεφάλαιο και ο καπιταλισμός. Επιτρέψτε μου να διαφωνήσω. 
      Εμείς ενισχύουμε και όχι, στη βάση της λογικής, τον επιχειρηματία ή τον εργοδότη, αλλά επιχειρήσεις και φάμπρικες για να έχουμε θέσεις απασχόλησης. Δεν μπορεί να υπάρχει θέση απασχόλησης, εάν δεν υπάρχουν επιχειρήσεις, αν δεν υπάρχουν εργοστάσια. Να, λοιπόν, τι κάνουμε. Πρώτον: Πώς βρίσκει εργαζόμενο ο μικρομεσαίος επιχειρηματίας, ο μεγαλοβιομήχανος, η μεγάλη εργασιακή μονάδα; Μέσω φίλων, μέσω αγγελιών. Τώρα με κίνητρα, με κινητροδοσία θα πρέπει να προσλαμβάνει μέσω του ΟΑΕΔ. Και όποιος προσλαμβάνει μέσω του ΟΑΕΔ –έτσι δίνουμε μια στροφή, ώστε να αξιοποιήσουμε τον ΟΑΕΔ- με κίνητρα, θα μπορεί πράγματι να απολαμβάνει αυτές τις νέες πολιτικές. Αυτό είναι το ένα. 
      Δεύτερον: Οι αυτοχρηματοδοτούμενοι με μία απλή αίτηση –μιλάμε για μία απλή αίτηση, κύριε Σκυλλάκο- που την κάνουν στο Διοικητή του ΟΑΕΔ, στον κ. Δερναδάκη και στο Διοικητικό Συμβούλιο, παίρνουν το επίδομα της αυτοχρηματοδότησης. Απλουστεύσαμε τη διαδικασία που ήταν αποκρουστική, που ήταν γραφειοκρατική, για να πάρουν οι επιχειρήσεις επιχορηγήσεις. Απλουστεύσαμε τις διαδικασίες και είναι πάρα πολύ πιο σύντομες πια. 
      Και βέβαια αναφέρεσθε στην επερώτησή σας στην καταστρατήγηση των συλλογικών συμβάσεων, σε διώξεις κλπ. Έξω από εμάς αυτή η λογική. Εμείς πιστεύουμε και είμαστε τοποτηρητές του νόμου ότι υπάρχει και νόμος και κράτος και τάξη. Όπου υπάρχει τέτοια συμπεριφορά αντιεργατική, κύριοι του ΚΚΕ, υπάρχει το ΣΕΠΕ, η Επιθεώρηση Εργασίας, που άμεσα επιλαμβάνεται και μάλιστα πάρα πολύ σκληρά κτυπάμε τέτοια φαινόμενα που είναι αντιεργατικά. 
      Είπατε για το μισθό. Βεβαίως και ο Πρωθυπουργός και Πρόεδρος της Νέας Δημοκρατίας κ. Καραμανλής προεκλογικά είχε πει ότι η χώρα μας έχει 60% απόκλιση από το μέσο όρο μισθών της Ευρώπης. Ο μισθός της Ευρώπης είναι στα 1.200 ευρώ. Η ΓΣΕΕ με έρευνά της έλεγε ότι χρειάζεται είκοσι τρία χρόνια –μιλάμε για επίσημη έρευνα της ΓΣΕΕ, του κ. Πολυζωγόπουλου- για να συγκλίνουν οι μισθοί της Ελλάδας με αυτούς της Ευρωπαϊκής Ένωσης. Άλλοι οικονομικοί αναλυτές. με την πολιτική της ανάπτυξης που πηγαίναμε, μιλούσαν για πενήντα χρόνια. Η Νέα Δημοκρατία έχει μια προεκλογική δέσμευση που θα την κάνει πραγματικότητα, ότι στα οκτώ χρόνια, στο τέλος της δεύτερης τετραετίας, θα έχουμε συγκλίνει τους μισθούς με αυτούς της Ευρωπαϊκής Ένωσης. Αυτή είναι μία δέσμευση, που θα την υλοποιήσουμε στην πρώτη και στη δεύτερη τετραετία.
      Κάνατε πολύ μεγάλο λόγο για τη μερική απασχόληση. Θέλω να σας ενημερώσω για να μάθετε μερικά στοιχεία. Στην Ελλάδα η μερική απασχόληση είναι καθηλωμένη. Βρίσκεται σ΄ ένα ποσοστό 4%-5% με βάση τα επίσημα στοιχεία. Η Ελλάδα, δηλαδή, έχει 4%-5% μερική απασχόληση, όταν ο μέσος κοινοτικός όρος είναι 18%. Ιδιαίτερα στις γυναίκες που αναφέρθηκε η κυρία συνάδελφος, οι μερικώς απασχολούμενες στην Ελλάδα αγγίζουν το 7%, όταν στην Ευρώπη ο μέσος όρος είναι 34%. Είναι μία μορφή απασχόλησης. Μην την υποτιμάτε. Υπάρχουν πολλές μητέρες, πάρα πολλές, οι οποίες θέλουν να πάνε να απασχοληθούν  τέσσερις ώρες και μετά να είναι στα παιδιά τους. Γιατί έτσι αποποιείσθε μετά βδελυγμίας αυτήν τη μορφή απασχόλησης, που είναι σε τόσο μεγάλο ποσοστό στην Ευρώπη και στην Ελλάδα μόνο στο 4%; Και βέβαια οι γυναίκες έχουν και μια ευκαιρία συμφιλιωτική των επαγγελματικών τους και οικογενειακών τους υποχρεώσεων. Είναι και αυτό προνόμιο της μερικής απασχόλησης.
      Όμως εδώ να δούμε γιατί είναι αποκρουστική η μερική απασχόληση και τι εμπόδιζε τόσα χρόνια να είμαστε στο 4%; Όταν πάει να δουλέψει και έχει να πληρώσει για το βρεφονηπιακό ή παιδικό σταθμό 130.000 δραχμές –για να μιλάμε σε δραχμές- και παίρνει μισθό 160.000 δραχμές, γιατί να πάει; Γιατί να πάει, κυρία Παντελάκη; Φροντίσαμε ως κράτος μέσω της Εργατικής Εστίας να κάνουμε βρεφονηπιακούς σταθμούς; Η Εργατική Εστία με χρήματα εργαζομένων και εργοδοτών τόσον καιρό τι έκανε; Και σ΄ αυτήν την πολιτική δεν ασκήσατε κριτική ούτε σηκώσατε φωνή.
Έβγαζε –και καλά έκανε- εργατικά κέντρα. Δεν θέλω φέρω στοιχεία και να ξύνω πληγές, γιορτινές μέρες τώρα, όπως για το Εργατικό Κέντρο Σύρου με 3.000.000.000 κι άλλα πολλά. Εδώ σταματάω. Δισεκατομμύρια! 
      Ωραία, μπορούσε το Εργατικό Κέντρο να στεγαστεί σ’ έναν ολόκληρο όροφο τριακοσίων τετραγωνικών. Όχι, όμως, τέτοιες σπατάλες με τα χρήματα της Εργατικής Εστίας. Αυτή είναι δέσμευση της πολιτικής ηγεσίας του Υπουργείου Απασχόλησης και του Υπουργού, του κ. Παναγιωτόπουλου. Με την ευκαιρία αυτή θέλω να σας πω ότι λείπει στις Βριξέλες για την Σύνοδο Κορυφής των Υπουργών και γι’ αυτό το λόγο δεν είναι εδώ. Δεν υπήρχε άλλος λόγος. 
      Η γραμμή είναι ξεκάθαρη: Κάθε νομός και βρεφονηπιακός σταθμός. Δεσμευόμαστε για την πρώτη τετραετία. Ήδη ξεκινήσαμε και κάνουμε τις ανακοινώσεις. Έχω δεσμευθεί σε συζήτηση επικαίρων ερωτήσεων ότι θα σας καλέσω, πριν κάνουμε τη δημόσια ανακοίνωση για όλη την Ελλάδα ότι θα κάνουμε βρεφονηπιακούς σταθμούς, για να έχουμε και τη δική σας συμφωνία και γνώμη. Αλλά αυτή είναι η πολιτική μας. Στη πρώτη τετραετία σε κάθε νομό θα υπάρχει βρεφονηπιακός σταθμός κι έτσι θα μπορέσουμε να βοηθήσουμε τις γυναίκες. 
      Μιλάτε για τους συμβασιούχους. Τι να πω; Αναλάβαμε μια δέσμευση προεκλογικά και την υλοποιήσαμε, όταν πολιτικοί όμηροι δεκαετιών ήταν σε εκκρεμότητα με τα γνωστά –δεν θα τα επαναλάβω- όπως Ευρωπαϊκό Δικαστήριο κλπ. Εν πάση περιπτώσει, όσους κάναμε, τους κάναμε με το νομοσχέδιο του Παυλόπουλου και έρχεται το ΑΣΕΠ με τη μοριοδότηση, για να τακτοποιηθούν και οι υπόλοιποι. Εδώ χρειάζεται και λίγο γενναιοψυχία πολιτικά. Χρειάζεται και μια επαινετική κουβεντούλα. Δεν είναι κακό, μετά από τόσα χρόνια που ήταν μια διαρκής εκκρεμότητα. 
      Βέβαια αναφέρεσθε και στη μείωση του χρόνου εργασίας. Αγαπητοί συνάδελφοι της Αριστεράς, αν καθίσουμε φιλικά στο γραφείο μου και κάνουμε έναν υπολογισμό μ’ αυτά που ζητάτε για τα επιδόματα ανεργίας, μ’ αυτά που ζητάτε για τους ανέργους και μ’ αυτά που ζητάτε από την άλλη πλευρά για την ασφάλιση, πρέπει να δίνουμε τουλάχιστον 380% επί του ΑΕΠ ετησίως. Αυτά είναι τα κόστη, που πρέπει να βάλετε κάτω. 
      Να σας πω και για το ασφαλιστικό. Η Νέα Δημοκρατία δεσμεύθηκε προεκλογικά –την τίμησε ο ελληνικός λαός στις 7 Μαρτίου- ότι το ασφαλιστικό  για μας δεν ανοίγει. Εμείς δεν συζητάμε ούτε προς τα πάνω ούτε προς τα κάτω για τα όρια ηλικίας. Είπαμε ούτε αύξηση ούτε μείωση εισφορών. Αυτά είπαμε στον ελληνικό λαό και αυτά τηρούμε. Τουλάχιστον σεβαστείτε την αρχή της δημοκρατίας, που είναι ότι η πλειοψηφία ψήφισε τη Νέα Δημοκρατία και της έδωσε την εντολή να πραγματώσει αυτά που έλεγε προεκλογικά. Άρα θέματα ασφαλιστικού δεν τα διαπραγματευόμαστε, δεν τα συζητάμε. 
      Λέτε για τα δάνεια του ΟΕΚ. Έχετε δίκιο. Φέρτε μου περιστατικά. Όπου υπάρχει απολυμένος –ΤΡΙΚΟΛΑΝ, ΕΛΑΤΕΞ, οπουδήποτε- αμέσως δίνω εντολή και έως ότου τακτοποιηθεί ο άνεργος, παγώνουμε τις δόσεις του ΟΕΚ, της Εργατικής Κατοικίας, πέρα από τη μείωση των επιτοκίων, που τα έχουμε πει αυτά. 
      Έχετε δίκιο. Υπάρχει μια μεγάλη κρίση στη μεταποιητική βιομηχανία και στην κλωστοϋφαντουργία. Είναι μια αμαρτία, που δεν την προλάβαμε στρατηγικά εδώ και δεκαπέντε χρόνια και φθάσαμε σήμερα εδώ. 
      Θα σας καταθέσω, κύριε Τζέκη, τον πίνακα για τα Πρακτικά της Βουλής που αφορά τρεις χιλιάδες επτακόσιες σαράντα έξι επιχειρήσεις, που έχουν ανοίξει όλα αυτά τα χρόνια μόνο στη Βουλγαρία. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Θέλω τώρα να σας πω δύο λέξεις για τις πολιτικές …
      ΑΝΤΩΝΗΣ ΣΚΥΛΛΑΚΟΣ: Θα συνεχιστεί η χρηματοδότηση της Βουλγαρίας;
      ΠΡΟΕΔΡΕΥΩΝ (Σωτήρης Χατζηγάκης): Θα μιλήσετε μετά, κύριε Σκυλλάκο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εμείς δεν χρηματοδοτούμε. Σας το είπα. Φέρτε μου μια επιχείρηση που χρηματοδοτήσαμε αυτό το διάστημα. 
      Λέμε λοιπόν -και τελειώνω με αυτό κύριε Πρόεδρε- για ειδικές κατηγορίες ανέργων. Τα ξέρετε. Να μην τα επαναλάβω. Ήταν και νόμος του ΠΑΣΟΚ, ο ν. 3229/2004. Εμείς επιμηκύνουμε το χρόνο εξαίρεσης των επιχειρήσεων από την καταβολή ασφαλιστικών εισφορών, όταν προσλαμβάνονται άγαμες μητέρες, πολύτεκνοι και άτομα με ειδικές ανάγκες. 
      Ήδη ο γραμματέας του Υπουργείου Απασχόλησης, ο κ. Κοντός, προκήρυξε πενήντα θέσεις τυφλών, πρώην Πρόεδρε της Βουλής, κύριε Κακλαμάνη, που έχετε μια ευαισθησία σ΄ αυτά τα άτομα με ειδικές ανάγκες και γενικά στα άτομα με αναπηρία. Μέχρι τέλος του μήνα θα προκηρυχθούν και χίλιες θέσεις για άτομα με αναπηρία. 
      Επίσης το ν. 2643 θα τον θωρακίσουμε και θα τον κάνουμε πιο αποτελεσματικό και πιο γρήγορο. Θα προκηρύξουμε, όμως, τις θέσεις, για να προλάβουμε, με το ν. 2643. 
      Άρα κάνουμε ό,τι μπορούμε. Είπατε για τους ογδόντα εννέα απολυμένους της ΤΡΙΚΟΛΑΝ συγκεκριμένα. Σας έχω καλέσει, κύριε Τζέκη, την Παρασκευή το πρωί, που θα κάνω περιοδεία στο Νομό Ημαθίας. Πάει  ο Υπουργός Απασχόλησης στο στόμα του λύκου. Δεν έχουμε πρόβλημα με την πολιτική μας. Θα πάω, λοιπόν, να κάνω και ημερίδα στις 5 η ώρα το απόγευμα και σας καλώ να συζητήσουμε μαζί.
      Και σας λέω, λοιπόν, για την TRICOLAN ότι είναι ογδόντα εννέα απολυμένοι. Κακώς, κάκιστα. Κλείνει όμως. Τι να πω; Να το απαγορεύσει η Κυβέρνηση; Πείτε μου ένα μοντέλο στον κόσμο, που πράγματι απαγορεύεται να κλείσει ο επιχειρηματίας την επιχείρησή του.
      Εμείς τι κάνουμε; Είμαστε Υπουργείο Απασχόλησης και ξεχνάτε συνειδητά το Κοινωνικής Προστασίας. Στους ογδόντα εννέα απολυμένους, δώσαμε πρώτον, επίδομα για τις γιορτές 700 ευρώ στον κάθε άνεργο και το κάναμε λόγω ταμειακού κωλύματος, λόγω του ότι ήταν τέλος του χρόνου και από το Γενάρη έχω υποσχεθεί άλλα 800 ευρώ, άρα σύνολο 1.500 ευρώ. Να, μια πολιτική κοινωνικής προστασίας. Το ένα είναι αυτό. 
      Δεύτερον, μερική απασχόληση. Με το Δήμαρχο αυξάνουμε τις θέσεις μερικής απασχόλησης …
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε και δευτερολογία και τριτολογία.
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
      Με το Δήμαρχο αυξάνουμε τις θέσεις μερικής απασχόλησης για να μπορέσουν να έχουν τα ένσημα και να έχουν και τα 500 ευρώ το μήνα. 
      Τρίτον, είναι το ΛΑΕΠ
      Άρα, λοιπόν, προσπαθεί το κράτος, παλεύει. Δεν λέω ότι αυτό θα λύσει το πρόβλημα των σπουδών των παιδιών και όλα αυτά. Αυτά μπορούμε, αυτά κάνουμε και τα κάνουμε πάρα πολύ καλά. 
      Για την ΑΝΚΕΝ δεν προλαβαίνω να σας πω τώρα.
      Θέλω να καταλάβετε ότι τα αποτελέσματα όλης αυτής της τιτάνιας προσπάθειας που κάνει, τόσο ο Διοικητής του ΟΑΕΔ κ. Βερναδάκης όσο ο Γενικός Γραμματέας, όσο και ο Υπουργός κ. Παναγιωτόπουλος, είναι απτά και θα έχετε -σας είπα έναν αριθμό- στις 20 Ιανουαρίου από την ΠΑΕΠ, στην οποία Πρόεδρος είναι ο ίδιος που ήταν και πριν, πεντακόσιες πενήντα επτά χιλιάδες διακόσια πενήντα πέντε, για να είμαι ακριβής. Θα δείτε το Γενάρη τα αποτελέσματα. 
      Έχουμε και θα έχουμε τάσεις μειωτικές. Θα τιθασεύσουμε την ανεργία, όσο μπορούμε. Άλλωστε δεν είναι τυχαίο ότι ο ΟΟΣΑ στις προβλέψεις που έκανε για την Ελλάδα –διαβάστε την έκθεσή του- ανέφερε ότι ο μόνος δείκτης που θα είναι καλύτερος θα είναι η ανεργία, δηλαδή ότι η ανεργία θα μειωθεί. Αυτό το πιστεύω και το παλεύω και να είστε σίγουροι ότι με μία ολοκληρωμένη πολιτική για την απασχόληση, θα μπορέσουμε πράγματι να κάνουμε αυτό, που είναι πάρα πολύ δύσκολο εγχείρημα. Να κάνουμε πραγματικότητα τον προεκλογικό στόχο της Νέας Δημοκρατίας, που είπε ότι την περίοδο 2004-2008, που είναι η τετραετία  διακυβέρνησης από τη Νέα Δημοκρατία, θα μειώσουμε την ανεργία κατά τρεις μονάδες. 
      Το παλεύουμε, αγωνιζόμαστε γι’ αυτό, θέλουμε τη βοήθειά σας για να προχωρήσουμε όλοι μαζί. Η ανεργία δεν είναι υπόθεση ούτε ενός κόμματος ούτε μιας κυβέρνησης. Είναι υπόθεση όλων των Ελλήνων και πρέπει όλοι, εργοδότες, εργαζόμενοι, κόμματα, φορείς, κοινωνία, να δώσουμε τη μάχη, για να μπορέσουμε να έχουμε πράγματι λιγότερους ανέργους. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Σκυλλάκος, ως Κοινοβουλευτικός Εκπρόσωπος του Κομμουνιστικού Κόμματος Ελλάδας, έχει το λόγο.
      ΑΝΤΩΝΗΣ ΣΚΥΛΛΑΚΟΣ: Ο κύριος Υπουργός, φρονίμως ποιών, δεν ασχολήθηκε με το ύψος της ανεργίας. Γίνεται μία κουβέντα ότι είναι γύρω στο 11% και στο 12%. Είναι πολύ υψηλότερο το ποσοστό της ανεργίας στη χώρα μας, διότι αυτοί που τα μετράνε, είτε πρόκειται για τη Στατιστική Υπηρεσία είτε πρόκειται για τον ΟΑΕΔ, δεν χρησιμοποιούν αντικειμενικά στοιχεία. Δηλαδή έχουμε έναν άνεργο ή έναν υποαπασχολούμενο που δουλεύει ορισμένα μεροκάματα το μήνα, ορισμένα μεροκάματα το χρόνο ή είναι στη μερική απασχόληση, δουλεύει ορισμένες ώρες με ωρομίσθιο. Όλοι αυτοί θεωρείται ότι εργάζονται και δεν συμπεριλαμβάνονται στους πίνακες των ανέργων. 
      Το ίδιο ισχύει και γι’ αυτούς που είναι στα διάφορα προγράμματα κατάρτισης, στα «states». Δεν συμπεριλαμβάνονται στους ανέργους. Αλλά υπάρχει και μια άλλη κατηγορία εκατοντάδων χιλιάδων που είναι οι αγρότες. Ιδιαίτερα οι νέοι αγρότες και οι αγρότισσες, όταν πάει η Στατιστική Υπηρεσία, επειδή δεν έχουν προοπτική να βρουν δουλειά στην πόλη, δηλώνουν ότι δουλεύουν στα χωράφια του πατέρα τους ή του συζύγου και εμφανίζονται σαν συμβοηθούντα πρόσωπα. Αυτό όμως υποκρύπτει ανεργία. Αν υπήρχαν δουλειές, θα πήγαιναν να εργαστούν. 
      Είναι λοιπόν πολύ υψηλότερα τα ποσοστά. Το πρόβλημα είναι τεράστιο και γι’ αυτό δικαίως ο ελληνικός λαός, όταν γίνονται σφυγμομετρήσεις, το βάζει κατά προτεραιότητα πρώτο σαν μεγάλο θέμα.
      Ποιος φταίει; Κατ’ αρχήν φταίει το σύστημα. Τα είπα και η Γενική Γραμματέας μας. Δεν θα το αναλύσω αυτό το θέμα. Θα μιλήσω όμως για τα πολιτικά κόμματα. Φταίει η πολιτική φιλοσοφία και η πρακτική των δύο μεγαλύτερων κομμάτων που εναλλάσσονται στην εξουσία, είτε βρίσκονται στο ρόλο της Κυβέρνησης είτε παίζουν το ρόλο της Αξιωματικής Αντιπολίτευσης.
	 Δεν είναι σωστή η επιχειρηματολογία του κυρίου Υφυπουργού ότι για την ανεργία φταίει μόνο το ΠΑΣΟΚ. Δηλαδή, το ΑΕΠ που έφτανε στο 4% επί ΠΑΣΟΚ και επειδή ορισμένα χρήματα είναι το μισό απ’ αυτό, όπως λέτε εσείς -ας δεχθούμε ότι ήταν το μισό- ερχόταν από το Πλαίσιο Κοινοτικής Στήριξης. Αυτό σημαίνει ότι ήταν εργαζόμενοι μιας χρήσης και μόλις τελείωναν κάποια έργα, δεν θα έπρεπε να έχουν σταθερή και μόνιμη εργασία και μάλιστα όταν έχουμε επαναλαμβανόμενα Κοινοτικά Πλαίσια Στήριξης, πράγμα που σημαίνει ότι για πενταετίες, για εξαετίες θα έπρεπε να εμφανίζονται ως ενεργοί πολίτες, δηλαδή ως εργαζόμενοι και όχι ως άνεργοι. Δεν ευσταθεί αυτό το επιχείρημα. Φταίει και το ΠΑΣΟΚ με την έννοια ότι κυβέρνησε αυτόν τον τόπο τα περισσότερα χρόνια της τελευταίας δεκαετίας, αλλά φταίει και η πολιτική της Νέας Δημοκρατίας. Επί της τριετίας Μητσοτάκη ανέβηκε η ανεργία. 
	Προσπάθησα να καταγράψω τις απαντήσεις που δώσατε εσείς και που δίνει το κόμμα σας, όπως και το ΠΑΣΟΚ, στο πώς θα αντιμετωπισθεί η ανεργία. Το πρώτο είναι ότι θα πρέπει να έχουμε ανάπτυξη. Εμείς λέμε ότι η ανάπτυξη είναι η ριζική λύση του προβλήματος. Το θέμα είναι τι είδους ανάπτυξη θέλουμε. Και τα δύο κόμματα υποστηρίζετε ότι ο μόνος δρόμος ανάπτυξης είναι αυτός της ανταγωνιστικότητας των επιχειρήσεων, που σημαίνει όλο και μεγαλύτερα προνόμια σε βάρος των επιχειρηματιών. 
      Πρόσφατα είχαμε δύο νομοσχέδια. Τετρακόσια δισεκατομμύρια με το φορολογικό θα δοθούν στις επιχειρήσεις και απροσδιόριστο ποσό με τα κίνητρα, με το αναπτυξιακό νομοσχέδιο. 
	Δεν είναι όμως μόνο τα κίνητρα και οι απαλλαγές της φορολογίας, είναι και η μείωση του κόστους που επιδιώκεται, η μείωση του εργατικού κόστους. Αυτή είναι η λογική σε συνδυασμό με το ότι ο επιχειρηματίας επενδύει μόνο όταν ξέρει ότι θα κερδίσει κι επειδή δεν προσδοκά μεγάλα κέρδη στην Ελλάδα, προτιμά άλλες χώρες, είτε του τρίτου κόσμου είτε γειτονικές. Αυτό το κάνουν και οι Έλληνες επιχειρηματίες, φεύγουν από δω και πάνε σε διπλανές χώρες. 
      Όλη αυτή η λογική δεν οδηγεί σε επενδύσεις. Δεν είναι ότι ήταν λειψά τα αναπτυξιακά μέτρα του ΠΑΣΟΚ ή τα κίνητρα που έδινε και ότι δεν γίνονται οι επενδύσεις που χρειάζονταν για να αντιμετωπιστεί η ανεργία. Οι επιχειρηματίες βρίσκουν άλλες λύσεις, γιατί αλλού θα κερδίσουν περισσότερο. 
      Αυτό δεν μπορείτε να το ανατρέψετε με κανέναν αναπτυξιακό νόμο και με κανένα φορολογικό νόμο. Το είπα και στο φορολογικό νομοσχέδιο, το επαναλαμβάνω κι εδώ. Πώς θα ανταγωνιστούμε τις χώρες που πλησιάζουν σε μηδενικό συντελεστή φορολόγησης των κερδών; Εμείς πήγαμε στο 25%, άλλοι έχουν 15%, οι μισές χώρες της Ευρωπαϊκής Ένωσης, όταν δίνουν μεγαλύτερα αναπτυξιακά κίνητρα απ’ ό,τι δίνει η Ελλάδα. Σε άλλες χώρες δίνουν μεγαλύτερα κίνητρα. Τι θα γίνουν οι επενδύσεις, όταν το μεροκάματο είναι πολύ χαμηλότερο;
	Η λογική σας είναι συνεχώς για τον ανταγωνισμό του μειωμένου κόστους. Αυτό θα μας οδηγεί οι φορολογικοί συντελεστές για το κεφάλαιο όλο να μικραίνουν. Στην Ελλάδα, για να ανταγωνιζόμαστε τη Βουλγαρία ή δεν ξέρω ποιες άλλες χώρες, τα κίνητρα θα είναι όλο και μεγαλύτερα υπέρ του κεφαλαίου και το μεροκάματο θα είναι όλο και χαμηλότερο για να αντιμετωπισθεί η κατάσταση και για να έχουμε ανταγωνιστικότητα. 
	Ο επιχειρηματίας, λοιπόν, κοιτάει το κέρδος, δεν κοιτάει να προσφέρει κοινωνικό έργο και τοποθετεί αλλού τα κεφάλαια, τα παίζει και στο χρηματιστήριο. Κινούνται και διεθνώς τα κεφάλαια. Με την έννοια αυτή, είναι αδιέξοδη η πολιτική της ανάπτυξης για να αντιμετωπιστεί η ανεργία είτε είναι πολιτική δική σας, είναι του ΠΑΣΟΚ, που είναι στην ίδια κατεύθυνση. 
	Δεύτερο επιχείρημα για την αντιμετώπιση: Η επιδότηση της εργασίας, της εργοδοσίας λέμε εμείς. Εδώ έχουμε μία πείρα. Με δύο τουλάχιστον πενταετή προγράμματα επιδοτείται συνεχώς η εργοδοσία. Τι κάνουν στις περισσότερες περιπτώσεις; Απολύουν εργαζόμενους και προσλαμβάνουν άλλους για να πάρουν τα χρήματα. Οι νέες θέσεις εργασίας, σύμφωνα με τη Στατιστική Υπηρεσία, σ’ αυτά τα δύο πενταετή προγράμματα δεν ξεπερνούν τις εικοσιπέντε χιλιάδες, δηλαδή περίπου πέντε χιλιάδες το χρόνο. Αυτό ήταν το αποτέλεσμα. 
	Έρχεστε τώρα εσείς και καταργείτε αυτό το σύστημα με το επενδυτικό και βάζετε σαν προαιρετικό το να επιδοτείται η εργασία με το αναπτυξιακό νομοσχέδιο. Πάτε προς την ίδια κατεύθυνση, δεν αλλάζετε τίποτα. 
	Τρίτο επιχείρημα: Μας λείπει η κατάρτιση. Ο ΟΑΕΔ θα βοηθήσει, τα προγράμματα κατάρτισης θα βοηθήσουν. Πρέπει να υπάρξει καλύτερη παιδεία. 
      Επαναλαμβάνω, λοιπόν, και ρωτώ: Δεν έχουμε εξειδικευμένους εργαζόμενους; Αν δεν είχαμε, θα έρχονταν ξένοι εργάτες και θα πλήρωναν αυτές τις θέσεις. Έχουν πληρωθεί όλοι οι κλάδοι. Υπάρχει κορεσμός. Στην ανώτατη εκπαίδευση ο μόνος κλάδος που δεν είχε κορεσμό μέχρι πρόσφατα ήταν η πληροφορική. Τέλειωσε όμως και αυτή η υπόθεση. Υπάρχουν άνεργοι που τελειώνουν το πολυτεχνείο και το πανεπιστήμιο, απόφοιτοι της Πληροφορικής. Υπάρχουν προγράμματα, ξοδεύονται δισεκατομμύρια, βεβαίως παίρνουν μία κατάρτιση αλλά δεν βρίσκουν εργασία. Λειτουργούν σαν να παίρνουν επίδομα ανεργίας, για να ανακουφιστούν για λίγους μήνες. Αυτό φάνηκε από την πείρα μας επί ΠΑΣΟΚ. Στην ίδια κατεύθυνση πηγαίνετε κι εσείς. 
      Επίσης, υπάρχει κενό στη μεταναστευτική πολιτική. Τι αλλάξατε εσείς στη μεταναστευτική πολιτική; Ή τι διαφορετικό κάνει η Ιταλία ή η Γερμανία στη μεταναστευτική πολιτική; Πρώτα απ’ όλα χαρήκατε όλοι που ανατράπηκαν τα καθεστώτα στην Ανατολική Ευρώπη, αφήσατε να μπουν οι άνεργοι και οι φτωχοί αυτών των χωρών μέσα, ώστε να υπάρχουν στρατιές ανέργων, να χτυπηθούν τα μεροκάματα των ντόπιων, να μειωθεί το κόστος εργασίας, να χρησιμοποιείτε και τη «μαύρη εργασία» και μόλις φθάσαμε στο απροχώρητο, συζητάτε τώρα να κάνουμε στρατόπεδα συγκέντρωσης σε διάφορες περιφερειακές χώρες για να υποδέχονται τους μετανάστες. Ήδη όμως έχουμε τους μετανάστες στη χώρα μας, όπως και στην Ιταλία και αλλού, οι οποίοι δεν έχουν ίδια δικαιώματα και είναι σαν στρατός ανέργων πίεσης για αφαίρεση κοινωνικών δικαιωμάτων και από τους Έλληνες εργαζόμενους. 
      Ο ΟΑΕΔ δεν λειτουργεί σωστά, αλλά θα αντιμετωπιστεί το πρόβλημα της ανεργίας αν γίνει καλύτερη μηχανοργάνωση, πληροφόρηση και δουλεύουν καλύτερα οι υπάλληλοι; Είτε μέσω της αγγελίας στην εφημερίδα είτε μέσω του φίλου που μαθαίνει ότι το τάδε εργοστάσιο χρειάζεται δουλειά είτε μέσω του Βουλευτή που διορίζει κάποιον ακόμα και στον ιδιωτικό τομέα, αυτές οι θέσεις γέμιζαν. Δεν έφταιγε ο ΟΑΕΔ. Με την πληροφόρηση το μόνο που θα μπορούσε να συμβεί είναι ίσως να γίνει καλύτερο το σύστημα, να έχουν όλοι την ίδια πληροφόρηση. Δεν θα αυξηθεί η ζήτηση σε εργασία. 
      Ό,τι, λοιπόν, κι αν πιάσουμε από τα επιχειρήματά σας, δεν οδηγεί στην αντιμετώπιση της ανεργίας. Και δεν θα συμφωνήσω καθόλου ότι θα μειώσετε την ανεργία μέσα στα προσεχή οκτώ χρόνια. Τουλάχιστον ας μη μιλήσουμε για τα οκτώ, αλλά για τα τρία χρόνια που έχετε μπροστά σας. Σταμάτησαν τα μεγάλα έργα μετά τους Ολυμπιακούς Αγώνες. Πώς θα αντικατασταθούν αυτά, όταν μιλάτε για ελλείμματα και «σφιχτούς» προϋπολογισμούς;
      Άρα, λοιπόν, δεν υπάρχει προοπτική άμεσα να έχουμε ούτε ανάπτυξη μεγάλη προς όφελος των εργαζομένων ούτε νέα έργα ούτε αντιμετώπιση έστω λίγο της ανεργίας. 
      Με την ευκαιρία αυτή θα ήθελα να μιλήσω για τη χρηματοδότηση και για τα κίνητρα στις γειτονικές χώρες. Υπάρχει συγκεκριμένη διάταξη στο υπό συζήτηση νομοσχέδιο που θα ξεκινήσει αύριο, που δίνει τη δυνατότητα στον Υπουργό, κάτω από ορισμένες προϋποθέσεις, που αυτός θα αποφασίσει, να συνεχιστεί η χρηματοδότηση αυτών των επιχειρήσεων. Τι θα κερδίσει όμως ο Έλληνας πολίτης είτε ο άνεργος είτε ο εργαζόμενος από το να χρηματοδοτούμε αυτές τις επιχειρήσεις που πάνε στις γειτονικές χώρες; Το είχε εφαρμόσει και το ΠΑΣΟΚ αυτό και σεις το είχατε καταγγείλει. Είναι στο άρθρο 4. Εσείς όμως το συνεχίζετε τώρα. Πού είναι η διαφορετικότητά σας, που προσπαθείτε να εμφανιστείτε καλύτεροι από το ΠΑΣΟΚ, εσείς, που ως Αξιωματική Αντιπολίτευση, λέγατε ότι θα τα αλλάξετε όλα; Αλλά δεν είδαμε καμία αλλαγή. Πάτε στην ίδια κατεύθυνση.
      Εμείς δεν συμφωνούμε με την άποψη ότι η Νέα Δημοκρατία δεν έχει πρόγραμμα, δεν έχει στόχους. Ο στόχος είναι ο ίδιος, όπως και στο ΠΑΣΟΚ, η ανταγωνιστικότητα των επιχειρήσεων, να βοηθήσετε τα κέρδη και αν επενδύσουν αυτοί, θα βρεθεί και καμία θέση εργασίας. Αυτή είναι η λογική και των δύο κομμάτων.
      Δεν έχετε ανάγκη προς το παρόν  για γρήγορο νομοθετικό έργο με μεγάλες τομές σε μια σειρά από εργασιακά και ασφαλιστικά ζητήματα και λόγω συγκυρίας, είτε πρόκειται για τους Ολυμπιακούς Αγώνες είτε για την εκλογή του Προέδρου της Δημοκρατίας, οπότε  κρατάτε μια στάση ήπιας προσαρμογής όπως τη λέτε, αλλά υπάρχει το νομοθετικό πλαίσιο και τα μέτρα που έχει πάρει το ΠΑΣΟΚ τα οποία δεν υλοποιήθηκαν στο σύνολό τους και δεν τελείωσε η αρνητική, η αντιδραστική δυναμική τους. Δηλαδή υπάρχει ένα νομοθετικό πλαίσιο που έχει μεγάλα περιθώρια και λέτε να τα εξαντλήσουμε αυτά και μετά θα δούμε! Μπορώ να σας αναφέρω πολλά παραδείγματα. 
      Λέτε παραδείγματος χάριν ότι δεν ανοίγουμε το ασφαλιστικό. Όμως έχουν μείνει σοβαρές εκκρεμότητες από το ΠΑΣΟΚ. Πρώτη εκκρεμότητα. Είναι τα ειδικά ταμεία που πρέπει να πάνε στο ΙΚΑ και να χειροτερεύσει η κατάσταση και του ίδιου του ΙΚΑ και των ειδικών ταμείων. Αυτό το ΠΑΣΟΚ δεν πρόλαβε να το υλοποιήσει. 
      Δεύτερον, αυτό το θέμα των επαγγελματικών ταμείων, τα οποία δεν μπορούν να συνδεθούν με τον ιδιωτικό τομέα δεν προχώρησε. Υπάρχουν αντιστάσεις από τα συνδικάτα, υπάρχουν καθυστερήσεις. Θέλετε να τα υλοποιήσετε; Και η ευκαιρία τώρα είναι να βοηθήσετε να λυθεί το πρόβλημα της σύγκρουσης τραπεζοϋπαλλήλων και τραπεζών κατά τρόπο που να ευεργετηθεί η εργοδοσία. Αργότερα μπορεί να το ανοίξετε. Ακούγονται φωνές και από το δικό σας κόμμα, αλλά και από το ΠΑΣΟΚ, ότι πρέπει να αλλάξει το ασφαλιστικό. Και η προοπτική είναι αυτή. Και είναι σωστό ή λάθος ότι όταν πήγαινε ο κ. Παναγιωτόπουλος κάθε έξι μήνες στις τακτικές συνόδους των Υπουργών Απασχόλησης, ελέγχεται η κάθε χώρα τι βήματα έκανε με βάση τις αποφάσεις της Λισαβόνας για το ασφαλιστικό, για τα όρια ηλικίας, για το ένα για το άλλο, ό.τι έχει σχέση με ανατροπές εργατικών κατακτήσεων; Δίνουμε εξετάσεις και εμείς και οι άλλες υπόλοιπες δεκατέσσερις χώρες πώς προχωρούν στα αρνητικά μέτρα, γίνεται απολογισμός. Λέτε ότι δεν το ανοίγετε, αλλά προχωράτε κατ’ αυτόν τον τρόπο. 
      Για τους συμβασιούχους. Ανεξάρτητα πώς το είπατε, δημιουργήσατε προσδοκίες σε όλον αυτόν τον κόσμο προεκλογικά ότι θα τακτοποιηθεί. Αυξάνεται ή δεν αυξάνεται η ανεργία; Οι χιλιάδες που απολύονται από το Υπουργείο Πολιτισμού ή θα απολυθούν από τους δήμους ως το τέλος του χρόνου –μιλάμε για δεκάδες χιλιάδες- θα αυξήσουν ή όχι την ανεργία; Δεν προσφέρανε κοινωνικό έργο στο σύνολό τους ή, αν θέλετε, στη μεγάλη τους πλειοψηφία, για να πω ότι ίσως σε κάποιους δήμους  δεν καλύπτανε πάγιες ανάγκες; Δεν δημιουργείται λοιπόν πρόβλημα; 
      Να έλθω σε ένα άλλο ζήτημα. Το ΠΑΣΟΚ ψήφισε ότι η χρηματοδότηση του ΙΚΑ θα είναι 1% του προϋπολογισμού. Αυτά τα χρήματα δεν φθάνουν με τίποτα. Τον αλλάξατε αυτόν το νόμο; Δίνετε περισσότερα στο ΙΚΑ; Το ΙΚΑ πήρε από το επικουρικό 1,5 δισεκατομμύριο ευρώ για να μπορέσει να τα βγάλει πέρα. Τι θα γίνει; Θα πληρώσετε αυτά τα χρήματα. Να πώς ακολουθείτε την ίδια πολιτική του ΠΑΣΟΚ. Δεν χρειάζεται να πάρετε ακόμα μέτρα αρνητικά. 
      Όπου και να ψάξουμε θα δούμε ότι αξιοποιείτε το υπάρχον νομοθετικό πλαίσιο και αφήνετε τα πράγματα να ρέουν σε βάρος των εργαζομένων, αυτά που λέμε, παραδείγματος χάριν, στην επερώτησή μας, όπως η καταστρατήγηση του οκταώρου, των συμβάσεων εργασίας  και η εξάπλωση των δελτίων παροχής υπηρεσιών.
      Υπήρχε επί ΠΑΣΟΚ αυτό το φαινόμενο; Υπήρχε. Αυξανόταν κάθε χρόνο; Αυξάνεται και στη δική σας θητεία. Δεν παίρνετε τα μέτρα, δεν κάνετε τους ελέγχους κλπ. 
      Επεκτείνεται ή όχι ο αριθμός των δουλεμπορικών γραφείων; Το ΠΑΣΟΚ τον έκανε το νόμο, αλλά σε σας λειτουργεί και επεκτείνεται. 
      Η μερική απασχόληση επεκτείνεται από σας ή όχι; Ό,τι δεν πρόλαβε το ΠΑΣΟΚ, το κάνατε εσείς με νομοσχέδιο. Και αυτό που κάνατε με το δημόσιο είναι προσωρινή αναστολή. Θα το εφαρμόσετε παραπέρα. 
      Όσον αφορά τον ΟΤΕ, κάνατε την ίδια πολιτική, με εθελούσιες εξόδους, χιλιάδες απολύσεις κλπ.; Την ίδια λογική έχει και το ΠΑΣΟΚ. Το ίδιο γίνεται στις τράπεζες και αλλού. 
      Προώθηση και επέκταση της εργασίας και τα Σαββατοκύριακα. Κινείστε σε αυτήν την κατεύθυνση; Ο Υπουργός Τουρισμού έστειλε ερώτημα, ώστε να πάρει απαντήσεις από τους νομούς ότι είναι όλες τουριστικές περιοχές προκειμένου να ανατραπεί το ωράριο και να δουλεύουν τα καταστήματα και οι επιχειρήσεις λιανικού εμπορίου και τα Σαββατοκύριακα; Να πώς συνεχίζεται η ίδια πολιτική. 
      Ο εισηγητής μας και οι προηγούμενοι ομιλητές ανέλυσαν τα θέματα αλλά και ποιες προτάσεις κάνουμε. 
      Μία από τις βασικές αιτιάσεις σας είναι ότι αν μετρήσουμε με το 80% του μισθού να είναι το επίδομα, να είναι για όλους, να είναι εφ’ όρου ζωής και να μην είναι μόνο για ένα χρόνο, πόσο θα κοστίσει. Εμείς δεν αρνούμαστε ότι είναι πολλά τα χρήματα. Όμως, αν θέλετε να δείξετε και την ευαισθησία σας, σας θέτουμε δύο ζητήματα: Προτείναμε για το πετρέλαιο που έχει φτάσει στα ύψη να υπάρχει επίδομα πετρελαίου για τους άνεργους 400 ευρώ και τους άλλους εργαζόμενους 300 ευρώ. Αυτό είναι: επίδομα θέρμανσης. Μας απαντάτε: «Όχι, δεν γίνεται».
      Δεύτερο ζήτημα που θέτω εγώ τώρα: Υπάρχουν ορισμένοι κλάδοι και κατηγορίες εργαζομένων –τώρα άνεργοι- που τελείωσαν οι δώδεκα μήνες και από τις πεντακόσιες χιλιάδες ανέργους τα ? είναι γραμμένοι στον ΟΑΕΔ ως άνεργοι και σταμάτησαν να παίρνουν επίδομα. Το ? παίρνει επίδομα. Μιλάμε λοιπόν για περίπου τετρακόσιες χιλιάδες που είναι γραμμένοι στον ΟΑΕΔ. Γιατί δεν τους δίνετε ένα επίδομα σαν αυτό που δίνετε στην επισκευαστική -αναφέρατε και μια επιχείρηση- 700 ευρώ αλλού, 1000 ευρώ αλλού; Δεν είναι το σύνολο των προτάσεων του ΚΚΕ και σας φαίνεται μεγάλο το κόστος. Αφήστε τα της απογραφής και τα ταμεία. Εδώ μιλάμε για τόσο κόσμο που πεινάει, που δεν θα κάνει Χριστούγεννα. Πάρτε ένα τέτοιο μέτρο.
      Πολλά θα μπορούσαμε να πούμε. Τα υπόλοιπα στη δευτερολογία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο.
      Η κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Κύριε Υπουργέ, θα ήθελα να σας θυμίσω ότι από τις 8 Μαρτίου είστε Κυβέρνηση. Και θα ήθελα επίσης να σας θυμίσω πως για ό,τι έκανε και ό,τι δεν έκανε το ΠΑΣΟΚ κρίθηκε από τον ελληνικό λαό στις 7 Μαρτίου, για ό,τι κακό και ό,τι καλό. Και αποφάσισε ο ελληνικός λαός το ΠΑΣΟΚ σήμερα να εκπροσωπεί το 40% και να είναι Αξιωματική Αντιπολίτευση. 
      Και από το ρόλο αυτόν, κύριε Υπουργέ, θα μου επιτρέψετε να σας κρίνω από τις 8 Μαρτίου και μετά και όχι μετά τους Ολυμπιακούς και Παραολυμπιακούς Αγώνες, όπως μας παρακαλέσατε. Γιατί σας άκουσα να μιλάτε σαν να ήσασταν αντιπολίτευση. Το είπε και ο κ. Σκυλλάκος: Για όλα φταίει το κακό ΠΑΣΟΚ. Και θα σας κρίνω γι’ αυτούς τους εννέα μήνες με συγκεκριμένα πράγματα. Και θα ήθελα να μου απαντήσετε συγκεκριμένα, αν είναι δυνατόν.
      Κατ’ αρχήν, κανείς δεν διαφωνεί ότι η ανεργία είναι πράγματι το νούμερο ένα πρόβλημα της ελληνικής κοινωνίας κι ελπίζω ότι κανείς δεν διαφωνεί ότι η ανεργία χρειάζεται στοχευμένες και συγκεκριμένες πολιτικές όχι μόνο ενός Υπουργείου αλλά περισσότερων. Αυτό λοιπόν το πολύ σημαντικό πρόβλημα για μας έχει σχέση και συνδυάζεται βεβαίως με την ανάπτυξη, βεβαίως με την παιδεία και τη διά βίου μάθηση, βεβαίως και συμπληρωματικά και ενισχυτικά και με τις ενεργητικές πολιτικές απασχόλησης. Τι έχουμε δει μέχρι σήμερα στους εννέα μήνες, από τις 8 Μαρτίου και μετά;
      Σε ό,τι αφορά την ανάπτυξη: Μετά την επενδυτική άπνοια –περιμέναμε τον αναπτυξιακό νόμο- ήρθε η πολιτική του «πονάει μάτι, βγάζει μάτι». Διότι τι άλλο είναι αυτό που μας είπατε σήμερα εσείς ο ίδιος, κύριε Υφυπουργέ, λέγοντας ότι αφού ο δικός μας νόμος που συνέδεε τις επενδύσεις με ένα συγκεκριμένο τρόπο με τις θέσεις εργασίας δεν ήταν αποτελεσματικός, εσείς τώρα το αποσυνδέετε πλήρως κι έτσι λύνετε το πρόβλημα. Πονάει μάτι –επαναλαμβάνω- βγάζει μάτι. Πάρα πολύ ωραία. Θα έχουμε την ευκαιρία να τα πούμε και πιο συγκεκριμένα όταν θα συζητήσουμε τον αναπτυξιακό νόμο.
      Σας ρωτήσαμε –οι Βουλευτές του ΚΤΕ Απασχόλησης του ΠΑΣΟΚ- εάν έχετε κάποιο συγκεκριμένο σχέδιο αντιμετώπισης της μεταολυμπιακής ανεργίας, με δεδομένο ότι μειώνεται η απασχόληση -όπως είναι φυσικό- και στον κατασκευαστικό τομέα αλλά και στις επικοινωνίες. Και θέλω να σας πω, κύριε Υπουργέ, ότι στην απάντησή σας αντί να μας πείτε για το μεταολυμπιακό σχέδιο δράσης για την απασχόληση, που θα ήθελε πολλά Υπουργεία, απαριθμείτε δράσεις από το Ε.Π. «Απασχόληση» του Κοινοτικού Πλαισίου Στήριξης, οι οποίες είναι ενεργητικές πολιτικές απασχόλησης, αλλά βεβαίως θα γινόταν έτσι κι αλλιώς και ουδεμία άμεση και στοχευμένη σχέση έχουν με τη μεταολυμπιακή ανεργία.
      Σ’ αυτό όμως το έγγραφο που φέρει την υπογραφή «Πάνος Παναγιωτόπουλος, Υπουργός Απασχόλησης» –κι εδώ αποδεικνύεται πόσο παραπλανάτε απ’ αυτό το Βήμα τον ελληνικό λαό- λέτε: «Στα πλαίσια των ενεργητικών πολιτικών απασχόλησης ο ΟΑΕΔ εφαρμόζει κατ’ έτος προγράμματα επιχορήγησης επιχειρήσεων κλπ.» και παραθέτετε.
      Μας είπατε εδώ, κύριε Υπουργέ, ότι σήμερα εσείς –το έχετε πει κατά κόρον- κάνετε στροφή από τις παθητικές στις ενεργητικές, ενώ ό,τι έκανε ο ΟΑΕΔ κατ’ έτος ήταν –το λέτε γραπτά- ενεργητικές πολιτικές απασχόλησης.
    Και δεν το λέει μόνο ο ΟΑΕΔ. Τα λένε και τα έγγραφα της Ευρωπαϊκής Ένωσης. Να μου πείτε εάν ισχύει το έγγραφο του κ. Παναγιωτόπουλου ή όχι.
    Δεύτερον, στο φορολογικό νομοσχέδιο δεν υπάρχει διάταξη που να έχει σχέση με την απασχόληση. 
    ‘Ερχομαι στο ζήτημα της εκπαίδευσης και στο θέμα της σύνδεσης της κατάρτισης και της απασχόλησης με την εκπαίδευση. Υπήρχε το σύστημα σύνδεσης της κατάρτισης με την απασχόληση που εμείς το νομοθετήσαμε (ΕΣΣΕΕΚΑ). Σας κάναμε μια ερώτηση εάν θα το υλοποιήσετε. Απαντήσατε ότι θα το υλοποιήσετε και ότι ήδη έχετε ξεκινήσει ρωτώντας του κοινωνικούς εταίρους –μιλάω με συγκεκριμένες ημερομηνίες- να ορίσουν τους εκπροσώπους τους σ’ αυτό το εθνικό συμβούλιο με έγγραφό σας από τις 27 Σεπτεμβρίου. Το έγγραφο της απάντησής σας έχει ημερομηνία 3 Δεκεμβρίου. Από το τέλος Σεπτεμβρίου μέχρι σήμερα δεν είχατε σκεφθεί να τηλεφωνήσετε ή να στείλετε μια νέα επιστολή στους κοινωνικούς εταίρους για να ορίσουν τους εκπροσώπους τους; Και γνωρίζετε, κύριε Υπουργέ, ότι η χώρα έχει αναλάβει δέσμευση για να υλοποιήσει αυτό το σύστημα μέχρι το τέλος του 2004.
    Άρα, ποια είναι η επίσπευση των διαδικασιών του Υπουργείου σας σε σχέση με αυτό το πολύ μεγάλο θέμα της σύνδεσης κατάρτισης με την απασχόληση; 
    Στην ομιλία σας αναφερθήκατε και σε μια άλλη πολιτική του ΠΑΣΟΚ που παρ΄ότι την καταψηφίσατε ήρθατε μετά να την επιβεβαιώσετε και με τον Πρωθυπουργό στις προγραμματικές εξαγγελίες. Αναφέρομαι στο ν. 3227, ο οποίος επιδοτεί τις ασφαλιστικές εισφορές στις άνεργες μητέρες, για τους νέους και για τους μακροχρόνια άνεργους δηλαδή για τον σκληρό πυρήνα της ανεργίας. Είπατε ότι θα το εφαρμόσετε για άλλη μια φορά. Πότε ακριβώς; Δεν μπορείτε σήμερα; Θα μπορείτε το 2005; Ο ελληνικός λαός μπορεί να ξέρει πότε θα υλοποιήσετε τα όσα εξαγγείλατε;
    Θέλω να σας υπενθυμίσω ότι υπάρχει ένα Εθνικό Σχέδιο Δράσης για την Απασχόληση. Και μην κουνίσετε πάλι στοιχεία για τον ΟΑΕΔ και για την Ημαθία. Όλα αυτά είναι επικοινωνιακά τρικ. Ο λαός καταλαβαίνει ποιο είναι το συγκεκριμένο και ποιο το επικοινωνιακό τρικ. Και εσείς λέτε ότι εμείς τάχα καταρτίσαμε κομματικά τους υπαλλήλους των ΚΠΑ. Είπατε ότι κάνατε μια ημερίδα στο «ΤΙΤΑΝΙΑ» και ότι τώρα έχουν πολιτική κατεύθυνση που θα τα αλλάξει όλα. Εγώ μπορώ να σας πω ότι υπάρχουν πολλές αποφάσεις επιτροπών παρακολούθησης και πάρα πολλά κείμενα της Ευρωπαϊκής Ένωσης, τα οποία διαπιστώνουν προβλήματα αλλά και επαινούν την τότε ελληνική κυβέρνηση για τις προσπάθειες ανασυγκρότησης του ΟΑΕΔ. Εμείς κάτι πετύχαμε. Τώρα πρέπει να πετύχετε κάτι και εσείς. 
    Ποιοι ακριβώς είναι οι στόχοι σας; ‘Όλα τα κράτη-μέλη και η Ελλάδα στο Εθνικό Σχέδιο Δράσης για την Απασχόληση το 2003 είχαν συγκεκριμένες δεσμεύσεις. Για παράδειγμα από το δικό μας ΕΣΔΑ το 2003 προβλέπαμε αύξηση της απασχόλησης κατά 1,5% κάθε χρόνο, των γυναικών κατά 2%, κάλυψη κατά 90% του πληθυσμού για τα παιδιά τριών έως πέντε ετών με βρεφονηπιακούς σταθμούς. Υπήρχαν και άλλοι πολλοί δείκτες δεσμεύσεων, στόχοι. Λοιπόν, το σχέδιο δράσης για το 2004 είναι το μόνο που δεν έχει αυτόν τον κατάλογο δεσμεύσεων και στόχων. Απαντήστε μου, κύριε Υπουργέ, γιατί δεν έχετε στοχευόμενες δεσμεύσεις στο Εθνικό Σχέδιο Δράσης Απασχόλησης για το 2004; Δεν έχετε, γιατί δεν έχετε ούτε στρατηγική ούτε πολιτική για την απασχόληση.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρία και κύριοι συνάδελφοι, η ανεργία είναι η χειρότερη κατάσταση στην οποία μπορεί να βρεθεί ο άνθρωπος αν εξαιρέσουμε, βέβαια, τη στέρηση της ελευθερίας και την ασθένεια. Οι μακροχρόνια άνεργοι είναι σε ακόμη χειρότερη μοίρα. Οι νέοι και οι γυναίκες είναι από αυτούς που έχουν τα υψηλότερα ποσοστά ανεργίας σε ολόκληρο τον κόσμο αλλά ειδικότερα στη χώρα μας. 
      Ο άνεργος καταδικάζεται όχι μόνο οικονομικά αλλά εξουθενώνεται πνευματικά, ψυχικά και ηθικά και οι συνέπειες είναι πολλές φορές οδυνηρές. Πολλοί από αυτούς φτάνουν μέχρι και στην αυτοκτονία. Αυτές τις συνέπειες τις πληρώνουν όχι μόνο οι άνεργοι αλλά και οι οικογένειές τους, αλλά και ο τόπος και η κοινωνία –και αυτό θα ήθελα να το επισημάνω- γιατί στερούμαστε τις δημιουργικές και παραγωγικές δυνατότητες εκατοντάδων χιλιάδων ανθρώπων, οι οποίοι μένουν χωρίς εργασία. Δεν προωθούμε τις ικανότητές τους για έρευνα, για δημιουργία και για προσφορά. 
      Τίθεται, λοιπόν, ένα ερώτημα. Μπορεί να αντιμετωπιστεί η ανεργία; Τι φταίει και επιμένει; Προφανώς η ανεργία είναι σύμφυτη με το καπιταλιστικό σύστημα. Η νεοφιλελεύθερη παγκοσμιοποίηση που προωθείται με πρωτοβουλία των Ηνωμένων Πολιτειών και με την ανοχή, αν θέλετε, και τις ευλογίες της Ευρωπαϊκής Ένωσης έχει αυξήσει κατά σημαντικό ποσοστό την ανεργία. 
      Η ανεργία, όμως, προϋπήρχε και της Ευρωπαϊκής Ένωσης και της Συνθήκης του Μάαστριχτ. Πιστεύουμε ότι συνολικά θα ήμασταν σε καλύτερη κατάσταση αν ήμασταν εκτός της Ευρωπαϊκής Ένωσης; 
      Εμείς γνωρίζουμε ότι στην Ευρωπαϊκή Ένωση υπάρχει και δημοκρατικό και οικολογικό έλλειμμα, αλλά και έλλειμμα όσον αφορά τα δικαιώματα συνολικά και της εργασίας ειδικότερα, το οποίο, βέβαια, δικαίωμα της εργασίας είναι αναφαίρετο δικαίωμα για τον κάθε πολίτη. Παλεύουμε, λοιπόν, μαζί με τους λαούς της Ευρωπαϊκής Ένωσης και με όλους τους εργαζομένους της για να ξεπεραστούν αυτά τα ελλείμματα. 
      Παρά ταύτα, η Ευρωπαϊκή Ένωση είναι σε πολύ καλύτερη θέση σε σχέση με οποιαδήποτε άλλη χώρα ανά τον κόσμο. Δεν ξέρω, κύριε Εισηγητά του Κομμουνιστικού Κόμματος και κύριοι συνάδελφοι, εάν έχετε υπ’ όψιν σας κάποια άλλη χώρα, η οποία να είναι σε καλύτερη κατάσταση για να την πάρουμε σαν πρότυπο, δεδομένου ότι εδώ αναφέρθηκε ότι για την ανεργία είναι υπεύθυνο το Μάαστριχτ κλπ., το ΠΑΣΟΚ, η Νέα Δημοκρατία  και ο Συνασπισμός, βέβαια –δεν θα μπορούσε να αποτελέσει εξαίρεση- γιατί ψήφισαν το Μάαστριχτ, γιατί βγάζουν σπυράκια όταν ακούν τις προτάσεις του ΚΚΕ, γιατί αποδέχονται την καταδίκη της εργατικής τάξης κλπ. Δεν νομίζω ότι μπορεί κανείς να κάνει σχόλιο σ’ αυτό. 
      Πάντως, οι εργαζόμενοι στις χώρες του τρίτου κόσμου, αυτοί δυστυχώς που αμείβονται με λιγότερο από ένα δολάριο την ημέρα για δεκαέξι και δεκαοκτώ ώρες σκληρής δουλειάς, δεν είναι και σε πολύ αξιοζήλευτη κατάσταση. 
      Σκοπός μας, βέβαια, και στόχος μας πρέπει να είναι να έχουν όλοι δουλειά σε όλον τον κόσμο και ειδικότερα στη χώρα μας και η δουλειά τους να έχει σχέση με τις ικανότητες και τις δυνατότητές τους και η αμοιβή τους να είναι ανάλογη με την εργασία που προσφέρουν. 
      Πολλές φορές έχει υποστηριχτεί και από το ΠΑΣΟΚ και από τη Νέα Δημοκρατία ότι οι υψηλοί ρυθμοί ανάπτυξης είναι το κυριότερο στοιχείο αντιμετώπισης της ανεργίας. Δυστυχώς τα γεγονότα στη χώρα μας δεν το επιβεβαιώνουν. Ξέρουμε όλοι πολύ καλά ότι τα τελευταία χρόνια είχαμε υψηλούς ρυθμούς ανάπτυξης, πάνω από 4%, και όμως η ανεργία δεν έπεσε και αντίθετα επιμένει. Σ’ αυτό αναφέρθηκαν αναλυτικά οι ομιλητές του Κομμουνιστικού Κόμματος και δεν θέλω εγώ να επαναλάβω αυτά που τόσο παραστατικά παρουσίασαν και ειδικότερα ο κ. Σκυλλάκος. 
      Τώρα ποιο είναι το πραγματικό μέγεθος της ανεργίας 11%,12%, 13% ή παραπάνω, δεν ξέρουμε. Εδώ φαίνεται ότι υπάρχουν διπλά και τρίδιπλα βιβλία, όπως υπάρχουν και σε άλλους τομείς της δημόσιας ζωής. Πάντως οι άνεργοι είναι πάνω από πεντακόσιες χιλιάδες και ίσως πολλοί περισσότεροι οι υποαπασχολούμενοι και επειδή κατάγομαι από την Ελευσίνα, την πρώτη εργατούπολη της χώρας, ξέρω πολύ καλά τι σημαίνει εργατικός μόχθος, τι σημαίνει ο εφιάλτης της ανεργίας, τι σημαίνει σκληρές και απάνθρωπες συνθήκες δουλειάς, σε συνθήκες ανθυγιεινές και επικίνδυνες. Έχω ζήσει δεκάδες θανατηφόρα ατυχήματα. Έχω θρηνήσει φίλους και γείτονες που εξαερώθηκαν κυριολεκτικά μέσα στο λιωμένο ατσάλι των καμινιών της «Χαλυβουργικής». Ξέρω πολύ καλά την ολιγωρία και την αδιαφορία και των δημόσιων υπηρεσιών και της πολιτείας στο σύνολό της για πάρα πολλά από αυτά που θα έπρεπε να γίνουν και δεν γίνονται. 
      Γι’ αυτό και συμμετέχω δεκαετίες τώρα, με όσες δυνάμεις διαθέτω, μέσα από το προοδευτικό και το αριστερό κίνημα και στους αγώνες και στις απεργίες και στις διαδηλώσεις των εργαζομένων για καλύτερες συνθήκες δουλειάς, για δουλειά κατ’ αρχήν, για υγιεινή και ασφάλεια στους χώρους της εργασίας. Γι’ αυτό δεν νιώθω ούτε ότι είμαι συνέταιρος ούτε ότι είμαι συνδαιτυμόνας στις απολαύσεις των τεραστίων κερδών τα οποία αποκομίζουν οι βιομήχανοι. 
      Στη χώρα μας τα τελευταία χρόνια είχαμε μια μεγάλη αύξηση της παραγωγικότητας και της αποδοτικότητας της εργασίας. Και όμως αυτό δεν μεταφράστηκε ούτε σε παραγωγικές επενδύσεις ούτε σε μείωση της ανεργίας. Και βέβαια ειπώθηκε εδώ πέρα από τους προηγούμενους συναδέλφους ότι πάρα πολλά από αυτά τα υπερκέρδη μεταφέρονται στο εξωτερικό για να γίνουν εκεί επενδύσεις, όπου κάτω από πολύ χειρότερες συνθήκες εργασίας των εργαζομένων μπορεί να αποκομίσουν περισσότερο. 
      Θα ήθελα να τονίσω επίσης αυτήν τη διασπάθιση του δημοσίου χρήματος που έχει γίνει στη χώρα μας. Πάνω από εκατό δισεκατομμύρια ευρώ ήρθαν τα τελευταία χρόνια από τα τρία Κοινοτικά Πλαίσια Στήριξης. Επίσης πολλαπλάσια παρήχθησαν από το μόχθο του ελληνικού λαού και όμως έχουμε υψηλό το ποσοστό της ανεργίας. Αναφέρομαι σε ένα χαρακτηριστικό παράδειγμα διασπάθισης ότι αυτήν τη στιγμή σύμφωνα με τα στοιχεία 205 ευρώ στοιχίζει η κάθε διδακτική ώρα στο σχολείο για κάθε τσιγγανόπουλο. Το είπαμε προχθές στην επερώτηση που είχαμε για τις ευπαθείς ομάδες και τον κοινωνικό αποκλεισμό, ενώ στα καλύτερα, στα ακριβότερα ιδιωτικά σχολεία στοιχίζει 5 ευρώ, πράγμα που σημαίνει ότι τεράστια ποσά διασπαθίζονται, καταναλώνονται κατά έναν απαράδεκτο τρόπο, τη στιγμή που αυτά θα μπορούσαν να γίνουν παραγωγικές επενδύσεις. Εδώ υπάρχουν σοβαρότατες ευθύνες και από τις κυβερνήσεις του ΠΑΣΟΚ, αλλά δεν βλέπουμε και η Κυβέρνηση της Νέας Δημοκρατίας να αλλάζει πολιτική. Κινείται στο ίδιο πλαίσιο. Τώρα με το φορολογικό νομοσχέδιο ουσιαστικά χαρίζει 500.000.000 ευρώ στους επιχειρηματίες στα κέρδη και τα μερίσματα, άλλα 500.000.000 ευρώ με το αναπτυξιακό για υποτιθέμενες επενδύσεις, που δυστυχώς δεν γίνονται και βέβαια η κατάσταση συνεχίζεται και η ανεργία δεν υποχωρεί.
      Εγώ θα ήθελα από αυτήν την άποψη να τονίσω συγκεκριμένα ότι θα έπρεπε -τουλάχιστον σε ορισμένους τομείς, όπως στις δεσμεύσεις που είχε αναλάβει η Κυβέρνηση απέναντι στους συμβασιούχους- να προχωρήσει, να εκπληρώσει τις υποσχέσεις της που θα έλυνε το πρόβλημα για τουλάχιστον διακόσιες χιλιάδες ανθρώπους. Και έναν άλλον τομέα, τον τομέα της υγείας, όπου υπάρχουν κενές θέσεις εργασίας τουλάχιστον στο νοσηλευτικό προσωπικό πάνω από είκοσι πέντε χιλιάδες. Υπήρχαν και εξακολουθούν να υπάρχουν. Και με τις τρεις χιλιάδες που μας επαναλαμβάνει συνεχώς η Κυβέρνηση ότι θα προσληφθούν από την αρχή το είπε, πέρασαν εννέα μήνες και περιμένουμε τον επόμενο χρόνο για τις τρεις χιλιάδες θέσεις εργασίας νοσηλευτικού προσωπικού τη στιγμή που θα φύγουν περισσότεροι μέσα σε αυτό το διάστημα. Δεν λύνεται το πρόβλημα. Υπάρχουν, λοιπόν, πολλά περιθώρια. Αν θέλαμε για το περιβάλλον και μόνο να προωθήσουμε την αντιρρυπαντική τεχνολογία και τις σύγχρονες μεθόδους θα δημιουργούνταν τουλάχιστον αρκετές χιλιάδες θέσεις εργασίας στην περιοχή του Θριασίου, που είναι η μεγαλύτερη βιομηχανική περιοχή της χώρας με τεράστια επιβάρυνση του περιβάλλοντος και, όμως, έχει και το υψηλότερο ποσοστό ανεργίας. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Ο κύριος Υπουργός προσπάθησε να αποποιηθεί τις ευθύνες της Κυβέρνησης για την άσχημη κατάσταση που υπάρχει σήμερα με την ανεργία. Εμείς υποστηρίξαμε και επαναλαμβάνουμε και θα το λέμε, ότι είστε συνυπεύθυνοι μαζί με το ΠΑΣΟΚ σε ό,τι βεβαίως σας αναλογεί για όσα χρόνια κυβερνήσετε. Γιατί δεν καταφέρατε να λύσετε το πρόβλημα της ανεργίας. Δεν το έχετε καταφέρει και ούτε πρόκειται να το καταφέρετε, ακριβώς γιατί είστε διαχειριστές του συστήματος, ακριβώς γιατί σε αυτό το σύστημα κουμάντο κάνουν οι κεφαλαιοκράτες, ακριβώς γιατί εσείς υπηρετείτε τα συμφέροντα των κεφαλαιοκρατών, ακριβώς γιατί αυτό το σύστημα έχει ως οξυγόνο του το κέρδος των καπιταλιστών.
      Όλες οι πολιτικές που εφαρμόζονται, είτε από εσάς είτε από το ΠΑΣΟΚ, υπηρετούν το κέρδος. Υποστήριζε η προηγούμενη κυβέρνηση –και το ίδιο κάνετε και εσείς- ότι θα μειώσει την ανεργία. Αυτό μας είπατε σήμερα, ότι θα μειώσετε την ανεργία στην πρώτη τετραετία 3%. Άρα παραδέχεστε ότι δεν μπορείτε να λύσετε το πρόβλημα της ανεργίας. Αυτό το παραδέχεστε. Παραδέχεστε, δηλαδή, και εσείς και οι προηγούμενοι, ότι δεν μπορείτε να εξασφαλίσετε δουλειά για όλους.
      Δίνετε, όμως, υποσχέσεις ότι θα λύσετε το πρόβλημα και βέβαια, ο ισχυρισμός σας είναι αβάσιμος, για να μην πούμε καμιά άλλη κουβέντα. Γιατί, παρ’ ότι, όπως λέτε –και το ίδιο ισχυριζόταν και η προηγούμενη κυβέρνηση- υπάρχει ανάπτυξη, παρ’ ότι αυξάνεται ο πλούτος που παράγουν οι εργαζόμενοι, δεν έχουμε αύξηση των θέσεων εργασίας. Αντίθετα αυξάνεται η ανεργία και μειώνονται οι θέσεις εργασίας. Το πρόβλημα της ανεργίας δεν πρόκειται να λυθεί. Γιατί καινούργιες μάζες εργαζομένων θα ψάχνουν για δουλειά. Και είπε ο κ. Σκυλλάκος για την κρυφή ανεργία, η οποία δεν είναι καταγεγραμμένη σε δεκάδες χιλιάδες είτε αυτοαπασχολούμενους, που δουλεύουν τέσσερις στην οικογένεια και στην πραγματικότητα καλύπτουν μία θέση εργασίας είτε στην ύπαιθρο οι αγρότες, που δουλεύουν στα χωράφια του πατέρα τους.
      Βεβαίως πρέπει να πούμε ότι η πολιτική της λεγόμενης επιδότησης της εργασίας αντί της ανεργίας, για την οποία γίνεται πολύς λόγος, μ΄ ένα νόμο που ψήφισε η προηγούμενη κυβέρνηση στην αρχή του χρόνου, του 2004 –με τον οποίο συμφωνήσατε στη φιλοσοφία, άλλο αν τον καταψηφίσατε, γιατί ήμασταν σε προεκλογική περίοδο- έχει σκοπό να επιβάλει –και αυτό το κάνετε κι εσείς- ακόμα πιο σκληρούς όρους εκμετάλλευσης για τους εργαζόμενους. Έτσι όπως πάτε, με την τοποθέτηση που κάνατε σήμερα, σε λίγο θα βγάλετε από το λεξιλόγιο τη λέξη «ανεργία» και με αυτά που είπατε εσείς, αλλά και με αυτά που υποστήριξε ο Κοινοβουλευτικός Εκπρόσωπος του ΠΑΣΟΚ, ότι δεν θα υπάρχει ανεργία. Και μ΄ ένα, όμως, οκτάωρο τη βδομάδα ή λίγες ώρες τη βδομάδα ή λίγες μέρες το μήνα δεν πρόκειται να καταγράφονται ως άνεργοι. Ακόμα και από αυτούς που παρακολουθούν σεμινάρια για δυο-τρεις ή τέσσερις μήνες παίρνετε την κάρτα ανεργίας και τους σβήνετε από τα κομπιούτερ του ΟΑΕΔ.
      Βεβαίως τα προηγούμενα χρόνια δοκιμάστηκαν διάφορα προγράμματα: Τα τοπικά σύμφωνα απασχόλησης, τα Προγράμματα Κατάρτισης, η δια βίου εκπαίδευση, εφαρμόστηκαν από το 1999 τα Κέντρα Προώθησης Απασχόλησης, οι επιστημονικοί σύμβουλοι. Χωρίς, όμως, αποτέλεσμα. Εσείς λέτε ότι τους κάνατε ένα σεμινάριο στο «ΤΙΤΑΝΙΑ» και θα φέρουν αποτέλεσμα. Εμείς λέμε ότι δεν έχετε αυταπάτες εσείς, ξέρετε ποια πολιτική εφαρμόζετε. Όμως, δεν πρέπει να έχουν αυταπάτες οι άνεργοι ότι θα λυθεί το πρόβλημά τους.
      Βεβαίως όλα αυτά λειτούργησαν σε βάρος των εργαζομένων ως μηχανισμός χειραγώγησης. Βιομήχανοι, εσείς, η Νέα Δημοκρατία, αλλά και το ΠΑΣΟΚ κυκλοφορείτε διάφορα εκβιαστικά διλήμματα. Λέτε στους άνεργους: ανεργία ή δουλειά χωρίς δικαιώματα; Ανεργία ή μερική απασχόληση; Ανεργία ή τοπικά σύμφωνα απασχόλησης; Ανεργία ή σεμινάρια κατάρτισης; Ανεργία ή συμβάσεις έργου; Ανεργία ή δελτία παροχής υπηρεσιών; Ανεργία ή δουλειά με το κομμάτι στο σπίτι; Όλα αυτά τα εκβιαστικά διλήμματα τα βάζετε γιατί επιδιώκετε μεγαλύτερη υποταγή, πιο σκληρή εκμετάλλευση. Το πραγματικό δίλημμα, όμως, είναι: με τα μονοπώλια θα είσαστε ή με το λαό; Με το κεφάλαιο και τα κέρδη του ή με τους εργαζόμενους και τα άλλα λαϊκά στρώματα;
      Για μας, ο αγώνας για την υπεράσπιση και τη διεύρυνση των δικαιωμάτων των εργαζομένων ενάντια στις απολύσεις, την ανεργία, είναι συνδεδεμένος με τον αγώνα για ριζικές κοινωνικές και πολιτικές αλλαγές.
      Για μας η ανεργία μπορεί να αντιμετωπιστεί μόνο όταν η εργατική τάξη και τα άλλα λαϊκά στρώματα πάρουν την εξουσία στα χέρια τους. Γι’ αυτό σήμερα χρειάζεται συσπείρωση, χρειάζεται αγώνας, χρειάζεται ανατροπή αυτής της πολιτικής, χρειάζεται να γυρίσουν οι εργαζόμενοι την πλάτη στο ΠΑΣΟΚ και τη Νέα Δημοκρατία, χρειάζεται να αλλάξουν οι συσχετισμοί στο συνδικαλιστικό κίνημα, χρειάζεται αυτό που λέμε λαϊκή εξουσία με λαϊκή οικονομία. 
      Βεβαίως πρέπει να πούμε ότι οι εργαζόμενοι δεν μπορούν να προσδοκούν ούτε από τη Νέα Δημοκρατία ούτε από το ΠΑΣΟΚ. Και βέβαια από αυτήν την κατάσταση δεν θα έχουμε καλύτερες μέρες. Η κατάσταση θα χειροτερεύει. Θα ξεκληρίζονται αγρότες, θα χρεοκοπούν μικρομάγαζα, θα βάζουν λουκέτα, θα περικόπτονται κοινωνικές δαπάνες.
       Και τώρα γίνεται μεγάλη κουβέντα για το ασφαλιστικό. Μπορεί να ξεκινάτε από τους τραπεζοϋπαλλήλους, όμως, έχετε στόχο το άνοιγμα του συνόλου του ασφαλιστικού συστήματος. Και αυτό το πρόβλημα δεν αφορά μόνο τους τραπεζοϋπαλλήλους, αφορά το σύνολο της εργατικής τάξης, αφορά τους αγρότες, αφορά του επαγγελματοβιοτέχνες, αφορά την υγεία, αφορά την πρόνοια. Έχει άμεση σχέση με όλα όσα πληρώνει η εργατική τάξη είτε από τη φορολογία είτε στον προϋπολογισμό είτε από την υπεραξία που παράγει είτε τις εισφορές που πληρώνει σήμερα ο εργαζόμενος στο ΙΚΑ. Σήμερα ο εργαζόμενος πληρώνει αν πάει στο νοσοκομείο. 
      Από την άλλη πλευρά πρέπει να πούμε ότι αυτοί που δεν πλήρωσαν ποτέ ήταν το κράτος και η εργοδοσία. Ακόμη και σ’ αυτήν την τριμερή χρηματοδότηση η οποία εφαρμόστηκε μετά το Β΄ Παγκόσμιο Πόλεμο, οι μόνοι οι οποίοι πλήρωσαν όλα αυτά τα χρόνια ήταν οι εργαζόμενοι. 
      Τελειώνοντας πρέπει να πούμε ότι ούτε κανένας εργαζόμενος μπορεί να υπολογίζει στις συμβιβασμένες ηγεσίες της ΑΔΕΔΥ και της ΓΣΕΕ γιατί έβαλαν πλάτη όλα αυτά τα χρόνια να περάσουν αυτά τα αντεργατικά μέτρα αυτοί οι αντιασφαλιστικοί νόμοι. Και είναι ανάγκη σήμερα η εργατική τάξη να δυναμώσει όπως είπα και πριν  όπως και τα ταξικά συνδικάτα αλλά και να πάρει μέρος μαζικά στα πανελλαδικά συλλαλητήρια όπως αυτό που οργανώνει το Πανεργατικό, Αγωνιστικό Μέτωπο, η παναγροτική συσπείρωση την επόμενη Πέμπτη στις 9 Δεκέμβρη και να δώσει μια απάντηση σ’ αυτές τις πολιτικές που εφαρμόζονται αλλά και στους πολιτικούς τους εκφραστές. 
      Ευχαριστώ. 
      ΠΡΟΕΔΡΕΥΩΝ (Σωτήριος Χατζηγάκης): Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, στην ομιλία σας δείξατε καλές προθέσεις και είχατε μία ιδιαίτερη φιλολαϊκή φρασεολογία. Αλλά ο λαός μας λέει, θα μου επιτρέψετε να πω, ότι με λόγια κτίζεις ανώγια και κατώγια. Και αυτό δεν το λέω προσωπικά μόνο για σας και την Κυβέρνησή σας αλλά το λέω και για μας γιατί κρινόμαστε όλοι από τις πράξεις. Η πράξη ποια είναι με τη διακυβέρνηση τη δική σας; Κινείται στον ίδιο άξονα, επίκεντρο είναι η ανταγωνιστικότητα των επιχειρήσεων και το καινούργιο που υπάρχει είναι ότι έχετε δώσει περισσότερα και πιο προκλητικά κίνητρα στους μεγαλοεπιχειρηματίες. Όχι, λόγια, αλλά με πράξεις. Φορολογικό νομοσχέδιο. Κατεβάσατε περισσότερο τους φορολογικούς συντελεστές μέσα από το πρόγραμμα δημοσίων επενδύσεων τους δημιουργείτε φορολογική ασυλία για να κάνουν επενδύσεις με ποιο χρήμα, όμως; Γιατί εδώ είναι το πρόβλημα. Με το χρήμα του ελληνικού λαού. Μιλάμε για ζεστό χρήμα. Αυτό είναι το πρόβλημα. Όντως είμαστε στην κοινωνία της ελεύθερης αγοράς. Ας βγάλουν χρήμα και ας βγάλουν τις επιχειρήσεις τους μόνοι τους έξω εάν έχουν τα κότσια. Αλλά όλα αυτά γίνονται με χρήμα του ελληνικού λαού. Και πρέπει να συνεννοηθείτε οι Υπουργοί μεταξύ σας αν θέλετε να έχετε την ίδια επιχειρηματολογία. Γιατί στον αναπτυξιακό νόμο ειπώθηκε και σε μένα προσωπικά που έθεσα το ζήτημα ότι, βεβαίως όπως γνωρίζετε τον έχουμε ψηφίσει αυτό το νόμο και είμαστε δεσμευμένοι από διεθνείς συμβάσεις για λόγους εθνικού συμφέροντος.
      Για λόγους, λοιπόν, εθνικού συμφέροντος συνεχίζει να αιμοδοτεί ο ελληνικός λαός, οι ‘Ελληνες εργαζόμενοι, επιχειρήσεις τύπου SCHIESSER PALCO. Και όλα τα άλλα είναι λόγια. Εφόσον δίνεις τη δυνατότητα στον επιχειρηματία να φύγει έξω τελείωσε, με τέτοια κατάσταση που υπάρχει συνολικότερα στους εργαζόμενους. 
      Για το θέμα της μερικής απασχόλησης το κόμμα μας έχει κάνει ιδιαίτερη δουλειά -εσείς προσωπικά θα το γνωρίζετε- εδώ και χρόνια, όταν η μερική απασχόληση δεν είχε καν θεσμοθετηθεί, ως μερική απασχόληση να πηγαίνει μαζί και με την ασφάλιση σ΄ εκείνη την περίπτωση που θα υπήρχε επιλογή. Και πράγματι εμείς δε λέμε τίποτε αν θέλει κάποιος να επιλέξει να δουλεύει τέσσερις ώρες αλλά εδώ ποιο είναι το ζήτημα στο οποίο δεν απαντήσατε. Ότι υπάρχει μία συγκεκριμένη τάση –είναι σαφέστατη αυτή- οι νέες θέσεις εργασίας να είναι μερικής απασχόλησης. Αυτή είναι συγκεκριμένη όχι απλώς επινόηση αλλά στρατηγική επιλογή που συμβαίνει στην Ελλάδα, στην Ευρώπη και στην Αμερική, στο αμερικάνικο μοντέλο που πάμε να φθάσουμε.
      Εκατομμύρια θέσεις μερικής απασχόλησης αντικαθιστούν τη σταθερή, πλήρη απασχόληση και αυτό είναι το νέο μοντέλο, μαζί με όλα τα άλλα, γιατί αυτό ακριβώς μπορεί να δώσει τώρα το σύστημα. Μια θέση δουλειάς σε δυο και σε τρεις εργαζόμενους. Αυτό είναι το ζήτημα και σ’ αυτό δεν παίρνετε θέση, γιατί ακριβώς αυτήν την πολιτική θα ακολουθήσετε. Δεν έχετε άλλη διέξοδο. Ο λόγος είναι ότι ακριβώς εξυπηρετείτε αυτήν τη λογική, ότι πρέπει να ζήσει, να αναπτυχθεί το κεφάλαιο, να αναπαραχθεί σε βάρος των πλατιών λαϊκών στρωμάτων. 
      Αιμοδοτούμε, λοιπόν, όλοι οι πολλοί που δουλεύουμε και παράγουμε τον πλούτο διακόσιες με τριακόσιες οικογένειες, επιχειρηματικούς ομίλους στην Ελλάδα.
      Έρχεσθε, λοιπόν, και εσείς –άλλαξε η σκυτάλη- στη θέση του ΠΑΣΟΚ να υπηρετήσετε αυτά ακριβώς τα συμφέροντα. Αυτό είναι το θέμα και τίποτα περισσότερο.
      Όσο για τους αριθμούς του ΑΕΠ –και εδώ κλείνω, κύριε Πρόεδρε- αν είναι 3%, αν είναι 4%, αν είναι 5%, αυτό δεν είναι δείκτης. Η πραγματική ζωή των εργαζομένων είναι οι συνθήκες δουλειάς τους. Ειπώθηκαν αρκετά για το πώς βγαίνει αυτό το νούμερο.
      Αλλά ας πούμε και ένα πραγματικό νούμερο. Οι Έλληνες επιχειρηματίες είναι οι τρίτοι σε καταθέσεις στην Ελβετία. Αυτό ίσως λέει περισσότερα. Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Έκανε πράγματι μια καλή προσπάθεια ο κύριος Υπουργός να εμφανίσει την πολιτική της Νέας Δημοκρατίας ως νέα και φιλολαϊκή. Και βέβαια, θα ήταν καλές οι κουβέντες του για προεκλογική περίοδο ή το πολύ για τις Προγραμματικές Δηλώσεις. Στο δια ταύτα, όμως, δεν έχει προτείνει κάτι διαφορετικό από τις προηγούμενες κυβερνήσεις. 
      Και βέβαια το ζήτημα του Ακαθάριστου Εγχώριου Προϊόντος και του πόσο συντελούν τα κονδύλια σ’ αυτήν την αύξηση είναι ένα γεγονός. Το ζήτημα είναι, όμως, ότι μέσα από το Α΄, Β΄, Γ΄ Κοινοτικό Πλαίσιο Στήριξης υπήρξαν κονδύλια που ενίσχυσαν βέβαια τους μεγαλοεπιχειρηματίες και όχι τους μικρούς, γιατί εκεί υπάρχουν τα όρια εργαζομένων και τζίρου της μικρής επιχείρησης. Θέλω, λοιπόν, να πω με αυτό ότι η αύξηση του Ακαθαρίστου Εγχώριου Προϊόντος υπάρχει. Δηλαδή κέρδη βγαίνουν, πλούτος παράγεται. Το ζήτημα είναι ότι αυτός ο πλούτος δεν πηγαίνει στους παραγωγούς. 
      Μου λέτε εσείς, «ποιος πήρε χρήματα». Σας είπα ότι πήρε η ANKER. Σας λέω συγκεκριμένο παράδειγμα. Θα εφαρμόσετε το άρθρο 5 της σύμβασης για να πάρετε πίσω την επιδότηση, ναι ή όχι; Μιλάω για την ANKER. Είναι συγκεκριμένα τα πράγματα. 
      Για το Λαναρά υπάρχει μια συμφωνία με τις τράπεζες. Αυτή τη συμφωνία δεν θα πρέπει να τη μάθουμε ως Βουλή, για να δούμε τους όρους που υπέγραψαν οι τράπεζες με το Λαναρά, να δούμε τι σχέδια έχει και για τους υπόλοιπους ομίλους; Άρα πρέπει να γίνει και αυτό γνωστό.
      Για τα μεταλλεία Χαλκιδικής δεν ακούσαμε. Δώσατε προεκλογικές υποσχέσεις ότι θα ανοίξουν άμεσα και τώρα διαβάσαμε στις εφημερίδες πάλι ότι θα ανοίξουν, αλλά οι τετρακόσιοι εργαζόμενοι εξακολουθούν να είναι άνεργοι.
      Τι θέλω να πω με αυτό; Θέλω να πω ότι καλά είναι τα λόγια τα ωραία, αλλά η πράξη είναι εκείνη που στην ουσία αποδεικνύει ότι δεν έχετε καθόλου νέα, φιλολαϊκή πολιτική. Ακολουθείτε τις κατευθύνσεις της Ευρωπαϊκής Ένωσης που είναι γνωστό, πώς αντιμετωπίζουν το ζήτημα της ανεργίας με τις νέες ελαστικές μορφές εργασίας.
      Και επειδή μιλήσατε για τον ΟΑΕΔ, γνωρίζετε και γνωρίζουμε, κύριε Υπουργέ, ότι τα χρέη του δημοσίου, αλλά και του ιδιωτικού τομέα προς το ΙΚΑ είναι πολύ μεγάλα, είναι δισεκατομμύρια ευρώ. Γι’ αυτό εξαναγκάζεται και το ΙΚΑ να παρακρατεί χρήματα που πρέπει να δώσει στον ΟΑΕΔ και σ΄ άλλα ταμεία. Και εδώ ακριβώς είναι το ζήτημα. Τι θα κάνετε με αυτά τα χρέη του δημόσιου τομέα; Πώς θα τα ρυθμίσετε; Γιατί τα ιδιωτικά χρέη βλέπουμε πώς τα ρυθμίζετε, με την τροπολογία που θα καταθέσετε. Βλέπουμε ότι και εδώ θα έχουμε χάρισμα στην ουσία των ιδιωτών απέναντι στα οφειλόμενα στο ΙΚΑ που είναι και εισφορές των εργαζομένων. Δηλαδή τα πήραν και δεν τα αποδώσανε. Αυτά είναι ζητήματα που πρέπει να τα δούμε.
      Όσον αφορά την Ευρωπαϊκή Ένωση και τα έργα, είναι και ζήτημα καταμερισμού το πού πηγαίνουν, σε ποια κατεύθυνση κλπ. Έχουμε ζητήσει να γίνει μια συζήτηση επάνω σ’ αυτό για να δούμε, ποιος πήρε τι, πόσα χρήματα, πόσες θέσεις δημιουργήθηκαν και γιατί παρ’ όλα αυτά τα τεράστια κονδύλια, η ανεργία, αντί να μειώνεται, αυξάνεται. Εδώ αναφέρονται και όσα είπαν και οι συνάδελφοί μου προηγούμενα, οι σύντροφοί μου.
      Γι’ αυτό λέμε ότι το κόστος των μέτρων δεν μπορεί να μπαίνει στην ίδια ζυγαριά με την αύξηση των κερδών. Όχι. Έχουμε εκατομμύρια ανθρώπων που ζουν κάτω από το όριο της φτώχειας, έχουμε τις πεντακόσιες χιλιάδες εργαζόμενους, άρα δεν μπορεί να βάζεις το κόστος των μέτρων και τα κέρδη στην ίδια ζυγαριά ή κάποιοι άλλοι που λένε ο άνθρωπος πάνω από τα κέρδη, γιατί η ύπαρξη των κερδών σημαίνει εκμετάλλευση του εργαζόμενου.
	Επειδή ακούστηκε –και κλείνω μ’ αυτό- σε ποια χώρα συμβαίνουν αυτά που προτείνει το Κομμουνιστικό Κόμμα Ελλάδας και κατά ατυχέστατο τρόπο ο Εκπρόσωπος του Συνασπισμού αναφέρθηκε υποτιμητικά στον τρίτο κόσμο, θα ήθελα να πω ότι για μας δεν υπάρχει διαβάθμιση στον κόσμο. Υπάρχουν λαοί και χώρες που δέχονται τη στυγνή εκμετάλλευση του καπιταλισμού. Είναι γνωστό ότι η Αφρική και άλλες περιοχές πλούσιες σε υπέδαφος, είτε σε πετρέλαιο είτε σε διαμάντια και άλλα, είναι κάτω από τη μεγάλη εκμετάλλευση των πολυεθνικών εταιρειών είτε της Αμερικής είτε της Ευρώπης. Τελικά είναι παράδεισος η Ευρώπη για τους λαούς; Το ζήτημα είναι ότι η αποικιοκρατία και σήμερα καλά κρατεί με άλλη μορφή.
	Κλείνω μ’ αυτό, ότι οι εργαζόμενοι και στη χώρα μας και στην Ευρωπαϊκή Ένωση, μέσα από τις συνθήκες που υπέγραψαν τα τρία κόμματα, δέχονται την ολομέτωπη επίθεση είτε στο ζήτημα του εισοδήματος είτε στο ζήτημα των εργασιακών σχέσεων είτε στο ζήτημα της κοινωνικής ασφάλισης και όχι μόνο αυτό –και κλείνω- ότι αυτή η Ευρωπαϊκή Ένωση…
	ΠΡΟΕΔΡΕΥΩΝ (Σωτήρης Χατζηγάκης): Είναι η τέταρτη φορά που κλείνετε.
	ΑΓΓΕΛΟΣ ΤΖΕΚΗΣ: … είτε με τις νεοσυντηρητικές φιλελεύθερες κυβερνήσεις είτε με τις σοσιαλδημοκρατικές είτε και με τις εκσυγχρονιστικές κεντροαριστερές, ήταν αυτές που συνέβαλαν στο διαμελισμό της Γιουγκοσλαβίας με το βομβαρδισμό και με τις δυνάμεις κατοχής που υπάρχουν εκεί και σ΄ άλλα μέρη της γης. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Ε, λοιπόν, αυτή η Ευρώπη είναι χάρισμα του ιμπεριαλισμού και όσων τον υπηρετούν. Εμείς θα είμαστε αντίπαλοι σ’ αυτήν την Ευρωπαϊκή Ένωση και βέβαια εδώ ο καθένας κρίνεται από τα λόγια και από τις πράξεις του. 
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Πρόεδρε, εκτός από τις απαντήσεις για το ΚΚΕ, θα ήθελα να πω στην αγαπητή Βουλευτή του ΠΑΣΟΚ και εκπρόσωπό του κ. Χριστοφιλοπούλου ότι είπε είκοσι τρία «γιατί». 
      Τα είκοσι τρία «γιατί», κ. Χριστοφιλοπούλου, ολοκληρώνουν μία επερώτηση. Λαμπρό πεδίο για το κόμμα σας να κάνετε μία επερώτηση για την ανεργία, γιατί σήμερα απαντάμε στο ΚΚΕ. Θα χαρώ ιδιαίτερα να πάρετε την πληρωμένη απάντηση για όλα αυτά που σας χρωστούν οι άνεργοι όλα αυτά τα χρόνια. 
      Όμως, θα σας δώσω και μία συμβουλή. Ως νέα Βουλευτής και ως κυρία δεν μπορώ να μη σας δώσω και μία απάντηση. Λέτε ότι εγώ αναφέρθηκα στο παρελθόν. Μίλησα για δομές και υποδομές που χρειάζονται χρόνο για να αλλάξουν. Όμως, όσο κυβερνούσε το ΠΑΣΟΚ, μας είχατε πάει στην εποχή του Καποδίστρια και το Κολοκοτρώνη και μας ζητούσατε απολογισμό για τότε. Αυτή είναι η διαφορά. Εγώ δεν το κάνω κομματικά, το έκανα μόνο και μόνο για τις δομές και για τις υποδομές. Μη μιλάτε πολύ για σχοινί στο σπίτι του κρεμασμένου. Το έχω πει επανειλημμένα. Μιλάτε για το ΛΑΕ, όταν ήταν σε καθεστώς επιτήρησης για τα ΚΠΑ. Management by objection ήταν η χώρα μας και το διοικούσε η Ευρωπαϊκή Ένωση υπό επιτήρηση.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τo management by objectives δεν είναι καθεστώς επιτήρησης.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τώρα είναι η πρώτη φορά. Να μην ξύνεστε στου τσοπάνου τη γκλίτσα…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ, παρακαλώ. Δεν έχει δικαίωμα να σας απαντήσει η κ. Χριστοφιλοπούλου, γι’ αυτό μην απευθύνεστε σ’ αυτήν.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έθεσε είκοσι τρία θέματα κι έπρεπε να τα ξέρει αυτά. 
      ΠΡΟΕΔΡΟΣ (Άννα Μπενάκη-Ψαρούδα): Εντάξει, αλλά μην προκαλείτε ανταπάντηση, γιατί δεν έχει δικαίωμα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το 2003, κυρία Πρόεδρε, μας προκάλεσε το ΕΣΔΑ. Το ΕΣΔΑ είχε εννιά συστάσεις για την Ελλάδα, περισσότερες από κάθε άλλη χώρα της Ευρωπαϊκής Ένωσης. 
      Ας πάμε στην επερώτηση. Σήμερα συζητάμε μία επερώτηση του ΚΚΕ. Μπορείτε όποτε θέλετε να υποβάλετε επερώτηση. Την αναμένουμε, αλλά δεν τη βλέπουμε.
      Κύριε Σκυλλάκο, θα ήθελα να σας πω ότι μας αδικείτε. Είπατε ότι με το ΛΑΕΠ θα λυθεί το θέμα της ανεργίας; Είπε ο κ. Τζέκης ότι με τα ΚΠΑ θα λυθεί το θέμα της ανεργίας; Αν απομονώσουμε μία-μία πολιτική, βέβαια δε λύνεται. Είναι ένα πλέγμα πολιτικών, ΟΑΕΔ, ΚΠΑ, αναπτυξιακό, φορολογικό. Αυτά τα αναφέρω ένα-ένα, δεν μπορώ να τα πω όλα μαζί. Άρα, λοιπόν, μην απομονώνετε μία πολιτική για να λυθεί η ανεργία. Είναι ένα «μπλοκ» πολιτικών που όλες μαζί θα φέρουν το στόχο. 
      Να ξέρετε, κύριε Τσιόγκα, ότι στις εκλογές του 2008 θα κρίνει ο κυρίαρχος ελληνικός λαός με τη μεγάλη πρόκληση. Αν η Νέα Δημοκρατία δεν αντιμετωπίσει το θέμα της ανεργίας και δεν τη μειώσει κατ’ αυτά που είπε προεκλογικά, αυτή θα είναι η θεία δίκη και η τιμωρία για μας. 
      Παλεύουμε, λοιπόν, για να κάνουμε αυτό που είπαμε προεκλογικά, τη μείωση στο 3% της ανεργίας. Είναι μεγάλη πρόκληση και γι’ αυτό παλεύουμε. 
      Ήθελα να πω στην αγαπητή κ. Παντελάκη, για μερική απασχόληση το εξής: Αν δείτε το ν. 3250 της νέας Κυβέρνησης θα δείτε ότι απευθύνεται σε ειδικές κατηγορίες πολιτών. Δεν λέμε να πάρουμε τον εικοσιπεντάρη εύρωστο ή το νεαρό. Για τι μιλάμε; Μιλάμε για μερική απασχόληση για ειδικές κοινωνικές κατηγορίες πολιτών. Μιλάμε για πολύτεκνες μητέρες, για άγαμες μητέρες, για άτομα με ειδικές ανάγκες, με αναπηρία και για μακροχρόνια ανέργους. 
      Όσον αφορά το ΙΚΑ, κύριε Τσιόγκα, δεν χαρίζουμε τίποτα. Είναι γεγονός –όπως σωστά είπατε- ότι το ΙΚΑ χρωστάει στον ΟΑΕΔ, στο ΙΚΑ χρωστάει το Δημόσιο κι ένας φαύλος κύκλος οφειλών …
      ΑΓΓΕΛΟΣ ΤΖΕΚΗΣ: Και οι ιδιώτες.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, και οι ιδιώτες. Είναι ένας φαύλος κύκλος. Όπως τα νοσοκομεία χρωστάνε στους προμηθευτές, οι προμηθευτές στα νοσοκομεία και εδώ φαύλος κύκλος. Χοάνη δισεκατομμυρίων. 
      Θα σας πω μόνο τι έκανε αυτή η Κυβέρνηση στο εννιάμηνο. Εβδομήντα δισεκατομμύρια δραχμές κόστισε το σταμάτημα του χαρατσιού με το ΛΑΦΚΑ. Ήταν ένα χαράτσι, μία παρακράτηση που παλεύαμε χρόνια, και εμείς και εσείς. Ρυθμίσαμε χρέη του χθες ύψους 400 εκατομμυρίων ευρώ, βερεσέδια του ΠΑΣΟΚ, του Ταμείου Νομικών, κυρία Πρόεδρε, που είστε και έγκριτος νομικός και καθηγήτρια. Τετρακόσια εκατομμύρια ευρώ είναι 130 δισεκατομμύρια.
      Σας λέω εν τάχει δύο μόνο ρυθμίσεις χρεών. Βεβαίως κι αυτά θα ρυθμιστούν, αλλά αντιλαμβάνεστε ότι κάνουμε μία υπερπροσπάθεια και θέλω να μην μας αδικείτε και να μας κατανοήσετε. 
      Έρχομαι στην ANKER τώρα. Έχω πάει δύο φορές στις Φέρρες. Έχω κάνει τρεις συναντήσεις με το Σωματείο Εργαζομένων και προσπάθειες για να λειτουργήσει η μονάδα. Σε μία μικρή τοπική κοινωνία, όπως είναι οι Φέρρες, αυτή η μονάδα είναι το οικονομικό οξυγόνο της περιοχής και θέλουμε να λειτουργήσει.
      Δεν πήρε με Κυβέρνηση της Νέας Δημοκρατίας τις επιδοτήσεις αυτές, κύριε Σκυλλάκο. Αυτές είναι επιδοτήσεις του 1997-1999. Είναι στη διαδικασία του αν θα λειτουργήσει ή όχι, σε μία διαδικασία που δεν έχει πάρει οριστικό τέλος. 
      Έχω πει στις Φέρρες ότι αν τυχόν ο προηγούμενος επιχειρηματίας δεν το δώσει σε καινούργιο ή ο καινούργιος δεν  ανταποκριθεί στις υποχρεώσεις των δεδουλευμένων των εργαζομένων κι όλα τα λοιπά, τότε πράγματι θα πάμε στην διαδικασία του εισαγγελέα για τα χρέη που είχε από την προηγούμενη κυβέρνηση από τον επενδυτικό, αναπτυξιακό νόμο. Δεν χαρίζουμε σε κανέναν τίποτα και για κανέναν.
      Κύριε Σκυλλάκο, πρέπει να καταλάβετε ότι η φιλοσοφία μας είναι να προστατεύσουμε τις θέσεις απασχόλησης. Να προστατεύσουμε και το δίκιο του εργάτη, αλλά και την επιχειρηματικότητα και την ανταγωνιστικότητα. Γι’ αυτό και το 2005 για τη Νέα Δημοκρατία –και είναι τρόπος πολιτικής άσκησης των καθηκόντων της νέας Κυβέρνησης- είναι έτος ανταγωνιστικότητας. Πρέπει να εντατικοποιήσουμε τους ρυθμούς, να έχουμε ανάπτυξη, να έχουμε ανταγωνιστικότητα για να έχουμε και θέσεις απασχόλησης.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Εσείς θέλετε και το δίκιο του εργάτη, όπως είπατε, και την ανταγωνιστικότητα. Η ζωή έχει αποδείξει ότι αυτά τα δύο είναι ασυμβίβαστα. Η ανταγωνιστικότητα στον καιρό που ζούμε –και εξήγησα στην ομιλία μου- απαιτεί μείωση του εργατικού κόστους και νέα προνόμια φορολογικά, αναπτυξιακά και άλλα στο κεφάλαιο. 
      Άρα, το όποιο βήμα να βοηθήσετε την ανταγωνιστικότητα είναι σε βάρος των κοινωνικών δικαιωμάτων, της εργατικής τάξης πρώτα και κύρια. Είναι σε αντίθεση αυτά τα δύο πράγματα… 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κατά ανάγκη. 
      ΑΝΤΩΝΗΣ ΣΚΥΛΛΑΚΟΣ: Θα μπορούσε να μην είναι σε αντίθεση μόνο εάν τα μέσα παραγωγής ήταν στον κοινωνικό τομέα και το βοήθημα αυτών των κρατικών επιχειρήσεων με τον κοινωνικό έλεγχο συμβάδιζε και με τα κοινωνικά δικαιώματα. Μιλάμε, όμως, για άλλες κυβερνήσεις, για άλλες εξουσίες για άλλες οικονομίες.
      Το δεύτερο που θέλω να πω. Είπατε για το Ταμείο Νομικών. Καλά κάνατε και λύσατε το πρόβλημα. Εν πάση περιπτώσει, δεν μπορούσατε να φάτε τα λεφτά από το Ταμείο Νομικών ούτε το ΠΑΣΟΚ ούτε εσείς, κανείς. Έπρεπε κάποια στιγμή να λυθεί το ζήτημα.
      Με το ΙΚΑ, όμως, δεν μας είπατε. Είναι σωστό αυτό που λέμε ότι παραμένετε στο 1% που προβλέπει ο νόμος, στο 0,90; Τι θα γίνει με το ΙΚΑ;
     Αν συνεχιστεί αυτή η κατάσταση θα βάλετε ζήτημα μείωσης των συντάξεων και θα ανοίξετε το ασφαλιστικό. Αυτή είναι όλη η υπόθεση. Και μην επικαλείσθε τον ΛΑΦΚΑ. Βεβαίως βοηθήθηκαν κάπως οι εργαζόμενοι με αυτόν, αλλά ποια είναι η μέση σύνταξη αυτήν τη στιγμή; Είναι 163.000 δραχμές. Μπορεί να ζήσει κανείς με αυτά τα χρήματα; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γι’ αυτό τον καταργήσαμε.
     ΑΝΤΩΝΗΣ ΣΚΥΛΛΑΚΟΣ:  Ορισμένες από τις προτάσεις τις δικές σας, που συνεχίζετε και εσείς την πολιτική του ΠΑΣΟΚ, είναι ότι σε ορισμένους ανέργους ή απολυμένους προτείνετε το να κάνουν κάποια μικροεπιχείρηση, να γίνουν μικροεπαγγελματίες, μικροβιοτέχνες με κάποια χρηματοδότηση. Δεν μας φέρατε, όμως, ποτέ στοιχεία, ούτε επί ΠΑΣΟΚ ούτε τώρα. Δηλαδή πόσοι χρηματοδοτήθηκαν, πόσες απ’ αυτές τις επιχειρήσεις διατηρήθηκαν στη ζωή. Μόλις τέλειωσαν τα δύο χρόνια χρηματοδότησης η μεγάλη πλειοψηφία κλείνει. Είναι σαν επίδομα ανεργίας ουσιαστικά. Έτσι λειτουργεί αυτό το σύστημα στις περισσότερες περιπτώσεις.
     Επίσης, ένα από τα προεκλογικά σας συνθήματα είναι ότι ναι μεν αναγνωρίζετε ότι ο μισθός και το μεροκάματο σε σχέση με την Ευρωπαϊκή Ένωση, αλλά μέσα σε οκτώ χρόνια θα φθάσουμε στο επίπεδο της Ευρώπης. Όπως είπατε στο 60% είναι οι μισθοί του μέσου όρου του ευρωπαϊκού. Άρα, πρέπει να καλύψουμε το 40%. Δια οκτώ χρόνια μας κάνει πέντε μονάδες κάθε χρόνος, συν τρεις μονάδες ο πληθωρισμός, μας κάνουν 8% τουλάχιστον αυξήσεις κάθε χρόνο. Πόση είναι η εισοδηματική πολιτική τον πρώτο χρόνο. Είναι 3% ενώ χρειάζεσθε 8%.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Θα σας απαντήσω.
     ΑΝΤΩΝΗΣ ΣΚΥΛΛΑΚΟΣ:  Θα μας απαντήσετε αλλά δεν ξέρω με τι αλχημεία θα δώσετε την απάντηση. Τα νούμερα είναι συγκεκριμένα. Αυτά δεν αλλάζουν. Εκτός αν πάτε στο 0+0=14%, εκείνης της εποχής. 
     Επίσης θα πρέπει να προσθέσω ότι χρειάζεται μια αύξηση 8% όταν οι άλλες χώρες θα μείνουν στάσιμες. Γιατί αν και αυτές έχουν κάποια αύξηση τότε θα πρέπει να είναι μεγαλύτερο το ποσοστό από το 8%. 
     Έρχομαι τώρα στο ζήτημα της Ευρωπαϊκής Ένωσης. Όλες αυτές οι πολιτικές έχουν συζητηθεί στα όργανα της Ευρωπαϊκής Ένωσης και έχουν καταγραφεί με πονηρό τρόπο, με ευγενικό τρόπο, στα κείμενα της Ευρωπαϊκής Ένωσης. Έχουν περάσει και στο Ευρωσύνταγμα, όπου υπάρχουν συγκεκριμένες κατευθύνσεις «συνταγματικού περιεχομένου». Είναι στα κείμενα της Λισαβόνας και σε όλες τις συνόδους γίνεται απολογισμός πώς προχωρά η κάθε χώρα σε όλα αυτά τα ζητήματα. Αποτέλεσμα δεν βλέπουμε γι’ αυτό λέμε ότι η Ευρωπαϊκή Ένωση είναι ζημιογόνος και δημιουργεί δεσμεύσεις της κάθε χώρας. 
     Αν δεν υπήρχαν αυτές οι δεσμεύσεις από την Ευρωπαϊκή Ένωση και είχε η κάθε χώρα ανεπτυγμένο εργατικό κίνημα και υπήρχαν και κοινωνικές αντιδράσεις έντονα, οι πιέσεις αυτές θα έφερναν μεγαλύτερα αποτελέσματα απ’ ό,τι σε μια χώρα όταν δεσμεύεται από την Ευρωπαϊκή Ένωση. Και στο ερώτημα αν θα ήταν καλύτερα απέξω, σ’ αυτό  το ψευτοδίλημμα, θα έλεγα ότι μια χώρα είναι καλύτερα απέξω όταν ακολουθεί έναν άλλο δρόμο ανάπτυξης σαν αυτή που λέμε εμείς. Και η λύση του προβληματος δεν είναι από τα μέσα να αλλάξουμε την Ευρωπαϊκή Ένωση. Είναι μια σοσιαλιστική Ευρώπη, αν θέλετε, από άποψη προοπτικής. Έτσι το καταλαβαίνουμε εμείς. Όμως, από τα αριστερά το να χειροκροτείται η εμβάθυνση, η παραπέρα ενοποίηση της Ευρωπαϊκής ‘Ενωσης, που ανακατανέμει σε βάρος του φτωχού και υπέρ του πλούσιου, αυτό βοηθά την πολιτική των δύο μεγαλύτερων κομμάτων. Αυτή είναι η κριτική που κάνουμε στο Συνασπισμό. Οπότε είναι και σε μεγάλο βαθμό αντίφαση όταν λες από τη μια μεριά «αδικία εδώ, αδικία παραπέρα, από την άδικη πολιτική των κυβερνήσεων και της Ευρωπαϊκής Ένωσης» και από την άλλη να λες «ναι, σ’ αυτό το δρόμο της Ευρωπαϊκής Ένωσης». Αυτό δημιουργεί σύγχυση. Υπονομεύει τον αγώνα των εργαζομένων.
     Αυτή είναι η κριτική επαναλαμβάνω που κάνουμε στο Συνασπισμό.
      Εν πάση περιπτώσει, εμείς δεν περιμένουμε ότι θα αντιμετωπίσετε στην κατεύθυνση που θέλουμε τα ζητήματα. Κάναμε και πολύ επιμέρους προτάσεις που θα μπορούσαν να γίνουν αποδεκτές από οποιαδήποτε κυβέρνηση που δεν έχει τη δική μας λογική, που όμως ούτε και αυτά γίνονται δεκτά. Εν πάση περιπτώσει, η πολιτική μάχη θα κριθεί και εντός και εκτός Βουλής.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Πρόεδρε, θα πρέπει ο κ. Σκυλλάκος, να καταλάβει και να κατανοήσει αυτό που είπα και είναι προεκλογική μας δέσμευση, ότι δηλαδή σε οκτώ χρόνια θα έχουμε και στην Ελλάδα το μέσο όρο των μισθών της Ευρώπης. Αυτή η προεκλογική δέσμευση εγκρίθηκε από τον ελληνικό λαό. Θα εφαρμόσουμε μια υπεύθυνη οικονομική πολιτική, μια πολιτική που θέλει να παράγει πλούτο, ο οποίος θα μοιραστεί δίκαια και ειδικότερα στις οικονομικά ασθενέστερες κοινωνικές τάξεις. 
      Έγιναν, κύριε Σκυλλάκο, ελεύθερες διαπραγματεύσεις για πρώτη φορά τα τελευταία τριάντα χρόνια, όπου η ΓΣΕΕ υπέγραψε σύμβαση για δυο χρόνια με 15,7%. Είναι 15,7% η αύξηση για τη διετία 2004-2005. Άλλα 16% για τα επόμενα δύο χρόνια έχουμε σχεδόν 32%. Με ένα 32% την πρώτη τετραετία συν και τη δεύτερη τετραετία, να, πώς φτάνουμε …
      ΑΝΤΩΝΗΣ ΣΚΥΛΛΑΚΟΣ: Ούτε στον Τύπο της Νέας Δημοκρατίας δεν το είδαμε αυτό.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα, 15,7%, κύριε Σκυλλάκο, είναι η εθνική συλλογική σύμβαση. Την αρνείστε; Είναι η μεγαλύτερη αύξηση που δόθηκε ποτέ τα τελευταία τριάντα χρόνια. Αυτά λένε σήμερα οι λογαριασμοί και οι οικονομικές αναλύσεις της ΓΣΕΕ. Πρώτη φορά έγινε τα τελευταία τριάντα χρόνια.
      ΔΗΜΗΤΡΙΟΣ ΤΣΙΟΓΚΑΣ: Ούτε ο κ. Πολυζωγόπουλος δεν το είπε αυτό. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με αυτούς τους ρυθμούς, λοιπόν, και με μια ήπια προσαρμογή, που θα είναι καλύτερα τα οικονομικά, να είστε σίγουρος ότι στο τέλος της οκταετίας θα έχουμε φτάσει το μέσο όρο της Ευρώπης. 
      ΠΡΟΕΔΡΟΣ (Άννα Μπενάκη - Ψαρούδα): Κηρύσσεται περαιωμένη η συζήτηση επί της υπ’ αριθμ. 32/10.11.2004 επερώτησης των Βουλευτών του Κομμουνιστικού Κόμματος Ελλάδος προς τον Υπουργό Απασχόλησης και Κοινωνικής Προστασίας, σχετικά με την πολιτική της Κυβέρνησης στα εργασιακά ζητήματα. 
      Έχουν διανεμηθεί τα Πρακτικά των συνεδριάσεων της Τρίτης 23 Νοεμβρίου 2004 και Τετάρτης 24 Νοεμβρίου 2004 και ερωτάται το Σώμα εάν επικυρούνται; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς τα Πρακτικά των συνεδριάσεων της Τρίτης 23 Νοεμβρίου 2004 και Τετάρτης 24 Νοεμβρίου 2004 επικυρώθηκαν. 
      Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.45΄ λύεται η συνεδρίαση για αύριο ημέρα Τρίτη 7 Δεκεμβρίου 2004 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: i) Ψήφιση στο σύνολο του σχεδίου νόμου του Υπουργείου Ανάπτυξης: «Συνήγορος του Καταναλωτή – Ρύθμιση θεμάτων του Υπουργείου Ανάπτυξης», 
      ii) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση»,
      iii) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Μνημονίου Συνεννόησης σχετικά με τη λειτουργία του Κέντρου κατά της παράνομης Εμπορίας στον Αυλώνα», σύμφωνα με την ημερήσια διάταξη που σας έχει διανεμηθεί.
      Η  ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 6-12-2004 	ΣΕΛ 3

