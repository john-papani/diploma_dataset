ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ Δ΄
ΘΕΡΟΣ 2007 
Παρασκευή 13 Ιουλίου 2007 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν Γάλλοι μαθητές αριστεύσαντες στο διαγωνισμό του Γαλλικού Συλλόγου ATHENA.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 17 Ιουλίου 2007. σελ.
4. Συζήτηση επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Οικονομίας και Οικονομικών, σχετικά με τη ΛΑΡΚΟ. Σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. ΚΑΤΑΘΕΣΗ ΕΚΘΕΣΕΩΣ ΔΙΑΡΚΟΥΣ ΕΠΙΤΡΟΠΗΣ
Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών  «Ανάληψη και άσκηση δραστηριοτήτων από τα πιστωτικά ιδρύματα, επάρκεια ιδίων κεφαλαίων των πιστωτικών ιδρυμάτων και των επιχειρήσεων παροχής επενδυτικών υπηρεσιών και λοιπές διατάξεις». σελ.
2. ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Οικονομίας και Οικονομικών και Δικαιοσύνης κατέθεσαν σχέδιο νόμου: «Για τις αγορές χρηματοπιστωτικών μέσων και άλλες διατάξεις». σελ.


ΟΜΙΛΗΤΕΣ
Επί της επίκαιρης επερώτησης:
ΒΑΡΒΙΤΣΙΩΤΗΣ Μ. σελ.
ΒΛΑΤΗΣ Ι. σελ.
ΓΕΩΡΓΑΚΟΠΟΥΛΟΣ Δ. σελ.
ΔΟΥΚΑΣ Π. σελ.
ΠΑΠΑΓΕΩΡΓΙΟΥ Α. σελ.
ΠΑΠΟΥΤΣΗΣ Χ. σελ.
ΠΙΠΕΡΓΙΑΣ Δ. σελ.
ΤΟΓΙΑΣ Β. σελ.
ΤΣΙΟΓΚΑΣ Δ. σελ.



      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2007
      ΣΥΝΕΔΡΙΑΣΗ Δ΄
Παρασκευή 13 Ιουλίου 2007
      Αθήνα, σήμερα στις 13 Ιουλίου 2007, ημέρα Παρασκευή και ώρα 10.43΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ -ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
       (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12 Ιουλίου 2007 εξουσιοδότηση του Τμήματος, επικυρώθηκαν με ευθύνη του Προεδρείου τα πρακτικά της Γ΄ συνεδριάσεώς του, της Πέμπτης 12 Ιουλίου 2007 σε ό,τι αφορά την ψήφιση στο σύνολο του σχεδίου νόμου: «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητοδρόμου Κεντρικής Ελλάδος (Ε65) και ρύθμιση συναφών θεμάτων». 
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Αθανάσιο Παπαγεωργίου, Βουλευτή Πιερίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά, με την οποία το Πανεπιστήμιο Πατρών ζητεί να του εγκριθεί η πρόσληψη φυλάκων – νυκτοφυλάκων για τη φύλαξη της Πανεπιστημιούπολης.
2) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία ο Δήμος Σκιλλούντος Ηλείας ζητεί να αποζημιωθούν οι αγρότες της περιοχής του, που οι καλλιέργειές τους καταστράφηκαν από πυρκαγιές.
3) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ–ΣΗΦΟΥΝΑΚΗ κατέθεσε αναφορά, με την οποία το Λιμενικό Ταμείο Αιδηψού ζητεί να ανασταλούν οι αλλαγές στη λειτουργία της πορθμειακής γραμμής Αιδηψού-Αρκίτσας.
4) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ–ΣΗΦΟΥΝΑΚΗ κατέθεσε αναφορά, με την οποία ο Δήμος Ελυμνίων Εύβοιας ζητεί την ασφαλτόστρωση του δρόμου Κατούνια – Μονή Γαλατάκη .
5) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά, με την οποία το Σώμα Επιλέκτων Μεταφραστών–Διερμηνέων ζητεί την αναγνώριση και κατοχύρωση του επαγγέλματος του μεταφραστή και διερμηνέα.
6) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά, με την οποία η Νομαρχιακή Αυτοδιοίκηση Ροδόπης-΄Εβρου ζητεί τη χρηματοδότηση της βελτίωσης της παραλιακής οδικής σύνδεσης των Νομών Ροδόπης και ΄Εβρου.
7) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά, με την οποία ο Σύλλογος Συνταξιούχων Τ.Ε.Β.Ε. (Ο.Α.Ε.Ε.) Λαρίσης και Περιχώρων ζητεί την έγκριση της παρακράτησης της συνδρομής των συνταξιούχων προς τους ασφαλιστικούς τους οργανισμούς, από τις αποδοχές τους.
8) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά, με την οποία ο Δήμος Πολυδάμαντα Λάρισας ζητεί τη συνέχιση της λειτουργίας του Γυμνασίου Ερέτριας του δήμου του.
9) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά, με την οποία ο Σύλλογος του 4ου Τ.Ε.Ε. – ΕΠΑ.Λ. Λάρισας ζητεί να συνεχισθεί η λειτουργία των Τομέων Πληροφορικής και Γεωπονίας στο σχολείο.
10) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά, με την οποία ο Δήμος Ελασσόνας Λάρισας ζητεί τη στελέχωση και επαναλειτουργία του κλιμακίου Ελασσόνας της Διεύθυνσης Ελέγχου και Συντήρησης Έργων.
11) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά, με την οποία η Πανελλήνιος ΄Ενωσις Θεολόγων ζητεί την καθιέρωση της διδασκαλίας στα Παιδαγωγικά Τμήματα των Α.Ε.Ι. του μαθήματος της Ορθόδοξης Θεολογίας.
12) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η ανώνυμη εταιρεία «ΥΠΕΡΑΣΤΙΚΟ Κ.Τ.Ε.Λ. ΙΩΑΝΝΙΝΩΝ» ζητεί την καθιέρωση λεωφορειακής γραμμής μεταξύ των πόλεων Ιωαννίνων– Λιβαδειάς.
13) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Σύλλογος Γονέων και Κηδεμόνων του Ελληνικού Δημοτικού Σχολείου Ντύσσελντορφ «ΑΡΙΣΤΟΤΕΛΗΣ» ζητεί την επίλυση του στεγαστικού προβλήματος του σχολείου.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Νομάρχης Λασιθίου ζητεί την άμεση δημοπράτηση του έργου της συντήρησης του οδικού δικτύου Αγίου Νικολάου – Λασιθίου.
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία το Τμήμα Τακτικού Προϋπολογισμού και Μισθοδοσίας της Οικονομικής Διεύθυνσης του Υπουργείου Αγροτικής Ανάπτυξης ζητεί την ανακατανομή πιστώσεων στα πλαίσια της αντιμετώπισης της γρίπης των πτηνών.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Αγίου Νικολάου Λασιθίου ζητεί την έγκριση πρόσληψης προσωπικού στην Πυροσβεστική Υπηρεσία του.
17) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά, με την οποία το Γραφείο Τεχνικής Εκπαίδευσης Λάρισας ζητεί τη συνέχιση των Τμημάτων Οχημάτων και Ηλεκτρολογίας στο ΕΠΑ.Λ. Τυρνάβου Λάρισας.
18) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία το Σωματείο Εργαζομένων στο Γενικό Νοσοκομείο ΄Αργους καταγγέλλει την παράνομη λειτουργία νεκροτομείου στο νοσοκομείο.
19) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία το Σωματείο Εργαζομένων Γενικού Νοσοκομείου ΄Αργους ζητεί τη δημιουργία ενός νέου παναργολικού νοσοκομείου.
20) Οι Βουλευτές Λέσβου και Λαρίσης κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά, με την οποία το Εργατοϋπαλληλικό Κέντρο Σάμου ζητεί τη μετάταξη υπαλλήλου της Δ.Ε.Η. με ποσοστό αναπηρίας πάνω από 80% στη Νομαρχιακή Αυτοδιοίκηση Σάμου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5082/5-3-07 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Ιωάννου Διαμαντίδη, Αθανασίου Παπαγεωργίου, Παναγιώτου Σγουρίδη, Ιωάννου Μανιάτη δόθηκε με το υπ’ αριθμ. Δ15/5/οικ/1847/30-3-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης, που κατέθεσαν στη Βουλή των Ελλήνων οι ως άνω βουλευτές, σας γνωρίζουμε τα εξής:
      Όπως είναι γνωστό, η σημερινή κυβέρνηση ανέλαβε σημαντικές πρωτοβουλίες για την προώθηση των διεθνών διασυνδέσεων της χώρας στους τομείς του πετρελαίου, του φυσικού αερίου και του ηλεκτρισμού και την αναβάθμιση της θέσης της χώρας στον παγκόσμιο ενεργειακό χάρτη.
      Στη συνάντηση που πραγματοποιήθηκε στο Παρίσι, στις 2 Μαΐου 2005, μεταξύ εμού και του Ιταλού ομολόγου του Claudio Scajola, τέθηκαν οι βάσεις για την πολιτική συμφωνία στήριξης του αγωγού Διασύνδεσης Ελλάδας lταλίας (ΔΕΙ), συνδέονται τα δίκτυα μεταφοράς φυσικού αερίου των δύο χωρών.
      Αποτέλεσμα αυτής της συνάντησης, ήταν η υπογραφή του Πρωτοκόλλου της 24ης Ιουνίου 2005, από τους δύο Υπουργούς, που αποτελεί και το πρώτο πολιτικό κείμενο στήριξης του έργου.
      Στη συνέχεια, η Ελληνική και η Ιταλική Δημοκρατία, υπέγραψαν στις 4 Νοεμβρίου 2005 Διακρατική Συμφωνία για το έργο αυτό, που ξεκινά από την Κομοτηνή και φθάνει στο Ότραντο, διασχίζοντας το Ιόνιο και την Αδριατική θάλασσα. Σε συνδυασμό με τον Ελληνοτουρκικό αγωγό που θα τεθεί σε εμπορική λειτουργία τον Ιούλιο του 2007, ολοκληρώνεται η πρώτη νέα ενεργειακή υποδομή φυσικού αερίου στην περιοχή της Νοτιοανατολικής Ευρώπης.
      Στην προαναφερθείσα συμφωνία, οι δύο Κυβερνήσεις, αναγνωρίζοντας ότι το έργο ΔΕΙ αποτελεί σημαντική νέα υποδομή, και γνωρίζοντας τις διατάξεις του άρθρου 22 της Οδηγίας 2003/55/ΕΚ, εξέφρασαν την υποστήριξή τους, στην προοπτική υποβολής αίτησης εξαίρεσης από την υποχρέωση πρόσβασης τρίτων, από τις ΔΕΠΑ Α.Ε. και EDISON SpA, για τον υποθαλάσσιο αγωγό. Παράλληλα, τονίστηκε η αναγκαιότητα σύναψης μακροχρόνιων συμβάσεων μεταφοράς, για το χερσαίο τμήμα του έργου από την Κομοτηνή έως τα παράλια της Θεσπρωτίας, που θα αναπτυχθεί αποκλειστικά από τη ΔΕΠΑ Α.Ε.
      Το Πρωτόκολλο Προθέσεων που υπογράφηκε στις 31 Ιανουαρίου 2007 στην Αθήνα μεταξύ της Ελληνικής Δημοκρατίας και της Ιταλικής Δημοκρατίας, επισημοποιεί την ομόφωνη απόφαση των δύο πλευρών να χορηγήσουν εξαίρεση από Πρόσβαση Τρίτων στις ΔΕΠΑ Α.Ε. και EDISON SpA., ως κύριους του υποθαλάσσιου αγωγού. Στη συνέχεια, η απόφαση για τη χορήγηση εξαίρεσης, κοινοποιήθηκε στην αρμόδια Γενική Διεύθυνση της Ευρωπαϊκής Επιτροπής για την τελική έγκριση.
      Σχετικά με τα ερωτήματα που τίθενται στην Ερώτηση θα ήθελα να απαντήσω τα εξής:
      - Στόχος του άρθρου 22, της οδηγίας 2003/55/ΕΚ, σχετικά με τη δυνατότητα εξαίρεσης νέων υποδομών από την υποχρέωση πρόσβασης τρίτων, είναι η ενθάρρυνση κατασκευής νέων υποδομών μειώνοντας τον επενδυτικό κίνδυνο.
      Στην αίτηση εξαίρεσης από την υποχρέωση πρόσβασης τρίτων, για τον αγωγό «ΠΟΣΕΙΔΩΝΑΣ», αποδεικνύεται με καθαρά χρηματοοικονομικά κριτήρια, ποιες είναι οι ελάχιστες προϋποθέσεις, με βάση τη διεθνή εμπειρία τέτοιων έργων, που περιορίζουν το επενδυτικό ρίσκο για τις δύο εταιρίες.
      Η απόφαση της Ευρωπαϊκής Επιτροπής, αξιολογώντας τα στοιχεία της αίτησης, αλλά και τους όρους και προϋποθέσεις που έχουν τεθεί για τη χορήγησή της, θα είναι θετική. Σε αντίθετη περίπτωση, οι δύο εταιρίες θα επανεξετάσουν τη θέση τους.
      Η αίτηση εξαίρεσης από υποχρέωση πρόσβασης τρίτων, αφορά μόνο τον υποθαλάσσιο αγωγό «ΠΟΣΕΙΔΩΝΑΣ» που θα τροφοδοτήσει με αέριο την ιταλική αγορά. Με την εξαίρεση που χορηγήθηκε από τα δύο κράτη μέλη, δίδεται η δυνατότητα δέσμευσης χωρητικότητας όχι μόνο στην EDISON SpA, αλλά και στη ΔΕΠΑ Α.Ε., με προοπτική την εμπορία αερίου στη γείτονα χώρα.
      Πρέπει να επισημανθεί ότι η απόφαση εξαίρεσης αφορά μόνο τη ροή από την Ελλάδα προς την lταλία. Η αντίθετη ροή, που θα επηρέαζε την ελληνική αγορά φυσικού αερίου, δεν εξαιρείται από την υποχρέωση πρόσβασης τρίτων και υπόκειται σε πλήρες ρυθμιζόμενο καθεστώς.
      Σχετικά με τον αγωγό UK Limited, πρέπει να επισημανθεί ότι η κατασκευή του ολοκληρώθηκε το 1998, οπότε και ίσχυε η ευρωπαϊκή οδηγία 98/30/ΕΚ για την αγορά φυσικού αερίου. Σε εκείνη την πρώτη οδηγία, δεν υπήρχε η πρόβλεψη για δυνατότητα εξαίρεσης από την υποχρέωση πρόσβασης τρίτων για νέες υποδομές φυσικού αερίου. Στη συνέχεια, η Ευρωπαϊκή Επιτροπή, εντόπισε τα προβλήματα χρηματοδότησης που αντιμετωπίζουν τέτοια έργα, και το αυξημένο επενδυτικό ρίσκο, που οδηγεί είτε σε μη υλοποίησή τους, είτε σε αυξημένα τέλη μεταφοράς και επομένως υψηλότερη τιμή του προϊόντος στον τελικό καταναλωτή. Σημειώνεται ότι στο διασυνδετήριο αγωγό Balgzand-Bacton (ΒΒL pipeline), που συνδέει την Ολλανδία με την Μεγάλη Βρετανία, και που τέθηκε σε εμπορική λειτουργία στις αρχές του τρέχοντος έτους, έχει ήδη χορηγηθεί εξαίρεση βάση του άρθρου 22 της οδηγίας 2003/55/ΕΚ.
       Η εξεύρεση αερίου αποτελεί τη σημαντικότερη παράμετρο για την επιτυχή υλοποίηση του έργου. Επαφές με χώρες - παραγωγούς αερίου, γίνονται σε πολιτικό αλλά και επιχειρησιακό επίπεδο, παράλληλα με την προώθηση όλων των άλλων πολύπλοκων ζητημάτων που συνδέονται με τέτοιου είδους έργα. Η τελική έκβαση των διαπραγματεύσεων με τους διάφορους προμηθευτές, εξαρτάται από πολιτικούς, γεωγραφικούς, επιχειρηματικούς και άλλους παράγοντες. Ο αγωγός Τουρκίας Ελλάδας Ιταλίας έχει σχεδιαστεί έτσι, ώστε να υπάρχει η δυνατότητα διαμετακόμισης ποσοτήτων αερίου προς την Ευρώπη, από όλους τους δυνητικούς προμηθευτές αερίου της περιοχής της Κασπίας, της Μέσης Ανατολής και της Βόρειας Αφρικής. Όλες οι εναλλακτικές λύσεις σχετικώς με την προμήθεια αερίου, πρέπει να εξετάζονται με βασικό άξονα την υλοποίηση του έργου.
      Η υλοποίηση ενός τόσο μεγάλου έργου υποδομής από τη χώρα μας, θα την καταστήσει πραγματικό ενεργειακό κόμβο στην περιοχή της Νοτιοανατολικής Ευρώπης. Τα οικονομικά οφέλη είναι προφανή. Τα τέλη διαμετακόμισης που θα εισπράττονται από τον Διαχειριστή του ελληνικού Εθνικού Συστήματος Φυσικού Αερίου (ΕΣΦΑ), θα χρησιμοποιηθούν για την περαιτέρω επέκταση του δικτύου σε κάθε γωνιά της ελληνικής περιφέρειας. Το ΕΣΦΑ που σήμερα εκτείνεται κατά μήκος της ανατολικής πλευράς της χώρας, θα επεκταθεί δυτικά με σημαντικά οφέλη για την Κεντρική Μακεδονία, Δυτική Μακεδονία και Ήπειρο.
      Περιβαλλοντικά και τεχνικά, το έργο θα κατασκευαστεί με τις πιο σύγχρονες προδιαγραφές, όπως άλλωστε γίνεται και με το υπάρχον δίκτυο μεταφοράς της χώρας. Η ασφαλής λειτουργία του ΕΣΦΑ τα τελευταία δέκα έτη και η τεχνική εμπειρία των στελεχών του ΔΕΣΦΑ Α.Ε., αποτελούν την καλύτερη εγγύηση για την υλοποίηση του έργου.
      Στην εταιρία «Poseidon Co» που θα συσταθεί, συμμετοχή θα έχουν οι ΔΕΠΑ Α.Ε. και η EDISON SpA. Το χερσαίο τμήμα του Ελληνοϊταλικού αγωγού από την Κομοτηνή έως τα παράλια της Θεσπρωτίας, θα υλοποιηθεί από τον ΔΕΣΦΑ Α.Ε.. Αυτό σημαίνει ότι τα τιμολόγια με βάση τα οποία ο ΔΕΣΦΑ Α.Ε., θα εισπράττει οποιοδήποτε αντάλλαγμα για τη δραστηριότητα μεταφοράς, θα καταρτίζονται από τον ίδιο, σύμφωνα με τον κανονισμό τιμολόγησης, και θα εγκρίνονται από τον Υπουργό Ανάπτυξης μετά από τη σύμφωνη γνώμη της ΡΑΕ. Οι βασικές αρχές των τιμολογίων διαμετακόμισης, θα είναι αυτές που έχουν τεθεί τόσο κατά την εκπόνηση των τεχνικοοικονομικών μελετών για τον Ελληνοϊταλικό αγωγό, όσο και κατά τη σύνταξη των τιμολογίων μεταφοράς του ΕΣΦΑ (Υ.Α. 4955, ΦΕΚ Β΄ 360/27.3.2006). Τα τέλη διαμετακόμισης, θα ισχύουν για όλους τους υποψήφιους χρήστες που θα ζητήσουν από το ΔΕΣΦΑ Α.Ε. να μεταφέρει ποσότητες αερίου σε γειτονικά κράτη, κάνοντας χρήση του ΕΣΦΑ.
      Η σύναψη μακροχρόνιων συμβολαίων διαμετακόμισης του ΔΕΣΦΑ Α.Ε. με τη ΔΕΠΑ Α.Ε. και την EDISON SpA, με ένα εύλογο κέρδος του Διαχειριστή επί των επενδεδυμένων κεφαλαίων του, είναι απαραίτητη προϋπόθεση, για τη βιωσιμότητα του έργου. Το αναφέρει ρητά η Διακρατική Συμφωνία του Νοεμβρίου 2005 και ήδη γίνονται οι απαραίτητες ενέργειες προς την κατεύθυνση αυτή.
      Ο Υπουργός
      Δ. ΣΙΟΥΦΑΣ»
      2. Στην με αριθμό 6068/23-3-07 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. 7017/4/7002/4-4-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Μητσοτάκης, σας γνωρίζουμε ότι οι αστυνομικές Υπηρεσίες σήμερα αυτές στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Για την περαιτέρω στελέχωση της Ελληνικής Αστυνομίας, κατά το παρελθόν έτος, προσελήφθησαν με το σύστημα των Γενικών Εξετάσεων 1510 δόκιμοι αστυφύλακες και υπαστυνόμοι, ενώ κατά το τρέχον έτος διεβιβάσθη, σύμφωνα με τις διατάξεις του ν. 2226/1994, αίτημα του Υπουργείου μας προς τα αρμόδια για την έγκριση Υπουργεία, για την πρόσληψη μεγαλύτερου αριθμού νέων αστυνομικών, το οποίο εγκρίθηκε και ήδη ο αριθμός αυτών θα ανέλθει σε 1900. Παράλληλα, προκηρύχθηκε διαγωνισμός για την πρόσληψη 2000 ειδικών φρουρών, που θα αποδοθούν άμεσα στην αστυνόμευση.
      Ειδικότερα, σε ό,τι αφορά τη Γενική Αστυνομική Διεύθυνση Αττικής, έχει στελεχωθεί με δύναμη, η οποία σήμερα εμφανίζει έλλειμμα έναντι της οργανικής της. Σε αυτήν όμως υπηρετεί και ικανός αριθμός ειδικών φρουρών και συνοριακών φυλάκων, που συμβάλλουν αποφασιστικά στην αντιμετώπιση της λαθρομετανάστευσης και των συνακόλουθων αυτής μορφών εγκληματικότητας και υποβοηθούν το έργο της αστυνόμευσης. Πάντως, για την ενίσχυσή της, πρόσφατα τοποθετήθηκαν 1.149 νέοι αστυφύλακες, από τους 1.278 που εξήλθαν της Σχολής. Στο πλαίσιο δε αυτό έχουν στελεχωθεί και οι προαναφερόμενες Υπηρεσίες της Διεύθυνσης Αστυνομίας Αθηνών, με δύναμη η οποία παρουσιάζει έλλειμμα έναντι της οργανικής τους.
      Κατά τις μεταθέσεις του τρέχοντος έτους θα καταβληθεί προσπάθεια, σύμφωνα με τις υπηρεσιακές δυνατότητες, για περαιτέρω ενίσχυση με αστυνομικό προσωπικό της Γενικής Αστυνομικής Διεύθυνσης Αττικής. Ήδη προκηρύχθηκαν προς κάλυψη δέκα (10) θέσεις αξιωματικών, τριακόσιες (300) θέσεις αστυνομικών κατωτέρων βαθμών και είκοσι (20) θέσεις ειδικών φρουρών. Επίσης, θα ενισχυθεί και με νεοεξερχόμεvους των Σχολών της Αστυνομικής Ακαδημίας αστυνομικούς. Για την αντιμετώπιση των αυξημένων αναγκών της θερινής περιόδου, θα ενισχυθεί και με 1.221 δόκιμους αστυφύλακες συνολικά. Στο πλαίσιο δε αυτό θα ενισχυθούν με αστυνομικό προσωπικό και οι Υπηρεσίες των Διευθύνσεων Αστυνομίας Αθηνών και Ασφάλειας Αττικής, όπου υπάγονται το Αστυνομικό Τμήμα και το Τμήμα Ασφαλείας Καλλιθέας, των οποίων η δύναμη είναι ελλειμματική, σε σχέση με την οργανική τους, όπως συμβαίνει στις περισσότερες Υπηρεσίες της Αττικής, λόγω της ελλειμματικής δύναμης του Σώματος.
      Σε ό,τι αφορά την αντιμετώπιση της εγκληματικότητας στην περιοχή της Καλλιθέας, αλλά και γενικότερα στο Λεκανοπέδιο Αττικής, σας πληροφορούμε ότι, για το τρέχον έτος, ο σχεδιασμός της πολιτικής δημόσιας τάξης και ασφάλειας βασίστηκε σε εμπεριστατωμένη μελέτη και ανάλυση των δεδομένων της εγκληματικότητας, της διαφοροποίησης των ποιοτικών χαρακτηριστικών των διαπραττόμενων εγκλημάτων, των επιστημονικών ερευνών, των απόψεων κοινωνικών φορέων και πολιτών και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των αστυνομικών Υπηρεσιών, ενώ ελήφθησαν υπόψη οι απόψεις και οι προτάσεις των διευθυντών των Υπηρεσιών μας.
      Ο κεντρικός στρατηγικός στόχος της πολιτικής δημόσιας τάξης και ασφάλειας είναι «Αστυνομία με ανθρώπινο πρόσωπο και νόμιμη δράση». Για την επίτευξη του στόχου αυτού αναπτύσσονται δράσεις, οι οποίες στηρίζονται στο τρίπτυχο της πρόληψης των εγκλημάτων, της καταστολής και της συνεργασίας με τις Υπηρεσίες άλλων Υπουργείων, τους πολίτες, τους ΟΤ.Α. και άλλους φορείς και αποσκοπούν στην αποτελεσματικότητα της Αστυνομίας στην πρόληψη, τη μείωση των εγκλημάτων και την εξιχνίαση αυτών.
      Επισημαίνεται ότι, βασικές προτεραιότητες της πολιτικής αυτής είναι η αντιμετώπιση του οργανωμένου εγκλήματος, της τρομοκρατίας και της μικροεγκληματικότητας, η καταπολέμηση της μάστιγας των ναρκωτικών και της εμπορίας ανθρώπων, η αντιμετώπιση της παράνομης μετανάστευσης, η προστασία των ανηλίκων, θυμάτων και παραβατών, και η ποιότητα ζωής των πολιτών. Η πολιτική αυτή στοχεύει, επίσης, στην αντιμετώπιση ακραίων αντικοινωνικών συμπεριφορών (εμπρησμοί, καταστροφές από ομάδες ατόμων, συγκρούσεις σε αθλητικούς και λοιπούς δημόσιους χώρους κ.ο.κ.), στις κατασχέσεις πυροβόλων όπλων, πυρομαχικών, εκρηκτικών υλών και στον έλεγχο τήρησης των όρων ασφαλείας στη νόμιμη διακίνηση και φύλαξη αυτών, στην ανάπτυξη δράσεων για την εξιχνίαση των σοβαρών εγκληματικών πράξεων που διαπράχθηκαν κατά τα παρελθόντα έτη και στην εκτέλεση εκκρεμουσών καταδικαστικών αποφάσεων.
      Για την υλοποίηση των στόχων και προτεραιοτήτων, επανακαθορίσθηκε το πλαίσιο λειτουργίας για τις πεζές και εποχούμενες περιπολίες και τον «Αστυνομικό της Γειτονιάς», προγραμματίσθηκε η συγκρότηση Συνεργείων Αστυνομικών Ελέγχων, χαρτογραφήθηκαν οι εγκληματογόνες περιοχές και εκπονήθηκαν ολοκληρωμένα σχέδια δράσεων αστυνόμευσης σε όλη τη χώρα, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό και τα μέσα που διαθέτουν οι κατά τόπους Υπηρεσίες. Στο πλαίσιο αυτό εφαρμόζονται ολοκληρωμένα προγράμματα αστυνόμευσης, με καθορισμό τοπικών στόχων και προτεραιοτήτων και τοπικό σχεδιασμό μέχρι και σε επίπεδο Αστυνομικού Τμήματος. Τα εν λόγω σχέδια δράσης αξιολογούνται ανά τετράμηνο, με βάση τα κριτήρια και τις κατευθύνσεις που δίδονται από το Αρχηγείο της Ελληνικής Αστυνομίας, ενώ πρόσφατα προς τις περιφερειακές Υπηρεσίες δόθηκαν ειδικότερες κατευθύνσεις για τη λήψη πρόσθετων μέτρων, όπου η εμφανής αστυνόμευση (πεζές-εποχούμενες περιπολίες, συνεργεία αστυνομικών ελέγχων και ο Αστυνομικός της Γειτονιάς) κατέχει κυρίαρχη θέση. Τέτοια σχέδια, εναρμονισμένα με τις ειδικές συνθήκες και ιδιαιτερότητες της κάθε περιοχής, μεταξύ των οποίων και αυτή της Καλλιθέας, εκπονήθηκαν και από τη Γενική Αστυνομική Διεύθυνση Αττικής.
      Πέραν αυτών σας πληροφορούμε ότι, για την καλύτερη και αποτελεσματικότερη αστυνόμευση της χώρας, την πληρέστερη εξυπηρέτηση των πολιτών και την αναβάθμιση του προσφερόμενου έργου, έχουμε θέσει σε διαρκή ετοιμότητα και επαγρύπνηση το προσωπικό και τις Υπηρεσίες και ιδιαίτερα αυτές που ασχολούνται με την αντιμετώπιση της εγκληματικότητας,
      Σας στελεχώνουμε κατά προτεραιότητα με κατάλληλο προσωπικό, το οποίο εκπαιδεύεται συνεχώς και τις ενισχύουμε με την απαραίτητη υλικοτεχνική υποδομή και τον κατάλληλο εξοπλισμό. Οι Υπηρεσίες μας παρακολουθούν τις εξελίξεις στον τομέα της εγκληματικότητας, τόσο σε εθνικό, όσο και σε διεθνές επίπεδο, μελετούν τα αίτια, τις τάσεις, τα κίνητρα και τους τρόπους δράσης των κακοποιών, καθώς και τις διεθνείς αστυνομικές και επιστημονικές πρακτικές, τις οποίες προσαρμόζουν στις ιδιαιτερότητες που παρουσιάζει το έγκλημα στη χώρα μας.
      Επίσης την 31-12-2006 ξεκίνησε η πιλοτική εφαρμογή του νέου θεσμού των Κινητών Αστυνομικών Μονάδων, που συμπληρώνει το κύριο έργο των αστυνομικών Υπηρεσιών ως παράπλευρη δράση του πλέγματος εμφανούς αστυνόμευσης. Πρόκειται για ειδικά διαμορφωμένα οχήματα τα οποία λειτουργούν και εξυπηρετούν τους πολίτες, ενώ, όταν απαιτείται, λειτουργούν και ως σταθμοί άμεσης επέμβασης. Τέτοιες Κινητές Αστυνομικές Μονάδες σήμερα λειτουργούν 3 στην Αθήνα, μία στον Πειραιά και μία στη Θεσσαλονίκη.
      Στο σημείο αυτό πρέπει να επισημάνουμε ότι, με βάση τα υφιστάμενα στατιστικά στοιχεία και σύμφωνα με τις εκτιμήσεις των αρμοδίων Υπηρεσιών μας, στην περιοχή του Δήμου Καλλιθέας δεν προκύπτει έξαρση της εγκληματικότητας, αλλά σταθεροποίηση με μικρές αυξομειώσεις, οι οποίες βρίσκονται στα όρια της φυσιολογικής διακύμανσης της εγκληματικότητας.
      Τέλος, με την εφαρμογή της νέας Πολιτικής Δημόσιας Τάξης και Ασφάλειας, των νέων σχεδίων και των πρόσθετων παρεμβάσεων για την αντιμετώπιση της εγκληματικότητας, αναμένουμε θετικότερα αποτελέσματα, προκειμένου να ενισχυθεί και παγιωθεί περαιτέρω το αίσθημα ασφαλείας των πολιτών.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     3. Στην με αριθμό 7280/25.4.07 ερώτηση του Βουλευτή  κ. Δημητρίου Πιπεργιά δόθηκε με το υπ’ αριθμ. 233/18.5.07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 7280/25-04-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Δ. Πιπεργιά, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Στο πλαίσιο ενσωμάτωσης κοινοτικής νομοθεσίας που αφορά στην με αριθ. 1346/2001/22-05-2001 ΕΚ Απόφαση του Ευρωπαϊκού Κοινοβουλίου και του Συμβουλίου της Ευρωπαϊκής Ένωσης (που τροποποιεί την με αριθ. 1692/96/ΕΚ Απόφαση για τους θαλάσσιους λιμένες, τους λιμένες εσωτερικής ναυσιπλοΐας και τους τερματικούς σταθμούς διατροπικών μεταφορών), με το άρθρο 21 του ν. 3450/2006 (Α' 64) δίνεται η δυνατότητα με κοινές αποφάσεις των Υπουργών ΕΣ.Δ.Δ.Α, Οικονομίας και Οικονομικών, ΠΕ.ΧΩ.Δ.Ε. και Εμπορικής Ναυτιλίας καθώς και του Υπουργού Αιγαίου και Νησιωτικής Πολιτικής για τις περιπτώσεις λιμένων που εμπίπτουν στη χωρική αρμοδιότητά του, να καθορίζονται οι λιμένες της χώρας ως λιμένες Διεθνούς Ενδιαφέροντος, Εθνικής Σημασίας, Μείζονος Ενδιαφέροντος (διανομαρχιακού επιπέδου) και Τοπικής Σημασίας (νομαρχιακού επιπέδου).
      2. Κατ' εφαρμογή της ανωτέρω διάταξης εκδόθηκε η με αριθ. 8315.2/02/07/02-02-2007 κοινή υπουργική απόφαση με θέμα την «Κατάταξη Λιμένων» (Β' 202), αφού ελήφθησαν υπόψη τα ορισθέντα στην ανωτέρω Απόφαση του Ευρωπαϊκού Κοινοβουλίου και του Συμβουλίου της Ευρωπαϊκής Ένωσης, τα οποία θέτουν ως κριτήρια κατάταξης των λιμένων τον συνολικό ετήσιο όγκο διακίνησης εμπορευμάτων και επιβατών, που θα πρέπει να είναι τουλάχιστον 1.500.000 τόνοι εμπορευμάτων ή 200.000 επιβάτες και άνω για τους λιμένες Διεθνούς Ενδιαφέροντος και 500.000 τόνοι εμπορευμάτων ή 100.000 έως 199.999 επιβάτες για τους λιμένες Εθνικής Σημασίας.
      Ο λιμένας Κύμης δεν ήταν δυνατό να καθορισθεί ως λιμένας Εθνικής Σημασίας, καθόσον δεν πληρούνται τα προαναφερόμενα κριτήρια. Λαμβάνοντας υπόψη τα κριτήρια των εγγενών γεωγραφικών πλεονεκτημάτων του και των διαφαινομένων προοπτικών ανάπτυξής του, ο λιμένας Κύμης καθορίσθηκε με την ανωτέρω κοινή υπουργική απόφαση ως λιμένας Μείζονος Ενδιαφέροντος (διανομαρχιακού επιπέδου).
      3. Η Γενική Γραμματεία Λιμένων και Λιμενικής Πολιτικής (ΓΓ ΛΛΠ) για την
      αντιμετώπιση και επίλυση των προβλημάτων του λιμένα Κύμης, συγκάλεσε σύσκεψη την 16-01-2007 υπό την Προεδρία του Γενικού Γραμματέα Λιμένων και Λιμενικής Πολιτικής κ. Γ. Βλάχου, με την συμμετοχή Βουλευτών του νομού Ευβοίας, των Δημάρχων Κύμης και Σκύρου και της Προέδρου του Λιμενικού Ταμείου Κύμης, όπου εξετάσθηκε η κατάσταση και αποφασίσθηκε η προώθηση των διαδικασιών για την ταχεία χρηματοδότηση και εκτέλεση του έργου.
      Ακολούθως, το ΥΕΝ ζήτησε από το Υπουργείο Οικονομίας και Οικονομικών την ένταξη του έργου «Ανακατασκευή τμήματος κατεστραμμένου κρηπιδώματος πρόσδεσης Ε/Γ –Ο/Γ πλοίων στο λιμάνι της Κύμης» στη ΣΑΕ 189 του Προγράμματος Δημοσίων Επενδύσεων, με βάση μελέτη της Διεύθυνσης Τεχνικών Υπηρεσιών της Ν.Α. Ευβοίας και με την αρ. προ 8221.A37/01/07//08-03-2007 απόφαση όρισε ως φορέα εκτέλεσης του ανωτέρω έργου την εν λόγω Διεύθυνση.
      4. Η οικεία Περιφέρεια με το με αρ. πρωτ. 1406//15-03-2007 έγγραφό της ζήτησε από το ΥΕΝ να ορισθεί ως φορέας εκτέλεσης του έργου, δεδομένου ότι ο λιμένας Κύμης καθορίζεται ως Μείζονος Ενδιαφέροντος (διανομαρχιακού επιπέδου). Παράλληλα, η Περιφέρεια Στερεάς Ελλάδας απέστειλε Τεχνικό Δελτίο ζητώντας την ένταξη του εν λόγω έργου στο Πρόγραμμα Δημοσίων Επενδύσεων του ΥΕΝ με φορέα υλοποίησης την ίδια με βάση τεχνική μελέτη την οποία είχε εκπονήσει.
      Το ΥΕΝ, έχοντας υπόψη τα ανωτέρω όρισε με την με αρ. πρωτ. 8221.Λ37/03/07//22-03-2007 απόφασή του ως φορέα εκτέλεσης του έργου την Περιφέρεια Στερεάς Ελλάδας.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      4. Στην με αριθμό 8349/23.5.07 ερώτηση του Βουλευτή κ. Μιλτιάδη Βαρβιτσιώτη δόθηκε με το υπ’ αριθμ. 7433Β/13.6.07 έγγραφο από τον Yφυπουργό  ΥΠΕΧΩΔΕ η ακόλουθη απάντηση:
      «Σε απάντηση της παραπάνω σχετικής ερώτησης, σας γνωρίζουμε ότι:
      Ο Οργανισμός Ρυθμιστικού Σχεδίου Αθήνας (ΟΡΣΑ), στα πλαίσια των αρμοδιοτήτων του και των κατευθύνσεων του Ρυθμιστικού Σχεδίου της Αθήνας, έχει ολοκληρώσει το πρώτο στάδιο του σχεδιασμού του παράκτιου μετώπου του Αν. Σαρωνικού με την θεσμοθέτηση του από 1.3.04 ΠΔ/τος (ΦΕΚ254Δ'). Μ' αυτό προσδιορίζονται ακριβείς διατάξεις για τις δυνατότητες ανάπτυξης δραστηριοτήτων και δόμησης σε κάθε ζώνη χρήσεων γης και δίνονται κατευθύνσεις για το επόμενο επίπεδο σχεδιασμού.
      Η πορεία εφαρμογής του Π.Δ/τος εναπόκειται στους φορείς εφαρμογής, δηλαδή στα πολεοδομικά γραφεία των Νομαρχιών ή Δήμων, που έχουν την αρμοδιότητα για την σφράγιση των παρανόμων καταστημάτων (ΚΥΑ Υπουργών ΠΕΧΩΔΕ, Δημ Τάξης 44242/2361/17.4.87, ΦΕΚ 3808) (Αρ. 12παρ3).
      Η πρόταση για ίδρυση ενιαίου φορέα διαχείρισης, έχει προβλεφθεί στον Ν 2742/99, αλλά κρίθηκε εκ των υστέρων ότι θα ήταν αναποτελεσματικός λόγω της πληθώρας των εμπλεκομένων φορέων (11 Δήμοι, 3 Νομαρχίες και 10 άλλοι δημόσιοι φορείς).
      Για το λόγο αυτό, έχει προβλεφθεί στο άρθρο 11 παρ. 2 του από 1-3-04 Π.Δ./τος (ΦΕΚ 254Δ) «η σύσταση Επιτροπών Παρακολούθησης Ελέγχου και Εποπτείας (ΕΠΕΕ) με την συμμετοχή των διαφόρων εμπλεκόμενων δημόσιων ή δημοτικών ή μη κυβερνητικών φορέων. Οι ΕΠΕΕ συνεπικουρούν τους αρμόδιους ΟΤΑ Α’ και Β’ βαθμού στην εφαρμογή και την παρακολούθηση της εφαρμογής των ισχυουσών πολεοδομικών ρυθμίσεων και των διατάξεων του παρόντος Διατάγματος και μεριμνούν για την ευρεία δημοσιοποίηση αυτού και την επισήμανση ενεργειών ή δράσεων μη εναρμονιζομένων με τις ρυθμίσεις του. Επίσης εισηγούνται γενικότερα την λήψη συμπληρωματικών μέτρων για την υλοποίηση του σκοπού και των στόχων του παρόντος.. .».
      Οι ΕΠΕΕ συστήνονται με απόφαση Υπουργού ΠΕΧΩΔΕ και ήδη το ΥΠΕΧΩΔΕ και ο ΟΡΣΑ κάνουν την αναγκαία προεργασία για την έκδοση της σχετικής Απόφασης Σύστασης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
	5. Στην με αριθμό 7263/25-4-07 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 7216/Β/17-5-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση του ως άνω σχετικού, σας ενημερώνουμε τα ακόλουθα στο πλαίσιο των αρμοδιοτήτων μας:
      Η αύξηση της ποσότητας των παραγόμενων αστικών αποβλήτων είναι παγκόσμιο φαινόμενο και δεν εντοπίζεται μόνον στην Θεσσαλονίκη. Διεθνείς μελέτες έχουν καταδείξει ότι συνδέεται με την βελτίωση της ποιότητας ζωής και την αύξηση του ΑΕΠ.
      Η αύξηση των παραγόμενων απορριμμάτων και οι δυσχέρειες που προκύπτουν από την περιβαλλοντικά ορθή ασφαλή διάθεση τους, καθιστούν απαραίτητη την εφαρμογή της Διαλογής στην Πηγή. Μέσω αυτής της μεθόδου, τα αστικά απόβλητα διαχωρίζονται σε ρεύματα ανακυκλώσιμων και βιοαποδομήσιμων και οδηγούνται στις ανάλογες μονάδες επεξεργασίας.
      Για την προώθηση της ανακύκλωσης / αξιοποίησης των αποβλήτων στην χώρα μας, έχει εκδοθεί ο Νόμος 2939/2001 (ΦΕΚ 179 Α/6.8.01) για την εναλλακτική διαχείριση των συσκευασιών και άλλων προϊόντων, ο οποίος ενσωματώνει τις διατάξεις της Οδηγίας 94/62 ΕΚ για τις συσκευασίες στο εθνικό μας δίκαιο.
      Κατ' εφαρμογή του ως άνω νόμου και τα εκτελεστικά αυτού Προεδρικά Διατάγματα), έχουν εγκριθεί δέκα (10) συστήματα εναλλακτικής διαχείρισης τα οποία σύμφωνα με τους όρους έγκρισής τους έχουν την υποχρέωση επίτευξης των στόχων που τίθενται από την κοινοτική νομοθεσία και το Ελληνικό θεσμικό πλαίσιο.
      Βάσει των στοιχείων που διαθέτει το ΥΠΕΧΩΔΕ το έτος 2006 η ανακύκλωση εκτιμάται ότι ανέρχεται συνολικά σε ποσοστό 20% έναντι ποσοστού 6% των προηγουμένων ετών, ενώ σύμφωνα και με τους ρυθμούς υλοποίησης των έργων εναλλακτικής διαχείρισης από τα εγκεκριμένα συστήματα η εκτίμηση για το έτος 2007 είναι ότι η ανακύκλωση θα ανέρχεται στο 23%.
      Συγκεκριμένα τα συστήματα που λειτουργούν είναι τα ακόλουθα:
      ΣΥΣΚΕΥΑΣΙΕΣ
      «Συλλογικό Σύστημα Εναλλακτικής Διαχείρισης - ΑΝΑΚΥΚΛΩΣΗ» πανελλαδικής εμβέλειας που αφορά στις μη επικίνδυνες συσκευασίες.
      Κέvτρo Εναλλακτικής Περιβαλλοντικής Διαχείρισης Α.Ε.» συλλογικό σύστημα πανελλαδικής εμβέλειας συσκευασιών ορυκτελαίων.
      Ατομικό σύστημα εναλλακτικής διαχείρισης συσκευασιών της Ιδιωτικής Ετικέτας και Εισαγωγής Προϊόντων «ΑΒ ΒΑΣΙΛΟΠΟΥΛΟΣ».
      ΟΧΗΜΑΤΑ ΤΕΛΟΥΣ ΚΥΚΛΟΥ ΖΩΗΣ
      Συλλογικό Σύστημα Εναλλακτικής Διαχείρισης Οχημάτων Ελλάδας «ΕΔΟΕ Α.Ε.». ΜΕΤΑΧΕΙΡΙΣΜΕΝΑ ΕΛΑΣΤΙΚΑ ΟΧΗΜΑΤΩΝ
      Συλλογικό Σύστημα Εναλλακτικής Διαχείρισης Μεταχειρισμένων Ελαστικών «ECO -ELASTlCA».
      ΑΠΟΒΛΗΤΑ ΛΙΠΑΝΤΙΚΩΝ ΕΛΑΙΩΝ
      Συλλογικό Σύστημα Εναλλακτικής Διαχείρισης αποβλήτων λιπαντικών ελαίων «ΕΛΤΕΠΕ Α.Ε.».
      ΑΠΟΒΛΗΤΑ ΗΛΕΚΤΡΙΚΟΥ ΚΑΙ ΗΛΕΚΤΡΟΝΙΚΟΥ ΕΞΟΠΛΙΣΜΟΥ
      Συλλογικό Σύστημα Εναλλακτικής Διαχείρισης Αποβλήτων Ηλεκτρικού και Ηλεκτρονικού εξοπλισμού «ΑΝΑΚΥΚΛΩΣΗ ΣΥΣΚΕΥΩΝ Α.Ε.».
      ΧΡΗΣΙΜΟΠΟΙΗΜΕΝΕΣ ΜΠΑΤΑΡΙΕΣ
      Συλλογικό σύστημα Εναλλακτικής Διαχείρισης Συσσωρευτών οχημάτων και βιομηχανίας «Σ.Υ.Δ.Ε.Σ.Υ.Σ. Α.Ε.».
      Συλλογικό Σύστημα Εναλλακτικής Διαχείρισης Φορητών Ηλεκτρικών Στηλών και Συσσωρευτών «Α.Φ.Η.Σ. Α.Ε.».
      Συλλογικό Σύστημα Εναλλακτικής Διαχείρισης Συσσωρευτών μολύβδου - οξέος Κρήτης «ΣΕΔΙΣ - Κ».
      Στην Θεσσαλονίκη σήμερα δραστηριοποιούνται όλα τα συστήματα εναλλακτικής διαχείρισης.
      Για την εκτροπή του βιοαποδομήσιμου κλάσματος των αστικών αποβλήτων από την διάθεση του σε ΧΥΤΑ, είναι απαραίτητη η κατασκευή και λειτουργία του Εργοστασίου Μηχανικής Διαλογής και Κομποστοποίησης (ΕΜΑΚ), το οποίο προβλέπεται από τον Περιφερειακό Σχεδιασμό Διαχείρισης Στερεών Αποβλήτων (ΠΕΣΔΑ) της Περιφέρειας Κεντρικής Μακεδονίας (απόφαση Γεν. Γραμματέα ΠΚΜ με αρ. πρωτ. 639/22.12.05), παράλληλα με την εφαρμογή προγραμμάτων Διαλογής στην Πηγή.
      Έχουν υλοποιηθεί προγράμματα ευαισθητοποίησης από το ΥΠΕΧΩΔΕ καθώς και από τα εγκεκριμένα συστήματα, ενώ ήδη εκπονούνται νέα προγράμματα. Βασικοί στόχοι της ευαισθητοποίησης των νέων προγραμμάτων είναι η πληροφόρηση των πολιτών για τα οφέλη (περιβαλλοντικά, οικονομικά, κοινωνικά) και τον τρόπο συμμετοχής τους στα εγκεκριμένα συστήματα εναλλακτικής διαχείρισης.
      Η καμπάνια θα περιλαμβάνει α) τηλεοπτικό σποτ, έντυπη καταχώρηση και διαφήμιση στο internet
      β) διαφημιστική προβολή σε υπαίθριους χώρους καθώς και στα τοπικά λεωφορεία με μηνύματα ανακύκλωσης
      γ) διεξαγωγή διαφόρων ψυχαγωγικών δράσεων
      δ) εκπαιδευτικές παρουσιάσεις στα σχολεία.
    Ο Υφυπουργός
    ΣΤΑΥΡΟΣ ΕΛ. ΚΑΛΟΓΙΑΝΝΗΣ»
    6. Στην με αριθμό 5428/12-3-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 136/27-3-07 έγγραφο από τον Υπουργό Εμπορικής Ναυτιλίας η ακόλουθη απάντηση:
    «Σε απάντηση του με αριθ. πρωτ. 5428/12-03-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Μαγκριώτη, που κατατέθηκε στην Βουλή των Ελλήνων, σας γνωρίζουμε τα ακόλουθα:
   1. Με βάση το υφιστάμενο θεσμικό πλαίσιο (ν. 2932/2001), οι πλοιοκτήτριες εταιρείες υποβάλλουν μέχρι την 31η Ιανουαρίου κάθε έτους δηλώσεις δρομολόγησης των πλοίων τους σε δρομολογιακές γραμμές, για την κάλυψη των αναγκών του ενδεικτικού ακτοπλοϊκού δικτύου της χώρας κατά την δρομολογιακή περίοδο από 1 Νοεμβρίου μέχρι 31 Οκτωβρίου του επομένου έτους.
   Εφόσον δεν υποβληθούν δηλώσεις δρομολόγησης σε γραμμές του ακτοπλοϊκού δικτύου της χώρας ή από αυτές που υποβλήθηκαν δεν καλύπτονται πλήρως οι πάγιες ανάγκες του μεταφορικού έργου, το ΥΕΝ προβαίνει στις προβλεπόμενες διαδικασίες του άρθρου όγδοου του ν. 2932/2001 και ειδικότερα στην δημοσίευση προσκλήσεων εκδήλωσης ενδιαφέροντος για την σύναψη συμβάσεων ανάθεσης δημόσιας υπηρεσίας διάρκειας τριών έως πέντε ετών για την αποκλειστική εξυπηρέτηση συγκεκριμένων γραμμών, άνευ μισθώματος.
  Εάν και με την διαδικασία αυτή δεν καλυφθούν οι συγκοινωνιακές ανάγκες, για λόγους δημοσίου συμφέροντος, κάλυψης των αναγκών του ακτοπλοϊκού δικτύου και ορθολογικότερης εξυπηρέτησης του επιβατικού κοινού εκδίδεται από το ΥΕΝ προκήρυξη για την εξυπηρέτηση δρομολογιακών γραμμών με σύναψη σύμβασης ή συμβάσεων δημόσιας υπηρεσίας κατόπιν μειοδοτικού διαγωνισμού, έναντι μισθώματος.
    2. Για την δρομολογιακή περίοδο 1-11-2006 μέχρι 31-10-2007 δεν εκδηλώθηκε ενδιαφέρον από καμία εταιρεία για την δρομολόγηση πλοίου (συμβατικού ή ταχύπλοου) στην γραμμή Θεσσαλονίκης - Β. Σποράδων.
    Στο πλαίσιο αυτό, για την εν λόγω δρομολογιακή περίοδο εκδόθηκε από το ΥΈΝ η με αριθ. 3327.1/01/06/24-08-2006 «Προκήρυξη Μειοδοτικών Διαγωνισμών για την Εξυπηρέτηση Δρομολογιακών Γραμμών με σύναψη Σύμβασης ή Συμβάσεων Ανάθεσης Δημόσιας Υπηρεσίας Διάρκειας μέχρι δώδεκα (12) ετών» και προκηρύχθηκε, μεταξύ άλλων, η δρομολογιακή γραμμή «Θεσ/νίκη - Σποράδες - Κυκλάδες - Ηράκλειο», με μισθούμενο τμήμα «Θεσ/νίκη - προσέγγιση σε τουλάχιστον δύο νησιά των Σποράδων -προσέγγιση σε τουλάχιστον δύο νησιά των Κυκλάδων - Ηράκλειο» και επιστροφή, με την εκτέλεση ενός (01) δρομολογίου την εβδομάδα κατά τη χρονική περίοδο από 02-04-2007 έως 02-09-2007 και την υποχρέωση το πλοίο να εκτελεί δρομολόγια σε ακτοπλοϊκές γραμμές τουλάχιστον για δέκα (10) μήνες κάθε έτους.
    3. Στον διαγωνισμό που πραγματοποιήθηκε στο ΥΕΝ την 16-10-2006 μειοδότης αναδείχθηκε η εταιρεία «ΚΕΦΑΛΛΟΝΙΑ Ν.Ε.» με το επιβατηγό-οχηματαγωγό «ΝΤΑΛΙΑΝΑ» Ν.Π. 9449. Εκτός από τα ανωτέρω επιδοτούμενα δρομολόγια, το πλοίο θα εκτελεί και ένα (01) ελεύθερο δρομολόγιο από Θεσσαλονίκη για Λήμνο - Μυτιλήνη και επιστροφή. Επιπλέον, για την περίοδο 13-7-2007 μέχρι 09-9-2007 η εταιρεία ΝΕΛ με σχετικό αίτημά της έχει ζητήσει την εκτέλεση ενός (01) δρομολογίου την εβδομάδα από Μυτιλήνη για Λήμνο - Θεσσαλονίκη και επιστροφή. Το αίτημα θα εισαχθεί στο επόμενο Συμβούλιο Ακτοπλοϊκών Συγκοινωνιών για γνωμοδότηση.
    4. Επιπρόσθετα, από το ΥΕΝ εκδόθηκε η αριθ. 3327.1/17/07/12-02-2007 «Προκήρυξη Μειοδοτικού Διαγωνισμού για την Εξυπηρέτηση Δρομολογιακής Γραμμής με σύναψη Σύμβασης ή Συμβάσεων Ανάθεσης Δημόσιας Υπηρεσίας Διάρκειας μέχρι 31/10/2007», με την οποία προκηρύχθηκε ένα (01) επιπλέον δρομολόγιο την εβδομάδα κατά τη χρονική περίοδο από 01-05-2007 έως 31-10-2007 στην δρομολογιακή γραμμή «Θεσ/νίκη - Σποράδες - Κυκλάδες - Ηράκλειο», με μισθούμενο τμήμα «Θεσ/νίκη προσέγγιση σε τουλάχιστον δύο νησιά των Σποράδων - προσέγγιση σε τουλάχιστον δύο νησιά των Κυκλάδων - Ηράκλειο» και την υποχρέωση το πλοίο να εκτελεί δρομολόγια σε ακτοπλοϊκές γραμμές τουλάχιστον για δέκα (10) μήνες καθώς και δύο (02) μη επιδοτούμενα δρομολόγια στη γραμμή Θεσσαλονίκης - Σποράδων. Ο διαγωνισμός θα διενεργηθεί στο ΥΕΝ την 10-04-2007.
    Ο Υπουργός
    ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      ΠΡΟΕΔΡΟΣ ( Άννα Μπενάκη-Ψαρούδα):   Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων  της Τρίτης 17 Ιουλίου 2007.
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
      1. Η με αριθμό 10/12-7-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς την Υπουργό Εθνικής Παιδείας και Θρησκευμάτων, σχετικά με την αλλαγή των βαθμών σε γραπτά των πανελλαδικών εξετάσεων, σε βαθμολογικό κέντρο της Θεσσαλονίκης.
      2. Η με αριθμό 9/12-7-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για τη διάθεση σε ικανοποιητικές τιμές, των κηπευτικών του Νομού Τρικάλων.
      3. Η με αριθμό 11/12-7-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς την Υπουργό Εθνικής Παιδείας και Θρησκευμάτων, σχετικά με την αλλαγή των βαθμών σε γραπτά των πανελλαδικών εξετάσεων, σε βαθμολογικό κέντρο της Θεσσαλονίκης.
      ΠΡΟΕΔΡΕΥΩΝ (Άννα Μπενάκη- Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ' αριθμόν 2/2/29-6-2007 επίκαιρη επερώτηση των Βουλευτών του ΠΑ.ΣΟ.Κ. κ.κ.  Χρήστου Παπουτσή, Βασιλείου Κεγκέρογλου, Αλέξανδρου Ακριβάκη, Χρίστου Βερελή, Ιωάννη Βλατή, Δημητρίου Γεωργακόπουλου, Ιωάννη Δριβελέγκα, Μιχαήλ Καρχιμάκη, Λάζαρου Λωτίδη, Αθανασίου Παπαγεωργίου, Χρήστου Πρωτόπαπα, Παναγιώτη Ρήγα, Βασιλείου Τόγια και Απόστολου Φωτιάδη προς τους Υπουργούς Ανάπτυξης και Οικονομίας και Οικονομικών σχετικά με τη «ΛΑΡΚΟ». 
      Στην επερώτηση αυτή, ορίζεται από τον Γενικό Γραμματέα της Κοινοβουλευτικής Ομάδας της Νέας Δημοκρατίας κ. Σταύρου, ως Κοινοβουλευτικός Εκπρόσωπος της Νέας  Δημοκρατίας ο  Βουλευτής κ. Μιλτιάδης Βαρβιτσιώτης. Από τον Γραμματέα της Κοινοβουλευτικής Ομάδας του ΠΑ.ΣΟ.Κ. κ. Ρέππα, , ορίζεται ως Κοινοβουλευτικός Εκπρόσωπος του ΠΑ.ΣΟ.Κ. ο Βουλευτής κ. Δημήτριος Πιπεργιάς.
      Το λόγο έχει ο πρώτος επερωτών κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, από ό,τι φαίνεται, όσο παραμένει η Κυβέρνηση της Νέας Δημοκρατίας στην εξουσία, είναι ανάγκη να προβληματιστούμε για την τροποποίηση του Κανονισμού της Βουλής, ιδιαίτερα των διατάξεων που αφορούν τη διαδικασία του κοινοβουλευτικού ελέγχου με επίκαιρες ερωτήσεις. Και αυτό, γιατί διευρύνεται  διαρκώς το πεδίο άσκησης του κοινοβουλευτικού ελέγχου όσον αφορά την ανευθυνότητα, την ανικανότητα και τις παραλείψεις της Κυβέρνησης, τις λανθασμένες επιλογές, αλλά και τις σκόπιμες επιλογές εις βάρος του δημοσίου συμφέροντος. Και είναι τέτοιοι οι ρυθμοί παραγωγής της Κυβέρνησης σε έργο με αρνητικά ή και με αμφισβητούμενα αποτελέσματα, που η έννοια της επίκαιρης επερώτησης έχει χάσει σχεδόν τη σημασία της. 
	Εμείς εδώ και ένα χρόνο επιχειρούμε να συζητήσουμε την επερώτηση, που ήρθε η σειρά της σήμερα. Με δύο λόγια, είναι τόσο μεγάλο το αρνητικό αποτέλεσμα της νεοδημοκρατικής διακυβέρνησης, που δεν σας προλαβαίνουμε. Επιπλέον, ο Κανονισμός της Βουλής σάς δίνει τη δυνατότητα να διαφεύγετε από τον αυστηρό και επίκαιρο έλεγχο. 
	Τι να προλάβουμε να συζητήσουμε αυτές τις μέρες μέσα σ’ αυτό το ασφυκτικό και ευνοϊκό για την Κυβέρνηση πλαίσιο του Κανονισμού της Βουλής; Τις απόλυτες κυβερνητικές ευθύνες για την καταστροφή στην Πάρνηθα; Την οργανωμένη επιχείρηση συγκάλυψης και αποπροσανατολισμού στο μεγάλο σκάνδαλο της καταλήστευσης των ασφαλιστικών ταμείων, που στήθηκε με αποκλειστικά δικό σας «αρχιτεκτονικό» σχεδιασμό, με δομημένη λογική που ομολογεί απόλυτη ενοχή, εμπλοκή και διαπλοκή της ηγεσίας του Υπουργείου Εθνικής Οικονομίας και Οικονομικών; 
      Πώς να προλάβουμε να συζητήσουμε για το άλλο μεγάλο σκάνδαλο, που αφορά κάθε ελληνική οικογένεια; Σας μιλώ για το σκάνδαλο της παραποίησης της βαθμολογίας στις πανελλαδικές εξετάσεις. Όπως φαίνεται, με άνωθεν εντολές, εγκαθιστώντας το φόβο, την αμφιβολία και την αμφισβήτηση στις σκέψεις και τις ψυχές των νέων ανθρώπων και των οικογενειών τους, επεχειρήθη η λαθροχειρία και η αναβαθμολόγηση, η λεγόμενη αναβαθμολόγηση, δηλαδή η παραποίηση της βαθμολογίας. Μάλιστα, ποιο είναι το αποτέλεσμα; Εγκαταστήσατε στις σκέψεις και τις ψυχές των νέων ανθρώπων και των οικογενειών τους το φόβο, την αμφισβήτηση, την αγωνία, τη στιγμή που εδώ και χρόνια προετοιμάζονται για να διαγωνιστούν ισότιμα και έντιμα, απαιτώντας από την Κυβέρνηση το αυτονόητο, δηλαδή τη διασφάλιση της αντικειμενικότητας και της εγκυρότητας. 
	Κυρία Πρόεδρε, πού να προλάβουμε ακόμα να συζητήσουμε για τις ολιγωρίες της Κυβέρνησης, τον ανεύθυνο κομματισμό και τον «ωχαδερφισμό» που έχουν εισαγάγει και εγκαταστήσει σε όλες τις δημόσιες υπηρεσίες και τους εποπτευόμενους οργανισμούς, με αποτέλεσμα να καίγονται τα δάση της χώρας –χθες μόλις η Σκιάθος- να χάνονται ανθρώπινες ζωές στην Κρήτη και αλλού, να συγκρούονται τρένα με μαζικούς τραυματισμούς ανυποψίαστων ανθρώπων στο κέντρο της Αθήνας και τελικά να δημιουργείται η εντύπωση στον πολίτη ότι η Νέα Δημοκρατία ως Κυβέρνηση αποτελεί δημόσιο κίνδυνο; Μη νομίζετε ότι επιχαίρουμε γι’ αυτό.
	ΠΡΟΕΔΡΟΣ (Άννα Μπενάκη-Ψαρούδα): Κύριε Παπουτσή, τρία λεπτά εκτός θέματος λόγω επικαιρότητος είναι ευνόητα, αλλά όχι και παραπάνω. Ελάτε στο θέμα μας.
	ΧΡΗΣΤΟΣ ΠΑΠΟΥΤΣΗΣ: Όχι, είναι εντός θέματος, γιατί είναι θέματα εντός του Κανονισμού, κυρία Πρόεδρε. Αναφέρομαι σε σας και θέτω θέμα του Κανονισμού, γιατί πιστεύω ότι χρειάζεται αλλαγή του Κανονισμού. 
	ΠΡΟΕΔΡΟΣ (Άννα Μπενάκη-Ψαρούδα): Αυτό το κρατώ ως υποσημείωση.
	ΧΡΗΣΤΟΣ ΠΑΠΟΥΤΣΗΣ: Αυτό το λέω, για ποιο λόγο; Διότι η Κοινοβουλευτική Ομάδα του ΠΑ.ΣΟ.Κ., εδώ και ακριβώς ένα χρόνο, από τον Ιούλιο του 2006, επιχειρεί να ελέγξει την Κυβέρνηση στα πλαίσια του κοινοβουλευτικού ελέγχου για το συγκεκριμένο θέμα, για τα πεπραγμένα και τις επιλογές της, που αφορούν την εταιρεία «ΛΑΡΚΟ». Αυτό δεν κατέστη δυνατό μέχρι σήμερα. Με διάφορες δικαιολογίες, με διαδικαστικά τερτίπια, απέφυγαν και στην ουσία αρνήθηκαν τον κοινοβουλευτικό έλεγχο. Και αυτό είναι υποχρέωση όλων μας να το θέσουμε ευθύς εξ αρχής. 
      Ο κόσμος αναρωτιέται τι κάνει η Αντιπολίτευση. Να, λοιπόν, τι κάνει η Αντιπολίτευση. Επιχειρεί εδώ και ένα χρόνο να θέσει ένα θέμα μείζονος εθνικού συμφέροντος, η Κυβέρνηση αρνείται να το συζητήσει και ο Κανονισμός της Βουλής την προστατεύει.
	ΠΡΟΕΔΡΟΣ (Άννα Μπενάκη-Ψαρούδα): Κύριε Παπουτσή, απευθύνεστε στο Προεδρείο; Δεν έμεινε κενή καμμία μέρα κοινοβουλευτικού ελέγχου. Όλες οι επίκαιρες έχουν πάρει τη σειρά τους.
	ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, δεν αναφέρομαι μόνο στις επίκαιρες ερωτήσεις, αναφέρομαι συνολικά στις διαδικασίες του κοινοβουλευτικού ελέγχου.
	ΠΡΟΕΔΡΟΣ (Άννα Μπενάκη-Ψαρούδα): Ναι, αλλά τι να κάνουμε; Πέραν των δύο ημερών κοινοβουλευτικού έργου, πόσο να έχουμε;
	ΧΡΗΣΤΟΣ ΠΑΠΟΥΤΣΗΣ: Όχι, υπάρχουν και οι διαδικασίες στις κοινοβουλευτικές επιτροπές, που αναζητήσαμε κάθε τρόπο και εξαντλήσαμε κάθε δυνατότητα για να τις αξιοποιήσουμε. Παρ’ όλα αυτά, η Κυβέρνηση αρνήθηκε και αυτό το επισημαίνω και το θέτω ενώπιόν σας, γιατί πιστεύω στην κρίση σας και πιστεύω στη σημασία που δίνετε στις διαδικασίες του κοινοβουλευτικού ελέγχου. Ωστόσο, αρνήθηκαν στην πραγματικότητα να το συζητήσουν και αυτό, κατά τη γνώμη μας, πιστοποιεί και επιβεβαιώνει αυτό που κοντεύει πλέον να γίνει κοινή πεποίθηση, ότι, δηλαδή, η Νέα Δημοκρατία ήλθε στην εξουσία θεωρώντας ότι το κράτος τής ανήκει, θεωρώντας ότι η δημόσια περιουσία είναι δική της περιουσία, ότι είναι «λάφυρα» προς αξιοποίηση και εκμετάλλευση. 
      Σας το έχουμε πει πολλές φορές και θέλουμε να το ξαναπούμε και σήμερα, θα το λέμε συνέχεια και θα το αποδεικνύουμε στην πράξη. Δεν θα σας το επιτρέψουμε. Η αποκάλυψη θα είναι πλήρης. Η «αποκαθήλωση» του κ. Καραμανλή και του επιτελείου του από το βάθρο της εντιμότητας, της διαφάνειας και της φερεγγυότητας θα είναι πλήρης και ολοκληρωτική. Αυτό απαιτεί ο λαός, αυτό απαιτούν οι εργαζόμενοι, αυτή είναι η εντολή που έχουμε και αυτή η εντολή επιβεβαιώνεται καθημερινά από τους πολίτες παντού, όπου και αν βρεθούμε. 
      Σπεύδω να ξεκαθαρίσω ευθύς εξ αρχής ότι σε όλες τις περιπτώσεις και σε όλους τους τομείς δεν πρόκειται να γίνει αποδεκτή καμία επιχείρηση της Κυβέρνησης για συμψηφισμό, με αναφορές σε αρνητικές πρακτικές του παρελθόντος.
      Στην προκειμένη περίπτωση, η διαχείριση της «ΛΑΡΚΟ» την τελευταία τριετία, επί των ημερών της Νέας Δημοκρατίας, αποτελεί μνημείο καταλήστευσης του εθνικού πλούτου. Προσφέρεται μάλιστα ως εκπαιδευτικό υλικό για σπουδαστές διοίκησης επιχειρήσεων σχετικά με το τι σημαίνει κακοδιαχείριση εταιρείας. Είναι  παράδειγμα για τους σπουδαστές χρηματοοικονομικών παραγώγων και τεχνικών αντιστάθμισης κινδύνων, για το πώς αυτές οι τεχνικές, που έχουν σαν στόχο την προστασία της καθαρής θέσης μιας επιχείρησης στο παρόν και στο μέλλον, μπορούν να μετατραπούν τεχνηέντως σε μεθόδευση καταλήστευσης και πλήρους απαξίωσης της επιχείρησης.
      Η «ΛΑΡΚΟ» είναι μία επιχείρηση στρατηγικής σημασίας για την οικονομία και εποπτεύεται από το Υπουργείο Οικονομίας και Οικονομικών, από το Υπουργείο Ανάπτυξης και φυσικά από τους βασικούς της μετόχους, δηλαδή την Εθνική Τράπεζα, τη Δ.Ε.Η. και τη «Δ.Ε.Κ.Α.». Χωρίς αμφιβολία, λοιπόν, λειτουργεί και αυτή υπό την υψηλή εποπτεία του πρωθυπουργικού γραφείου, εκτός αν θεωρήσουμε ότι ο Πρωθυπουργός δεν ενδιαφέρεται για μία μεγάλη βιομηχανία της χώρας, δεν ενδιαφέρεται για τις επιχειρηματικές δραστηριότητες δεν ενδιαφέρεται για τους εποπτευόμενους οργανισμούς από το Υπουργείο Εθνικής Οικονομίας και το Υπουργείο Ανάπτυξης, την Εθνική Τράπεζα και τη Δ.Ε.Η.. 
      Επομένως, είναι προφανές ότι καμμία απόφαση της διοίκησης της «ΛΑΡΚΟ» και καμμία πρωτοβουλία δεν μπορεί να παρθεί χωρίς την κυβερνητική έγκριση και αυτό είναι απολύτως σαφές. Γι’ αυτό μιλάμε για πολιτική ευθύνη της Κυβέρνησης, γιατί η διοίκηση της «ΛΑΡΚΟ», που ορίσθηκε με ευθύνη της Νέας Δημοκρατίας, έθεσε σε εφαρμογή ευθύς εξ αρχής, από την ανάληψη των καθηκόντων της, ένα σχέδιο πλήρους απαξίωσης της «ΛΑΡΚΟ», ένα σχέδιο πώλησης στα ιδιωτικά συμφέροντα, έναντι πινακίου φακής.
      Ας μην ακούσουμε και πάλι τα γνωστά περί ανεύθυνων και άσχετων διοικήσεων, ερασιτεχνών, που όλως τυχαίως βρέθηκαν και ανέλαβαν τις ευθύνες διαχείρισης των διαφόρων επιχειρήσεων, γιατί μόνο από μία απλή ανάγνωση του βιογραφικού σημειώματος του διευθύνοντα συμβούλου της «ΛΑΡΚΟ», θα διαπιστώσετε ότι διαθέτει επαρκέστατη τεχνογνωσία γύρω από τα χρηματοοικονομικά και χρηματιστηριακά θέματα.
      Εγώ δεν θα σταθώ καθόλου σ’ αυτά τα οποία αναγράφονται κατά συνέχειες στον Τύπο, ότι και ο ίδιος ανήκει στη γνωστή παρέα του Λονδίνου, ούτε θα σταθώ στο γεγονός ότι και σ’ αυτήν την περίπτωση εμπλέκονται όλες οι γνωστές –πάλι όλως τυχαίως- διεθνείς χρηματοοικονομικές και χρηματιστηριακές εταιρείες, που έγιναν γνωστές στην ελληνική κοινή γνώμη από το σκάνδαλο των δομημένων ομολόγων, ούτε θα σταθώ στο γεγονός ότι από πλευράς Κυβέρνησης εμφανίζονται ως έχοντες την ευθύνη έγκρισης των πράξεων της «ΛΑΡΚΟ», αλλά και των παρεμβάσεων στον τρόπο διοίκησης της εταιρείας οι ίδιοι Υπουργοί που έχουν την ευθύνη και για το σκάνδαλο των δομημένων ομολόγων. Για την περίπτωση της «ΛΑΡΚΟ» θα σας πω πολύ καθαρά ότι ήθελε ιδιαίτερα προσόντα για τη σύλληψη και την εκτέλεση ενός τέτοιου σχεδίου καταλήστευσης και απαξίωσης της εταιρείας και αυτό γιατί την ίδια περίοδο η τιμή του βασικού προϊόντος της εταιρείας, του νικελίου, γνώριζε πρωτόγνωρες ανοδικές τάσεις στις διεθνείς αγορές των εμπορευμάτων. Η τιμή του νικελίου το 2006 αυξήθηκε κατά 60%, σε σχέση με τα επίπεδα του 2005. Πώς μπορείς, λοιπόν, να απαξιώσεις μία επιχείρηση, όταν το προϊόν που πουλάει απολαμβάνει μίας τόσο ευνοϊκής συγκυρίας και όταν πολύ περισσότερο, όντας χρηματιστηριακό προϊόν, η τιμή του είναι αδιαμφισβήτητη, είναι δεδομένη και δεν υπόκειται σε διαπραγματεύσεις με ενδιαφερόμενους αγοραστές; 
      Η λύση για την απαξίωση της εταιρείας, για την καταλήστευση της εταιρείας, βρέθηκε χάρις στην πολυετή εμπειρία στις διεθνείς χρηματαγορές, στα παράγωγα χρηματοοικονομικά προϊόντα, σε προσωπικές γνωριμίες με διεθνείς αετονύχηδες αυτών των προϊόντων.
Προπώλησαν σε συγκεκριμένη τιμή την παραγωγή της εταιρείας μέχρι το 2008, σε επίπεδα έως και 60% χαμηλότερα από αυτά των διεθνών αγορών. Και την προπώλησαν βέβαια σε συγκεκριμένες εταιρείες μεσάζοντες, που προφανώς καρπώθηκαν την τεράστια σκανδαλώδη διαφορά ανάμεσα στην τιμή πώλησης του νικελίου από την «ΛΑΡΚΟ» σε αυτούς τους ίδιους, αλλά και στην τιμή του εμπορεύματος τη συγκεκριμένη στιγμή στις διεθνείς αγορές.
      Τα αποτελέσματα ποια ήταν; Τεράστια κέρδη για τους Ελβετούς και Εγγλέζους, «γνωστούς» και «φίλους», και την ίδια στιγμή τεράστια απολεσθέντα κέρδη για τη «ΛΑΡΚΟ», το ελληνικό κράτος, αλλά και τις τοπικές κοινωνίες.
      Το κόστος των πράξεων αντιστάθμισης κινδύνου -κατ’ ευφημισμόν φυσικά, «πράξεις αντιστάθμισης κινδύνου», γιατί στην πραγματικότητα περί απατεωνιάς πρόκειται- ήταν, με βάση τα επίσημα στοιχεία της εταιρείας, 71,5 εκατομμύρια ευρώ. Και για να μην ψάχνετε και πάρα πολύ, αναφέρεται στην σελίδα 11 της Έκθεσης του Διοικητικού Συμβουλίου της εταιρείας «ΛΑΡΚΟ» επί του ισολογισμού χρήσεως. Αν, δε, συνυπολογίσουμε τα διαφυγόντα κέρδη από την μειωμένη σχετικά παραγωγή -χίλιοι οκτακόσιοι τόνοι κάτω από τους στόχους, με βάση πάντοτε την ίδια την Έκθεση του Διοικητικού Συμβουλίου της εταιρείας- τα διαφυγόντα έσοδα  φθάνουν να ξεπερνούν τα 100.000.000 ευρώ. Όλα αυτά, όσο σκανδαλώδη απαράδεκτα και μνημείο κακοδιαχείρισης και αν αποτελούν, δεν είναι παρά το πρώτο μέρος του σχεδίου της «γαλάζιας» παρέας, επισήμων υπευθύνων και ανεπισήμων συνεργών. Και όσον αφορά τους επίσημους υπευθύνους, αναφέρομαι στη διοίκηση φυσικά της εταιρείας, στην πολιτική ηγεσία των Υπουργείων Ανάπτυξης, Οικονομίας και Οικονομικών, στον διοικητή της Εθνικής Τράπεζας και τον διοικητή της Δ.Ε.Η.. Όσον αφορά τους ανεπίσημους συνεργούς, ας τους βρουν οι Υπηρεσίες, ας τους ονοματίσει η δημοσιογραφική έρευνα, ας τους βρει η δικαιοσύνη.
       Τον Ιούλιο του 2006 φέρνουν στο Διοικητικό Συμβούλιο της «ΛΑΡΚΟ» πρόταση μείωσης του μετοχικού κεφαλαίου και στη συνέχεια αύξησης του μετοχικού κεφαλαίου με έκδοση νέων μετοχών, «δεδομένου» –και διαβάζω από την εισηγητική έκθεση στη συγκεκριμένη συνεδρίαση- «ότι υπάρχει το ενδεχόμενο οι υφιστάμενοι μέτοχοι να μην ασκήσουν το δικαίωμα προτίμησης». Θα μπορούσε λοιπόν, με βάσει την ίδια εισηγητική έκθεση του διευθύνοντος συμβούλου, ο νέος μέτοχος να πάρει το 70% της εταιρείας, μιας εταιρείας της οποίας η κερδοφορία ανέρχεται σε 150.000.000 ευρώ. Αν συνυπολογίσουμε τα ανακοινωθέντα αποτελέσματα των 30.000.000 ευρώ, μαζί με τα διαφυγόντα, «ελέω» διοίκησης, κέρδη, αποτιμάται τουλάχιστον στα 2.000.000.000 ευρώ. Οι εμπνευστές λοιπόν του σχεδίου ετοίμαζαν να χαρίσουν έναν διεθνή κολοσσό αξίας 2.000.000.000 ευρώ στους «φίλους» τους έναντι 100.000.000 ευρώ, δηλαδή έναντι πραγματικά ενός «πινακίου φακής». 
      Βεβαίως, τα σχέδια σταμάτησαν, γιατί μας βρήκαν μπροστά τους. Βρήκαν την Κοινοβουλευτική Ομάδα του ΠΑ.ΣΟ.Κ. ευθύς εξ’ αρχής, με συνεχείς πρωτοβουλίες κοινοβουλευτικού ελέγχου και για μία ακόμη φορά οι ίδιοι οι εργαζόμενοι αντέδρασαν και μπλόκαραν την πλήρη απαξίωση και το ξεπούλημα της «ΛΑΡΚΟ». Επίσης και οι τοπικές κοινωνίες αντέδρασαν. 
      Όταν το σκάνδαλο της «ΛΑΡΚΟ» έγινε γνωστό και ο κ. Αλογοσκούφης είχε τη γνωστή από την ιστορία των δομημένων ομολόγων αντίδραση, υποσχέθηκε ότι θα παραπέμψει το θέμα σε κάποια επιτροπή ή σε κάποια εταιρεία ελεγκτών για να βγάλουν πόρισμα. Μα, χρειαζόσαστε κάποιο πόρισμα, κυρίες και κύριοι συνάδελφοι, κύριοι της Κυβέρνησης, για να σταματήσει αυτή η καταλήστευση μιας από τις σημαντικότερες ελληνικές επιχειρήσεις; Δεν αρκεί η ζημιά των 71.000.000 ευρώ που παραδέχεται η ίδια η επιχείρηση επισήμως; Δεν σας πονάει, κύριε Υπουργέ, το να βλέπετε να καρκινοβατεί μία σημαντικότατη ελληνική, κρατική εταιρεία μεταλλευμάτων, την ίδια στιγμή που όλες οι επιχειρήσεις του κλάδου των μετάλλων σε ολόκληρο τον κόσμο ζουν τις καλύτερες στιγμές της ιστορίας τους και όταν γνωρίζετε ότι οι τιμές σ’ αυτά τα προϊόντα κάνουν κύκλους με ανόδους αλλά και πτώσεις; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα πάρω και ένα μέρος του χρόνου της δευτερολογίας μου, αν μου επιτρέπετε. 
      ΠΡΟΕΔΡΟΣ (Άννα Μπενάκη-Ψαρούδα):  Βεβαίως, να πάρετε.
      ΧΡΗΣΤΟΣ ΠΑΠΟΥΤΣΗΣ: Ποιον εκπροσωπεί λοιπόν ο Υπουργός Εθνικής Οικονομίας; Τα συμφέροντα των Ελλήνων εργαζομένων και των ελληνικών επιχειρήσεων ή τα συμφέροντα της «GLENCORE» και της «J.P. MORGAN» και των άλλων διεθνών επενδυτικών οίκων που επί των ημερών της υπουργίας του κ. Αλογοσκούφη κάνουν «πάρτι» στην Ελλάδα εις βάρος του Έλληνα πολίτη, του Έλληνα φορολογούμενου και του Έλληνα εργαζόμενου; Ως πότε τα συμφέροντα του Έλληνα πολίτη θα τα διαχειρίζεται η «γαλάζια» σχολή των δομημένων απατεώνων διαχειριστών, που φροντίζουν συνεχώς να παίρνουν την λάθος θέση στα επενδυτικά στοιχήματα, προκειμένου η αντίπερα όχθη, που είναι όλως τυχαίως πάντοτε κάποιοι «φίλοι και γνωστοί» από τα ομόλογα και τα άλλα χρηματιστηριακά παιχνίδια και τα άλλα χρηματιστηριακά προϊόντα, να κερδίζουν κέρδη μεγάλα; 
      Αντίστοιχα, όμως, θέλουμε να θέσουμε και κάποιες ερωτήσεις προς τον κ. Σιούφα, τον Υπουργό Ανάπτυξης, γιατί έχει πολιτική ευθύνη για τις εξελίξεις στη «ΛΑΡΚΟ», ως εποπτεύων Υπουργός της βιομηχανίας, αλλά και της Δ.Ε.Η.. Δεν έχει δικαίωμα να παριστάνει ο Υπουργός Ανάπτυξης τον Πόντιο Πιλάτο ή τον ανεύθυνο άρχοντα στο Υπουργείο του. Απαιτείται άμεση αντίδραση του Υπουργού Ανάπτυξης προς πάσα κατεύθυνση και μάλιστα, προς τη Δικαιοσύνη.
      Να σταματήσει εδώ και τώρα αυτή η καταστροφή. Nα σταματήσει εδώ και τώρα η αλογοσκούφειος βιομηχανία πορισμάτων και ελέγχων, χάρη στην οποία κρύβονται οι «γαλάζιοι» αρουραίοι και συνεχίζουν το έργο τους. Ας σταματήσει εδώ και τώρα αυτή η καταστροφή. Τι περιμένετε λοιπόν; Να χάσει και άλλα 100.000.000 ευρώ η «ΛΑΡΚΟ» στην επόμενη χρήση;
      Ωστόσο, τα ερωτήματά μας δεν σταματούν εδώ. Γιατί η Εθνική Τράπεζα και η Δ.Ε.Η., βασικοί μέτοχοι, έδωσαν απαλλαγή -μόλις πρόσφατα- στη συγκεκριμένη διαχείριση του Διοικητικού Συμβουλίου της «ΛΑΡΚΟ»; Το 35% της συμμετοχής της Εθνικής στη «ΛΑΡΚΟ» αντιστοιχεί σε 35.000.000 ευρώ διαφυγόντα κέρδη για την Εθνική. Γιατί ο διοικητής της Εθνικής δέχθηκε να χάσει αυτά τα χρήματα ο Όμιλος που διοικεί; Μήπως ήταν και ο ίδιος ο διοικητής της Εθνικής που πίστευε ότι οι τιμές των εμπορευμάτων θα πάνε προς τα κάτω; Και τι έκαναν οι υπηρεσίες του; Τι του πρότειναν οι υπηρεσίες του;
      Δυσκολεύομαι να πιστέψω ότι πίστευε κάτι τέτοιο. Αντίθετα, πιστεύω ευκολότερα ότι έλαβε το μήνυμα από το ίδιο κέντρο εξουσίας, που τον έχει υποχρεώσει μέχρι τώρα να κάνει και άλλες επιλογές τέτοιου τύπου, να κάνει πως δεν καταλαβαίνει για το σκάνδαλο των δομημένων ομολόγων.
      Τέλος, κυρία Πρόεδρε, θα ήθελα να απευθυνθώ στους συναδέλφους της Νέας Δημοκρατίας που προέρχονται από τις κοινωνίες, στις περιοχές όπου υπάρχουν και λειτουργούν τα εργοστάσια της «ΛΑΡΚΟ». Τους καλώ να πάρουν δημόσια θέση και να ενώσουμε τις δυνάμεις μας, για να απαλλαγεί η μεγάλη αυτή επιχείρηση από την υφιστάμενη ληστρική κακοδιαχείριση. Το μέγεθος της επιχείρησης, αλλά και η ιδιαίτερα ευνοϊκή συγκυρία στις αγορές των μετάλλων, θα μπορούσαν να αποτελέσουν παράγοντα οικονομικής ευημερίας για όλους τους πολίτες σε αυτές τις περιοχές που, άμεσα ή έμμεσα, επηρεάζονται από τη λειτουργία της επιχείρησης. Τους καλούμε να πάρουν δημόσια θέση, προκειμένου τα οφέλη από το ελληνικό υπέδαφος να τα καρπώνονται κυρίως οι Έλληνες πολίτες και οι εργαζόμενοι και όχι οι διάφοροι «γαλάζιοι» επιτήδειοι, παρατρεχάμενοι των Υπουργών, μαζί με τους εξωχώριους φίλους τους.
      Είναι κρίμα, κυρίες και κύριοι συνάδελφοι, ο πλούτος της Ελλάδας να πηγαίνει στις Ελβετίες και στα νησιά Κέιμαν.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Ιωάννης Βλατής.
      ΙΩΑΝΝΗΣ ΒΛΑΤΗΣ: Σας ευχαριστώ, κυρία Πρόεδρε.
      Κύριοι συνάδελφοι, κύριε Υπουργέ, κατ’ αρχήν, θέλω να χαιρετίσω ένα ιστορικό γεγονός. Χθες, κύριοι συνάδελφοι, συνεδρίασε το Υπουργικό Συμβούλιο. Μήπως θυμάται κάποιος πότε ήταν η τελευταία συνεδρίαση πριν από τη χθεσινή; Πέρυσι, το Νοέμβριο, αν θυμάμαι καλά. Ή μήπως θυμάται κάποιος πόσες φορές έχει συνεδριάσει το συλλογικό όργανο της Κυβέρνησης από τότε που η Νέα Δημοκρατία είναι στην εξουσία;
      Τέλος πάντων, είναι παρήγορο και το ότι συνεδρίασε χθες. Είναι σημαντικό που η χώρα έχει κυβέρνηση και έχει και Πρωθυπουργό. Το ανησυχητικό, βέβαια, είναι ότι ο κύριος Πρωθυπουργός, όπως ο ίδιος ανέφερε χθες στο Υπουργικό Συμβούλιο, επικαλείται την αλήθεια του έργου του. Επικαλείται την αποτελεσματικότητα των δράσεων της Κυβέρνησης.
      Μα, αυτό, κύριοι συνάδελφοι, είναι πολύ ανησυχητικό για τον τόπο, γιατί αποδεικνύει ότι ο κύριος Πρωθυπουργός, είναι απών από την πραγματικότητα. Όταν μπροστά στα αποκαΐδια των χαμένων δασών, με τις τραγικές συνέπειες        -μάλιστα- για τη ζωή των πυροσβεστών, όταν μέσα στη θύελλα των νοθευμένων γραπτών των πανελληνίων εξετάσεων, όταν βλέπει ότι πενταπλασιάζονται τα σιδηροδρομικά ατυχήματα τα τελευταία χρόνια, όταν μπροστά σε όλα αυτά και άλλα πολλά ο κύριος Πρωθυπουργός καμαρώνει για το επανιδρυμένο κράτος του και για την αποτελεσματικότητα των δράσεών του, ε! τότε, πράγματι, κύριοι συνάδελφοι, πρέπει να ανησυχούμε.
      Συζητούμε σήμερα για μία στρατηγικής σημασίας ελληνική βιομηχανία που εδώ και σαράντα χρόνια θεωρείται από τους πυλώνες της ελληνικής βιομηχανίας, μία επιχείρηση που η θέση της στην ευρωπαϊκή, αλλά και την παγκόσμια αγορά την καθιστά ισχυρό κρίκο στην αλυσίδα της οικονομίας μας.
Η Ελλάδα δεν χρειάζεται πετρελαιοπηγές. Έχει κάτι καλύτερο. «Έχει το νικέλιο», έλεγε ο μακαρίτης ο Μποδοσάκης και δεν είχε άδικο. 
      Η «ΛΑΡΚΟ», κύριοι συνάδελφοι, πέρασε από μεγάλες κρίσεις τις τελευταίες δεκαετίες, κυρίως λόγω των χαμηλών τιμών του νικελίου.  Σήμερα όμως, χάρη στις υψηλές τιμές του νικελίου στην παγκόσμια αγορά, αλλά κυρίως χάρη στο επενδυτικό πρόγραμμα που υλοποιήθηκε την περίοδο 2000-2001, η εταιρεία επανήλθε στην κερδοφορία. 
      Το ερώτημα λοιπόν που φυσιολογικά προκύπτει είναι: Γιατί να συζητούμε σήμερα, γιατί να ελέγχουμε την Κυβέρνηση για τα έργα και τις ημέρες της στην επιχείρηση αυτή; Η απάντηση είναι ότι πρόκειται για άλλο ένα ηχηρό παράδειγμα ότι η Κυβέρνηση του κ. Καραμανλή όχι μόνο δεν μπορεί να χτίσει κάτι καινούργιο σ’ αυτή τη χώρα, αλλά δεν είναι σε θέση ούτε τα κεκτημένα να διατηρήσει. 
      Από πού να ξεκινήσουμε και πού να σταματήσουμε την κριτική μας: Ήταν η προσπάθεια που πήγε να ξεκινήσει ο διευθύνων σύμβουλος της επιχείρησης για το ξεπούλημα κοψοχρονιάς της εταιρείας μ’ εκείνο το περίεργο τέχνασμα της μείωσης του μετοχικού κεφαλαίου της εταιρείας κατά 115.000.000 ευρώ και στη συνέχεια την ισόποση αύξησή του. Μόνο που με τη νέα αύξηση οι μετοχές δεν θα διατίθεντο στους βασικούς μετόχους της «ΛΑΡΚΟ», δηλαδή το δημόσιο, την Εθνική Τράπεζα και τη Δ.Ε.Η., αλλά σε όποιον ιδιώτη-επενδυτή θα έδειχνε ενδιαφέρον, με άλλα λόγια ο όποιος ιδιώτης-επενδυτής θα έπαιρνε τον πλήρη έλεγχο της επιχείρησης με 115.000.000 ευρώ, όταν η κερδοφορία μιας μόνο χρονιάς θα μπορούσε να φτάσει τα 80.000.000 ευρώ. Και δεν ήταν μόνον οι εργαζόμενοι που αντέδρασαν στο «κόλπο» αυτό, δεν ήμασταν μόνον εμείς οι Βουλευτές της Αντιπολίτευσης, ήταν και ο ίδιος ο πρόεδρος της εταιρείας. «Θα περάσουν πάνω από το πτώμα μου», έλεγε χαρακτηριστικά ο πρόεδρος της «ΛΑΡΚΟ» στη μεγάλη σύσκεψη που έγινε στις εγκαταστάσεις της επιχείρησης περίπου πριν από ένα χρόνο.
       Μα, τα έργα και οι ημέρες του εκλεκτού του Υπουργείου Οικονομίας και Οικονομικών, του διευθύνοντος συμβούλου, δεν σταματούν εδώ. Έρχεται στη συνέχεια η προπώληση του νικελίου μέσω τραπεζών για δύο χρόνια, σε τιμές βέβαια πολύ χαμηλότερες από αυτές της αγοράς, για τη διασφάλιση -λέει- της κερδοφορίας. Μιας κερδοφορίας όμως που είναι πολύ χαμηλότερη από αυτή που θα έπρεπε να επιτευχθεί, με βάση τις τιμές του νικελίου στη διεθνή αγορά. Αυτά δεν τα λέμε μόνον εμείς, δεν τα λένε μόνον οι εργαζόμενοι. Τα λέει ο ίδιος ο πρόεδρος της εταιρείας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα πάρω λίγο από το χρόνο της δευτερολογίας μου. 
      Το περίεργο είναι ότι και ο πρόεδρος και ο διευθύνων σύμβουλος παραμένουν στη θέση τους. Και βέβαια δεν έφταναν μόνον αυτά, αλλά έρχονται καπάκι και οι προσλήψεις στελεχών. Κατά δήλωση του ίδιου του διευθύνοντος συμβούλου σε απάντησή του στην εφημερίδα «ΕΛΕΥΘΕΡΟΤΥΠΙΑ» διπλασιάστηκαν τα διευθυντικά στελέχη, αλλά και οι προσλήψεις προσωπικού με τη μέθοδο της ανάθεσης έργου, τη μέθοδο της εργολαβίας, αυτή τη γνωστή με την ασφάλιση στο Τ.Ε.Β.Ε., με την οποία βέβαια καταστρατηγούνται οι διατάξεις του Α.Σ.Ε.Π., τις οποίες είναι υποχρεωμένη να τηρεί η επιχείρηση, αλλά και τα δικαιώματα των εργαζομένων. Τελικά, το ερώτημα είναι: Μέχρι πότε η Κυβέρνηση θα παραστάνει την απούσα μπροστά σ’ αυτά τα γεγονότα; 
      Κύριε Υπουργέ, ο χρόνος σας είναι ελάχιστος, γιατί η ώρα φτάνει. Και βέβαια θα σας καταστήσει απόντες ο ελληνικός λαός. Όσο γρηγορότερα φτάσει η ώρα αυτή τόσο το καλύτερο για τον τόπο. 
      Σας ευχαριστώ, κυρία Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Θα ήθελα να σας ανακοινώσω ότι ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ για την επερώτηση αυτή ορίζει ως Κοινοβουλευτικό Εκπρόσωπο τον κ. Δημήτρη Τσιόγκα.
      Ο συνάδελφος κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρία Πρόεδρε, κύριε Υπουργέ, θέλουμε ορισμένες εξηγήσεις. Τι είδους μάνατζερ είναι αυτοί, τους οποίους έχετε επιλέξει, όταν διαχειρίζονται τις επιχειρήσεις, στις οποίες τους έχετε βάλει για να διοικήσουν, με αυτό το ληστρικό τρόπο, το οποίο παρουσιάζεται ότι κάνει η διοίκηση της «ΛΑΡΚΟ»; Δηλαδή ο διευθύνων σύμβουλος προτείνει ουσιαστικά το ξεπούλημα της επιχείρησης «αντί πινακίου φακής» και συνεχίζει αυτός ο κύριος να είναι διευθύνων σύμβουλος στη «ΛΑΡΚΟ».
      Πώς έχετε, λοιπόν, την απαίτηση να μην υποψιαστούμε ότι κάτι ύποπτο συμβαίνει εκεί; Γιατί αν αυτό έγινε εν αγνοία σας, όταν το μάθατε έπρεπε να τον είχατε πετάξει με τις κλωτσιές, διαφορετικά δεν εξηγείται! Ή είχε εντολή, την οποία δεν εκτέλεσε και έτσι λέει «κύριοι, μου δώσατε εντολή, αλλά εγώ δεν μπόρεσα να την εκτελέσω, γιατί μας ανακάλυψαν» ή το έκανε από το κεφάλι του, πράγμα για το οποίο έπρεπε να τον είχατε πετάξει με τις κλωτσιές.
      Είναι δυνατόν ένας διευθύνων σύμβουλος να προτείνει μείωση του κεφαλαίου και μετά αύξηση του κεφαλαίου, αλλά να μην πάει στους μετόχους η αύξηση του κεφαλαίου, τη στιγμή μάλιστα που οι μέτοχοι είναι το δημόσιο, η «Εθνική Τράπεζα» και η Δ.Ε.Η., που θα μπορούσαν ουσιαστικά να καλύψουν αυτά τα 115.000.000 με δάνεια προς την επιχείρηση και να μην γίνει μείωση του κεφαλαίου και μετά από την κερδοφορία της επιχείρησης να πάρουν τα δάνεια τους πίσω;
      Γιατί δεν έκανε αυτήν την πρόταση; Κάτι είχε στο μυαλό του. Κάποια συμφέροντα ήθελε να εξυπηρετήσει. Μην κρυβόμαστε πίσω από το δάχτυλό μας. Είναι ηλίου φαεινότερον ότι εκεί πήγε για να ξεπουλήσει τη «ΛΑΡΚΟ» σε φίλια συμφέροντα. Όταν, λοιπόν, σας λέμε ότι ενεργείτε ως μία ομάδα, η οποία ανέλαβε την εξουσία για να εξυπηρετήσει τα μεγάλα συμφέροντα, παρεξηγείστε. Και όταν σας φέρνουμε τέτοια παραδείγματα, δεν μας απαντάτε τίποτα. 
      Τι έκανε; Καμμία σχέση με τη νομιμότητα. Στους εργαζόμενους, αντί να προσλαμβάνει μέσω του Α.Σ.Ε.Π., βρήκαμε το κόλπο με τις αποδείξεις. Στο Τ.Ε.Β.Ε. ασφαλίζονται, δουλεύουν όπως δουλεύουν εκεί, πληρώνονται με τις αποδείξεις, πληρώνουν το Τ.Ε.Β.Ε. τους και είναι μία χαρά. Πόσοι έχουν φτάσει; Διακόσιοι πενήντα τρεις. Τόσους υπερεργολάβους θέλει η «ΛΑΡΚΟ»; Δεν είχε εργαζόμενους; Τα δικαιώματα των εργαζομένων δεν μας ενδιαφέρουν, κύριε Υπουργέ; Δεν μας ενδιαφέρουν;
      Έκανε μετά προπώληση του μεταλλεύματος. Μάλιστα. Δεν έπρεπε να βάλει μία ρήτρα με τη διεθνή τιμή του μεταλλεύματος; Είναι δυνατόν να γίνεται προπώληση έτσι; Όταν ήθελε να εξασφαλίσει τα κέρδη, θα μπορούσε να πει ότι το πουλάω τόσο –αν ήθελε να εξασφαλίσει τα κέρδη του- και αν πάει από εκεί και κάτω, θα μου το παίρνεις τόσο, αν όμως ανέβει η τιμή, δεν θα μπορεί η διαφορά να είναι περισσότερο από 3%, 4%, 5%.
      Χωρίς καμμία ρήτρα φτιάξαμε μία σύμβαση, τη στιγμή που όλα στην αγορά έδειχναν ότι η τιμή θα ανέβει. Ανέβηκε 60%. Τσέπωσαν το 60% οι επιτήδειοι και όλα ωραία και καλά! Δεν σας ενοχλεί τίποτα. Δεν σας αγγίζει τίποτα. Η μεταρρύθμιση προχωρά μια χαρά σε όλα, κύριε Υπουργέ.
      Είπα όμως «μεταρρύθμιση» και θυμήθηκα τα εξής: Όταν εδώ μεταρρυθμίζετε και επανιδρύετε το κράτος, πλοία βυθίζονται, τρένα συγκρούονται, γραπτά αλλοιώνονται, ασφαλιστικά ταμεία ληστεύονται από τις διοικήσεις τους, δάση γίνονται παρανάλωμα του πυρός, πυροσβέστες καίγονται, η Επιτροπή Ανταγωνισμού λειτουργεί με κουμπάρους, ζαρντινιέρες χτυπούν φοιτητές, αστυνομικά τμήματα γίνονται κολαστήρια των κρατουμένων.
      Κατά τα άλλα, «η επανίδρυση του κράτους πέτυχε» και οι μεταρρυθμίσεις σας προχωρούν με τέτοιους ρυθμούς που πραγματικά, κύριε Υπουργέ, να τις χαίρεστε, αν αυτό νομίζετε ότι θέλει ο ελληνικός λαός, αν πράγματι νομίζετε ότι η τύχη της «ΛΑΡΚΟ» είναι για να οικονομήσουν κάποιοι επιτήδειοι, αν η τύχη της «ΛΑΡΚΟ» είναι αυτή, γιατί πραγματικά στηρίζεται η οικονομία μιας ολόκληρης περιοχής.
      Πιστεύω ότι έχετε πάει εκεί στην περιοχή, γνωρίζετε πόσο στηρίζεται η ανάπτυξη και η οικονομία ολόκληρης της βόρειας Εύβοιας σ’ αυτή τη μεγάλη βιομηχανία. Και να τις δίνετε στα χέρια κάποιων διοικητών, οι οποίοι ουσιαστικά στόχο έχουν, όχι να προασπίσουν τα συμφέροντά τους ούτε τα συμφέροντα της εταιρείας ούτε να αυξήσουν τα κέρδη της εταιρείας και των μετόχων, αλλά να καταληστεύσουν την εταιρεία!
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κ. Γεωργακόπουλο.
      Το λόγο έχει τώρα ο συνάδελφος κ. Βασίλειος Τόγιας.
      ΒΑΣΙΛΕΙΟΣ ΤΟΓΙΑΣ: Ευχαριστώ, κυρία Πρόεδρε.
      Κύριε Υπουργέ, θα ήθελα να ξεκινήσω ως εξής: Επειδή όντως συμβαίνουν τόσα και τόσα στη σημερινή εποχή, επειδή πράγματι δάση καίγονται και τρένα συγκρούονται και η περίφημη επανίδρυση του κράτους σας έχει καταλήξει να είναι μια κωμωδία και μια κοροϊδία, που δυστυχώς έχει και θύματα, ο ελληνικός λαός στο όνομα αυτής της περίφημης επανίδρυσης του κράτους –και ξέρετε ότι η επανίδρυση του κράτους είναι μια ευρύτερη έννοια- δυστυχώς πληρώνει και φόρο αίματος. 
      Όλα αυτά, δεν μπορούν να αποτελέσουν προκάλυμμα γι’ αυτά που επιδιώκετε ή θέλετε να μείνουν στο παρασκήνιο και να μην δουν ποτέ το φως της δημοσιότητας. Και μια χαρακτηριστική τέτοια περίπτωση είναι του αντικειμένου της επερώτησής μας που ακολουθεί μια σειρά άλλων ενεργειών και κινήσεων για την υπόθεση της «ΛΑΡΚΟ». 
      Και εδώ προκύπτει πρώτα απ’ όλα το εξής ερώτημα: Τι σκοπεύατε να κάνετε με τη «ΛΑΡΚΟ»; Γιατί η καθαρή πολιτική με την οποία ή θα συμφωνούσαμε ή θα διαφωνούσαμε είναι να ερχόσασταν και να εξαγγέλλατε ή να μας λέγατε «εμείς, κύριοι, θέλουμε μια κερδοφόρα επιχείρηση...» -δεν είναι η πρώτη φορά που το κάνετε, υπάρχουν και άλλα παραδείγματα εκποίησης κερδοφόρων επιχειρήσεων και δημόσιου πλούτου της χώρας- «...αλλά, παρόλα αυτά, θέλουμε να την πουλήσουμε».
      Και εδώ είναι η διαφορά. Δεν έχετε την ευθύτητα, δεν έχετε την καθαρότητα μιας πολιτικής. Και στο όνομα της θολούρας, στο όνομα της σύγχυσης και των μηνυμάτων που εκπέμπετε διαρκώς, υπάρχουν διάφοροι αετονύχηδες, διάφοροι αυτοαποκαλούμενοι «μάνατζερ», οι οποίοι κάνουν απροκάλυπτα κάποια πράγματα πρωτοφανή. 
      Καλά, δεν είναι πρωτοφανές, όχι ότι αποφάσισε το Διοικητικό Συμβούλιο της «ΛΑΡΚΟ» την ισόποση μείωση και την ισόποση αύξηση του μετοχικού κεφαλαίου, αλλά –άκουσον, άκουσον- ότι το δικαίωμα για τη διάθεση των μετοχών στην αύξηση του μετοχικού κεφαλαίου το κράτησε ο διευθύνων σύμβουλος; Το κράτησε μόνος του. Δηλαδή, εκείνος, μόνος, θα μπορούσε να διαθέσει τις μετοχές κατά βούληση, όπου και όπως ήθελε. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Καμμία τέτοια εξουσιοδότηση.
      ΒΑΣΙΛΕΙΟΣ ΤΟΓΙΑΣ: Μα, πώς, κύριε Υπουργέ; Λέει ότι είναι με βάση εξουσιοδότηση.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν είναι έτσι.  
      ΒΑΣΙΛΕΙΟΣ ΤΟΓΙΑΣ: Καλά, πείτε το μετά. Όμως, έτσι ακριβώς είναι. Είχε το αποκλειστικό δικαίωμα της διάθεσης των μετοχών, που θα προέκυπταν αν ήταν αδιάθετες μετά την ισόποση αύξηση του μετοχικού κεφαλαίου. 
      Πού έχει γίνει ξανά αυτό; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πουθενά. Ούτε στη Βουλή ούτε εδώ στη συγκεκριμένη περίπτωση. 
      ΒΑΣΙΛΕΙΟΣ ΤΟΓΙΑΣ: Εδώ έγινε και το ξέρετε πολύ καλά. 
      Και αυτό το μοναδικό του δικαίωμα δείχνει και την ασυδοσία, μια ασυδοσία η οποία, αν δεν είχε την πολιτική κάλυψη, προφανώς ο συγκεκριμένος κύριος την επομένη μετά από αυτό, δεν θα έπρεπε να ήταν στη θέση του. 
      Το δεύτερο παράδειγμα που θα πω, ούτε αυτό έχει συμβεί πουθενά. Μα, όλες οι εκθέσεις –ακόμα και ένας άσχετος, αν διαβάζει τις διεθνείς εκθέσεις και αν κοιτάξει τις στήλες μιας οικονομικής εφημερίδας, μπορεί να γνωρίζει αυτός ή ο αυτοαποκαλούμενος «μάνατζερ» τις τιμές του νικελίου- του λένε ότι η πορεία θα είναι ανοδική. Και εκείνος επιλέγει την προπώληση για αντιστάθμισμα κινδύνων, χωρίς ρήτρα και χωρίς καμμία εξασφάλιση. Αυτό δεν είναι ανικανότητα και ανεπάρκεια, αλλά σε συνδυασμό με το προηγούμενο, είναι επικίνδυνη πολιτική, επικίνδυνη διαχείριση, η οποία επιλύεται πολιτικά. 
      Και το ερώτημα είναι: γιατί δεν έχετε επιλύσει πολιτικά το πρόβλημα και την προφανή, την εξοφθαλμοφανή κακοδιαχείριση, με αυτά τα στοιχεία που σας είπα μέχρι τώρα; Εμείς δεν έχουμε εδώ τη διοίκηση της «ΛΑΡΚΟ» σήμερα. Έχουμε εσάς. Εσείς είστε πολιτικός και οι πολιτικοί απαντάνε πολιτικά. Το γνωρίζατε; Και εάν γνωρίζατε, τι κάνατε; Και αφού μάθατε, ποια είναι η θέση σας, καλύπτετε ή συγκαλύπτετε; 
      Αυτά τα ερωτήματα είναι πολιτικά και πρέπει να απαντηθούν. Όσο για το μήνυμα που έχει περάσει ότι ο καθένας στην Ελλάδα επί των ημερών σας μπορεί να ξεπουλάει δημόσιο πλούτο, να γνωρίζετε ότι υπάρχει κοινωνία, υπάρχουμε και εμείς και θα αντισταθούμε. Και αυτές οι πολιτικές, να είστε βέβαιος, ό,τι και εάν συμβαίνει –όπως οι πυρκαγιές και τα ατυχήματα- δεν θα περνάνε. 
      Ευχαριστώ, κυρία Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
      Ο κ. Αθανάσιος Παπαγεωργίου έχει το λόγο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κυρία Πρόεδρε. 
      Κύριε Υπουργέ, η διοίκηση που τοποθετήσατε στη «ΛΑΡΚΟ» και ιδιαίτερα ο διευθύνων σύμβουλος αποτελεί αυθεντικό δείγμα της άποψης, της αντίληψης που είχε για τη διοίκηση και τη διαχείριση της δημοσίας περιουσίας η Κυβέρνησή σας. Είναι μια αντίληψη βαθιά αντιλαϊκή, που αντιλαμβάνεται το κράτος ως λάφυρο, ως φέουδο και φυσικά η αντίληψη του πώς διαχειρίζεται κανείς τη δημόσια περιουσία απεικονίζει ακριβώς το τι πράττει η διοίκηση και κύρια ο κ. Θανάσουλας. 
      Διάβασα μια συνέντευξή του, κύριε Υπουργέ, που έλεγε ότι το κόστος παραγωγής της «ΛΑΡΚΟ» είναι από τα υψηλότερα στον κόσμο, γι’ αυτό δεν έχει ανταγωνιστικό πλεονέκτημα. Την ίδια, όμως, στιγμή βλέπω ότι αύξησε δραματικά το διοικητικό κόστος, αυξάνοντας το διοικητικό προσωπικό από πενήντα τέσσερα άτομα σε εκατόν πενήντα. Την ίδια στιγμή αυξάνεται το στελεχιακό δυναμικό από δώδεκα άτομα σε τριάντα τέσσερα άτομα. Πώς ο κ. Θανάσουλας, αυτός ο μάναντζερ που μετακαλέσατε με πάρα πολλά προνόμια από το Λονδίνο, αντιλαμβάνεται τη δημιουργία συγκριτικού, ανταγωνιστικού πλεονεκτήματος σε μια τέτοια εταιρεία, που όντως έχει υψηλό κόστος παραγωγής; 
      Θέλω, όμως, να σταθώ ιδιαίτερα στο ζήτημα του hegdhing. Όρθωσε περίπου φράχτες, όπως λένε, για να αντιμετωπίσει τους κινδύνους ο κ. Θανάσουλας με την εξής καταπληκτική επιλογή. Πούλησε το 85% περίπου των εμπορευμάτων, δέσμευσε το 85% περίπου της παραγωγής δύο χρόνων, του 2006 και του 2007, πουλώντας την παραγωγή στις χαμηλότερες τρέχουσες δυνατές τιμές της αγοράς. Πούλησε δηλαδή την παραγωγή στην τιμή των 18.000 δολαρίων το τόνο, όταν από τον Ιούλιο του 2006 άρχισαν να ανεβαίνουν οι τιμές, φτάνοντας στη συνέχεια στα 52.000 δολάρια. 
      Η ζημιά που προκλήθηκε είναι προφανής. Τη μια χρονιά, τον πρώτο χρόνο, το 2006, καταγράφεται σε 74.000.000 και σε 100.000.000 τον επόμενο χρόνο. 
      Το ερώτημα είναι, κύριε Υπουργέ: πώς είναι δυνατόν να δεσμεύεται η παραγωγή δύο χρόνων, όταν όλες οι εκτιμήσεις, όλων των διεθνών οίκων είναι ότι οι τιμές των μετάλλων θα ανεβούν πάρα πολύ υψηλά, εξαιτίας της μεγάλης ζήτησης που υπάρχει από τις δύο ανερχόμενες δυνάμεις στην παγκόσμια οικονομία, την Κίνα και την Ινδία; 
      Αυτό που προκύπτει σαν δεύτερο ερώτημα είναι το εξής: Πώς είναι δυνατόν, κύριε Υπουργέ, αφού άλλαξε τον τρόπο του hegdhing, έφυγε                   –υποτίθεται- από τους brokers και επαίρεται γι’ αυτό, να πήγε στις τράπεζες; Και εδώ πάλι οι γνωστές τράπεζες η «J.P. MORGAN», η «MORGAN-STANLEY» κ.ο.κ, με κύρια τη «J.P. MORGAN» τι του είπαν; Του είπαν ότι θα πέσουν οι τιμές των μετάλλων σε παγκόσμιο επίπεδο; Αυτό τον συμβούλευσαν; 
      Φυσικά, κύριε Υπουργέ, τέσσερις είναι οι λόγοι που αυξήθηκαν τα μέταλλα την ίδια περίοδο σε παγκόσμιο επίπεδο. Πρώτον, η υψηλή παγκόσμια ζήτηση, δεύτερον, η περιορισμένη παραγωγή, τρίτον, τα χαμηλότερα δυνατά αποθέματα και τέταρτον, η έναρξη μιας κερδοσκοπικής περιόδου και μιας περιόδου ρευστότητας στο παγκόσμιο χρηματιστήριο μετάλλων. 
      Και το ερώτημα είναι το εξής: Ο ειδικός -που ήταν διευθυντής στα παράγωγα σε μια μεγάλη εταιρεία, στην «BARCLAYS», και είναι καθηγητής στο πανεπιστήμιο και τον οποίο φέρατε εδώ και του δώσατε κίνητρα, συνεργάστηκε με Τράπεζες και άλλαξε τους  brokers- δεν κατάλαβε, αυτός ο κύριος, που προκάλεσε αυτές τις ζημιές, ότι δεν μπορεί να διαχειρίζεται τη δημόσια περιουσία κατ’ αυτόν τον τρόπο; Δεν πρόβλεψε ότι θα ανέβουν, όπως ανέβηκαν τα δύο χρόνια, οι τιμές των μετάλλων; Τι του είπαν –επαναλαμβάνω- αυτές οι τράπεζες που προσέλαβε; 
      Έρχομαι σε αυτό το συγκεκριμένο, κύριε Υπουργέ. Τι ανάγκασε τη διοίκηση και τον κ. Θανάσουλα να φύγει από τη συνεργασία των τραπεζών –«ΕΘΝΙΚΗ» και «ALPHA»- πηγαίνοντας στη «MORGAN STANLEY» και στη «J.P. MORGAN» αυξάνοντας –ακούστε, κύριε Υπουργέ!- τις προμήθειες από 0,16% σε 1% περίπου; Λέγεται, μάλιστα –και είναι ένα ερώτημα στο οποίο θέλω να τοποθετηθείτε, κύριε Υπουργέ- ότι η γνωστή J. P. MORGAN, που τη βρίσκουμε παντού όλη αυτήν την περίοδο, πήρε προμήθεια ένα εκατομμύριο ευρώ περίπου. 
      Κύριε Υπουργέ, γιατί κρατάτε αυτόν το διευθύνοντα σύμβουλο σε αυτήν τη θέση; Το διευθύνοντα σύμβουλο που προκάλεσε αυτή τη ζημιά σε αυτήν την εταιρεία; Το διευθύνοντα σύμβουλο, ο οποίος διαίρεσε τη διοίκηση και το management; Είναι δυνατόν να κοιτάτε από μακριά, να θεάσθε μακρόθεν, μια διοίκηση η οποία σπαράσσεται; Αν μη τι άλλο, τουλάχιστον το ενιαίο του management απαιτεί αλλαγή της διοίκησης ή τουλάχιστον τιμωρία της διοίκησης και ιδιαίτερα αυτού που προκάλεσε τη μεγαλύτερη ζημιά. 
      Κύριε Υπουργέ, τον άνθρωπο ο οποίος προσπάθησε με περίεργο τρόπο, εάν υλοποιούνταν το σενάριο της αύξησης του μετοχικού κεφαλαίου, να πάρει μοναδική υπογραφή, για να πουλάει αυτός τις αδιάθετες –προφανώς- μετοχές, τον άνθρωπο ο οποίος έκανε αυτόν τον χειρισμό στο hedging, τον άνθρωπο που γέμισε την εταιρεία με κομματικά στελέχη και επιβάρυνε το κόστος, αυτόν τον άνθρωπο τον κρατάτε; Τον άνθρωπο που έχει δημιουργήσει πρόβλημα διοίκησης και κρίσης, τον κρατάτε ακόμη στη διοίκηση; 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει ο Υφυπουργός κ. Πέτρος Δούκας. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρία Πρόεδρε, αγαπητοί συνάδελφοι, κατ’ αρχήν, θέλω να ξεκαθαρίσω πως δεν βρίσκομαι εδώ για να καλύψω τις ενέργειες κανενός. Ο καθένας είναι υπεύθυνος για τις πράξεις του. Θέλω, όμως, να χυθεί άπλετο φως και να συμβάλω στο να χυθεί άπλετο φως στην υπόθεση αυτή. 
      Θέλω, επίσης, αν γίνεται, να μας ξεκαθαρίσετε τι ακριβώς εννοείτε με τους όρους «λεηλασία» και «σκάνδαλο». Είναι άλλο πράγμα να θεωρεί κανείς πως μια σύμβαση, μια συμφωνία είναι καλή στη σύλληψή της, αλλά άσχετη ή κακή στην εκτέλεσή της –για παράδειγμα όσον αφορά το timing και τη χρονική περίοδο στην οποία έγινε αυτή η σύμβαση- είναι άλλο πράγμα να θεωρεί κάποιος πώς μια κίνηση δεν ήταν εύστοχη και είναι άλλο πράγμα να θεωρεί κάποιος πώς μια κίνηση δεν ήταν εύστοχη δύο χρόνια μετά. Δηλαδή αφού έχεις δει τι έχει γίνει στα δύο χρόνια, να εμφανιστείς ως εκ των υστέρων προφήτης. Και είναι άλλο πράγμα να μιλήσεις για κομπίνα, για απατεωνιά, για σκάνδαλο. 
      Αν θεωρείτε πως έγινε κάποια λαθροχειρία, τότε λέτε πως και ο διευθύνων σύμβουλος και ο οικονομικός διευθυντής και άλλα στελέχη της επιχείρησης, λειτούργησαν έτσι, εν γνώσει τους ότι θα ζημιωθεί η επιχείρηση, ότι θα ζημιωθεί η «ΛΑΡΚΟ» ή ότι εχρηματίστηκαν. Το έκαναν αυτό, γιατί πήραν κάτι κάτω από το τραπέζι, είτε μικρό είτε μεγάλο. 
      Όμως, δεν λέτε μόνο αυτό. Εάν το λέτε αυτό –διότι σας άκουσα προσεκτικά και ήταν ασαφές αυτό που προσπαθούσατε να πείτε- ότι δηλαδή κάποιος έκανε αυτά τα hedging, αυτές τις αντισταθμιστικές συμφωνίες, για να βάλει κάτι στην τσέπη του, εν γνώσει του ότι ζημιώνει το σύνολο της επιχείρησης, τότε λέτε ότι και ο αντισυμβαλλόμενος συνέπραξε σε τέτοια απατεωνιά. Δηλαδή οι παγκοσμίου κύρους Τράπεζες, όπως η BARCLAY’S, η HYPO, η Glodman Sachs κ.λπ., που έκαναν αυτές τις συμβάσεις με τη «ΛΑΡΚΟ», ενέχονται σε απατεωνιά. Αυτό λέτε; Αμ, δεν το λέτε, όμως! Δεν έχετε το θάρρος να το πείτε! Το αφήνετε να πλανάται ως υπονοούμενο, σαν μια σκιά στον αέρα. 
      Εδώ είμαστε. Αν είναι έτσι, κατηγορήστε αυτές τις Τράπεζες ευθέως ότι ενέχονται σε κάποιου είδους σκάνδαλο, αν είναι αυτό το οποίο θεωρείτε. Πείτε το καθαρά, αλλά και αποδείξτε το τώρα, πριν τελειώσει η συνεδρίαση. Αλλιώς, δεν παύει να αποτελεί μια συκοφαντία και αυτός που τα λέει να είναι ένας κοινός συκοφάντης.
Ποια σύμβαση είναι η επιλήψιμη; Πότε υπογράφηκε; Από ποιους; Με ποιον αντισυμβαλλόμενο και πού ακριβώς υπάρχει η κομπίνα και ποιος έκανε τι και με ποιον; Το βάρος είναι σε σας να αποδείξετε ότι έγινε κάτι τέτοιο γιατί αλλιώς αφήνετε αυτές τις «σκιές» να αιωρούνται. Δεν δώσατε καμμία απάντηση σ’ αυτά, τα αφήσατε έτσι να αιωρούνται και «όποιον πάρει ο χάρος», «όποιον πάρει η λάσπη». 
	Είπατε, προηγουμένως, ότι επί κυβερνήσεων ΠΑ.ΣΟ.Κ. ό,τι γινόταν σε οποιαδήποτε επιχείρηση ήταν εν γνώσει της κυβέρνησης. Αυτό είπε ο εισηγητής σας: «Εμείς, ό,τι και να γινόταν, το ξέραμε». Δηλαδή στην υπόθεση της «Δ.Ε.Κ.Α.» για παράδειγμα -γιατί καμμιά φορά μιλάμε χωρίς να καταλαβαίνουμε ποιες είναι οι συνέπειες αυτών που λέμε- λίγο-πολύ μας είπατε ότι αυτά ήταν με εντολές και εν γνώσει της Κυβέρνησης. Αυτό ειπώθηκε προηγουμένως. 
      Στην υπόθεση του Τ.Ε.Ο. και του τι έγιναν αυτά τα λεφτά, δεν ήταν θέμα του Γενικού Διευθυντή. Είπατε ότι ήταν θέμα του αρμόδιου ή της αρμόδιας Υπουργού αυτά που έγιναν. 
      Το τι έγινε στην Αγροτική Τράπεζα –τα 4.000.000.000 που χάθηκαν- ήταν αρμοδιότητα του τότε Υπουργού. Κατά 4.000.000.000 «μπήκε μέσα» η Αγροτική τα τελευταία χρόνια της διακυβέρνησης ΠΑ.ΣΟ.Κ.. 
      Το τι έγινε στην ελληνική ακτοπλοΐα όπου φτιάξατε μία ακτοπλοϊκή εταιρεία η οποία νοίκιαζε πλοία σε απίθανες τιμές και φυσικά η εταιρεία «βούλιαξε» στις ελληνικές θάλασσες, ήταν και αυτό κυβερνητική προσταγή. 
      Τα δημόσια έργα που κόστισαν δισεκατομμύρια ήταν αποτέλεσμα ενσυνείδητης κυβερνητικής επιλογής. Τα Ολυμπιακά Έργα που κόστισαν δισεκατομμύρια παραπάνω από τον αρχικό προϋπολογισμό τους –μελετημένο προϋπολογισμό- ήταν και αυτά αποτέλεσμα ενσυνείδητης και συνειδητής κυβερνητικής επιλογής. 
      Το θέμα του καζίνο του Φλοίσβου, όλες οι προμήθειες υλικών –και είναι τεράστιοι οι φάκελοι- όλες οι αγορές κτηρίων σε απίθανες τιμές δεν ήταν θέμα των στελεχών των επιχειρήσεων εκείνων, αλλά ήταν θέματα συνειδητής κεντρικής επιλογής. Όλα αυτά δηλαδή είχαν την επίσημη «ευλογία» σας. 
      Καλύπτετε την έλλειψη πολιτικών ιδεών, την έλλειψη νέων ιδεών, την έλλειψη οποιοασδήποτε φρεσκάδας με συκοφαντική σκανδαλολογία. Υποτιμάτε τους εαυτούς σας, αγαπητοί συνάδελφοι. Νομίζω ότι μπορείτε καλύτερα και ότι δεν μπορεί αυτό να είναι το νέο ΠΑ.ΣΟ.Κ..
	Μιλήσατε για αντιστάθμιση κινδύνων. Τι σημαίνει «αντιστάθμιση κινδύνων», αγαπητοί συνάδελφοι; Θα καταθέσω στη Βουλή αυτό το απλό σχεδιάγραμμα το οποίο δείχνει πώς ήταν ιστορικά οι τιμές του νικελίου. Οι τιμές του νικελίου ήταν περίπου 3 με 10 ευρώ τα τελευταία τριάντα χρόνια. Ξαφνικά εκτινάχθηκαν στα 16 με 20 ευρώ και αυτό που μας λέει η διοίκηση της «ΛΑΡΚΟ» είναι ότι στα 16 με 20 ευρώ θεώρησε σωστό να προπωλήσει σημαντικό μέρος της παραγωγής διότι αν ξανάπεφτε η τιμή στα ιστορικά επίπεδα των 3 με 10.000 ευρώ τον τόνο, η εταιρεία θα έκλεινε και προκειμένου να μην κλείσει σκέφτηκαν ότι αυτό θα μπορούσε να εξασφαλίσει τη βιωσιμότητά της. Θα το καταθέσω στα Πρακτικά σ’ ένα λεπτό. Αυτός ήταν ο λόγος για τον οποίο προέβη στις προπωλήσεις του νικελίου. Επαναλαμβάνω ότι ούτε δικαιολογώ, ούτε καλύπτω τις πράξεις κανενός. Αυτό έκανε η διοίκηση όταν ξεπετάχτηκαν οι τιμές στα 16 με 20 ευρώ.
	Τι σημαίνει λοιπόν αντιστάθμιση; Ότι προπωλώ ένα κομμάτι της παραγωγής μου ώστε αν πέσει η τιμή, θα έχω μία εξασφάλιση ότι δεν θα κλείσει η εταιρεία και ότι δεν θα πάνε στο σπίτι τους οι εργαζόμενοι. Φυσικά κανείς δεν μπορούσε να υπολογίσει ύστερα από τριάντα-σαράντα χρόνια ότι η τιμή θα εκτινασσόταν από τα 16 με 20.000 δολάρια τον τόνο στα 51. Από τα 51 έχει ξαναπέσει στα 39. Είχε πολύ μεγάλη αστάθεια η τιμή του νικελίου. Θα σας δώσω το διάγραμμα αυτό γιατί δεν μπορείτε να το δείτε από κει που κάθεστε. 
	Τι γίνεται με το λεγόμενο hedging, με το αντιστάθμισμα; Λες, εάν μεν πέσει η τιμή, έχω εξασφαλίσει μία τιμή κοντά στα 17, 18, 20 ευρώ, αν ανέβει η τιμή, τότε έχω εξασφαλίσει την τιμή εκείνη των 16 με 20 ευρώ, αλλά φυσικά θα χάσω πολύ μεγάλο κομμάτι της ανόδου. 
	Τι γίνεται όμως; Εδώ είναι ένα από τα προβλήματα, ότι δηλαδή η «ΛΑΡΚΟ» έχει προπωλήσει νικέλιο που είναι, περίπου, το ισόποσο του 1,6% του όγκου μεταλλεύματος που είναι η περιουσία.
      Δηλαδή, κάθε φορά που ανεβαίνει η τιμή του νικελίου, αυτά τα κοντράτα, αυτές οι συμβάσεις έχουν απώλειες. Όμως, κερδίζει η «ΛΑΡΚΟ» από το 98% που είναι τα μεταλλεύματα τα οποία έχει και από το αδιάθετο που δεν έχει προπωλήσει και από αυτά τα οποία έχει κάτω από τη γη. 
      Επομένως, η διοίκηση της «ΛΑΡΚΟ» έχει να αντιμετωπίσει ότι η κίνηση της προπώλησης κάθε φορά που θα ανεβαίνει η τιμή δεν θα πηγαίνει καλά –γιατί έχει προπωλήσει σε χαμηλότερη τιμή από την τρέχουσα- αλλά ο όγκος των αποθεμάτων θα πηγαίνει πάρα πολύ καλά. Δηλαδή, όσο ανεβαίνει η τιμή, η «ΛΑΡΚΟ» είναι πολλαπλά ωφελημένη, γιατί το 98% δεν έχει αντισταθμιστεί, αλλά τα συγκεκριμένα κοντράτα θα έχουν απώλειες. Επομένως, οι ίδιοι αυτοί που υπέγραψαν τα κοντράτα θα είναι σε πίεση, ενώ κανονικά η εταιρεία ωφελείται από την αύξηση των τιμών του νικελίου. 
      Κανονικά, δηλαδή, για να είναι κάποιος «εντάξει» και να μη δέχεται πίεση από τον Τύπο ή από τη Βουλή, θα έπρεπε να προτιμούσε να πέσουν οι τιμές για να πει «καλά έκανα τα hedgings», ενώ αυτό θα έβλαπτε την εταιρεία. 
      Επαναλαμβάνω, όσο ανεβαίνει η αξία του νικελίου, τόσο πιο πολλαπλά ωφελημένη είναι η εταιρεία, αλλά τα συγκεκριμένα hedgings, φυσικά θα έχουν απώλεια. Αυτή είναι και η έννοια της αντιστάθμισης, της εξασφάλισης. 
      Καταθέτω και αυτό το διάγραμμα. 
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά το προαναφερθέν διάγραμμα, το οποίο έχει ως εξής:
      (Να φωτογραφηθεί η σελ. 46)
      Σας καταθέτω και ένα αντίγραφο του λεγόμενου Master Agreement. Είναι οι συμβάσεις τις οποίες υπογράφει η «ΛΑΡΚΟ» όταν μπαίνει σε τέτοια πράξη αντιστάθμισης κινδύνων. 
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μας είπατε πως εσείς γνωρίζατε –και ήταν σαφές σε όλους- ότι οι τιμές του νικελίου θα ανέβουν. Είπαμε ότι τα τελευταία σαράντα χρόνια ήταν 3 έως 10  δολάρια η λίβρα και ξαφνικά όλοι καταλάβαμε ότι θα πάει στα 51 δολάρια και δύο χρόνια μετά -αφού είδαμε τι έγινε στα διαγράμματα- λέμε «εμείς το ξέραμε, ήταν σαφές αυτό». 
      Καταθέτω εδώ τι έγραφε «ΤΟ ΒΗΜΑ», όσον αφορά το τι έλεγαν οι διεθνείς αναλυτές, για το τι θα γίνει με την τιμή του νικελίου. 
      Έλεγε, λοιπόν, επισήμως «ΤΟ ΒΗΜΑ» -από αυτά τα οποία διάβαζε από τα «ραπόρτα» των τραπεζών- ότι η τιμή του νικελίου λέει θα πέσει στα 15,50 ευρώ το 2006 -το άρθρο αυτό γράφτηκε στην αρχή του 2006- και θα πέσει στα 13,50 ευρώ το 2008. 
      Αυτές ήταν οι επίσημες αναλύσεις που επικρατούσαν στο χώρο. Πρόκειται για άρθρο της Κυριακής 23 Απριλίου 2006. Η επίσημη πρόβλεψη τότε ήταν ότι θα πέσει περίπου στα 13,50 ευρώ. Γι’ αυτό έκαναν αυτό το hedgings.
      Επίσης, καταθέτω και το άρθρο της Κυριακής 23 Απριλίου 2006, που λέει ότι η άνοδος μέχρι τώρα των τιμών αυτών έχει σαφή χαρακτηριστικά «φούσκας». 
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επομένως, όταν μιλάμε για προβλέψεις, πρέπει να είμαστε σαφείς. Άλλο να προβλέψεις πριν το γεγονός και άλλο να προβλέψεις το γεγονός δύο χρόνια μετά. Η τελευταία πρόβλεψη που θυμάμαι ότι κάνατε επίσημα ήταν όταν το Χρηματιστήριο ήταν στις έξι χιλιάδες μονάδες. Τότε, προβλέπατε και προτρέπατε τον κόσμο να επενδύσει, γιατί θα πήγαινε στις επτάμισι χιλιάδες μονάδες. Το ανάποδο έγινε. Έφθασε στις χίλιες τριακόσιες μονάδες το Χρηματιστήριο, αγαπητοί συνάδελφοι.
      Όμως, υπάρχουν και πρακτικές του παρελθόντος. Θα σας διαβάσω πάλι από «ΤΟ ΒΗΜΑ», για να μην πει κάποιος ότι παίρνω στοιχεία από φιλοκυβερνητική εφημερίδα. Η «ΛΑΡΚΟ» το 2003 είχε προχωρήσει σε αντιστάθμιση κινδύνου hedging, μέσω του L.M.Ε. –London Metals Exchange- με χειρισμούς που αποδείχθηκαν τουλάχιστον ατυχείς και ζημίωσαν τελικώς με υπέρογκα ποσά την εταιρεία». Αυτά το 2003 από «ΤΟ ΒΗΜΑ». «Γι’ αυτό», λέει, «δεν μπόρεσε η «ΛΑΡΚΟ» να πλουτίσει, παρά την τότε σχετικά μικρή άνοδο του νικελίου». 
      Άλλο άρθρο στο «ΒΗΜΑ» «Η πτώση του δολαρίου πλήττει τη «ΛΑΡΚΟ». Θα τα καταθέσω και αυτά για να τα έχετε και να ξέρετε ότι μιλάω με κάποια στοιχεία. Βάσει του άρθρου, θα είχε πολύ υψηλότερα κέρδη, αν δεν είχε κάνει τέτοιου είδους αντισταθμίσεις.
      Υπάρχει και άλλο άρθρο που λέει ότι έπρεπε να είχε κάνει hedging, γιατί έπεσαν ξανά οι τιμές του νικελίου. «Η αρνητική συγκυρία των τιμών νικελίου στο διεθνές Χρηματιστήριο του Λονδίνου». Το άρθρο αυτό είναι του 2002. «Το αυξημένο ενεργειακό κόστος, αλλά και η ένταση του περασμένου χειμώνα περιόρισαν τον κύκλο εργασιών της εταιρείας κ.λπ.». Οι τιμές του προϊόντος στη διεθνή αγορά -το 2002 μιλάμε τώρα, αγαπητοί συνάδελφοι- ήταν πολύ κακές με μέσο όρο 2,66 δολάρια τη λίβρα.
     Όχι 51, όχι 39, 2,66 έναντι 3,20 που ήταν την τελευταία δεκαετία. 
     Άλλα άρθρα: Η παραγωγή ρεκόρ του 2002 κ.λπ. δεν κατάφερε να αυξήσει την κερδοφορία της επιχείρησης, επειδή υπήρχε αρνητική εξέλιξη στο δολάριο, διότι εισέπραττε σε δολάρια η «ΛΑΡΚΟ», αλλά τα έξοδά της ήσαν σε ευρώ. Η πτώση του δολαρίου σήμαινε ότι εισέπραττε λιγότερα ισόποσα σε ευρώ. Ζημιές 9,5 εκατομμύρια στη «ΛΑΡΚΟ», άρθρο του κ. Κορφιάτη. Η «ΛΑΡΚΟ» έπεσε θύμα, θα μπορούσε να πει κάποιος, της απροσδόκητης εκτίναξης των τιμών, αφού προπώλησε σε πολύ χαμηλότερες τιμές. Αυτό είναι άρθρο στις αρχές του 2004. Δηλαδή πράγματα τα οποία επαναλαμβάνονται. Απορώ όταν μελετάτε με τέτοια προσοχή τι γίνεται στη «ΛΑΡΚΟ» επί Νέας Δημοκρατίας. Το τι γινόταν στη «ΛΑΡΚΟ» επί των ημερών σας, σας άφηνε παγερά αδιάφορους; 
     Και βλέπω εδώ πέρα το 2000, αγαπητοί συνάδελφοι, άρθρο πάλι στο «ΒΗΜΑ» του κ. Κορφιάτη -για να μη νομίσει κάποιος ότι  επαναλαμβάνω, χρησιμοποιώ φιλοκυβερνητικές πηγές- το διαβάζω σε εισαγωγικά: «Όπως είναι γνωστό το Υπουργείο Ανάπτυξης μελετά διάφορα εναλλακτικά σενάρια για την εισδοχή ιδιωτικών κεφαλαίων στην εταιρεία. Εξέλιξη που συναρτάται με την επίλυση θεσμικών προβλημάτων της επιχείρησης». Δηλαδή από το 2000 σχεδιάζατε να την πουλήσετε τη «ΛΑΡΚΟ» και τώρα έρχεστε εδώ και μας λέτε τι και πώς αυτές οι κινήσεις γίνονται με κάποιο περίεργο στόχο, το ξεπούλημα της επιχείρησης; 
     Άλλο άρθρο πάλι από το «ΒΗΜΑ». «Αν οι υψηλές τιμές διατηρηθούν, το τίμημα εξαγοράς» -δηλαδή το τίμημα στο οποίο  εμείς στο ΠΑ.ΣΟ.Κ. σκοπεύουμε να πουλήσουμε τη «ΛΑΡΚΟ»- «θα πρέπει να είναι μεγαλύτερο και το δημόσιο σκέφτεται πολύ σοβαρά να συνεχίσει τις προσπάθειες μιας βάσης θυσίας. Αποκρατικοποίηση, κύριοι συνάδελφοι, το «ΒΗΜΑ», 2 Απριλίου 2000. Από το 2000 σχεδιάζατε να πουλήσετε την επιχείρηση κι έρχεστε τώρα να λέτε, όταν υπήρχαν αδιάθετα ποσοστά; 
     Επαναλαμβάνω και θέλω να είμαι σαφής. Δεν έχει κανένα μέλος του διοικητικού συμβουλίου της «ΛΑΡΚΟ» οποιαδήποτε αρμοδιότητα να χειριστεί έστω και μισή μετοχή της «ΛΑΡΚΟ». Οι μετοχές είναι περίπου κατά το 1/3 στο δημόσιο και κατά τα 2/3 στη Δ.Ε.Η. και την Εθνική. Το τι θα γίνει η «ΛΑΡΚΟ», είναι θέμα μετόχων, δεν είναι κανενός διευθύνοντος συμβούλου, ο οποίος ποτέ δεν είχε οποιαδήποτε τέτοια εξουσιοδότηση. Θα ήθελα, λοιπόν, αγαπητοί συνάδελφοι, να είμαστε κατά το δυνατόν πιο σαφείς όταν κάνουμε τέτοιες καταγγελίες, γιατί βλέπω και εδώ άλλη μία φορά να γυρίζουν  μπούμερανγκ. Λέτε για μας ότι πήγαμε να πουλήσουμε, ότι δεν έχουμε κάνει καμμία σχετική δήλωση, όταν εσείς σχεδιάζατε επίσημα την πώλησή της από το 2000. Λέτε ότι η επιχείρηση κακώς έκανε πράξη hedging, όταν εσείς κάνατε hedging από το 2000. Απλώς δεν ήταν η εκτίναξη των τιμών τέτοια. Και ακόμη, ενώ μελετάτε το θέμα αυτό, υποτίθεται, δεν έχετε καταλάβει ότι όσο πιο ψηλά πάει η τιμή του νικελίου, τόσο πιο ωφελημένη είναι η «ΛΑΡΚΟ», ασχέτως αν η διοίκηση θα είναι υπό δημόσια πίεση, διότι κάποια ποσοστά, το 1,6% των αποθεμάτων το έχει προπωλήσει. Χάνει απ’ αυτό, κερδίζει από το 98%. 
     Αυτά τα λίγα, ήθελα να πω, κυρία Πρόεδρε, θα επανέλθω στη δευτερολογία μου. 
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε τον κύριο Υφυπουργό. 
     Ο Κοινοβουλευτικός Εκπρόσωπος του ΠΑ.ΣΟ.Κ. κ. Πιπεργιάς έχει το λόγο. 
     ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, κυρίες και κύριοι συνάδελφοι, είναι προφανής η αμηχανία του κυρίου Υπουργού. Η αμηχανία αυτή εκφράστηκε με την κατ’ επανάληψη δήλωση ότι «δεν ήρθα εδώ να καλύψω κανένα μέλος του διοικητικού συμβουλίου, καμμία πράξη που έχει γίνει στη «ΛΑΡΚΟ». Αυτή η αμηχανία και η σαφής δήλωσή του, δήλωση με την οποία ο ίδιος παίρνει αποστάσεις από τη διοίκηση της «ΛΑΡΚΟ», δείχνει ότι υπάρχει μείζον πρόβλημα. Επιχείρησε ο κύριος Υπουργός αυτό το μεγάλο σκάνδαλο –γιατί πράγματι σκανδαλίζεται η κοινή γνώμη, κύριε Υπουργέ όταν χάνονται σε περιόδους έκρηξης των τιμών του νικελίου τεράστια ποσά ποσά εκατοντάδων εκατομμυρίων ευρώ για τη «ΛΑΡΚΟ» να το συγκαλύψει. Αυτό το μεγάλο σκάνδαλο όμως δεν μπορεί να συγκαλυφθεί με αναδρομές στο παρελθόν και με αναφορές σε δημοσιεύματα την περίοδο που οι τιμές του νικελίου ήταν σε πολύ χαμηλά επίπεδα.
Kύριε Υπουργέ, συγκρίνετε δύο ανόμοια πράγματα, δύο ανόμοιες καταστάσεις. 
      Είπατε, όταν αναλάβατε τη διακυβέρνηση της χώρας, ότι θα φέρετε τους ειδικούς, τους επαΐοντες, τους καθηγητές του πανεπιστημίου, αυτούς που ξέρουν πολύ  καλά τις χρηματιστηριακές συναλλαγές και τα παράγωγα, για να οδηγήσουν τη «ΛΑΡΚΟ» στην ανάπτυξη και την κερδοφορία.
      Επιλέξατε –και είναι προσωπική σας επιλογή, κύριε Υπουργέ- τον καθηγητή της οικονομετρίας, τον επικεφαλής των παραγώγων της Τράπεζας BARCLAY’S τον κ. Θανάσουλα και τον τοποθετήσατε στη θέση του διευθύνοντος συμβούλου. Θα περίμενε κάποιος ότι λόγω της εμπειρίας του ο κ. Θανάσουλας, θα είχε τη δυνατότητα να προστατεύσει την εταιρεία, αλλά και να μεγιστοποιήσει τα κέρδη της. Θα περίμενε κάποιος ότι θα είχε τη δυνατότητα να προχωρήσει σε συμβόλαιο αντιστάθμισης κινδύνου, ικανά να εκμεταλλευτούν την ευνοϊκή συγκυρία και να αυξήσουν τα έσοδα της «ΛΑΡΚΟ». Τι έγινε όμως; Ο κ. Θανάσουλας παραγνώρισε πλήρως και απόλυτα τις εκθέσεις διεθνών οργανισμών που προέβλεπαν άνοδο των τιμών του νικελίου.  
      Συγκεκριμένα, ο κ. Θανάσουλας αγνόησε την έκθεση της A.M.E. - MINERAL ECONOMICS, του 2005, στην οποία γίνεται χρήση στοιχείων από την αγορά του 2004. 
      Σ’ αυτήν την έκθεση σημειώνεται ότι με δεδομένη τη μέση τιμή του νικελίου κατά το 2004, που κατέγραψε το υψηλότερο επίπεδο στα δεκατέσσερα χρόνια,  η παραγωγή του νικελίου θα είναι ελλειμματική για το 2006. 
      Στην ίδια έκθεση τονιζόταν ότι οι προοπτικές της αγοράς είναι θετικές, όπως ότι οι εκτιμήσεις για την τιμή του νικελίου είναι υπέρ αισιόδοξες. Η στρατηγική έρευνα αυτού του διεθνούς οργανισμού διαπίστωνε ότι τα επικείμενα ελλείμματα της αγοράς του νικελίου, όσον αφορά την παραγωγή πάντα σε σχέση με τη ζήτηση, θα οδηγούσε σε εκτίναξη και αύξηση των τιμών. 
      Σε άλλη περίληψη της έκθεσης της A.M.E. , για την αγορά του νικελίου του 2006, αναφέρεται ότι υπάρχουν προοπτικές ανόδου στην τιμή του νικελίου, αφού η διεθνής τιμή στο Χρηματιστήριο Μετάλλων του Λονδίνου, στα μέσα του 2005, είχε φθάσει στα  υψηλότερα επίπεδα της δεκαεξαετίας.
      Επιπρόσθετα στην έκθεση προεβλεπόταν περιορισμός της παραγωγής του νικελίου σε παγκόσμιο επίπεδο,  όπως επίσης και αύξηση της ζήτησης λόγω των εκρηκτικών ρυθμών ανάπτυξης της Ινδίας και της Κίνας. Ο περιορισμός μάλιστα της παραγωγής του νικελίου αποδιδόταν τώρα κυρίως στην άνοδο των τιμών ενέργειας, των ναύλων, στο περιορισμένο ανθρώπινο δυναμικό και στο υψηλό κόστος των νέων επενδύσεων. Προέβλεπε δηλαδή, από τότε, αυτός ο διεθνής οργανισμός, ότι οι τιμές του νικελίου θα έφθαναν στα ύψη. 
      Η έκθεση κατέληγε ότι ενώ η παραγωγή περιορίζεται εξαιτίας της έλλειψης νέων επενδυτικών σχεδίων, η ζήτηση συνεχίζει την ισχυρή ανοδική της πορεία, η οποία οφείλεται κυρίως στην ξαφνική άνοδο της κινέζικης παραγωγής ανοξείδωτου χάλυβα.
      Σε άλλο σημείο της έκθεσης επισημαίνεται ότι τις τρεις τελευταίες δεκαετίες τα 2/3 της παραγωγής του νικελίου χρησιμοποιούνται για την παραγωγή ανοξείδωτου χάλυβα. 
     Προβλεπόταν επίσης επειδή αναμενόταν αύξηση στην παραγωγή του ανοξείδωτου χάλυβα ότι τα επόμενα πέντε χρόνια, δηλαδή το 2006, το 2007, το 2008, το 2009 και το 2010, θα αυξηθεί η ζήτηση και με δεδομένη τη σταθερότητα στην παραγωγή θα υπάρξει αύξηση των τιμών του νικελίου.
     ‘Όλα τα παραπάνω, κύριε Υπουργέ, αναφέρονται σε εκθέσεις για το νικέλιο το 2005 και το 2006. Ο κ. Θανάσουλας με την ακαδημαϊκή καριέρα του στην οικονομετρία και την επαγγελματική του εμπειρία στα χρηματοοικονομικά προϊόντα ασφαλώς δεν είχε πρόσβαση μόνο σ’ αυτές τις δύο εκθέσεις που υπάρχουν και μπορεί κάποιος να τις αναζητήσει ελεύθερα στο διαδίκτυο αλλά και σε άλλες εκθέσεις οι οποίες εκδίδονται από ειδικούς χρηματοοικονομικούς οργανισμούς. 
     Ήξερε, λοιπόν, ο κ. Θανάσουλας πώς θα πορευτούν οι τιμές του νικελίου. Το ήξερε πολύ καλά και βέβαια γι’ αυτό κιόλας μιλάμε για μέγα σκάνδαλο. Μιλάμε για απαράδεκτες μεθοδεύσεις, σκανδαλώδεις πράξεις και τελικά λεηλασία της «ΛΑΡΚΟ». Τα προαναφερόμενα τονίζονται γιατί ξέρετε πολύ καλά, κύριε Υπουργέ, ότι τα διαφυγόντα έσοδα της «ΛΑΡΚΟ» καταλήγουν σαν υπερκέρδη στα ταμεία των τραπεζικών οργανισμών που μεσολάβησαν στις πράξεις hedging και oι οποίοι όλως τυχαίως συμβαίνει να είναι είτε η «J.P. MORGAN», γνωστός και αγαπημένος χρηματιστής της Κυβέρνησης, είτε το πρώην αφεντικό του κ. Θανάσουλα, δηλαδή η BΑRCLAYS. Όταν υπάρχουν αυτά τα ζητήματα δεν δικαιούσθε να σιωπάτε.  
     Είναι γνωστό, κυρία Πρόεδρε, ότι είχαμε θέσει τα θέματα αυτά κατ’ επανάληψη στις διαδικασίες κοινοβουλευτικού ελέγχου. Πέρυσι δεν υπήρχαν θερινά τμήματα. Τον Αύγουστο καταθέσαμε αίτηση να προσέλθουν στη Διαρκή Επιτροπή Παραγωγής και Εμπορίου και ο παριστάμενος κ. Δούκας και ο Υπουργός Ανάπτυξης, να μας εξηγήσουν γιατί συμβαίνουν όλα αυτά. Να μας εξηγήσουν γιατί επιχειρήθηκε με πρόσχημα τη διαγραφή των χρεών και με τη μεθόδευση της μείωσης και αύξησης του μετοχικού κεφαλαίου, το ξεπούλημα της «ΛΑΡΚΟ».  Να μας εξηγήσουν τις θέσεις της κυβέρνησης.
     Ειπώθηκε προηγούμενα από το κύριο Υπουργό ότι πράγματι είναι πρωτοφανές να εξουσιοδοτείται ένα πρόσωπο για να προχωρήσει στη μεταβίβαση αυτής της μεγάλης εταιρείας, μιας εταιρείας που αν εκτιμηθεί η παραγωγή της σε σχέση με τις τιμές που επικρατούν στην αγορά, πράγματι η αξία της θα έπρεπε να είναι 2.000.000.000 ευρώ, όπως ανέφερε ο συνάδελφός μας κ. Χρήστος Παπουτσής.
     Το πρωτοφανές υπήρξε στην εισήγηση προς το διοικητικό συμβούλιο και στην απόφασή του.  Το γνωρίζετε, κύριε Υπουργέ, ότι το Διοικητικό Συμβούλιο της «ΛΑΡΚΟ» αποφάσισε, να εισηγηθεί στη γενική συνέλευση των μετόχων της  «ΛΑΡΚΟ» ότι σε περίπτωση που κάποιοι από τους μετόχους παραιτηθούν των δικαιωμάτων τους, τότε το διοικητικό συμβούλιο αποφασίζει να διαθέσει ελεύθερα τις νέες μετοχές και εξουσιοδοτεί τον διευθύνοντα σύμβουλο να προβεί εκείνος στο όνομα και για λογαριασμό της εταιρείας στην ελεύθερη διάθεση των μετοχών.
     Εάν αυτά τα ξεχάσατε οφείλουμε να σας τα υπενθυμίσουμε. Εγώ θα καταθέσω τόσο την εισήγηση που επικύρωσε το διοικητικό συμβούλιο της «ΛΑΡΚΟ» όσο και τις εκθέσεις στις οποίες αναφέρθηκα. Εκθέσεις που ασφαλώς θα ήταν περισσότερες αν ήμασταν συνδρομητές οικονομικών οργανισμών. Και είχαμε πρόσβαση στις οικονομικές εκθέσεις που υπήρχαν είτε στο LME είτε σε άλλους διεθνείς χρηματοοικονομικούς οργανισμούς. 
     Δεν ελέγχουμε όμως, την Κυβέρνηση μόνο για τα συμβόλαια hedging. Την ελέγχουμε και για άλλα ζητήματα. Ευθύνεται για την κατάντια της εταιρείας, και για όσα καταλογίζονται στη διοίκηση της «ΛΑΡΚΟ».
      Στις 12-1-2005 ο διευθύνων σύμβουλος της «ΛΑΡΚΟ», χωρίς να γνωρίζει τίποτε το Διοικητικό Συμβούλιό της, υπέγραψε μυστική συμφωνία με την εταιρεία «LOBBE TZΙLALIS» για τη μεταφορά της λυματολάσπης της Ψυτάλλειας και την εναπόθεσή της στα ορύγματα των μεταλλείων της «ΛΑΡΚΟ» στην Εύβοια. Όταν ρωτήθηκε σχετικά, το αρνήθηκε. Η άρνησή του ήταν βοερή. Όταν το «ΠΑΝΕΥΒΟΪΚΟ ΒΗΜΑ» έφερε στη δημοσιότητα το σχετικό έγγραφο, κατάπιε τη γλώσσα του. Αυτή είναι η αξιοπιστία του. Ψεύδεται ασύστολα και προτιμά να καταπιεί τις απειλές  του για μηνύσεις και αγωγές. Δεν έχει φιλότιμο, Δεν έχει τσίπα. Αν είχε θα έπρεπε να είχε ακολουθήσει άλλο δρόμο.  Θα έπρεπε από ευθιξία να είχε παραιτηθεί.
      Από τα βιογραφικά του όμως, κύριε Υπουργέ, όπως δημοσιεύονται στο διαδίκτυο, προκύπτει ότι τόπος μόνιμης κατοικίας του είναι το Λονδίνο. Η «ΛΑΡΚΟ», πέραν των 14.000 ευρώ το μήνα που καταβάλλει για τις υπηρεσίες του -υπηρεσίες που ζημίωσαν τη «ΛΑΡΚΟ» κατά το 2006 με το ποσό των 75 περίπου εκατομμυρίων ευρώ κι αν υπολογιστούν και οι απώλειες εσόδων, για το 2007 οι ζημιές φθάνουν κι ίσως ξεπερνούν και τα 200.000.000 ευρώ επιβαρύνεται και με άλλα 10.000 ευρώ για τα αεροπορικά ταξίδια, προκειμένου να επισκέπτεται συχνά πυκνά το Λονδίνο. 
      Τι συμφέροντα «δένουν» τον κ. Θανάσουλα με το Λονδίνο και τον υποχρεώνουν σε εβδομαδιαίες επισκέψεις; Αρνείται ο ίδιος ότι ανήκει στην «παρέα» του Λονδίνου. Γιατί όμως κάθε εβδομάδα το επισκέπτεται; 
      Άλλο ζήτημα, κυρία Πρόεδρε: Η «ΛΑΡΚΟ» προμηθεύεται σιδηρομεταλλεύματα συγκεκριμένων προδιαγραφών. Λογικά, κάθε φορτίο έπρεπε να είναι μέσα στις προκαθορισμένες προδιαγραφές. Τα περισσότερα φορτία όμως που φθάνουν είναι εκτός προδιαγραφών. Παρ’ όλα αυτά, τα φορτία  παραλαμβάνονται. Ζητήσαμε και απαιτούμε να κατατεθούν στη Βουλή τόσο οι συμφωνίες για την αγορά των μεταλλευμάτων, όσο και οι εκθέσεις παραλαβής τους. Τα ζητήσαμε. Δεν κατατίθενται. 
      Τα διοικητικά έξοδα της εταιρείας τριπλασιάστηκαν. Πολυτελής είναι η διάρθρωση! «Γαλάζιο», κυριολεκτικά, «πάρτι»! Οι θέσεις των διευθυντών αυξήθηκαν από τις δώδεκα συν εννέα, συνολικά είκοσι μία, που ήταν επί των ημερών μας, στις πενήντα πέντε. Οι υπάλληλοι της έδρας της εταιρείας από εξήντα που ήταν ξεπέρασαν τους εκατόν πενήντα. 
      Υπάρχουν κι άλλα ζητήματα. Υπάρχουν πληρωμές εκατοντάδων χιλιάδων ευρώ χωρίς να υπάρχουν παραστατικά, συμβόλαια ή εκθέσεις παραλαβής υλικών. Οι πράξεις αυτές είναι και ποινικά κολάσιμες. Υπάρχουν τιμολόγια, κύριε Υπουργέ. εκατοντάδων χιλιάδων ευρώ έναντι μελλοντικής συνεργασίας, που ουδέποτε έγινε!
      Οι αναθέσεις των εργολαβιών και των έργων κατά κανόνα γίνονται χωρίς διαγωνισμούς, με «σπάσιμο» των εργασιών σε ποσά μικρότερα των 300.000 ευρώ. Θα ήταν εξαιρετικά ενδιαφέρον, κύριε Υπουργέ, να καταθέσετε στην Εθνική Αντιπροσωπεία όλες τις εργολαβίες που έγιναν στην «ΛΑΡΚΟ» από το 2004 μέχρι και σήμερα και κόστισαν ποσά μικρότερα των 300.000 ευρώ. Τότε θα υπήρχε, σε όλο της το μεγαλείο, πλήρης αποκάλυψη της λεηλασίας της «ΛΑΡΚΟ», που συντελείτε όχι μόνο με τα συμβόλαια hedging,  και τη διαμεσολάβηση των διεθνών τραπεζικών οργανισμών, αλλά και από ντόπιους ευνοούμενους, ντόπιους «ημέτερους», ντόπιους «γαλάζιους» εργολάβους με τη διαμεσολάβηση κομματικών και άλλων στελεχών. 
      Κυρίες και κύριοι συνάδελφοι, η αγανάκτηση είναι καθολική. Η Κυβέρνηση όμως δεν ακούει. Δεν ακούει ούτε τους δικούς της ανθρώπους. Δεν ακούει, γιατί εφαρμόζει το σχέδιό της, γιατί αντιλαμβάνεται τη δημόσια περιουσία σαν λάφυρο προς λεηλασία. 
      Κυρία Πρόεδρε, κυρίες και κύριοι συνάδελφοι, η αξιοπιστία της Κυβέρνησης πλήττεται αυτές τις ημέρες. Πλήττεται από τη σύγκρουση των τρένων που αποκαλύπτει τη διάλυση του Ο.Σ.Ε.. Πλήττεται από τις πυρκαγιές που δείχνουν τη διάλυση των μηχανισμών δασοπροστασίας. Και όχι μόνο. Πλήττεται από δυστυχήματα, τα οποία συμβαίνουν, όπως αυτό στους ατυχείς δασοπυροσβέστες, τις οικογένειες των οποίων συλλυπούμεθα. Πλήττεται από την απουσία της συγκροτημένης και οργανωμένης παρέμβασης του κράτους. Πλήττεται επίσης και από αποφάσεις της, που δημιουργούν σκάνδαλα και λεηλατούν τον εθνικό πλούτο.
      Κανένας δεν μπορεί να αρνηθεί ότι υπήρχε σκάνδαλο για τις υποκλοπές. Κανένας δεν μπορεί να αρνηθεί ότι υπήρχε σκάνδαλο με τους «κουμπάρους» στην Επιτροπή Ανταγωνισμού. Κανένας δεν μπορεί να αρνηθεί ότι υπήρχε σκάνδαλο με την Π&Κ Χρηματιστηριακή.  Κανένας δεν μπορεί να αρνηθεί ότι υπήρχε σκάνδαλο με την αγορά της FINANCE BANK. Κανένας δεν μπορεί να αρνηθεί ότι υπήρχε σκάνδαλο με την αγορά του «ΓΕΡΜΑΝΟΥ» από την «COSMOTE». Κανένας δεν μπορεί να αρνηθεί ότι υπάρχει σκάνδαλο στη «ΛΑΡΚΟ» με την προπώληση του νικελίου.
      Κύριε Υπουργέ, εσείς είπατε ότι το νικέλιο είναι ένα χρηματιστηριακό είδος που ανεβαίνει και κατεβαίνει πολλές φορές. Είπατε ότι κατά την περίοδο της ανόδου αυξάνεται η αξία των αποθεμάτων. Ξέρετε, όμως, πολύ καλά ότι αν δεν αδράξουμε την ευκαιρία τη συγκεκριμένη στιγμή που το νικέλιο είχε υψηλές τιμές, τότε τα χρηματοοικονομικά προβλήματα της εταιρείας θα είναι μεγάλα και η απαξίωσή της συνεχιζόμενη. Δυστυχώς προς τα εκεί έχουν οδηγηθεί τα πράγματα. 
      Υπάρχει απαξίωση της εταιρείας, κυρία Πρόεδρε. Η εταιρεία αναγκάστηκε να δανειστεί 10.000.000 ευρώ το Πάσχα, για να βγάλει τρέχουσες υποχρεώσεις της. Δανείστηκε την ίδια στιγμή που είχε διαφυγόντα έσοδα που ξεπερνούν τα 200.000.000 ευρώ!
      Τέλος, κυρία Πρόεδρε, όσο και αν προσπαθεί η Κυβέρνηση με περιπλανήσεις στο παρελθόν, όσο και αν προσπαθεί η Κυβέρνηση με σκανδαλολογία και λασπολογία να μας αποτρέψει από την αποκάλυψη των σκανδάλων, δεν θα τα καταφέρει! 
      ΠΡΟΕΔΡΟΣ (Άννα Μπενάκη-Ψαρούδα): Κύριε Πιπεργιά, δεν θα μείνει χρόνος για τη δευτερολογία. Σας παρακαλώ. 
      ΔΗΜΗΤΡΙΟΣ ΠΙΠΕΡΓΙΑΣ: Εμείς προσπαθήσαμε με συνέπεια από πέρυσι τον Αύγουστο. Δύο φορές καλέσαμε την Κυβέρνηση στη Διαρκή Επιτροπή! Αρνήθηκε να προσέλθει! Ζητήσαμε με τη διαδικασία του κοινοβουλευτικού ελέγχου να μας καταθέσει τις σχετικές συμβάσεις hedging! Το αρνήθηκε! Ζητάμε και τώρα από τον κ. Δούκα όλα τα στοιχεία, να τα καταθέσει εδώ στη Βουλή. Να καταθέσει την έκθεση των Ορκωτών Λογιστών και κάθε άλλο έγγραφο-στοιχείο. Η υπόθεση παρά τις προσπάθειες της Νέας Δημοκρατίας δεν μπορεί να συγκαληφθεί αφού και σ’ αυτήν  την υπόθεση έχει παρέμβει και η δικαιοσύνη, η οποία αναμένεται σύντομα να εκδώσει το πόρισμά της.
      Για όλες αυτές, λοιπόν, τις πράξεις ελέγχουμε την Κυβέρνηση. ‘Εχει αφήσει ασύδοτη και ανεξέλεγκτη τη διοίκηση της «ΛΑΡΚΟ». Αλήθεια, κύριε Υπουργέ, από πού ελέγχεται αυτή η δημόσια επιχείρηση; Υπάγεται στις διαδικασίες ελέγχου περί Δ.Ε.Κ.Ο.; Πώς ελέγχεται για τις προσλήψεις που κάνει;
      Ευχαριστώ, κυρία Πρόεδρε. Τα υπόλοιπα θα τα πω στη δευτερολογία μου. 
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, νομίζω ότι αυτό το οποίο και από το ύφος και από τον τόνο, αλλά και από το περιεχόμενο των ομιλιών του Κοινοβουλευτικού Εκπροσώπου του ΠΑ.ΣΟ.Κ., αλλά και των υπολοίπων συναδέλφων του ΠΑ.ΣΟ.Κ. φάνηκε είναι ότι το ΠΑ.ΣΟ.Κ. υπηρετεί με σταθερότητα ένα σχέδιο εμπλοκής της πολιτικής ζωής της χώρας σε μία αδιάκοπη σκανδαλολογία.
Και δεν ακούει ούτε τα δικά του στελέχη που φωνάζουν και λένε ότι με σκανδαλολογία και μόνο δεν πάμε σε εκλογές, δεν πείθουμε κανέναν, δεν μπορούμε να προκόψουμε πολιτικά. 
      Πρέπει κάποια στιγμή το ΠΑ.ΣΟ.Κ. να εκφράσει επιτέλους έναν προγραμματικό λόγο. Στα είκοσι λεπτά που μιλούσε ο Κοινοβουλευτικός Εκπρόσωπος του ΠΑ.ΣΟ.Κ. δεν ακούσαμε ούτε μία πρόταση για το τι θα έκανε διαφορετικό το ΠΑ.ΣΟ.Κ., πώς σκέφτεται τη «ΛΑΡΚΟ», τι πιστεύει για τους εργαζόμενους, ποιο πιστεύει ότι είναι το μέλλον της βιομηχανίας, ποιες θα ήταν οι διορθωτικές κινήσεις.
      Κυρίες και κύριοι συνάδελφοι, πρέπει να καταλάβετε επιτέλους, αν θέλετε πολιτικά να προκόψετε, ότι δεν μπορείτε μόνο με κραυγές να πάτε στις επόμενες εκλογές. Και δεν ωφελεί ούτε τον τόπο αλλά ούτε και εσάς πολιτικά να μένετε μόνο στη στείρα σκανδαλολογία και να μην εκφράζετε προγραμματικό λόγο. Ακούστε και αυτά τα σώφρονα στελέχη σας που σας χτυπάνε καμπανάκια.
      Κυρία Πρόεδρε, εμείς δεν βρισκόμαστε εδώ ούτε να απολογούμαστε για προσωπικές πράξεις ούτε, βεβαίως, να δεχόμαστε τις στοχοποιήσεις συγκεκριμένων προσώπων. Οι επιχειρηματικές πράξεις, οι εκτιμήσεις για την πορεία της αγοράς του νικελίου, που επί σαράντα χρόνια βρισκόταν σε χαμηλότατα επίπεδα και σήμερα έχει ανέβει σε πάρα πολύ υψηλά, και σε ποιο επίπεδο μία ζημιογόνος σταθερά βιομηχανία, θα πουλήσει μέρος της παραγωγής της ώστε να εξασφαλίσει τη βιωσιμότητα του εργοστασίου, δυστυχώς δεν είναι κάτι που θα εκτιμηθεί σ’ αυτήν την Αίθουσα. Γιατί εμείς δεν είμαστε και δεν πρέπει να μεταβληθούμε ούτε σε πρόεδροι ούτε σε διευθύνοντες σύμβουλοι της «ΛΑΡΚΟ» ή οποιασδήποτε άλλης δημόσιας βιομηχανίας. Αυτό πρέπει να το καταλάβετε.
      Απορώ πώς έρχεστε εδώ και μιλάτε σαν να είστε οι άνθρωποι που αποφασίζουν για τα τεχνικά χαρακτηριστικά της εταιρείας. Αυτός είναι ο ρόλος που επιφυλάσσει σε έναν κοινοβουλευτικό η πολιτεία και το Σύνταγμα; Να υποκαθιστούμε τον κάθε εντεταλμένο ή διευθύνοντα σύμβουλο μιας δημόσιας εταιρείας;
      Και εσείς προσωπικά που γνωρίζετε τη Δ.Ε.Η., όταν ασκείτο η κριτική για τις πράξεις ή τις παραλείψεις της προηγούμενης διοίκησης της Δ.Ε.Η…
      ΔΗΜΗΤΡΙΟΣ ΠΙΠΕΡΓΙΑΣ: Για τη «ΛΑΡΚΟ» μιλάμε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Εσείς μιλήσατε για όλον το δημόσιο τομέα. Ανοίξατε θέμα για την Εθνική Τράπεζα, μιλήσατε για σκανδαλώδεις συμβάσεις της Εθνικής Τραπέζης, είπατε για το σκάνδαλο της FINANSBANK. Αν ήταν σκάνδαλο, δεν θα είχε επιβραβεύσει ο κύριος όγκος όλων των επενδυτών του Χρηματιστηρίου τις κινήσεις της Εθνικής Τραπέζης τον τελευταίο περίπου χρόνο με αύξηση κατά 50% της αξίας της μετοχής. Αυτή είναι η πραγματικότητα. Γιατί δεν βλέπετε τα αποτελέσματα; Κι αυτό χωρίς κρατικές παρεμβάσεις, χωρίς «Δ.Ε.Κ.Α.», χωρίς καθοδηγούμενα δημοσιεύματα, χωρίς διαρροές, χωρίς πιέσεις σε επιχειρηματίες, χωρίς αφειδώς να δίνουν υπό τον έλεγχο του δημοσίου κρατικές τράπεζες μετοχοδάνεια στους επιχειρηματίες να στηρίζουν τις μετοχές.
      Υγιώς η Εθνική Τράπεζα τον τελευταίο χρόνο έχει αυξήσει την αξία της κατά 50%. Πού είναι το σκάνδαλο; Πρώτα απ’ όλα όλοι οι ξένοι ή ντόπιοι θεσμικοί ή οι ατομικοί επενδυτές που βάζουν τα λεφτά τους, θα τα έβαζαν σε ένα σκάνδαλο, σε μια μη προσοδοφόρα επένδυση;
      Από πότε το κράτος πλέον θα ευθύνεται για τις διοικήσεις εταιρειών στις οποίες δεν κατέχει έστω και μία μετοχή; Δεν είναι αλήθεια ότι στην Εθνική Τράπεζα την οποία αναφέρατε, το κράτος δεν κατέχει ούτε μία μετοχή; Ότι ένας από τους μεγαλύτερους, αν θέλετε, μετόχους ενδεχομένως είναι η Εκκλησία και όχι το κράτος; Πηγαίνετε και στον Αρχιεπίσκοπο και πείτε του γιατί έγινε η άλφα ή βήτα απόφαση της διοίκησης της Εθνικής Τραπέζης.
      Εγώ νομίζω ότι οδηγήστε σε λάθος ατραπούς. Είναι δικαιολογημένη η αίτησή σας να ζητάτε από την Κυβέρνηση να καταθέτει όλα τα έγγραφα, ονομαστικά όμως. Όχι γενικόλογα να σας φέρει όλα τα πρακτικά του διοικητικού συμβουλίου και όλες τις συμβάσεις που έχει υπογράψει η «ΛΑΡΚΟ» κατά καιρούς. Πείτε τι ζητάτε, να έρθουν εδώ να κατατεθούν στη Βουλή και να τα εκτιμήσετε. Αλλά να προχωράτε σε μία ακατάσχετη σκανδαλολογία προς κάθε κατεύθυνση και να μην εκφράζετε προγραμματικό λόγο, ούτε καλό κάνει σε σας ούτε βέβαια στο κόμμα σας.
      Κυρία Πρόεδρε, εγώ δεν θέλω να μπω στις επί μέρους λεπτομέρειες που ετέθησαν, διότι αυτά τα απήντησε και θα τα απαντήσει και πάλι ο παριστάμενος Υπουργός, ο οποίος ξέρει να δίνει και πολιτικές και ουσιαστικές απαντήσεις στα ερωτήματα.
      Θέλω, όμως, για άλλη μια φορά να επισημάνω ότι εμείς δεν είμαστε εδώ ούτε σε μια λογική, που θέλει να εισαγάγει το ΠΑ.ΣΟ.Κ., συμψηφισμού, κακοδιοίκησης, κακοδιαχείρισης που έρχεται από το παρελθόν, ούτε σε μία λογική συμψηφισμού ατομικών ευθυνών, που προσπαθεί να κάνει, αλλά σε μία λογική ουσιαστικής ατομικής ευθύνης για τις πράξεις και τις παραλείψεις συγκεκριμένων προσώπων. Και όπως είχαμε το θάρρος και τη γενναιότητα και πάνω απ’ όλα τα αίσθημα ευθύνης υπηρετώντας τη δική μας προοπτική και αντίληψη για τον τρόπο της εξουσίας, να παραπέμψουμε στις αρμόδιες αρχές και στη δικαιοσύνη όλους αυτούς που εμπλέκονται ή δεν εμπλέκονται -και αυτό θα το κρίνει η δικαιοσύνη- στα διάφορα σκάνδαλα όπως τα ονομάζετε, ομόλογα, θα περιμέναμε από το ΠΑ.ΣΟ.Κ. τουλάχιστον όταν ασκεί την κριτική του να κάνει την αυτοκριτική του. Να είχε ζητήσει απ’ όλα τα στελέχη του που συμμετέχουν στα διοικητικά συμβούλια των ταμείων που εμπλέκονταν στα ομόλογα τουλάχιστον τις παραιτήσεις τους. Πόσα στελέχη της Π.Α.Σ.Κ.Ε., μέλη του ΠΑ.ΣΟ.Κ. ανώτατα στελέχη του ΠΑ.ΣΟ.Κ., βρίσκονται σ’ αυτές τις διοικήσεις των ταμείων που ομόφωνα αποφάσισαν την αγορά των αμαρτωλών, όπως λέτε, ομολόγων; Γιατί δεν τους ζητάτε την πολιτική ευθύνη, την παραίτηση; 
      Δυστυχώς, όμως, με άλλα μέτρα, με άλλα σταθμά κρίνετε τη δική σας πορεία, το δικό σας παρελθόν και την παρούσα Κυβέρνηση. Αυτό που φαίνεται -και φαίνεται διαχρονικά σε όλες τις δημοσκοπήσεις- είναι ότι οι πολίτες δεν πείθονται, γιατί πολλές φορές θυμίζετε αυτό το οποίο δυστυχώς λέει ο λαός «φωνάζει ο κλέφτης για να φοβηθεί ο νοικοκύρης». 
      Εμείς ούτε είχαμε ούτε έχουμε πολιτικό στόχο τη λεηλασία. Αυτές οι εκφράσεις που εσείς σήμερα φέρατε στη Βουλή, με αναίδεια, με τρόπο απαξιωτικό, για το σύνολο της παράταξης, δεν ταιριάζουν σε ένα κοινοβουλευτικό ήθος και ύφος του 21ου αιώνα. Αν πιστεύετε πραγματικά ότι πολιτικός στόχος -έτσι όπως το έχει εκφράσει και ο Αρχηγός σας- της Νέας Δημοκρατίας είναι η λεηλασία και η κλοπή, ας βγείτε να το πείτε υπεύθυνα απ’ αυτό το Βήμα και να μην αφήνετε να διαρρέει και εσείς να μην υιοθετείτε τις διαρροές, γιατί δεν σας κάνει σε καμμία περίπτωση ούτε πολιτικό καλό ούτε προσωπικά καλό.
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Ανάληψη και άσκηση δραστηριοτήτων από τα πιστωτικά ιδρύματα, επάρκεια ιδίων κεφαλαίων των πιστωτικών ιδρυμάτων και των επιχειρήσεων παροχής επενδυτικών υπηρεσιών και λοιπές διατάξεις».
      Επίσης, οι Υπουργοί Οικονομίας και Οικονομικών και Δικαιοσύνης κατέθεσαν σχέδιο νόμου: «Για τις αγορές χρηματοπιστωτικών μέσων και άλλες διατάξεις».
      Παραπέμπεται στην αρμόδια Διαρκή Επιτροπή.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κυρία Πρόεδρε.
      Κύριοι Βουλευτές, το Κομμουνιστικό Κόμμα Ελλάδας υποστηρίζει ότι ο ορυκτός πλούτος της χώρας μας είναι λαϊκή περιουσία και η αξιοποίησή του πρέπει να γίνεται προς όφελος του λαού.
      Μακριά από την εκμετάλλευση του μεγάλου κεφαλαίου. Σήμερα η «ΛΑΡΚΟ», που εκμεταλλεύεται τον ορυκτό πλούτο της περιοχής της Φθιώτιδας και της Βοιωτίας, είναι συνιδιοκτησία του δημοσίου και ορισμένων τραπεζών, αλλά λειτουργεί σύμφωνα με τις επιδιώξεις και τους σχεδιασμούς του μεγάλου κεφαλαίου. Έτσι την οδήγησαν και την οδηγούν οι πολιτικές της Νέας Δημοκρατίας και του ΠΑ.ΣΟ.Κ..
      Η «ΛΑΡΚΟ» είναι μια επιχείρηση στρατηγικής σημασίας για τη χώρα μας με μεταλλεία και παραγωγική μονάδα που παράγει σιδηρονικέλιο.
      Και καλύπτει ένα σημαντικό ποσοστό της παγκόσμιας ζήτησης σε νικέλιο, με πολλές θέσεις εργασίας και μεγάλα ποσά στην οικονομία της χώρας από τις εξαγωγές νικελίου. Βεβαίως, θα μπορούσε να προσφέρει πολύ περισσότερα με τη διεύρυνση της παραγωγικής της δραστηριότητας στους τομείς των σιδηροκραμάτων και της αξιοποίησης της σκουριάς, με τη συντήρηση και τον εκσυγχρονισμό των εγκαταστάσεών τους.
      Ωστόσο, άλλος είναι ο προσανατολισμός του μεγάλου κεφαλαίου, που ενδιαφέρεται μόνο για την αύξηση της κερδοφορίας του. Και φυσικά στη δική του λογική κινήθηκαν και κινούνται η Νέα Δημοκρατία και το ΠΑ.ΣΟ.Κ.. Και οι δύο αδιαφόρησαν για την καθετοποίηση της παραγωγής, με τη δημιουργία νέας μονάδας που θα αύξανε τις θέσεις εργασίας και την παραγωγική δραστηριότητα της επιχείρησης και θα παρήγαγε εκτός από νικέλιο, χρήσιμα σιδηροκράματα, μαντέμι και υλικά ασφαλτόστρωσης, αξιοποιώντας ακόμα και τη σκουριά.
      Οι κυβερνήσεις της Νέας Δημοκρατίας και του ΠΑ.ΣΟ.Κ. για δεκαετίες ολόκληρες αδιαφόρησαν για τη συντήρηση και τον εκσυγχρονισμό των εγκαταστάσεων. Και όταν ακόμη διέθεσαν κάποια ποσά γι’ αυτό το σκοπό, δεν φάνηκε ουσιαστικό αποτέλεσμα σε ασφαλέστερες συνθήκες δουλειάς για τους εργαζόμενους και την αύξηση της παραγωγής. Αδιαφόρησαν για το περιβάλλον και διαχειρίστηκαν το πρόβλημα της σκουριάς με διάφορα τερτίπια, χωρίς να το λύσουν. Δούλεψαν με συνέπεια και επιμονή όλα τα χρόνια για την αύξηση της εκμετάλλευσης των εργαζομένων. Μείωσαν και μειώνουν τους μόνιμους εργαζόμενους, χωρίς να κάνουν προσλήψεις μόνιμου προσωπικού, ενώ ταυτόχρονα, εδώ και χρόνια, έβαλαν μέσα στη «ΛΑΡΚΟ» δουλέμπορους εργολάβους οι οποίοι απασχολούν εργαζόμενους με πολύ λιγότερο κόστος, με πολύ χαμηλότερα μεροκάματα.
      Προπωλούν την παραγωγή νικελίου παίζοντας με τη διεθνή τιμή του που παρουσιάζει χρηματιστηριακές διακυμάνσεις, με αποτέλεσμα να χάνει η «ΛΑΡΚΟ» τεράστια ποσά από την προπώληση του νικελίου και να κερδοσκοπούν μεσάζοντες, βιομήχανοι, ξένο κεφάλαιο, σε βάρος της «ΛΑΡΚΟ». Οι διορισμένοι που κάνουν κουμάντο στη «ΛΑΡΚΟ», είτε από τη Νέα Δημοκρατία είτε από το ΠΑ.ΣΟ.Κ., έλυναν τα ταμειακά προβλήματα της επιχείρησης αδιαφορώντας για την προοπτική της. Κοίταζαν την ευκολία τους και όχι τη διασφάλιση της θέσης της επιχείρησης και την εξέλιξή της, η οποία χάνει τεράστια ποσά από την προπώληση του νικελίου, αναδεικνύοντας τις τεράστιες ευθύνες της σημερινής Κυβέρνησης αλλά και των προηγούμενων.
      Ταυτόχρονα υπάρχει η ανεξέλεγκτη δράση της «ΛΑΡΚΟ», τόσο με τη σκουριά όσο και με τα στερεά απόβλητα. Μπάζωσαν τη θάλασσα, το λιμάνι, τη γύρω περιοχή. Η κάπνα των καμινάδων, οι αμμοβολές σκεπάζουν όλη την περιοχή και δηλητηριάζουν τα πάντα, καλλιέργειες, περιβάλλον, ανθρώπους. Καταλήφθηκαν παραλίες, δασικές εκτάσεις. Γέμισε όλος ο τόπος από κάθε λογής απόβλητα. Η ανεξέλεγκτη ρίψη της σκουριάς στη θάλασσα για δεκαετίες είχε τεράστιες επιπτώσεις, επιβαρυντικές για το θαλάσσιο περιβάλλον και τα ψάρια τα οποία μολύνονται. Η κατασκευή του νέου λιμένα που σχεδιάζει να κατασκευάσει η «ΛΑΡΚΟ» θα προσθέσει και άλλα προβλήματα.
      Οι επιπτώσεις στο περιβάλλον είναι τεράστιες με ευθύνη των κυβερνήσεων, ενώ υπάρχουν διαχρονικές ευθύνες. Η λογική τους ήταν και είναι «όλα για το εύκολο κέρδος, καμμία φροντίδα για το περιβάλλον και την υγεία, την ίδια την ζωή των κατοίκων αλλά και των εργαζομένων». Οι πολιτικές των κυβερνήσεων συνειδητά υπερασπίζονται τα συμφέροντα του κεφαλαίου και κάθε φορά που μιλούν για ανάπτυξη, προσπαθούν να κρύψουν την παράδοση της λαϊκής περιουσίας στο κεφάλαιο, ενώ για τους εργάτες ψηφίζουν νόμους, για να τους νοικιάζουν οι δουλέμποροι στη «ΛΑΡΚΟ» και να τους ξεζουμίζουν για ένα κομμάτι ψωμί. Οι πολιτικές της Νέας Δημοκρατίας και του ΠΑ.ΣΟ.Κ. οδηγούν στην ιδιωτικοποίηση της «ΛΑΡΚΟ» για να εξυπηρετήσουν τα συμφέροντα του μεγάλου κεφαλαίου. Και ας προσπαθούν να δείξουν ότι έχουν διαφορές.
      Το Κ.Κ.Ε. απευθύνεται σε όλους και καλεί να δυναμώσει ο αγώνας για να σταματήσει η ιδιωτικοποίηση της «ΛΑΡΚΟ». Γι’ αυτό ζητάμε να επαναπροσληφθούν οι πέντε εργαζόμενοι συνδικαλιστές της διοίκησης του Σωματείου Μετάλλου Νομού Φθιώτιδας, που δεν προσλαμβάνονται από τους εργολάβους, οι οποίοι τους απέλυσαν λόγω της συνδικαλιστικής τους δράσης, παρά τις διαβεβαιώσεις του κ. Γιακουμάτου, του Υφυπουργού Εργασίας, και εδώ στη Βουλή αλλά και στο Υπουργείο Εργασίας, σε τριμερή εργατική διαφορά στις αρχές του χρόνου. Ακόμη και τώρα δεν τους έχουν επαναπροσλάβει. 
      Είχε δηλώσει ο κ. Γιακουμάτος εδώ στη Βουλή ότι υποχρεούνται να τους προσλάβουν και να τους πάρουν πίσω. Ακόμη και σήμερα δεν τους έχουν προσλάβει, γιατί υπηρετούν τα σχέδια των εργολάβων, γιατί δεν θέλουν εργάτες να διεκδικούν τα δικαιώματά τους, γιατί έχουν στόχο να αποκεφαλίσουν το σωματείο. 
      Εμείς ζητάμε να σταματήσει το σύγχρονο δουλεμπόριο στη «ΛΑΡΚΟ» από τους εργολάβους, το οποίο ξεκίνησε με νόμο που ψήφισε η προηγούμενη κυβέρνηση του ΠΑ.ΣΟ.Κ. και τον οποίο εφαρμόζει πιστά η σημερινή Κυβέρνηση της Νέας Δημοκρατίας. Ζητάμε να προσληφθούν όλοι οι εργαζόμενοι, οι οποίοι εργάζονται στους εργολάβους, να προσληφθούν από τη «ΛΑΡΚΟ» με μόνιμη και σταθερή εργασία. Να ληφθούν πρόσθετα μέτρα ασφάλειας για να σταματήσουν τα εργατικά εγκλήματα που πολλές φορές χαρακτηρίζονται ατυχήματα, τα οποία συχνά σκοτώνουν εργάτες ή τους σακατεύουν και τους αφήνουν ακρωτηριασμένους. 
      Άμεσα να λυθεί το πρόβλημα της απόρριψης της σκουριάς προσωρινά στους χώρους εξόρυξης, ώστε να μην επιβαρύνεται το περιβάλλον και ταυτόχρονα να δρομολογηθεί η λύση που προτείνει το Κ.Κ.Ε.. Να περάσει άμεσα η «ΛΑΡΚΟ» στον αποκλειστικό έλεγχο του κράτους και του ελέγχου της Βουλής, κάτι που δεν θέλουν ούτε η Νέα Δημοκρατία ούτε το ΠΑ.ΣΟ.Κ.. Να γίνει νέα μονάδα καθετοποίησης της παραγωγής και βεβαίως μονάδα που θα επεξεργάζεται τη σκουριά σε παραγωγική κατεύθυνση με δημιουργία νέων θέσεων εργασίας. 
      Όλα αυτά πρέπει να λάβουμε υπ’ όψιν για τις επόμενες εκλογές, όποτε και αν γίνουν, στις οποίες πρέπει να «μαυρίσουμε» αυτούς που κυριολεκτικά μαυρίζουν καθημερινά τη ζωή των κατοίκων της περιοχής, αλλά και γενικότερα του ελληνικού λαού. Να ψηφίσετε το Κομμουνιστικό Κόμμα Ελλάδας, γιατί εκεί βρίσκονται τα πραγματικά συμφέροντα της εργατικής τάξης, για να ανοίξει ο δρόμος για μία άλλη πορεία της χώρας σε όφελος των εργαζομένων. Έτσι, θα ζήσει και θα αναπτυχθεί η «ΛΑΡΚΟ» προς όφελος του λαού. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: α. «Οι ‘Ελληνες στη Διασπορά 15ος-21ος αι.» και β. «Πρωθυπουργοί και Πρόεδροι της Βουλής των Ελλήνων της Μεταπολίτευσης» είκοσι Γάλλοι μαθητές αριστεύσαντες στο διαγωνισμό του Γαλλικού Συλλόγου «ΑTHENA» για τον ελληνικό πολιτισμό και τρεις συνοδοί-καθηγητές.
      Τους υποδεχόμαστε εγκαρδίως.
      (Χειροκροτήματα από όλες τις πτέρυγες της Βουλής)
      Εισερχόμαστε στο στάδιο των δευτερολογιών.
      Ο κ. Παπουτσής έχει το λόγο. 
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, άκουσα με μεγάλη προσοχή τον κύριο Υπουργό να επιχειρεί να απαντήσει στην επερώτηση και στις αιτιάσεις των συναδέλφων της Αντιπολίτευσης. 
      Θέλω να πω ευθύς εξ αρχής ότι λυπάμαι για την απάντηση του κυρίου Υπουργού. Πρώτα απ’ όλα, το μόνο στο οποίο επιδόθηκε ήταν η ύβρις ξανά συνολικά εναντίον της πολιτικής του ΠΑ.ΣΟ.Κ. στο παρελθόν, όπως συνηθίζεται εξάλλου. Και δεύτερον, επιδόθηκε στην υπεράσπιση των διεθνών χρηματοπιστωτικών οργανισμών, τους οποίους συναντάμε παντού.
      Και πρέπει να σας πω, κυρία Πρόεδρε, ότι επιτέλους στην ελληνική Βουλή όλοι οι συνάδελφοι έχουμε κουραστεί να ακούμε τους Υπουργούς της Νέας Δημοκρατίας να υπερασπίζονται πότε τον ένα και πότε τον άλλο χρηματοπιστωτικό οργανισμό και το κύρος τους. 
      Εσείς, κύριοι συνάδελφοι, δεν είστε Κυβέρνηση της Νέας Δημοκρατίας, όπως λαθεμένα προφανώς πιστεύει ο ελληνικός λαός. Εσείς είστε Κυβέρνηση συνεργασίας Νέας Δημοκρατίας, «GOLDMAN SACKS», «JP MORGAN» και λοιπών χρηματοπιστωτικών ιδρυμάτων. Επιτέλους, απαντήστε επί της ουσίας στο περιεχόμενο των αρμοδιοτήτων σας και κυρίως στο πεδίο της άσκησης κυβερνητικής εξουσίας. Επί ένα χρόνο ζητούμε συγκεκριμένα στοιχεία για ένα μεγάλο οικονομικό και πολιτικό σκάνδαλο. Περιμέναμε σήμερα από τον αρμόδιο Υπουργό και την αρμόδια Κυβέρνηση να απαντήσει συγκεκριμένα για τον τύπο της συμφωνίας, για τη διάρκεια της συμφωνίας, για τη συνολική ποσότητα, για τα αποθεματικά της εταιρείας κατά την ημερομηνία υπογραφής της συμφωνίας, ποιος και πότε καθόρισε την ανώτατη και την κατώτατη τιμή, αν υπήρξε πρόβλεψη για τη μεγιστοποίηση των τιμών σε σχέση με τις τότε τρέχουσες τιμές του νικελίου, αν υπήρξαν εγγυήσεις και ποιες ήταν αυτές, ποιος θα κάλυπτε το margin call σε περίπτωση ανάγκης, ποιο θα ήταν το κόστος, ποιες είναι οι προμήθειες επί τοις εκατό και επί ποίου ποσού. 
      Και κυρίως μπαίνει ένα πολιτικό ερώτημα. Γνώριζε το διοικητικό συμβούλιο της εταιρείας γι’ αυτές τις αποφάσεις, γι’ αυτές τις πρωτοβουλίες, ναι ή όχι; Πώς εξηγείται και γιατί δεν ευαισθητοποιήθηκε η Κυβέρνηση και οι αρμόδιοι Υπουργοί, όταν ο ίδιος ο πρόεδρος της εταιρείας κατήγγειλε δημοσίως δια του Τύπου ότι μελετάται και οργανώνεται το ξεπούλημα της εταιρείας «ΛΑΡΚΟ»; Επί αυτών των πολιτικών ερωτήσεων δεν ακούσαμε καμμία απάντηση από τον κύριο Υπουργό. Ακούσαμε ύβρεις εις βάρος του παρελθόντος, γενικώς και αορίστως, με ψευδή στοιχεία, σύμφωνα με την πάγια πρακτική της Νέας Δημοκρατίας και μισές αλήθειες που παραπλανούν τον ελληνικό λαό και παραποιούν την πραγματικότητα. Αυτή είναι η αλήθεια.
      Δεύτερον, κρατήσατε αποστάσεις. Είπατε «εγώ δεν είμαι εδώ για να καλύψω κανέναν». Τον Υπουργό σας τον καλύπτετε, κύριε Υφυπουργέ; Τον Υπουργό Ανάπτυξης τον καλύπτετε, κύριε Υφυπουργέ; Τους υφισταμένους σας τους καλύπτετε, κύριε Υφυπουργέ; Πείτε μας σας παρακαλώ, ποιος έχει την ευθύνη για τον ασύστολο κομματισμό τον οποίο έχετε επιβάλει στην εταιρεία «ΛΑΡΚΟ»;
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κύριε Πρόεδρε, σας δίνω συγκεκριμένα στοιχεία. Διευθύνων σύμβουλος, κομματικός σας φίλος και κομματικό στέλεχος, μισθός 14.000 ευρώ. Διευθυντής μηχανογράφησης, μισθός 5.000 ευρώ. Οικονομικός διευθυντής, μισθός 6.000 ευρώ. Διευθυντής πωλήσεων, μισθός 6.000 ευρώ. Σύμβουλος διοίκησης στα μεταλλεία και στο εργοστάσιο της Λάρυμνας, πρώην διευθύνων σύμβουλος της «ΛΑΡΚΟ» την περίοδο Μητσοτάκη 1990-1993, κομματικό στέλεχος της Νέας Δημοκρατίας, μισθός 5.000 ευρώ. Διευθύντρια ανθρωπίνου δυναμικού, πολιτική φίλη της Νέας Δημοκρατίας, μισθός 6.000 ευρώ. Διευθυντής IRP, νέα θέση, στέλεχος της Νέας Δημοκρατίας, μισθός 6.000 ευρώ. Διευθυντής ελέγχου 5.000 ευρώ. Διευθυντής ενεργειακού σχεδιασμού, μισθός 4.500 ευρώ. Όλοι αυτοί νεοπροσληφθέντες βεβαίως. Σύμβουλος διοίκησης στο γραφείο ασφάλειας, πρώην συνεργάτης του κ. Δούκα στο Υπουργείο, στο γραφείο του, μισθός 5.000 ευρώ. Δημοσιογράφος στο γραφείο Τύπου, μισθός 4.500 ευρώ. Σύμβουλος διοίκησης και πρώην διευθυντής του εργοστασίου, συνταξιούχος, προσελήφθη με μισθό 4.500 ευρώ. Πρώην στρατιωτικός προσελήφθη ως διευθυντής ασφαλείας στο εργοστάσιο της Λάρυμνας, κομματικό στέλεχος της Νέας Δημοκρατίας, μισθός 4.000 ευρώ. Ο διευθυντής του λιμανιού, γνωστό κομματικό στέλεχος της Νέας Δημοκρατίας στο νομό Βοιωτίας, μισθός 4.000 ευρώ. Άλλος διευθυντής ενεργειακού σχεδιασμού, κομματικό στέλεχος της Νέας Δημοκρατίας, μισθός 5.500 ευρώ. Διευθυντής, επιστάτης των κεντρικών γραφείων της «ΛΑΡΚΟ» στην Αθήνα, μετά τη συνταξιοδότησή του από τη «ΛΑΡΚΟ», όπου ήταν διευθυντής προμηθειών, προσελήφθη τώρα με νέα σύμβαση, γνωστό επίσης κομματικό στέλεχος. Είναι και μια σειρά άλλοι για να καταλήξω στο διευθυντή δημοσίων σχέσεων και επικοινωνίας, νέα διεύθυνση που δημιουργήθηκε τώρα στη «ΛΑΡΚΟ», η οποία καλύφθηκε από το διευθυντή του πολιτικού γραφείου του κ. Δούκα, πρώην μέλος του διοικητικού συμβουλίου της εταιρείας, κομματικό στέλεχος της Νέας Δημοκρατίας με μισθό πάνω από 5.000 ευρώ. Και φυσικά ο νέος διευθυντής του εργοστασίου, ο οποίος προσελήφθη πριν από μερικούς μήνες με μισθό 9.000 ευρώ, κύριε Πρόεδρε. Είναι ή δεν είναι κομματισμός αυτός; 
      Επί αυτής της κατηγορίας, επί αυτών των αιτιάσεων, επί αυτών των ερωτημάτων, απαντήσεις από τον κύριο Υπουργό δεν πήραμε, για να επιβεβαιώσει ότι οι αποστάσεις τις οποίες έλαβε, τις έλαβε σκοπίμως, γιατί προφανώς κάτι γνώριζε ή γιατί δεν ήθελε να ταυτισθεί. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε  συνάδελφε.
      Ο συνάδελφος κ. Τόγιας έχει το λόγο.
      ΒΑΣΙΛΕΙΟΣ ΤΟΓΙΑΣ: Κύριε  Υπουργέ, παρακολούθησα τις απαντήσεις που επιχειρήσατε να δώσετε και μου γεννήθηκαν και πρόσθετα ερωτήματα.
      Κατ’ αρχάς, ήθελα να σας πω ότι η στάση σας μας θύμισε την αρχική στάση που κράτησε η Κυβέρνησή σας, την πολιτική σας στάση στο θέμα του σκανδάλου των ομολόγων. Εκεί είπατε: «Εμείς; Οι διοικήσεις των ταμείων έπραξαν ό,τι έπραξαν». Κάτι ανάλογο είπατε και εδώ σήμερα για τη διοίκηση της «ΛΑΡΚΟ». Δεν φθάνει να δηλώνει κανείς ότι δεν καλύπτει ή δεν συγκαλύπτει, γιατί απ’ ό,τι παρακολούθησα στη συνέχεια της ομιλίας σας καλύψατε και προφανώς συγκαλύψατε.
      Λέτε «εγώ δεν ήρθα εδώ να καλύψω…» –απ’ ό,τι είπατε καθαρά, γιατί στο τέλος μπήκατε στην ανάλυση- «…αλλά η διοίκηση της «ΛΑΡΚΟ» προφανώς έπραξε αυτό που πίστευε σωστό». Η πρώτη απάντηση, λοιπόν, στο ερώτημα είναι ότι πιστεύετε ότι σωστά έπραξε η διοίκηση της «ΛΑΡΚΟ». Εφόσον, λοιπόν, πιστεύετε ότι σωστά έπραξε η διοίκηση της «ΛΑΡΚΟ», σωστά πιστεύετε ότι ζημιώθηκε η εταιρεία με τα ποσά που ζημιώθηκε. 
      Το δεύτερο θέμα που ήθελα να σας πω είναι αυτό που αναμασάει και ο Κοινοβουλευτικός Εκπρόσωπος. Τι καινούργια ιστορία είναι αυτή με την παραίνεση, το ξαφνικό ενδιαφέρον προς την Αντιπολίτευση και την έκκληση «μη σκανδαλολογείτε»; Μην παράγετε σκάνδαλα, να μη σκανδαλολογούμε. Μα όταν έχουμε προφανείς, οφθαλμοφανείς περιπτώσεις καταλήστευσης και σκανδάλου, ζητάτε και εμείς να συγκαλύπτουμε; Ε δεν θα το κάνουμε. Με τη χριστιανική παραίνεση «μη σκανδαλολογείτε»; 
      Κύριε Υπουργέ, δεν έχετε απαντήσει στα ερωτήματα που ετέθησαν. Και τα ερωτήματα που ετέθησαν είναι συγκεκριμένα και σαφή. Γνωρίζατε; Έχετε σχέση με τη διοίκηση της «ΛΑΡΚΟ»; Επικοινωνείτε; Ξέρετε τα όσα συμβαίνουν και τα είπαν και οι άλλοι συνάδελφοι, αναφορικά με ένα σύνολο θεμάτων; Και ο κύριος Κοινοβουλευτικός Εκπρόσωπος σε διορισμένες διοικήσεις λέει «μα, τι ασχολείστε με τις διοικήσεις;». Όμως, αυτές η Κυβέρνηση τις διορίζει. 
      Να μην ασχολείστε εσείς, να μην ασχολούμαστε ούτε και εμείς. Δηλαδή, στο τέλος να μην ασχολείται κανένας και να είναι ασύδοτοι να παράγουν ελεύθεροι τα αποτελέσματα που παράγουν. Τότε γιατί ο κ. Αλογοσκούφης διέταξε Ε.Δ.Ε.; 
      Και να μας πείτε εδώ και ποια είναι τα αποτελέσματα των καθυστερημένων κινήσεων και της Ε.Δ.Ε. και όλων των άλλων ελέγχων που καθυστερημένα επιχειρείτε να κάνετε. Το καθυστερημένο έχει μια μεγάλη σημασία, γιατί αποκαλύπτεται. Κάνετε μερικές τυπικές κινήσεις απλώς για να ολοκληρωθεί το σχέδιο της συγκάλυψης. Δηλαδή, εδώ τι καταλαβαίνει όποιος μας ακούει; Η διοίκηση κάνει τη δουλειά της. Η δουλειά της είναι επιζήμια για τα συμφέροντα του δημοσίου και τα συμφέροντα της εταιρείας. Ο Υπουργός λέει «εγώ, κύριοι συνάδελφοι; Η διοίκηση.». Όμως, απ’ ό,τι καταλάβαμε, σωστά έπραξε και η διοίκηση. Μας είπατε, δηλαδή, ότι περίπου το ίδιο θα κάνετε και εσείς για να αντισταθμίσετε τους κινδύνους. 
      Επομένως, υπάρχει επιβράβευση της κακοδιαχείρισης, επιβράβευση της ληστρικής πολιτικής, επιβράβευση και συγκάλυψη μιας, τουλάχιστον, σκανδαλώδους διαχείρισης. Ξέρετε, υπάρχει το σκάνδαλο, υπάρχει και η σκανδαλώδης διαχείριση. Αυτό δεν χρειάζεται να μας το αποδείξει κανείς. Φαίνεται. Ζημιώσανε! Οι κύριοι ζημιώσανε!
      Και το ερώτημα είναι το επόμενο πολιτικό σκάνδαλο. Τους καλύπτετε πολιτικά; Και αν δεν τους καλύπτετε, τους ζητήσατε ευθύνες; Και γιατί βρίσκονται στη θέση τους; 
      Είναι απλά τα ερωτήματα. Και σ’ αυτά σας παρακαλούμε να απαντήσετε για να υπάρχει και μία αποτελεσματικότητα στον κοινοβουλευτικό έλεγχο και να ξέρουν και οι πολίτες που μας ακούν τι κάνουμε εδώ μέσα. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, προσπαθώντας να καλύψετε τις ευθύνες του διευθύνοντος συμβούλου, μας είπατε «μα, δεν υπήρξε κομπίνα. Αν είναι κομπίνα, αποδείξτε την εσείς, θα είναι συμμέτοχες και οι τράπεζες, ήταν μία λάθος στάθμιση, μια λάθος πρόβλεψη του διευθύνοντος συμβούλου».
      Αυτός δεν είναι λόγος να αποπεμφθεί, κύριε Υπουργέ; Είναι ένας άνθρωπος, ο οποίος ήρθε ως ειδικός από το Λονδίνο, μετακλήθηκε. Ήταν διευθυντής στην «BARCLAYS». Είναι άτομο το οποίο έχει επάρκεια. Όταν παράγει αρνητικά οικονομικά αποτελέσματα, ζημίες, όταν αυξάνει το κόστος λειτουργίας μ’ αυτές τις απίθανες προσλήψεις –αφήνω στην άκρη τον κομματισμό- όταν δεν σταθμίζει σωστά τους κινδύνους, τότε γιατί τον έχουμε εκεί;
       Όταν, κύριε Υπουργέ, διαιρεί το μάνατζμεντ, όταν δημιουργεί αυτά τα φοβερά προβλήματα μεταξύ των στελεχών της διοίκησης που είναι άνθρωποι τους οποίους τοποθετήσατε εσείς, τι άλλο πρέπει να κάνει αυτός ο άνθρωπος για να τον αποπέμψετε από τη θέση του; 
      Δεύτερον, κύριε Υπουργέ, είπατε ότι η προπώληση –η αντιστάθμιση, το hedging- έγινε και προστατεύθηκε έτσι η εταιρεία, διότι τα ιστορικά προηγούμενα ήταν πολύ χαμηλά.
      Μα, εδώ σας είπε ο κ. Πιπεργιάς και βεβαίως έτσι είναι, αυτή είναι η λογική του hedging. Αυτή είναι η λογική της αντιστάθμισης. Όμως, σας είπε ο κ. Πιπεργιάς ότι υπήρχε σωρεία εκθέσεων που προέβλεπαν την αύξηση και μάλιστα, η αύξηση επήλθε με την είσοδο του 2006. Τον Ιούνιο του 2006 πήγε στα 50.000 δολάρια ο τόνος, κύριε Υπουργέ. Μετά από δύο χρόνια, πήγε στα 39, ενώ εσείς λέγατε ότι τα ιστορικά ήταν 3.000, 7.000 κ.λπ.. Μετά, έχουμε δύο χρόνια, όπου η αγορά καθημερινά σπάει το ένα ρεκόρ μετά το άλλο, με «πάνω-κάτω», αλλά με πάρα πολύ ψηλά «πάνω-κάτω». 
      Το δεύτερο, κύριε Υπουργέ, έχει να κάνει με το γιατί δέσμευσε το 85%. Δεν θα μπορούσε να δεσμεύσει λιγότερο; Στην ουσία, δέσμευσε όλη την παραγωγή.
      Τρίτον, άλλαξε τους brokers, άλλαξε το σύστημα που γινόταν το hedging και πήγε στις μεγάλες τράπεζες. Τι τους συμβούλευσαν αυτές οι τράπεζες, κύριε Υπουργέ; Δεν του είπαν κάτι αυτές οι τράπεζες, οι μεγάλοι οίκοι του εξωτερικού; Δεν του είπαν τίποτα; 
      Και φυσικά, θέλω να πω και κάτι ακόμα. Θα μας απαντήσετε γιατί άλλαξε τις τράπεζες ο κύριος διευθύνων σύμβουλος; Έφυγε από την Εθνική, έφυγε από την Alpha –ελληνικές τράπεζες- και πήγε στην «JP MORGAN» πάλι και στην «STANLEY MORGAN», με προμήθειες όμως πολλαπλάσιες. Γιατί δεν μας απαντήσατε σ’ αυτό το ερώτημα; Βρίσκουμε παντού την «JP MORGAN», αλλά οι προμήθειες είναι πολλαπλάσιες. Δεν έχει ευθύνη ο κ. Θανάσουλας; 
      Κύριε Υπουργέ, νομίζω ότι είναι ώρα να τοποθετηθείτε πάνω στο ζήτημα με υπεύθυνο τρόπο, διότι συνεχίζει να παραμένει μία διοίκηση και ένας μάνατζερ, ο οποίος παράγει τραγικά αποτελέσματα για την επιχείρηση. Δεν μπορεί να κρύβεστε πίσω από τον κ. Θανάσουλα και τις άστοχες ενέργειες.
      Κύριε Υπουργέ, πρέπει τώρα να τοποθετηθείτε για το καλό της εταιρείας.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ. 
      Το λόγο έχει ο κύριος Υπουργός.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, άκουσα με προσοχή αυτά τα οποία είπατε. Βέβαια, μένω πάλι λίγο έκπληκτος από την παντελή έλλειψη πολιτικού λόγου, η μόνη έκφανση του οποίου είναι συνεχής συκοφαντική σκανδαλολογία.
      Κύριε Πρόεδρε, δεν νομίζω να υπάρχει άλλο κόμμα Αξιωματικής Αντιπολίτευσης σε ολόκληρη την Ευρώπη με τέτοιο φτωχό και στείρο αντιπολιτευτικό λόγο. Δεν ξέρω αν υπάρχει σε όλη την οικουμένη τέτοιο κόμμα το οποίο να επικεντρώνεται σ’ αυτά τα οποία επικεντρώνεται σήμερα το «νέο ΠΑ.ΣΟ.Κ.». Νομίζω, αγαπητοί συνάδελφοι, ότι μπορείτε καλύτερα.
      Όσον αφορά τον Θανάσουλα, επελέγη καθαρά επί τη βάσει του βιογραφικού και αυτών των οποίων είχε πετύχει μέχρι τότε. Δεν είχε καμμία –και είπατε ψέματα, αγαπητέ συνάδελφε, προηγουμένως- κομματική ταυτότητα. Απολύτως καμμία. Θέλω να είμαι σαφής σ’ αυτό. 
      Κύριε Πιπεργιά, ή δεν καταλάβατε αυτά τα οποία απάντησα ή δεν θέλατε να καταλάβετε. Διαβάστε τα Πρακτικά. Τι άλλο να πω; Χρησιμοποιήσατε, ύστερα από αυτά τα οποία σας είπα προηγουμένως, ένα νέο όρο. Δεν είπατε «σκάνδαλο», δεν είπατε «σκανδαλώδης συμπεριφορά», αλλά είπατε «απαράδεκτη μεθόδευση». 
      Είμαστε εδώ πέρα δυόμισι ώρες τώρα και σας ρώτησα αν θεωρείτε ότι υπάρχει σκάνδαλο όσον αφορά τα hedgings. Θεωρείτε δηλαδή –γιατί θέλω να είμαι σαφής, κύριε Πρόεδρε- ότι κάποιος χρημάτισε κάποιον; 
      ΧΡΗΣΤΟΣ ΠΑΠΟΥΤΣΗΣ: Εσείς … ο εισαγγελέας …
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Εσείς το κατηγορήσατε, εσείς τα φέρατε στη Βουλή και εσείς το διαρρέετε στις εφημερίδες κάθε μέρα. Και λέω ότι αν υπάρχει και έχετε κάποια στοιχεία παραπάνω απ’ αυτά που έχουμε εμείς, θα είμαστε αμείλικτοι. Το έχω ξαναπεί στη Βουλή, το λέω και τώρα. Πρέπει να έχουμε υπ’ όψιν και την έννοια του σκανδάλου, διότι αυτό εννοώ εγώ ως σκάνδαλο. Δεν εννοώ μία ατυχή σύμβαση, αγόρασα μια μετοχή η οποία έπεσε. Αυτό δεν είναι σκάνδαλο.
      Αν, όμως, μου λέτε ότι αυτά τα hedgings τα έκανε μόνο και μόνο επειδή κάποιος τον χρημάτισε να τα κάνει, εν γνώσει του ότι μπορεί να βλαφτεί η εταιρεία, εάν το λέτε αυτό και έχετε το θάρρος να το πείτε, τότε εσείς οφείλετε να μας δώσετε τις αποδείξεις, όσον αφορά του ποιος το έκανε, πότε, με ποιον …
      ΧΡΗΣΤΟΣ ΠΑΠΟΥΤΣΗΣ: ..… σ’ εμάς απευθύνεται, κύριε Πρόεδρε; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, σας άκουσα προσεκτικά. Όταν …
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ. Εσείς είστε οι επερωτώντες. Σε ποιον απευθύνεται; 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, νομίζω ότι είναι υποχρέωσή σας να υπενθυμίσετε στον κύριο Υπουργό ότι ελέγχεται η Κυβέρνηση. Δεν ελέγχονται οι επερωτώντες. 
      ΠΡΟΕΔΡΕΥΩΝ (Ιωάννης Τραγάκης): Κύριε Παπουτσή, δεν έχετε το λόγο. Ας πει αυτά που θέλει ο κύριος Υπουργός. Είναι σίγουρο ότι και αυτός διαφωνούσε μ’ όλα αυτά που λέγατε εσείς, αλλά δεν διέκοψε κανέναν.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, μένω ξανά έκπληκτος. Έρχεστε τώρα, δηλαδή, να πείτε αν εγώ έχω στοιχεία ή αν εγώ έχω καταλήξει αν υπάρχει σκάνδαλο. Τι κάνετε εσείς τόσον καιρό δηλαδή; Τι είστε εδώ μέσα; 
      ΧΡΗΣΤΟΣ ΠΑΠΟΥΤΣΗΣ: Εσείς ελέγχεστε.
      ΒΑΣΙΛΕΙΟΣ ΤΟΓΙΑΣ: Τη θέση σας πείτε!
      ΠΡΟΕΔΡΕΥΩΝ (Ιωάννης Τραγάκης): Μίλησαν για σκάνδαλο. Εσείς θα απαντήσετε για την απαράδεκτη συμπεριφορά. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν ήσασταν εδώ προηγουμένως. Τους ρώτησα σαφώς, γιατί τόσον καιρό μιλούν για σκάνδαλο, κύριε Πρόεδρε. Δεν μιλούν για απαράδεκτη ή ατυχή συμπεριφορά και μεθόδευση. Τώρα, όταν τους είπα «φέρτε τα στοιχεία», διότι θα είμαι αμείλικτος αν έχετε κάτι παραπάνω απ’ αυτό που έχουμε εμείς στη διάθεσή μας, λέτε ότι δεν θεωρείτε ότι υπάρχει τέτοιο πράγμα. Να είστε σαφής. Πέντε φορές σας το έχω πει, αλλά δεν έχετε απαντήσει. 
      ΧΡΗΣΤΟΣ ΠΑΠΟΥΤΣΗΣ: Ένα χρόνο τι κάνετε;  Η Κυβέρνηση επερωτάται. 
      ΠΡΟΕΔΡΕΥΩΝ (Ιωάννης Τραγάκης): Κύριε Παπουτσή, εσείς ειδικά με εκπλήσσετε. Ειλικρινά σας το λέω. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Καταλαβαίνω, λοιπόν, ότι εσείς λέτε πως στις κατηγορίες που απαγγέλλετε, διότι είχατε εδώ ένα ολόκληρο κατηγορολόγιο…
      ΠΡΟΕΔΡΕΥΩΝ (Ιωάννης Τραγάκης): Μα κάνει απαγγελία κατηγοριών η Βουλή; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μη ρωτάτε εμένα, κύριε Πρόεδρε. Ρωτήστε τους συναδέλφους. Η εντύπωση είναι ότι αυτό υπονοούν. Και τώρα που έρχεται η ώρα και τους λέμε «Μα δώστε μας τα στοιχεία που πιθανόν να μην έχουμε εμείς», λένε «Ε δεν είπαμε αυτό! Μιλάμε για απαράδεκτη συμπεριφορά ή περίεργη μεθόδευση». Το αφήνουμε σ’ αυτό. 
      Όταν σας ρώτησα για λεπτομέρειες, νεκροταφείο! Όπως ήσασταν και νεκροταφείο ιδεών. 
      Κύριε Πιπεργιά, δεν ξέρω. Χάσατε τίποτα προνομιακές προσβάσεις στη «ΛΑΡΚΟ» και έρχεστε κάθε τόσο και μας ρωτάτε για κάθε σύμβαση που υπογράφει η «ΛΑΡΚΟ», λες και εμείς στο Υπουργείο είμαστε ελεγκτές της καθημερινής λειτουργίας της επιχείρησης; Αν υπάρχει τίποτα συγκεκριμένο, να το πείτε.  Και τα ερωτήματα που έθεσε και ο κ. Παπουτσής, δεν τα βλέπω γραμμένα μέσα στην ερώτησή σας. Τώρα κάποιος του τα έγραψε και μας τα διάβασε. Τι έγινε εκεί; Τι έγινε με το margin call; 
      ΧΡΗΣΤΟΣ ΠΑΠΟΥΤΣΗΣ: Μήπως είστε πολύ προκλητικός, κύριε Υπουργέ; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Εξηγήστε μας, κύριε συνάδελφε, τι είναι το margin call, για να σας απαντήσουμε. 
      Κατέθεσα στοιχεία πολύ σαφή –κύριε Πρόεδρε, δεν ήσασταν στην αρχή εδώ- με τις προβλέψεις της εποχής εκείνης, τις προβλέψεις του 2006.  Οι προβλέψεις αυτές ήταν ότι η τιμή του νικελίου όχι μόνο δεν θα πάει στις 51.000 ευρώ ο τόνος, αλλά θα έπεφτε στις 13.000 ευρώ ο τόνος. Μάλιστα, κατέθεσα στη Βουλή τα σχετικά στοιχεία. Και έρχονται οι κύριοι συνάδελφοι, ως μάγοι, δύο χρόνια μετά να μας πουν ότι αυτοί το είχαν καταλάβει ότι θα είναι έτσι; 
      Όπως επίσης είχαμε καταλάβει ότι το Χρηματιστήριο θα πήγαινε από τις 6.000 στις 7,5 χιλιάδες ευρώ, όταν έπεσε στις χίλιες τριακόσιες μονάδες. Με την ίδια ποιότητα προβλέψεων μας ήρθατε σήμερα στη Βουλή, αγαπητοί συνάδελφοι. 
      Μιλήσατε για διπλασιασμό των προμηθειών. Καταθέστε μου τα στοιχεία του διπλασιασμού των προμηθειών, διότι είναι άλλη μία συκοφαντική σας δήλωση. Σας καλώ, λοιπόν, πριν τελειώσει αυτή η συνεδρία, να μου καταθέσετε τα στοιχεία –εσείς το είπατε- ότι διπλασιάστηκαν οι προμήθειες ανά τόνο hedging. Παρακαλώ, περιμένω να μου καταθέσετε τα σχετικά στοιχεία. 
      Μιλήσατε ακόμη για απαξίωση της Εθνικής Τράπεζας. Η τιμή της έχει διπλασιαστεί και από τότε που την παραλάβαμε από εσάς. Όχι μόνο έχει διπλασιαστεί, αλλά από το 2004 μέχρι σήμερα έχει αυξηθεί η τιμή της μετοχής της, περισσότερο απ’ ό,τι έχει αυξηθεί της EUROBANK ή της ALPHA BANK, που είναι εντελώς ανταγωνιστικές τράπεζες του ιδιωτικού τομέα. Πού βλέπετε, λοιπόν, αυτήν την απαξίωση; 
      Μιλήσατε για απαξίωση του Ο.Τ.Ε.. Σε μισή ώρα, Πρόεδρε, από τότε που ανακοινώθηκε το πακέτο της περασμένης εβδομάδας είχε πουληθεί με περίσσευμα εντολών αγοράς. 
      Νομίζω, αγαπητοί συνάδελφοι, ότι προσπάθησα να απαντήσω σε όλα τα ερωτήματα που είχατε: Τι έγινε, ο λόγος για τον οποίο έγινε, ποια ήταν τα στοιχεία που είχε η διοίκηση της «ΛΑΡΚΟ» στη διάθεσή της. Νομίζω ότι αυτά τα πήρατε βερεσέ. Δεν ξέρω πλέον τι άλλο να σας απαντήσω. Νομίζω ότι το βάρος είναι πλέον σ’ εσάς, να μας αποδείξετε ποια απ’ αυτά τα στοιχεία που αναφέρετε αποτελούν το σκάνδαλο και τη λεηλασία. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Ορίστε, κύριε Πιπεργιά. Έχετε το λόγο για πέντε λεπτά. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, είδαμε εδώ τον κύριο Υπουργό να χάνει τα λόγια του. Τέθηκαν τόσα ζητήματα και επ’ αυτών σφυρίζει! 
      Έλεος πια! Είναι προφανής η αδυναμία σας, κύριε Υπουργέ! Θα ήταν προτιμότερο να σιωπήσετε. Εμείς ξεκάθαρα μιλήσαμε και σας προσκομίσαμε στοιχεία. 
      Προσκομίσαμε δύο εκθέσεις, τις οποίες και κατέθεσα. Οφείλατε να τις πάρετε και να τις μελετήσετε. Υπήρχαν προβλέψεις για άνοδο των τιμών του νικελίου; Ναι. Τότε πώς δικαιολογείται ο επαΐων, ο εκλεκτός σας, ο άνθρωπος που εσείς επιλέξατε να κλείνει την παραγωγή δύο ετών και με τιμές από 13.800 έως 18.500 δολάρια τον τόνο, όταν οι τιμές του νικελίου έφτασαν μέχρι και 54.000 δολάρια τον τόνο; 
      Εμείς καταγγέλλουμε ότι υπάρχει σκάνδαλο. Αν εσείς αμφισβητείτε την ύπαρξη του σκανδάλου δέχεστε ότι υπάρχει αβελτηρία. Προβληματιζόμαστε, εφόσον υπάρχει αβελτηρία, γιατί δεν απολύσατε το διευθύνοντα σύμβουλο της «ΛΑΡΚΟ»; Σας κρατάει, κύριε Υπουργέ; Εύλογα τίθεται το ερώτημα. Εάν δεν σας κρατάει, γιατί δεν τον απολύσατε;
      Επίσης, υπάρχει κομματισμός; Εδώ υπήρχαν πρωτοσέλιδα  μεγάλης κυριακάτικης εφημερίδας και επ’ αυτών δεν είπατε κουβέντα. 
      Ο συνάδελφος Χρήστος Παπουτσής αναφέρθηκε θέση προς θέση, στους εκλεκτούς σας και στις παχυλές απολαβές τους στο τι δίνετε. Χωρίς να αναφερθεί στα πρόσθετα, στις πιστωτικές κάρτες, στα αυτοκίνητα, σ’ ένα σωρό άλλες προκλητικές παροχές προς τη «γαλάζια» νομενκλατούρα, η οποία έχει κατακλύσει τα γραφεία και τις υπηρεσίες της «ΛΑΡΚΟ». 
      Προκλητικές αμοιβές στους «ημέτερους» την ίδια στιγμή μάλιστα, που κατά παράβαση του νόμου για το Α.Σ.Ε.Π. οι εργαζόμενοι, οι εργάτες, οι τεχνίτες καλούνται να εργαστούν στη ΛΑΡΚΟ κάτω από απαράδεκτους όρους με εργολαβικά, με ασφάλιση στο Τ.Ε.Β.Ε., με μισθούς  έντεκα μηνών. Έτσι προσπαθείτε να αλλάξετε τις σχέσεις εργασίας γι’ αυτό και δεν ιδρώνει το αυτί σας, ακόμα και όταν το Ι.Κ.Α. επιβάλλει πρόστιμα προς τη «ΛΑΡΚΟ» για παραβίαση κάθε έννοιας εργατικής και ασφαλιστικής νομοθεσίας. Για όλα αυτά δεν απαντάτε. Λέτε να σας δώσουμε στοιχεία. Τι άλλο να σας καταθέσουμε; Σας είπαμε ονόματα, επώνυμα, διευθύνσεις, τα πάντα. 
      Μήπως δεν  ξέρετε το διευθυντή δημοσίων σχέσεων της «ΛΑΡΚΟ»; Λέω μήπως δεν τον ξέρετε, γιατί τον έχετε διορίσει κατ’ επανάληψη σε θέσεις. Τον έχετε διορίσει στον Ο.Δ.Δ.Υ., τον οποίο εποπτεύετε, τον είχατε διορίσει στο διοικητικό συμβούλιο της «ΛΑΡΚΟ» με πράξη δική σας και στη συνέχεια τον διορίσατε, προφανώς είναι οι άλλες ανάγκες τώρα, Διευθυντή Δημοσίων Σχέσεων της «ΛΑΡΚΟ». Υποστηρίξατε ότι δεν υπάρχει λεηλασία, ότι δεν υπάρχει τίποτα. Ειλικρινά εκπλησσόμαστε, κύριε Πρόεδρε. Ο κ. Δούκας, ζητάει στοιχεία όταν η Κυβέρνηση αρνείται πεισματικά τον κοινοβουλευτικό έλεγχο,  όταν δεν έρχεται στη Βουλή να καταθέσει και προκαλεί όταν εμείς τα καταθέτουμε, αφού τα αγνοεί. 
      Αληθεύει, κύριε Υπουργέ, ότι όλο το 2007 η «ΛΑΡΚΟ» έχει κλείσει από την παραγωγή της χίλιους τριάντα πέντε τόνους το μήνα με 13.800 δολάρια τον τόνο όταν η τιμή το νικελίου είναι σήμερα στις 34.000 δολάρια τον τόνο; Αληθεύει ότι έχει κλείσει εκατόν σαράντα τόνους το μήνα με 16.700 δολάρια και εκατόν ογδόντα έναν τόνους με 18.500 δολάρια; Αληθεύει ότι υπάρχουν αντίστοιχες δεσμεύσει μέχρι το Δεκέμβρη του 2008; Ξέρετε πόση θα είναι η ζημιά; Και εσείς υποστηρίζετε και δεν συμβαίνει τίποτα; Ειλικρινά δεν κατανοούμε την συμπεριφορά σας, δεν κατανοούμε την αντίδρασή σας! Ειλικρινά μας εκπλήσσετε! Έχουμε απέναντί μας έναν Υπουργό, ο οποίος γνωρίζει την  οικονομία, ξέρει τα περί διαχείρισης  κινδύνων, ξέρει το πώς γίνονται όλα αυτά. Περιμέναμε να έχει την ευαισθησία όταν γίνονται τέτοιου είδους σκανδαλώδεις πράξεις, να παίρνει και τις αποφάσεις του. Τολμήστε! Γιατί δεν τολμάτε; Ποιος σας εμποδίζει; Τολμήστε! Τι περιμένετε; Τον εισαγγελέα; 
      Εγώ σας ζήτησα να καταθέσετε την έκθεση, να καταθέσετε την Ε.Δ.Ε., να καταθέσετε όλα τα στοιχεία, να καταθέσετε τις συμβάσεις μία προς μία. Καταθέστε τες. Εμείς σαν Αντιπολίτευση που έχουμε πληροφόρηση από τους εργαζόμενους φέραμε τα θέματα στη Βουλή. Σας θέσαμε ενώπιον των ευθυνών σας. Και μην προσπαθείτε να το παίζετε Πόντιος Πιλάτος γιατί δεν είστε μόνο συνυπεύθυνος, είστε ο κύριος υπεύθυνος, αφού είστε ο εποπτεύον πολιτικά τη «ΛΑΡΚΟ». Πολιτικά σας εγκαλέσαμε και πολιτικά σας ζητούμε, να αναλάβετε επιτέλους τις ευθύνες σας. 
      (Στο σημείο αυτό ο Βουλευτής κ. Δημήτριος Πιπεργιάς                         καταθέτει για τα Πρακτικά το προαναφερθέν υπηρεσιακό σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για τρία λεπτά.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, μπορούμε να σας ακούσουμε ακόμη κι αν δεν φωνασκείτε. Ίσως ένας πιο ήρεμος τόνος να διευκόλυνε και τις συζητήσεις και τις απαντήσεις. 
      Αναφέρατε ότι το βασικό σκάνδαλο, εκτός από το κομματικό σκέλος της υποθέσεως -ότι δηλαδή θεωρείτε- πως κάποιοι που πρόσκεινται στη Νέα Δημοκρατία έχουν προσληφθεί στη «ΛΑΡΚΟ» ως δεύτερο σκέλος του σκανδάλου, αποτελούν τα hedgings. Και αναφέρετε ότι ο λόγος, για τον οποίον αυτό θεωρείται σκάνδαλο -αν κατάλαβα καλά εκεί είναι το βάρος των θεμάτων που θέτετε- είναι ότι πουλήθηκαν νικέλια με συμβάσεις ύψους 18.000, ενώ η τιμή του νικελίου σε κάποια φάση εκτοξεύθηκε μέχρι και τις 51.000. 
      ΠΡΟΕΔΡΕΥΩΝ (Ιωάννης Τραγάκης): Πόσες είπατε;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πενήντα μία χιλιάδες. 
      ΠΡΟΕΔΡΕΥΩΝ (Ιωάννης Τραγάκης): Εγώ άκουσα 31.0000.
      ΔΗΜΗΤΡΙΟΣ ΠΙΠΕΡΓΙΑΣ: Περισσότερα είπα, κύριε Πρόεδρε. Πενήντα τέσσερις χιλιάδες είπα. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Εντάξει, 54.000. 
      Δηλαδή και τι θεωρείτε; Ότι αυτό το είχαν υπ’ όψιν τους, το γνωρίζανε;
      Μήπως, κύριε Πιπεργιά, θέλετε να μας κάνετε τώρα μια επίσημη πρόβλεψη πριν λήξει η συνεδρίαση, για το πού προβλέπετε εσείς ότι θα πάει το νικέλιο τους επόμενους μήνες και χρόνους, αφού ξέρετε τα θέματα τόσο καλά και ύστερα από δύο χρόνια ήρθατε και μας είπατε ότι το ήξερε λίγο-πολύ και η κουτσή Μαρία ότι θα ανέβει το νικέλιο, ενώ εγώ σας κατέθεσα στοιχεία ότι οι επίσημες προβλέψεις ήταν ότι θα πάει από τα δεκαέξι στα δεκατρία; 
      ΔΗΜΗΤΡΙΟΣ ΠΙΠΕΡΓΙΑΣ: Εσείς δημοσιεύματα καταθέσατε, όχι εκθέσεις.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Πιπεργιά. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Μπορεί να βρει κάποιος ύστερα από δύο χρόνια ό,τι έκθεση θέλει, για όποιο πράγμα θέλει και αυτό είναι κάτι που το γνωρίζει και ο τελευταίος νεαρός, που έπιασε δουλειά σε τράπεζα τους τελευταίους μήνες. Μη μου φέρνετε, λοιπόν, εκθέσεις για το τι θα γίνει δύο χρόνια μετά. 
      ΔΗΜΗΤΡΙΟΣ ΠΙΠΕΡΓΙΑΣ: Του 2005 και του 2006 είναι. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Εφόσον τα γνωρίζετε αυτά, δώστε μας τώρα μια επίσημη πρόβλεψη.
      Κύριε Πρόεδρε, θέλω να είμαι σαφής: Το τι έγινε στη «ΛΑΡΚΟ» και το τι γίνεται είναι αντικείμενο δικής μας εξέτασης. Δεν χαριζόμαστε σε κανέναν. Εάν υπάρξει οποιαδήποτε άλλη ένδειξη οποιασδήποτε μη σύννομης πράξης, εάν θεωρήσουμε ότι κάτι δεν έγινε σωστά, επαναλαμβάνω, δεν χαριζόμαστε σε κανέναν, κανείς δεν βρίσκει καταφύγιο από μας. Εσείς είσαστε αυτοί που τόσα χρόνια όλα τα κουκουλώνατε. 
      Hedging στη «ΛΑΡΚΟ» γινόταν από το 1999. Πού ήσασταν, κύριε συνάδελφε, τότε; Είχατε ποτέ ρωτήσει για το hedging και το κόστος του hedging; Και αν το είχατε κάνει ποτέ, μήπως μπορείτε να μας προσκομίσετε σχετικά στοιχεία; Ή πετάμε σκιές και συκοφαντίες και όποιον πάρει ο χάρος; 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 2/2/29-6-2007 επίκαιρης επερώτησης των Βουλευτών του ΠΑ.ΣΟ.Κ. προς τον Υπουργό Ανάπτυξης και Οικονομίας και Οικονομικών, σχετικά με τη «ΛΑΡΚΟ». 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 12.57’, λύεται η συνεδρίαση για την Τρίτη 17 Ιουλίου 2007 και ώρα 18.30΄, με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



