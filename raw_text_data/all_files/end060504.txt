ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΚΖ΄

Πέμπτη 4 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ΄Αδεια απουσίας του Βουλευτή κ. Τ. Τζαννετάκη, σελ.
3. Ανακοινώνεται ότι τη συνεδρίαση παρακολουθούν μαθητές από το 12 Δημοτικό Σχολείο Αθηνών, το Δημοτικό Σχολείο Αγιάς Χανίων και το Δημοτικό Σχολείο Κάτω Καστριτσίου Αχαΐας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 5 Μαΐου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)», σελ.
2. Κατάθεση σχεδίου νόμου:
Οι Υπουργοί Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της τροποποίησης του Χάρτη του Οργανισμού Οικονομικής Συνεργασίας Ευξείνου Πόντου», σελ.

ΟΜΙΛΗΤΕΣ
Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΝΤΩΝΑΚΟΠΟΥΛΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΒΑΣΙΛΕΙΟΥ Γ., σελ.
ΓΕΙΤΟΝΑΣ Κ., σελ.
ΚΟΣΙΩΝΗΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΛΙΝΤΖΕΡΗΣ Δ., σελ.
ΜΟΥΣΙΩΝΗΣ Α., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΚΟΥΛΑΚΗΣ Ε., σελ.
ΣΤΡΑΤΑΚΗΣ Ε., σελ.
ΦΟΥΣΑΣ Α., σελ.
ΧΑΪΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Α., σελ.
 

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΚΖ΄
      Πέμπτη 4 Μαΐου 2006
      Αθήνα, σήμερα στις 4 Μαΐου 2006, ημέρα Πέμπτη και ώρα 11.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
      A. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά, με την οποία ο Σύνδεσμος Τουριστικών Επιχειρήσεων Ενοικιάσεως Αυτοκινήτων ζητεί την αναθεώρηση του άρθρου 34 παράγραφος 11 του Κ.Ο.Κ..
      2) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο Σύνδεσμος Θεσσαλικών Βιομηχανιών ζητεί την επίσπευση των εργασιών για την ολοκλήρωση των έργων στο σταθμό εμπορευματικών μεταφορών στη Βιομηχανική Περιοχή Λάρισας.
      3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία ο Σύνδεσμος Θεσσαλικών Βιομηχανιών ζητεί την επίσπευση των εργασιών για την ολοκλήρωση των έργων στο σταθμό εμπορευματικών μεταφορών στη Βιομηχανική Περιοχή Λάρισας.
      4) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο Παγκρήτιος Σύλλογος Ελλήνων ΡΟΜ «Η ΕΛΠΙΔΑ» ζητεί τη λήψη μέτρων για τους Τσιγγάνους του καταυλισμού της Νέας Αλικαρνασσού Ηρακλείου Κρήτης.
      5) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο κ. Παπαδόπουλος Βασίλειος ζητεί το διορισμό βιβλιοθηκονόμων στις σχολικές βιβλιοθήκες.
      6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Ποσειδωνίας Σύρου ζητεί την επιχορήγηση των φορητών μονάδων αφαλάτωσης που λειτουργούν στο Νομό Κυκλάδων.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Άνδρου ζητεί την άμεση κάλυψη της Λιμενικής Αρχής Άνδρου με πλωτά μέσα.
      8) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά, με την οποία η Ένωση Επιχειρήσεων Βιομηχανικής Περιοχής Λάρισας ζητεί τη συνέχιση της λειτουργίας του Αστυνομικού Σταθμού Μακρυχωρίου Λάρισας.
      9) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία η Ένωση Αγροτικών Συνεταιρισμών Επαρχίας Αλμυρού ζητεί την οικονομική ενίσχυση των καλλιεργητών αμυγδαλιάς του Νομού Μαγνησίας λόγω ζημιών της φετινής παραγωγής τους.
      10) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία ζητεί την εξασφάλιση των προϋποθέσεων  για τη συνεχή λειτουργία των προγραμμάτων «Βοήθεια στο Σπίτι».
      11) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Ένωση Υπαλλήλων Υπηρεσιών Εξωτερικού Υπουργείου Οικονομίας και Οικονομικών (Οικονομικών Εμπορικών Υποθέσεων) εκφράζει  τις απόψεις της σχετικά με την αναθεώρηση  του Οργανισμού του Υπουργείου Εξωτερικών.
      12) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Ελληνική Επιστημονική Ένωση Αιολικής Ενέργειας ζητεί τη διατήρηση του στόχου, για τις Ανανεώσιμες Πηγές Ενέργειας,  του 15% για το 2015.
      13) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία το Εργατοϋπαλληλικό Κέντρο Τριφυλίας ζητεί την κατάργηση του πλαφόν και την ελεύθερη επιλογή γιατρού για τους ασφαλισμένους του Ι.Κ.Α..
      14) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας, το οποίο αναφέρεται στη χρηματοδότηση του έργου προστασίας και ανάδειξης του ποταμού Νέδα.
      15) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία οι κάτοικοι του Δημοτικού Διαμερίσματος Γλώσσας και των οικισμών Λουτρακίου και Αθεάτου Νομού Μαγνησίας ζητούν τη μόνιμη εγκατάσταση ασθενοφόρου στο Δημοτικό Διαμέρισμα Γλώσσας.
      16) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας, στο οποίο ζητείται ο εξοπλισμός και η πρόσληψη προσωπικού για την εύρυθμη λειτουργία του Ασύλου Ανιάτων «Νεομάρτυς Γεώργιος».
      17) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά, με την οποία οι κάτοικοι των Αχαρνών Νομού Αττικής ζητούν τη μεταφορά του 1ου λυκείου στην περιοχή του Αγίου Γιάννη.
      18) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία η Ένωση Επιχειρήσεων Βιομηχανικής Περιοχής Λάρισας ζητεί τη συνέχιση της λειτουργίας του Αστυνομικού Σταθμού Μακρυχωρίου Λάρισας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7739/15-2-06 ερώτηση του Βουλευτή κ. Χρίστου Βερελή δόθηκε με το υπ’ αριθμ. 1150/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 22948/1-3-2006 έγγραφο του Προέδρου του Οργανισμού Πληρωμών και Ελέγχου ,Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ Χ. Βερελή.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 7394/6-2-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1082/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, για τα θέματα της αρμοδιότητάς μας, σας πληροφορούμε τα εξής:
      Από το Υπουργείο Αγροτικής Ανάπτυξης και Τροφίμων εξετάζεται η δυνατότητα μείωσης του κόστους παραγωγής των τεύτλων, ώστε να αμβλυνθούν οι δυσάρεστες επιπτώσεις--στο εισόδημα των παραγωγών που προκύπτουν από τη μείωση των θεσμικών τιμών, όπως αυτές διαμορφώθηκαν με τη νέα Κ.Ο.Α. του τομέα της ζάχαρης. Στόχος φυσικά είναι η επίτευξη του καλύτερου δυνατού αποτελέσματος.
      Όσον αφορά τις γενικότερες επιπτώσεις στα εργοστάσια της Ε.Β.Ζ., στους εργαζόμενους σε αυτά, καθώς και τις πιθανές εναλλακτικές λύσεις που μπορούν να υπάρξουν ως προς τη λειτουργία τους, η ΕΒΖ έχει ανακοινώσει ότι έχει αναθέσει. σε εξειδικευμένες εταιρείες τη μελέτη βιωσιμότητας των εργοστασίων στο πλαίσιο της νέας Κ.Ο.Α.. Παράλληλα, αναμένει και τα αποτελέσματα αντίστοιχων μελετών για τις εναλλακτικές λύσεις που μπορούν να υπάρξουν, όπως η παραγωγή βιοαιθανόλης (με πρώτη ύλη τεύτλο, ζαχαρούχο σόργο ή σιτηρά) ή και βιοντήζελ (με πρώτη ύλη ελαιούχους σπόρους).
      Πληροφοριακά αναφέρεται ότι για το ίδιο θέμα έχει διεξαχθεί στις 6-2-2006 συζήτηση στη Βουλή, με αφορμή την με αριθμ. πρωτ. 35/14-12-2005 επερώτηση 33 Βουλευτών του κόμματος της Αξιωματικής Αντιπολίτευσης.
      Ο Υφυπουργός
      Α. ΚΟΝΤΟΣ»
      3. Στην με αριθμό 7840/17-2-06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1169/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      α. Το σύστημα αναγνώρισης και καταγραφής των ζώων εφαρμόζεται σε ικανοποιητικό βαθμό σύμφωνα πάντα με τις κοινοτικές απαιτήσεις. Ειδικότερα όσον αφορά το:
      - Σύστημα αναγνώρισης και καταγραφής των βοοειδών: η σήμανση των ζώων, η τήρηση των μητρώων εκμετάλλευσης, το σύστημα επιτόπιων ελέγχων και η ενημέρωση της κτηνιατρικής βάσης δεδομένων είναι σε πλήρη εφαρμογή. Τα στοιχεία της βάσης δεδομένων χρησιμοποιούνται από τον ΟΠΕΚΕΠΕ ήδη από το 2003 για διασταυρωτικούς ελέγχους χωρίς ιδιαίτερα προβλήματα.
      - Σύστημα αναγνώρισης και καταγραφής των αιγοπροβάτων: κατέστη υποχρεωτικό με τον Καν. (ΕΚ) 21/2004 του Συμβουλίου από την 9-7-2005. Η νέα σήμανση των ζώων, η τήρηση των νέων μητρώων εκμετάλλευσης και η δημιουργία κτηνιατρικής βάσης δεδομένων βρίσκονται σε εξέλιξη. Μέχρι και σήμερα δεν προβλέπεται από τη νομοθεσία διασταυρωτικός έλεγχος των στοιχείων της κτηνιατρικής βάσης δεδομένων με τη βάση των πριμοδοτήσεων (του ΟΠΕΚΕΠΕ). Επομένως, δεν υφίσταται θέμα απώλειας κοινοτικών πόρων λόγω « έλλειψης αυτοματοποιημένων διασταυρωτικών ελέγχων».
      - Σύστημα αναγνώρισης και καταγραφής των χοιροειδών: η εφαρμογή του ξεκίνησε το 2005 με την έκδοση της αριθμ. 297286/5-8-2005 ΚΥΑ (ΦΕΚ Β΄ 1170). Μέχρι και σi1μερα το σύστημα αυτό δεν σχετίζεται με τις πριμοδοτήσεις. 
      β. Για θέματα αρμοδιότητας του ΟΠΕΚΕΠΕ, διαβιβάζεται συνημμένα το με αριθμ. πρωτ. 23708/28-2-2006 έγγραφο του Προέδρου του Οργανισμού που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στις με αριθμό 7968/22-2-06 και 8451/8-3-06 ερωτήσεις των Βουλευτών κυρίων  Άγγελου Μανωλάκη και Αναστασίου Χωρέμη δόθηκε με το υπ’ αριθμ. 1193/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Α. Μανωλάκης και Α. Χωρέμης, για τα θέματα της αρμοδιότητάς μας, σας πληροφορούμε τα εξής:
      Με βάση την ισχύουσα νομοθεσία για το πολ/κό υλικό Ν. 1564/85, όπως τροποποιήθηκε και ισχύει και τις σχετικές Υπουργικές Αποφάσεις που έχουν εκδοθεί σε εφαρμογή του, η παραγωγή και εμπορία του πολ/κού υλικού γίνεται από κάθε Φυσικό ή Νομικό Πρόσωπο που έχει εφοδιασθεί με τις απαιτούμενες από την ανωτέρω νομοθεσία άδειες.
      - Για να εξαχθεί οποιαδήποτε ποσότητα πολ/κού υλικού δενδρωδών σε Τρίτη Χώρα χορηγείται στους κατόχους των ανωτέρω αδειών, εμπόρους πολ/κού υλικού ή φυτωριούχους, άδεια εξαγωγής πολ/κού υλικού που αναφέρει τον εξαγωγέα, τη χώρα εξαγωγής, καθώς και τις εξαγόμενες ποσότητες κατά  είδος και ποικιλία.
      -. Το ανωτέρω υλικό φέρει και ετικέτα του προμηθευτού (π.χ. φυτωριούχου). 
      Με βάση τα ανωτέρω και τα συνοδευτικά έγγραφα που εκδίδονται για το υλικό αυτό (φυτοϋγειονομικό διαβατήριο, τριπλότυπο δελτίο διάθεσης πολ/κού υλικού κ.λπ.), μπορεί να εξαχθεί πολ/κό υλικό φυτωρίων σε Τρίτη Χώρα.
      Οι διαδικασίες αυτές, καθώς και ο έλεγχος στα σημεία εξόδου από τις αρμόδιες υπηρεσίες φυτοϋγειονομικού ελέγχου και τις τελωνειακές αρχές αποτελούν ασφαλιστική δικλείδα για τον έλεγχο της νομιμότητας του εξαγόμενου πολ/κού υλικού.
      Ο Υφυπουργός
      Α. ΚΟΝΤΟΣ»
      5. Στην με αριθμό 8305/1-3-06 ερώτηση τoυ Βουλευτή κ. Στυλιανού Ματζαπετάκη δόθηκε με το υπ’ αριθμ. Α.Π.Φ.21/40/ΑΣ669δις 14-3-06 έγγραφο από την Υπουργό Εξωτερικών η ακόλουθη απάντηση:
      «Απαντώντας στον αξιότιμο κ. Βουλευτή, θα ήθελα, κατ' αρχάς, να αναφέρω ότι η ενημέρωσή μου ως προς το επεισόδιο με το υπό κυπριακή σημαία πλοίο ΑΒLΕ F ήταν άμεση.
      Το Υπουργείο Εξωτερικών ευθύς ως έγινε γνωστή η απαράδεκτη τουρκική απαγόρευση, προέβη σε όλες τι ενδεδειγμένες διαδικασίες τόσο προς τα όργανα της Ευρωπαϊκής Ένωσης όσο και προς τα επιμέρους Κράτη - Μέλη, προκειμένου να υποστηριχθούν οι ενέργειες της Κυπριακής Κυβέρνησης.
      Επισημαίνω δε με ικανοποίηση το γεγονός ότι, το θέμα ετέθη προς την τουρκική πλευρά από την ίδια την Αυστριακή Προεδρία. στα πλαίσια της συνάντησης των Πολιτικών Διευθυντών με την Τουρκία, ενώ παράλληλα και ο αρμόδιος Επίτροπος για θέματα Διεύρυνσης κ. Rehn προέβη σε σχετική δήλωση. Αμφότεροι αποδοκίμασαν την τουρκική ενέργεια. εκάλεσαν δε την ΄Αγκυρα να εφαρμόσει πλήρως και έναντι όλων των Κρατών - Μελών το Πρόσθετο Πρωτόκολλο και να ανοίξει τους λιμένες της στα πλοία που εξυπηρετούν το κυπριακό εμπόριο. Υπογράμμισαν, τέλος, ότι η Ευρωπαϊκή Ένωση θα προβεί σε ανασκόπηση-αποτίμηση της συμμόρφωσης της Τουρκίας με την υποχρέωσή της αυτή εντός του τρέχοντος έτους.
      Με την ευκαιρία αυτή, υπενθυμίζεται η πάγια ελληνική θέση ότι η πρόοδος των διαπραγματεύσεων εξαρτάται από την πλήρωση εκ μέρους της Τουρκίας σειράς προαπαιτούμενων, ανάμεσα στα οποία ειναι και η πλήρης και άνευ διακρίσεων εφαρμογή του Πρόσθετου Πρωτοκόλλου στη Συμφωνία της ΄Αγκυρας.
      Η Υπουργός
      ΝΤΟΡΑ ΜΠΑΚΟΓΙΑΝΝΗ
      6. Στην με αριθμό 8406/2-3-06 ερώτηση των Βουλευτών κυρίων Ορέστη Κολοζώφ και Λιάνας Κανέλλη δόθηκε με το υπ’ αριθμ. ΑΠΦ21/43/ΑΣ/694δις 16-3-06 έγγραφο από την Υπουργό Εξωτερικών η ακόλουθη απάντηση:
      «Ως προς το ζήτημα το οποίο θίγεται στην εν θέματι ερώτηση των Βουλευτών κ. Ορέστη Κολοζώφ και κας Λιάνας Κανέλλη επισημαίνουμε ότι, το Συμβούλιο Γενικών Υποθέσεων της Ευρωπαϊκής Ένωσης της 13ης Ιουνίου του έτους 2005 αποφάσισε την αναστολή ισχύος παλαιότερης θέσης του (Δήλωση της 5ης Ιουνίου 2003) η οποία προέβλεπε την πρόσκληση Κουβανών αντιφρονούντων σε εορτασμούς εθνικών επετείων των κρατών - μελών. Στην ίδια απόφαση τονίζεται ότι. «το Συμβούλιο θα παρακολουθεί αδιαλείπτως την εξέλιξη προς την πλουραλιστική δημοκρατία και το σεβασμό των ανθρωπίνων δικαιωμάτων στην Κούβα και ότι θα επανεξετάσει το θέμα στο πλαίσιο αξιολόγησης της Κοινής Θέσης για την Κούβα. τον Ιούνιο του 2006».
      Εξάλλου, σε ό,τι αφορά τις διμερείς μας σχέσεις, η πολιτική της Ελλάδος έναντι της Κούβας στηρίζεται στις αρχές του σεβασμού των ανθρωπίνων δικαιωμάτων και των θεμελιωδών ελευθεριών του Κουβανικού λαού. Με γνώμονα τις αρχές αυτές, η χώρα μας τάσσεται υπέρ του εποικοδομητικού διαλόγου με την Κυβέρνηση της Κούβας, με στόχο τη βελτίωση των συνθηκών διαβίωσης του λαού της, παράλληλα δε διαφωνεί με τη λήψη μέτρων που βαίνουν προς την αντίθετη κατεύθυνση.
      Η Υπουργός
      ΝΤΟΡΑ ΜΠΑΚΟΓΙΑΝΝΗ
      7. Στην με αριθμό 8477/7-3-06 ερώτηση του Βουλευτού κ. Μιχάλη Καρχιμάκη δόθηκε με το υπ’ αριθμ. 10201/ΕΥΣ/2063/22-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούνται τα παρακάτω:
      Η χρηματοδότηση των συγχρηματοδοτούμενων έργων από το ΠΔΕ γίνεται απρόσκοπτα, ιδίως όταν οι φορείς προγραμματίζουν τις χρηματορροές σε συνάρτηση με την οικονομική πρόοδο και την πρόοδο του φυσικού αντικειμένου των έργων που υλοποιούνται υπό την εποπτεία τους. Με τον τρόπο αυτό αποφεύγονται επιβαρύνσεις των διαδικασιών όπως π.χ. τροποποιήσεις ΣΑΕ κλπ. Για την καλύτερη και αποτελεσματικότερη εκτέλεση του ΠΔΕ και ειδικότερα για την επίτευξη των στόχων της υλοποίησης των Προγραμμάτων των Διαρθρωτικών Ταμείων της Ε.Ε. το ΥΠΟΙΟ έχει αναλάβει δράση και συντoνίζει τις ενέργειες για περαιτέρω υποστήριξη και προώθηση των διαδικασιών, σε συνεργασία με την Ειδική Υπηρεσία Συντονισμού Εφαρμογής των Επιχειρησιακών Προγραμμάτων και την Ειδική Υπηρεσία ΟΠΣ.
      Απαντήσεις σχετικά με τα λοιπά ερωτήματα μπορούν να ληφθούν από το συνερωτώμενο και καθ’ ύλην αρμόδιο Υπουργείο Αγροτικής Ανάπτυξης και Τροφίμων.
      Ο Υφυπουργός
      ΧΡΗΣΤΟΣ ΦΩΛΙΑΣ»
      8. Στην με αριθμό  8430/3-3-06 ερώτηση του Βουλευτού κ. Σωκράτη Κοσμίδη δόθηκε με το υπ’ αριθμ. ΤΚΕ/Φ2/6053/22-3-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμ. 8430/3-3-2006 που κατέθεσε στη Βουλή ο Βουλευτής κ Σωκράτης Κοσμίδης και αφορά στην κατάργηση της Διεύθυνσης Επιθεώρησης της Γενικής Γραμματείας Δημόσιας Διοίκησης και Ηλεκτρονικής Διακυβέρνησης (Γ.Γ.Δ.Δ.Η.Δ.) του ΥΠ.ΕΣ.Δ.Δ.Α., σας γνωρίζουμε τα εξής:
      Ύστερα από αξιολόγηση της λειτουργίας και της αποδοτικότητας των υπηρεσιακών μονάδων της Γ.Γ.Δ.Δ.Η.Δ., διαπιστώθηκε ότι η Δ/νση Επιθεώρησης επί σειρά ετών δεν έχει παρουσιάσει καμιά δραστηριότητα. Με βάση το γεγονός αυτό και λαμβάνοντας υπόψη τον μικρό αριθμό των οργανικών μονάδων της Γ.Γ.Δ.Δ.Η.Δ., η οποία σημειωτέον δεν διαθέτει αποκεντρωμένες υπηρεσιακές μονάδες κρίθηκε ότι η λειτουργία της Δ/νσης αυτής δεν εξυπηρετεί κανένα ουσιαστικό σκοπό. Κατά συνέπεια και με δεδομένη τη στενότητα προσωπικού, σε σχέση με τις αυξημένες υπηρεσιακές ανάγκες του ΥΠ.ΕΣ.Δ.Δ.Α. για την εκτέλεση επειγουσών δραστηριοτήτων, όπως για παράδειγμα το Επιχειρησιακό Πρόγραμμα «Πολιτεία», ο στρατηγικός σχεδιασμός του Υπουργείου για το Δ' ΚΠΣ κ.λπ. που επιβάλλουν την πλήρη δραστηριότητα και αξιοποίηση του υπάρχοντος ανθρώπινου δυναμικού, κρίθηκε αναγκαία η κατάργηση της εν λόγω Δ/νσης.
      Όσον αφορά την κατάργηση των Δ/νσεων Επιθεώρησης όλων των υπουργείων, το θέμα αυτό ανήκει στην αρμοδιότητα του κάθε υπουργείου που είναι σε θέση να εκτιμήσει καλύτερα από κάθε άλλον τη χρησιμότητα της δικής του Δ/νσης Επιθεώρησης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      9. Στην με αριθμό 8369/2-3-06 ερώτηση του Βουλευτή  κ. Γεωργίου Ντόλιο δόθηκε με το υπ’ αριθμ. 899/23-3-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 8369/2006 ερώτηση, που κατατέθηκε στη Βουλή από το Βουλευτή κ. Γεώργιο Ντόλιο, σχετικά με τις απολύσεις εργαζομένων από την εταιρεία «ΑΣΤΗΡ Αλεξανδρούπολης Α.Ξ.Ε.», σας πληροφορούμε, για τα θέματα που αφορούν τις αρμοδιότητες του Υπουργείου μας, τα εξής:
      Σύμφωνα με τα στοιχεία του Τμήματος Κοινωνικής Επιθεώρησης Έβρου, από την Εταιρεία «ΑΣΤΗΡ Αλεξανδρούπολης Α.Ξ.Ε.», έγιναν στα πλαίσια της ισχύουσας εργατικής νομοθεσίας, τέσσερις (4) απολύσεις εργαζομένων της (μία απόλυση ανά κλάδο) επί συνόλου είκοσι δύο (22) μισθωτών, ήτοι των κ.κ. Δουλγέρη Φιλίππου, Δεληβασίλη Αθανασίου, Μπαλωτή Γεωργίου και Τσακπίνη Αναστασίας, που πραγματοποιήθηκαν στις 28-02-2006. Στους απολυμένους, οι οποίοι αποδέχθηκαν τις καταγγελίες, καταβλήθηκαν οι νόμιμες υπαλληλικές αποζημιώσεις.
      Σημειώνεται ότι, ουδείς εκ των απολυθέντων προσέφυγε στην τοπική Επιθεώρηση Εργασίας, προκειμένου να ζητήσει την μεσολάβησή της, ούτε και εκ μέρους του Σωματείου Τουριστικών Επαγγελμάτων Νομού Έβρου υφίσταται οποιαδήποτε διαμαρτυρία. Ο Πρόεδρος του εν λόγω Σωματείου προσήλθε στην τοπική μας υπηρεσία, προκειμένου να ενημερωθεί για το ύψος των αποζημιώσεων του ν. 2112/20 που δικαιούνται να λάβουν οι ως άνω απολυθέντες.
      Η τοπική μας Υπηρεσία πληροφορήθηκε από την επιχείρηση, ότι λόγοι οικονομικής εξυγίανσης και καλύτερης λειτουργίας της επιχείρησης οδήγησαν στις απολύσεις των εργαζομένων.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      10. Στην με αριθμό 8060/23-2-06 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. 23196/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8060/23-2-06 ερώτηση που κατατέθηκε στη Βουλή από τον Βουλευτή κ. Π. Σγουρίδη σχετικά με τη λειτουργία του ΚΕΚ του ΠΓΝ Αλεξανδρούπολης, σας γνωρίζουμε τα εξής:
      Το Διοικητικό Συμβούλιο του ΠΓΝ Αλεξανδρούπολης στη συνεδρίασή τους στις 13-9-2005, ανέθεσε τα καθήκοντα του Επιστημονικά Υπεύθυνου του ΚΕΚ στον κ. Σιαβό Στ., Δ/ντή του ΕΣΥ και του Διοικητικά Υπεύθυνου στον κ. Καπάκη Γ., Αντιπρόεδρο του ΚΕΚΥΚΑΜΕΑ.
      Σύμφωνα με τη διαδικασία που προβλέπεται από το σύστημα διαχείρισης των προγραμμάτων, η επιλογή των συμμετεχόντων γίνεται από επιτροπή στην οποία συμμετέχουν ο Επιστημονικά Υπεύθυνος του ΚΕΚ, ο Διοικητικά Υπεύθυνος του ΚΕΚ και Επιστημονικά Υπεύθυνος του συγκεκριμένου προγράμματος. Υποβλήθηκαν 37 αιτήσεις και κατά περίπτωση εξετάστηκε η ανάγκη εκπαίδευσης των παραπάνω αν είχαν στο παρελθόν παρακολουθήσει άλλα προγράμματα εκπαίδευσης, η θέση που υπηρετούν και τα χρόνια υπηρεσίας (προτιμήθηκαν νεότεροι υπάλληλοι).
      Τα παραπάνω στοιχεία αντλήθηκαν από τις δηλώσεις συμμετοχής των ενδιαφερομένων, όπως αυτό προβλέπεται.
      Θα πρέπει να τονιστεί ότι με βάση τις Οδηγίες Διαχείρισης αρ. ΔΥ2γ/81697/5-8-05 δόθηκε για πρώτη φορά η δυνατότητα υποβολής και υλοποίησης προγραμμάτων κατάρτισης εκτός της έδρας του ΚΕΚ (Αλεξανδρούπολης). Το γεγονός αυτό οδήγησε σε πλήθος αιτήσεων, ενώ η δυνατότητα του προγράμματος προέβλεπε 25 άτομα.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      11. Στην με αριθμό 8128/24-2-06 ερώτηση του Βουλευτή  κ. Παναγιώτη Ρήγα δόθηκε με το υπ’ αριθμ. 24596/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8128/24-2-2006 ερώτηση που κατατέθηκε στη Βουλή από τον Βουλευτή κ. Π. Ρήγα σχετικά με την κάλυψη θέσεων υγειονομικού προσωπικού στο Περιφερειακό Ιατρείο Αμοργού, σας γνωρίζουμε τα εξής:
      Η μόνιμη νοσηλεύτρια του ΠΙ Αμοργού απουσιάζει με άδειες μητρότητας και στο αίτημα της Α΄ ΔΥΠΕ Ν. Αιγαίου για την αναπλήρωση των μητέρων υπαλλήλων της Περιφέρειας έτους 2006 περιλαμβάνεται και η εν λόγω θέση.
      Ανανέωση των συμβάσεων ορισμένου χρόνου δεν είναι δυνατή από τις ισχύουσες διατάξεις, εφόσον όμως εκδοθεί απόφαση για πρόσληψη εποχικού προσωπικού έτους 2006 που θα περιλαμβάνει ικανό αριθμό για να καλύψει τις ανάγκες των υγειονομικών μονάδων της περιφέρειας, θα προκηρυχθούν και θέσεις για το ΠΙ Αμοργού.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      12. Στην με αριθμό 7807/16-2-06 ερώτηση του Βουλευτή  κ. Γρηγορίου Νιώτη δόθηκε με το υπ’ αριθμ. 20587/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7807/16-2-2006 ερώτηση που κατατέθηκε στη Βουλή από τον Βουλευτή κ. Γ. Νιώτη σχετικά με θέματα πολυτέκνων, σας γνωρίζουμε τα ακόλουθα:
      Το Υπουργείο Υγείας και Κοινωνικής Αλληλεγγύης, εκτιμώντας ότι οι δημογραφικές εξελίξεις όπως έχουν διαμορφωθεί σήμερα στη χώρα μας οδηγούν στην ανάγκη προώθησης μιας ολοκληρωμένης δημογραφικής πολιτικής και τη λήψη μέτρων τα οποία θα συμβάλουν στην αύξηση των γεννήσεων, προωθεί προς ψήφιση στη Βουλή σχετικό νομοσχέδιο.
      Με τις διατάξεις του προτεινόμενου νομοσχεδίου «Ενίσχυση της οικογένειας και λοιπές διατάξεις» παρέχονται οικονομικές ενισχύσεις και επεκτείνονται κοινωνικά πολυτεκνικά δικαιώματα σε γονείς με τρία παιδιά και επιπλέον θεσπίζονται μέτρα για τη στήριξη στις πολύτεκνες οικογένειες.
      Ειδικότερα οι διατάξεις του υπόψη νομοσχεδίου μεταξύ άλλων περιλαμβάνουν ότι οι γονείς που απέκτησαν την πολυτεκνική ιδιότητα βάσει των διατάξεων του Ν. 860/1979, όπως και εκείνοι που την αποκτούν βάσει των διατάξεων του παρόντος νόμου, την διατηρούν ισοβίως και απολαμβάνουν ισοβίως τα δικαιώματα που απορρέουν από την πολυτεκνική ιδιότητα, τα δε τέκνα τους προστατεύονται και απολαμβάνουν των δικαιωμάτων των τέκνων πολυτέκνων, όσο διαρκεί η πολυτεκνική ιδιότητα και τους ενός γονέως.
      Όσον αφορά την απόδειξη της πολυτεκνικής ιδιότητας των δικαιούχων προβλέπεται η θεσμοθέτηση ταυτότητας πολυτέκνων που εκδίδεται από το Υπουργείο Υγείας και Κοινωνικής Αλληλεγγύης και χορηγείται στους ενδιαφερόμενους μέσω των ΚΕΠ, προκειμένου να χρησιμοποιείται από αυτούς ως πιστοποιητικό για τη χορήγηση κοινωνικών πλεονεκτημάτων και παροχών.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      13. Στην με αριθμό 7414/7-2-06 ερώτηση του Βουλευτή  κ. Αλέξανδρου Αλαβάνου δόθηκε με το υπ’ αριθμ. 17222/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.7414/7-2-2006 ερώτηση που κατατέθηκε στη Βουλή από τον Βουλευτή κ. Α. Aλαβάνο σχετικά με τη λειτουργία των Κέντρων Διάγνωσης Αξιολόγησης Υποστήριξης (ΚΔΑΥ), σας γνωρίζουμε τα ακόλουθα:
      Σύμφωνα με το Ν. 2817/2000 «Εκπαίδευση των ατόμων με ειδικές εκπαιδευτικές ανάγκες και άλλες διατάξεις», αποκλειστικός φορέας για την ειδική αγωγή ατόμων με ειδικές εκπαιδευτικές ανάγκες είναι το Υπουργείο Εθνικής Παιδείας και Θρησκευμάτων.
      Σύμφωνα δε με το άρθρο 2 του προαναφερόμενου νόμου, στις έδρες των Νομών και Νομαρχιών ιδρύονται και λειτουργούν Κέντρα Διάγνωσης, Αξιολόγησης και Υποστήριξης (ΚΔΑΥ) των ατόμων με ειδικές εκπαιδευτικές ανάγκες, ως αποκεντρωμένες δημόσιες υπηρεσίες, τα οποία υπάγονται απευθείας στον Υπουργό Εθνικής Παιδείας και Θρησκευμάτων.
      Το Υπουργείο Υγείας και Κοινωνικής Αλληλεγγύης είναι συναρμόδιο εφόσον τα σχολεία ειδικής αγωγής λειτουργούν σε ιδρύματα αρμοδιότητάς του.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      14. Στην με αριθμό 7724/15-2-06 ερώτηση του Βουλευτή  κ. Μιχάλη Μπεκίρη δόθηκε με το υπ’ αριθμ. 20614/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7724/15-2-2006 ερώτηση που κατατέθηκε στη Βουλή από τον Βουλευτή κ. Μ. Μπεκίρη σχετικά με προβλήματα προσβασιμότητας των ΑΜΕΑ σε δημόσια κτίρια του Ν. Αχαΐας, σας γνωρίζουμε τα ακόλουθα:
      Το Υπουργείο Υγείας και Κοινωνικής Αλληλεγγύης λόγω και της ιδιαίτερης αποστολής του είναι το πρώτο που εκπόνησε και εφάρμοσε τον Κανονισμό άρσης αρχιτεκτονικών εμποδίων από τα κτίρια υγείας και πρόνοιας, για διευκόλυνση της χρήσης τους από άτομα με αναπηρίες και άτομα μειωμένης κινητικότητας (αρ. ΔΤΥ/Β/1215/29-4-1983 Απόφαση). Σε όλες δε τις νέες δομές οι οποίες κατασκευάζονται ή κατασκευάστηκαν τα τελευταία χρόνια με ευθύνη του Υπουργείου Υγείας και Κοινωνικής Αλληλεγγύης τηρούνται όλοι οι κανόνες για την προσβασιμότητα των ΑΜΕΑ.
      Ο Ν. 2831/2000 (άρθρο 28) περιλαμβάνει ειδικές ρυθμίσεις για την εξασφάλιση της πρόσβασης των ΑΜΕΑ στα Δημόσια κτίρια και στους κοινόχρηστους χώρους επιβάλλοντας την εξασφάλιση τόσο της οριζόντιας όσο και της κατακόρυφης προσπέλασης αυτών από ΑΜΕΑ. Η παρακολούθηση της εφαρμογής των υφιστάμενων υποχρεώσεων του Δημόσιου Τομέα για την προσβασιμότητα των ΑΜΕΑ στους χώρους του ανήκει στις αρμοδιότητες του ΥΠΕΣΔΔΑ.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 5 Μαΐου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής).
      1. Η με αριθμό 677/2-5-2006 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τους Υπουργούς Πολιτισμού και Ανάπτυξης, σχετικά με την προκήρυξη διεθνούς διαγωνισμού από την εταιρεία «Ολυμπιακά Ακίνητα Α. Ε.» για την παραχώρηση σε ιδιώτες των Ολυμπιακών Εγκαταστάσεων της παραλίας των Τζιτζιφιών κ.λπ.
      2. Η με αριθμό 679/2-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων και Μεταφορών και Επικοινωνιών, σχετικά με τη σωστή οργάνωση των σχολικών εκδρομών εκπαιδευτικού χαρακτήρα και τη λήψη μέτρων ασφαλείας για τους μαθητές.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130, παράγραφοι 2 και 3 του Κανονισμού της Βουλής)
      1. Η με αριθμό 682/2-5-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης του εισοδήματος των καπνοπαραγωγών κ.λπ..
      2. Η με αριθμό 680/2-5-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με την εφαρμογή του συστήματος μοριακού ελέγχου του αίματος σε όλα τα νοσοκομεία κ.λπ..
      3. Η με αριθμό 676/2-5-2006 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς τον Υπουργό Εμπορικής Ναυτιλίας, σχετικά με την ανάπτυξη του θεσμού της ναυτικής διαιτησίας στον Πειραιά.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)»
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα ένα –θα μπορούσε να είναι σημαντικό- νομοσχέδιο, που αφορά ένα πολύ μεγάλο πρόβλημα της ελληνικής κοινωνίας που έχει να κάνει με τα ναρκωτικά. Είπα τη φράση «θα μπορούσε», γιατί πράγματι στη θέση αυτού του νομοσχεδίου, που είναι μια απλή κωδικοποίηση διατάξεων νόμων προηγούμενων χρόνων, θα έπρεπε και θα μπορούσε να υπάρχει ένα άλλο νομοσχέδιο που θα εξέταζε το πρόβλημα στη βάση του και θα αντιμετώπιζε με σύγχρονους τρόπους αυτήν τη μάστιγα της ελληνικής κοινωνίας. 
      ‘Όμως, εδώ σήμερα γίνεται μια κωδικοποίηση με βάση το άρθρο 76 παράγραφος 7 του Συντάγματος, η οποία έχει προκύψει ως αποτέλεσμα μιας πολύ σημαντικής δουλειάς που έχει κάνει η Κεντρική Επιτροπή Κωδικοποίησης σύμφωνα με τις διατάξεις του ν. 3626 και που βέβαια δεν περιλαμβάνει κανονιστικές διατάξεις ούτε διεθνείς συμβάσεις, αλλά ούτε και κανονισμούς της Ευρωπαϊκής Ένωσης.
      Θα μπορούσε, κύριε Υπουργέ, να γίνει αυτό που σας είπαμε και στην επιτροπή: Να αποσύρετε, δηλαδή, αυτό το σχέδιο νόμου, όπως το φέρνετε σήμερα και να κάνετε κωδικοποίηση των διατάξεων -γιατί καλή είναι η κωδικοποίηση και πρέπει να γίνεται σε κάθε περίπτωση- με προεδρικό διάταγμα, όπως προβλέπεται. Εδώ, όμως, φέρνετε έναν καινούργιο νόμο, τον οποίο πρέπει να συζητήσουμε, για να προκύψει και σε επίπεδο ελληνικής κοινωνίας ένα αποτέλεσμα που δεν υπάρχει σήμερα, διότι βιώνουμε το πρόβλημα, προσπαθούμε να το αντιμετωπίσουμε, αλλά μ’ αυτόν τον τρόπο δεν αντιμετωπίζεται. 
      Μην έχετε, δηλαδή, την εντύπωση, κύριε Υπουργέ, ότι φέρνοντας την κωδικοποίηση εδώ στη Βουλή, επιτελείτε έργο σε σχέση με την καταπολέμηση αυτής της μάστιγας. Το αντίθετο ακριβώς κάνετε. Δημιουργούμε φρούδες ελπίδες, χωρίς να υπάρχει αποτέλεσμα και αυτό είναι από τα αρνητικά και της Κυβέρνησης, διότι έτσι όπως φέρνετε την αντικατάσταση των νόμων, είναι και σε βάρος του ελληνικού Κοινοβουλίου και είναι ένα ζήτημα που πρέπει να απασχολήσει όλους μας, γιατί το πρόβλημα είναι μείζον και δεν σηκώνει ούτε παρατάσεις ούτε αμέλεια. Και είναι πολύ σημαντικό αυτό, να το συνειδητοποιήσουμε.
      Εμείς λέμε ότι καταψηφίζουμε το νομοσχέδιο, γιατί δεν μπορούμε να δεχθούμε ότι χωρίς να έχουμε τη δυνατότητα παρέμβασης επί των άρθρων -γιατί έτσι προβλέπει η συγκεκριμένη διαδικασία, με την οποία φέρατε αυτό το σχέδιο νόμου- πρέπει να  ψηφίσουμε ενδεχομένως και διατάξεις που αντικρούονται από άλλες διατάξεις που υπάρχουν στον ίδιο νόμο και που βέβαια είναι διατάξεις που πιθανόν να έχουμε ψηφίσει στο παρελθόν ως κόμμα, αλλά όμως η σύγχρονη αντίληψη, τα νέα δεδομένα διαμορφώνουν άλλα προηγούμενα και άλλες καταστάσεις και θα πρέπει να αλλάξουμε πολλά από αυτά. 
      Και σήμερα είναι ευτύχημα, θα έλεγε κανείς, που υπάρχει μια πλούσια εμπειρία, διότι υπάρχουν φορείς που έχουν ασχοληθεί με το πρόβλημα, όπως είναι το ΚΕ.ΘΕ.Α., ο Ο.ΚΑ.ΝΑ. κ.λπ.. Υπάρχουν σύλλογοι γονέων που έχουν το πρόβλημα και βιώνουν το ζήτημα αυτό στο πετσί τους, όπως συνηθίζεται να λέγεται και θα μπορούσαν να διατυπώσουν χρήσιμες απόψεις για την καταπολέμηση της μάστιγας των ναρκωτικών. Υπάρχουν, επίσης, ειδικοί που θα μπορούσαν να συνδράμουν σ’ αυτήν την προσπάθεια. Όμως, δεν έρχεται ένα σχέδιο νόμου που θα δει αυτές τις καινούργιες πτυχές, όπως διαμορφώνονται και θα συζητηθεί εδώ στη Βουλή. Θα μπορούσαμε επίσης να αξιοποιήσουμε την πολύ καλή δουλειά που γίνεται σε επίπεδο διακομματικής επιτροπής, απ’ ό,τι λέγεται από όλες τις πτέρυγες της Βουλής, μια δουλειά που τείνει να ολοκληρωθεί, αλλά όμως οι εμπειρίες που κατατίθενται εκεί, δεν αξιοποιούνται. Και από την άλλη, βιώνουμε καθημερινά την όξυνση του προβλήματος, τους θανάτους νέων κυρίως ανθρώπων από τη μάστιγα των ναρκωτικών. 
      Η Κυβέρνηση αδιαφορεί. Πέρασαν δύο χρόνια, κύριε Υπουργέ. Είσθε Κυβέρνηση για τρίτο χρόνο και δεν έχει γίνει το παραμικρό στον τομέα αυτό. Δεν έχει μπει μία πέτρα πάνω στην άλλη, όπως συνηθίζει να λέει ο λαός μας, προκειμένου να χτυπηθεί αυτή η μάστιγα.
      Ακούστηκαν χθες εδώ φωνές απόγνωσης, που δυστυχώς αυτές οι φωνές απόγνωσης βγαίνουν ως κραυγή αγωνίας δήθεν για τους θανάτους, για τα προβλήματα που δημιουργεί η μάστιγα των ναρκωτικών. Δεν φθάνει, όμως, αυτό. Αυτή η κραυγή απόγνωσης, η κραυγή αγωνίας, θα έπρεπε να βγει εδώ ως μία φωνή ομόθυμης βούλησης για έντονη δράση. 
      Χωρίς έντονη δράση σε όλους τους τομείς, σε όλα τα επίπεδα, προς κάθε κατεύθυνση, δεν μπορεί να υπάρξει αποτέλεσμα, κύριε Υπουργέ. Το ξέρετε πάρα πολύ καλά, γιατί εσείς έχετε όλα εκείνα τα στατιστικά στοιχεία, από τα οποία αποδεικνύεται ότι η μάστιγα αυτή, αντί να υποχωρεί, αυξάνεται. Δημιουργεί περισσότερα προβλήματα όσο περνάει ο χρόνος.
      Αυτό εξαπλώνεται παντού και είναι ένα πρόβλημα, το οποίο δεν αντιμετωπίζεται. Να σας πω παραδείγματα; Υπάρχουν δεκάδες σε όλη την Ελλάδα. Υπήρξε μια προκήρυξη διαγωνισμού για τον Ο.ΚΑ.ΝΑ. και την πρόσληψη προσωπικού, προκειμένου το πρόγραμμα της μεθαδόνης, αυτό το πρόγραμμα που -απ’ ό,τι λέγεται- σώζει ζωές, να επεκταθεί σε περισσότερους πάσχοντες.
      Όμως οι προσλήψεις δεν έγιναν. Ο αριθμός αυτών που μπορούσαν να μπουν σ’ αυτό το πρόγραμμα, ήταν περιορισμένος. Πέθαναν άνθρωποι, κύριε Υπουργέ. Πέθαναν δύο νέοι άνθρωποι, γιατί δεν πρόλαβαν να μπουν σ’ αυτό το πρόγραμμα. 
      Η Κυβέρνηση αδιαφορεί. Παρά τις επανειλημμένες ερωτήσεις μας, παρά τη δυνατότητα που είχατε ενδεχομένως να προσλάβετε το προσωπικό, παρά τη δυνατότητα που σας έδιναν οι προηγούμενοι νόμοι, όπως σας δίνει και η παρούσα κωδικοποίηση, να αποσπάσετε υπαλλήλους για να υπάρχει το κατάλληλο προσωπικό, προκειμένου να λειτουργήσει σωστά το πρόγραμμα, δεν το κάνατε.
      Έχετε ευθύνες, κύριε Υπουργέ, γιατί πεθαίνουν νέοι άνθρωποι. Για να μιλήσω για το νομό μου, θα αναφέρω το παράδειγμα του Ο.ΚΑ.ΝΑ. στο Ηράκλειο. Έχει βρεθεί ο χώρος, έχει βρεθεί ο τρόπος που θα λειτουργήσει και, όμως, υπάρχουν μόνο υποσχέσεις και παρατάσεις, χωρίς να γίνεται τίποτα επί της ουσίας.
      Εμείς, κύριε Υπουργέ, θα θέλαμε να συνδράμουμε μια τέτοια προσπάθεια. Δεν είμαστε εδώ ως Αντιπολίτευση, για να μιλάμε μόνο κατά της Κυβέρνησης. Μιλάμε κατά των ενεργειών οι οποίες είναι προς λάθος κατεύθυνση, μιλάμε κατά της ολιγωρίας που υπάρχει. Αυτό πρέπει να γίνει αντιληπτό. Εμείς θέλουμε να λειτουργήσετε προς τη σωστή κατεύθυνση και να συνδράμουμε όλοι. Είμαι σίγουρος ότι όλες οι πτέρυγες της Βουλής αυτό επιθυμούν, όπως το επιθυμεί και ο ελληνικός λαός στο σύνολό του. Κανείς δεν θέλει να βλέπει νέους ανθρώπους να πεθαίνουν μπροστά στα μάτια του, κυρίως από τέτοιες αιτίες. 
      Εν πάση περιπτώσει, πρέπει να δούμε αν με συγκεκριμένες δράσεις και με συγκεκριμένες αποφάσεις μπορούμε να συμβάλουμε στην καταπολέμηση αυτής της μάστιγας, η οποία μάστιγα, κύριε Υπουργέ, επεκτείνεται όλο και περισσότερο σε νεότερες ηλικίες, που είναι το χειρότερο. Προς αυτήν την κατεύθυνση δεν μπορούμε με την υπάρχουσα νομοθεσία να κτυπήσουμε τα φαινόμενα που παρουσιάζονται. Πρέπει ακριβώς γι’ αυτόν το λόγο να φέρετε γρήγορα ένα νέο νομοσχέδιο. 
      Εμείς λέμε να αποσύρετε το υπάρχον, να γίνει κωδικοποίηση με βάση προεδρικό διάταγμα και να έρθει ένα καινούργιο νομοσχέδιο, που θα περιλαμβάνει όλες τις πτυχές από τη μία πλευρά, αλλά και θα λαμβάνει υπόψη του τις σύγχρονες αντιλήψεις για την καταπολέμηση αυτής της μάστιγας, σύγχρονες αντιλήψεις που διατυπώνονται και εκφράζονται είτε στη διακομματική επιτροπή είτε από τους ειδικούς είτε από αυτούς που έχουν μία αρνητική μεν, αλλά σίγουρα μία πείρα και εμπειρία δε στο πώς θα μπορούσε πράγματι να χτυπηθεί αυτή η μάστιγα.
      Περιμένουμε, κύριε Υπουργέ, να κάνετε τα πρώτα βήματα. Εμείς βρισκόμαστε στην κατεύθυνση του να συνδράμουμε μια τέτοια προσπάθεια, όμως διαπιστώνουμε καθημερινά ότι η Κυβέρνηση δεν έχει την πρόθεση να λειτουργήσει μ’ αυτόν τον τρόπο και αυτό είναι από τα αρνητικά σας. Είναι ένα μείον και θα πρέπει να το λάβετε υπόψη σας. Δεν μπορεί κανείς να περιμένει. Οι δράσεις είναι αναγκαίες και πρέπει να γίνουν με το συντομότερο δυνατό τρόπο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε, κύριε συνάδελφε.
      Ο συνάδελφος κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ευχαριστώ που μου δίνετε το λόγο.
      Κυρίες και κύριοι συνάδελφοι, έχω μιλήσει επανειλημμένα σ’ αυτήν την Αίθουσα για την ανάγκη βελτίωσης του νομοθετικού έργου από το Κοινοβούλιό μας. Πολίτες και επιχειρήσεις στενάζουν από τη γραφειοκρατία στη χώρα μας, η οποία για μένα οφείλεται εν πολλοίς και στην ποιότητα των νόμων.
      Γιατί το αναφέρω αυτό; Γιατί πιστεύω ότι σ’ αυτό το πλαίσιο, κάθε προσπάθεια για κωδικοποίηση της νομοθεσίας είναι για μένα a priori θετική. Το προς ψήφιση νομοσχέδιο επιχειρεί την κωδικοποίηση των ισχυουσών διατάξεων για τα ναρκωτικά, με βάση όμως το άρθρο 76 παράγραφος 7 του Συντάγματος.
      Τι σημαίνει αυτό; Σημαίνει ότι η Βουλή δεν έχει δυνατότητα αλλαγών, παρ’ ότι μέσα από την καλή δουλειά, την επιμελή δουλειά της Επιτροπής Κωδικοποίησης αναδείχθηκαν αντιφάσεις σε διατάξεις. Είδα πριν από λίγο ένα σημείωμα που διανεμήθηκε από την Επιτροπή Κωδικοποίησης. Αμφισβητεί ότι υπάρχουν ορισμένες αντιφάσεις σ’ αυτές τις διατάξεις, αλλά παραδέχεται ότι υπάρχουν ορισμένα σημεία που χρειάζονται διορθώσεις -από ό,τι πρόχειρα είδα, κύριε Υπουργέ, γιατί δεν είχα το χρόνο να το μελετήσω- αλλά και εκεί που τις αμφισβητεί, υπάρχει για μένα θέμα για το τι θα πουν τα δικαστήρια. Επομένως, υπάρχει θέμα αντιφάσεων. Αλλά το σπουδαιότερο για μένα δεν είναι αυτό. Υπάρχει ανάγκη επικαιροποίησης της νομοθεσίας για τα ναρκωτικά. Αναφέρθηκαν αναλυτικά και στις αντιφάσεις και στις νέες ανάγκες και ο εισηγητής μας και οι συνάδελφοι από το ΠΑ.ΣΟ.Κ. και δεν θα επεκταθώ. 
      Η πρότασή μας είναι συγκεκριμένη και δεν πρέπει να παρεξηγηθεί, κύριε Υπουργέ. Εμείς τι λέμε; Λέμε να αποσύρετε αυτό το νομοσχέδιο. Υπάρχει η σοβαρή επιστημονική δουλειά της Επιτροπής Κωδικοποίησης. Αναμένεται και θα είναι, όπως άκουσα, οσημέραι έτοιμη η έκθεση, το πόρισμα της διακομματικής επιτροπής για τα ναρκωτικά. Με βάση, λοιπόν, αυτά τα νέα στοιχεία προτείνουμε είτε να φέρει η Κυβέρνηση μια διάταξη για σύσταση νομοπαρασκευαστικής επιτροπής είτε ένα νέο νομοσχέδιο εκσυγχρονισμού της νομοθεσίας. Αλλιώς, φοβάμαι ότι θα έχουμε μόνο κατ’ όνομα έναν κώδικα λειψό και με προβλήματα στην εφαρμογή του.
      Κύριε Υπουργέ, γνωρίζετε ίσως και καλύτερον εμού ότι το ιατροκοινωνικό πρόβλημα των ναρκωτικών ήταν και παραμένει δυσεπίλυτο.  Οι διακηρύξεις σε παγκόσμιο επίπεδο, αλλά και οι προσπάθειες για έναν κόσμο ελεύθερο από ναρκωτικά, προσκρούουν, κυρίες και κύριοι συνάδελφοι -αν θέλουμε να είμαστε ειλικρινείς- σε οργανωμένα συμφέροντα κρατών και ομάδων, σε αντιφατικές στάσεις κοινωνιών, στην καθολική υποκρισία και ασυνέπεια.
      Κύριε Υπουργέ, είχα την ευκαιρία, όταν ήμουν Υπουργός Υγείας, να εκπροσωπήσω το ελληνικό κράτος  σε μια ειδική γενική συνέλευση που έγινε στον Ο.Η.Ε. για τα ναρκωτικά. Ήταν εκεί αρχηγοί κρατών, σχεδόν απ’ όλο τον κόσμο και κάναμε όλοι διακηρύξεις, ευχολόγια, βγάλαμε κραυγές αγωνίας. Αυτό έγινε το ’98,  πριν από περίπου οκτώ χρόνια. Το ερώτημα είναι να δούμε σε παγκόσμιο επίπεδο τι άλλαξε. Δεν άλλαξαν πολλά πράγματα. Η εμπορία και η διακίνηση αυξάνονται. Η χρήση επεκτείνεται, αλλά δεν είναι της παρούσης. 
      Εγώ πιστεύω ότι χρειάζεται μια νέα προσέγγιση -και αναφέρομαι σε παγκόσμιο επίπεδο- και συστηματικές και συντονισμένες προσπάθειες, προπάντων όμως χρειάζεται συνεπής στάση. Δεν είναι δυνατόν από τη μία μεριά να λέει η παγκόσμια κοινότητα και οι οργανισμοί ότι θα καταπολεμήσουμε τα ναρκωτικά και από την άλλη τα κράτη να χρηματοδοτούν άλλα κράτη ή ομάδες, οι οποίες ουσιαστικά ασχολούνται με την παραγωγή και τη διακίνηση ναρκωτικών ή να χρησιμοποιούν το εμπόριο των ναρκωτικών για να χρηματοδοτήσουν παράνομες δραστηριότητες στα άλλα κράτη. Αυτό είναι η μεγαλύτερη υποκρισία της παγκόσμιας κοινότητας. 
      Στη χώρα μας η εθνική πολιτική όλα τα τελευταία χρόνια –δεν αναφέρομαι σε θητείες κυβερνήσεων- κινείται στους άξονες που η διεθνής και η ευρωπαϊκή εμπειρία και γνώση ανέδειξε ως πρόσφορους. Όσον αφορά τις κυβερνήσεις του ΠΑ.ΣΟ.Κ. υπήρξε μια ύψιστη προτεραιότητα για τον περιορισμό και την καταπολέμηση του προβλήματος. Δώσαμε, με νέους θεσμούς και με στοχευμένα μέτρα, προτεραιότητα ιδιαίτερα στην προώθηση πολιτικών πρόληψης, στη θεραπεία και την κοινωνική επανένταξη των απεξαρτημένων. 
      Και εδώ θέλω λίγο να σταθώ και να με προσέξουν οι κυρίες και κύριοι συνάδελφοι. Ειδικά όσον αφορά την εργασιακή επανένταξη, οφείλω να πω ότι τα αποτελέσματα είναι πενιχρά, πενιχρότατα και αυτή η ευθύνη βαρύνει όλους: πολιτεία και πολίτες, δημόσιους και ιδιωτικούς φορείς. Εκφράζει, αν θέλετε, προκαταλήψεις και υποκρισία. Κανένας, είτε στο δημόσιο είτε στον ιδιωτικό τομέα, δεν θέλει να πάρει στην εργασία παιδιά τα οποία ξέφυγαν από τα νύχια του θανάτου -υπάρχει προκατάληψη- και για τα οποία το θέμα της κοινωνικής επανένταξης ξεκινάει προφανώς, όπως και για κάθε άνθρωπο, από την εργασιακή τους επανένταξη.
      Εδώ, δεν ξέρω, ίσως θα πρέπει να κάνουμε μία νέα καμπάνια με πρωτοβουλία της Βουλής, της Κυβέρνησης, των κομμάτων, για να σταματήσει επιτέλους αυτό, να χτυπήσουμε την προκατάληψη. Θα έχετε μιλήσει –έχω  μιλήσει και εγώ ως Υπουργός Υγείας και το έκανα συχνά, κύριε Υπουργέ- με παιδιά από τα διάφορα προγράμματα που κατάφεραν να απεξαρτηθούν. Το μεγάλο τους πρόβλημα, η μεγάλη τους πικρία, ο μεγάλος τους πόνος είναι αυτός. Έτσι δεν δίνεται ώθηση και κίνητρα στα άλλα παιδιά να ακολουθήσουν προγράμματα απεξάρτησης. Είναι αυτό μεγάλο ζήτημα.
      Έρχομαι επίσης και στα ζητήματα της πολιτικής στην πράξη. Στα δύο χρόνια, κύριε Υπουργέ, της διακυβέρνησής σας τα πράγματα, δυστυχώς, επιδεινώνονται. Δεν το λέω εγώ, δεν το λέμε εμείς. Αυτό δείχνουν τα στοιχεία. 
      Παρά τις μεγαλεπήβολες εξαγγελίες που είχαν γίνει προεκλογικά, στην πράξη ουσιαστικά ανεστάλη το εθνικό πρόγραμμα αντιμετώπισης των ναρκωτικών. Σταμάτησαν οι προσλήψεις. Η χρηματοδότηση δεν είναι επαρκής. Η δημιουργία νέων απαραίτητων μονάδων θεραπείας και αποκατάστασης καρκινοβατεί. Παράδειγμα, η Πάτρα. Τα νέα κέντρα πρόληψης –νομίζω πέντε έχουν προστεθεί όλη αυτήν τη διετία;- δεν προχωρούν. Η λίστα αναμονής για τα προγράμματα των υποκαταστάτων αυξήθηκε δραματικά. Έχει πάει από τις δυόμισι στις τέσσερις χιλιάδες. Το θεραπευτικό πρόγραμμα για φυλακισμένους στον Ελαιώνα Θηβών ουσιαστικά δουλεύει με το 15% της δυναμικότητάς του. Όλα αυτά έχουν ορατά και δραματικά αποτελέσματα στην αύξηση των θανάτων. Από διακόσιους εξήντα ένα το 2004 φθάσαμε στους τριακόσιους είκοσι δύο, ενώ προηγουμένως υπήρχε πτωτική τάση.
      Πέρα από τις πολιτικές και το πώς εφαρμόζονται, υπάρχει και δυσλειτουργία στο σύστημα. Κύριε Υπουργέ, τι γίνεται αλήθεια με τον Ο.ΚΑ.ΝΑ.; Δεν λειτουργεί ουσιαστικά. Ενώ υπάρχουν εκκρεμείς αποφάσεις για σοβαρά ζητήματα, όπως είναι τα θέματα των εξαρτημένων που έχουν και άλλα προβλήματα, AIDS κλπ., εδώ και δυόμισι μήνες έχει ζητηθεί –αυτές είναι οι πληροφορίες μου- η παραίτηση των μελών του Διοικητικού Συμβουλίου. Δεν έχει αντικατασταθεί το Διοικητικό Συμβούλιο, δεν συνεδριάζει. Είναι δυνατόν να συμβαίνουν αυτά; 
      Αναλαμβάνει το Υπουργείο πραγματικά μεγάλη ευθύνη. Δεν μπορεί οποιαδήποτε εσωκομματικά προβλήματα ή αλλαγές Υπουργών ή αντιθέσεις μεταξύ πρώην και νυν Υπουργού ουσιαστικά να έχουν επιπτώσεις, να το πληρώνουν νέοι άνθρωποι που έχουν πρόβλημα και οι οικογένειές τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, λέγοντας προς τους κυρίους συναδέλφους το εξής: Είχα την «τύχη» –όπως θέλετε πείτε το, εντός εισαγωγικών- να χειριστώ το θέμα των ναρκωτικών και από την πλευρά της θεραπείας με την έννοια της πρόληψης και θεραπείας ως Υπουργός Υγείας και από την πλευρά της καταστολής ως Υπουργός Δημόσιας Τάξης. Η δική μου η άποψη είναι ότι ο αγώνας κατά των ναρκωτικών είναι δύσκολος, αλλά μπορούμε και χρειάζεται να ενισχύσουμε τα μέτρα για να αντισταθούμε και στην επέκταση του προβλήματος και να προστατεύσουμε τους χρήστες.
      Πρέπει να καταλάβουμε όλοι και οι πολίτες, ότι τα ναρκωτικά δεν είναι πρόβλημα του διπλανού για να αδιαφορούμε. Και εν προκειμένω, κύριοι της Κυβέρνησης, κύριε Υπουργέ, πέρα από τη θεσμική θωράκιση, εκείνο που μετρά είναι και η στάση της κοινωνίας και η πράξη της πολιτείας. Και στην πράξη η Κυβέρνησή σας αποδεικνύεται και εδώ άπραγη.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Θα ήθελα να ανακοινώσω προς το Σώμα ότι οι Υπουργοί Οικονομίας και Οικονομικών και Εξωτερικών κατέθεσουν σχέδιο νόμου: «Κύρωση τροποποίησης του Χάρτη του Οργανισμού Οικονομικής Συνεργασίας Ευξείνου Πόντου». 
      Παραπέμπεται στην αρμόδια Διαρκή Επιτροπή.
      Επίσης, ο συνάδελφος Βουλευτής Β΄ Αθήνας κ. Τζαννής Τζαννετάκης ζητά άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια.
      Επίσης, από τον Πρόεδρο του Συνασπισμού Ριζοσπαστικής Αριστεράς λάβαμε επιστολή με την οποία ορίζεται ως Κοινοβουλευτικός Εκπρόσωπος στο παρόν νομοσχέδιο ο Βουλευτής κ. Αθανάσιος Λεβέντης.
      Το λόγο έχει ζητήσει ο κύριος Υπουργός.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρία και κύριοι συνάδελφοι, κατ’ αρχάς θα ήθελα να γίνει μία διόρθωση. Συντρέχει περίπτωση διόρθωσης στο άρθρο 5 παράγραφος 3, στο οποίο ο Ο.ΚΑ.ΝΑ. αναφέρεται από παραδρομή ως «Οργανισμός Καταπολέμησης Ναρκωτικών» αντί του ορθού «Οργανισμός Κατά των Ναρκωτικών», όπως ορθά έχει αναγραφεί στο άρθρο 47 του σχεδίου, σύμφωνα πάντα με το άρθρο 1 του ν. 2161/1993. 
      Πρέπει, λοιπόν, να γίνει η σχετική διόρθωση. Είναι το μόνο που μπορούμε να κάνουμε. Το γνωρίζετε πολύ καλά, κύριοι συνάδελφοι, ότι σύμφωνα με το Σύνταγμα δεν έχουμε το δικαίωμα να κάνουμε οποιαδήποτε παρέμβαση στο σχέδιο νόμου που συζητούμε για τον Κώδικα Νόμων για τα ναρκωτικά.
      Είπα και χθες ότι πραγματικά παρακολουθώ ένα θέατρο του παραλόγου. Δεν ξέρω τι περισσότερο θα κάνατε αν ήσασταν κυβέρνηση σήμερα –αν είχατε κερδίσει τις εκλογές του 2004- και αν όντως είχατε κάνει κάτι άλλο, όπως η κυβέρνηση Σημίτη είχε δώσει σε έγκριτη τριμελή ομάδα εργασίας με τον αρεοπαγίτη κ. Ευριπίδη Αντωνίου, τον καθηγητή της Νομικής Σχολής του Πανεπιστημίου Αθηνών κ. Νέστορα Κουράκη και την καθηγήτρια του Παντείου Πανεπιστημίου την κ. Χριστίνα Ζαραφωνίτου να συντονίσουν το έργο της ομάδας εργασίας αυτής και να παρουσιάσουν το σχέδιο νόμου που συζητάμε σήμερα, τον Κώδικα Νόμων για τα ναρκωτικά. 
      Η δουλειά αυτή τελείωσε, μετά από ένα επίπονο έργο το οποίο έγινε και παρουσιάστηκε σήμερα εδώ στη Βουλή των Ελλήνων, για να συζητηθεί. Είναι μία τυπική διαδικασία. Πίστευα και πιστεύω ότι ένα τέτοιο θέμα, όπως είναι η κωδικοποίηση νόμων, που την επιβάλλει το Σύνταγμα, είναι ένα έγκριτο εργαλείο στα χέρια των νομικών της χώρας. Πρόκειται για νόμους, που άλλα κόμματα ψήφισαν κι άλλα δεν ψήφισαν. Όμως, το βασικό σκελετό του παρόντος νομοσχεδίου τον ψήφισε το 2003 ομόφωνα όλη η Βουλή. Και σήμερα παρακολουθούμε τι; 
      Θα ήθελα να κάνω μία έκκληση: Να παραβρεθεί εδώ ο ίδιος ο πρώην Πρωθυπουργός της χώρας, ο Κώστας Σημίτης και να δει τα παιδιά του, τους Βουλευτές του. Να δει τι αναφέρει ο ίδιος ο πρώην γενικός γραμματέας της κυβέρνησής του, ο κ. Κοσμίδης. Να διαβάσει ακριβώς τα Πρακτικά της Βουλής και να δει τι ανέφερε ο κ. Κοσμίδης και τι αναφέρουν οι Βουλευτές του για να δούμε πραγματικά ποιος είναι σήμερα σε σύγχυση σ’ αυτήν τη χώρα. Να δούμε πραγματικά την αξιοπιστία του κόμματος της Αξιωματικής Αντιπολίτευσης, όπως αυτή εκφράζεται από τη σημερινή του πολιτική ηγεσία. 
      Και καλώ και τον ίδιο τον Αρχηγό της Αξιωματικής Αντιπολίτευσης να πάρει θέση επιτέλους, αν μιλάμε όντως για διγλωσσία ή όχι. Ευαγγελίζονται ότι υπάρχει συνέχεια στο κράτος. Εμείς το μόνο που κάναμε ήταν να παραλάβουμε τη δουλειά, η οποία έγινε από την Κεντρική Επιτροπή Κωδικοποίησης, να συζητήσουμε μαζί τους και να φέρουμε εδώ για έγκριση από το Σώμα τη συγκεκριμένη δουλειά. 
      Και έρχονται και μας λένε τι; Να σταχυολογήσω κι αυτά τα οποία ειπώθηκαν στην Επιτροπή Κοινωνικών Υποθέσεων και εδώ. 
      Αναφέρθηκαν, λοιπόν, και λένε ότι το κύριο ζήτημα το οποίο απασχόλησε είναι ότι στο σχέδιο του Κώδικα περιλαμβάνονται και διατάξεις πολύ παλαιότερης νομοθεσίας, όπως εκείνες των άρθρων 4, 8 και άλλες διατάξεις που αναφέρουν ότι είναι παλαιές. 
      Δεύτερον, λένε ότι οι εν λόγω διατάξεις δεν απηχούν την εποχή τους και δεν τελούν σε αρμονία με τις περιληφθείσες στο σχέδιο Κώδικα νεότερες διατάξεις από το 1987 και εφεξής. 
      Τρίτον, αναφέρουν ότι με τη ψήφιση του σχεδίου του Κώδικα Νόμων για τα ναρκωτικά η Βουλή θα περιβάλει με το κύρος της και θα επικυρώσει ή θα επικαιροποιήσει –λένε αυτοί οι οποίοι καταψηφίζουν και μας ζητούν να αποσύρουμε αυτόν τον Κώδικα- αυτές τις παλαιές ανεπίκαιρες διατάξεις. 
      Και τέταρτον, αναφέρουν ότι σκόπιμο θα είναι με εργαλείο το σχέδιο του Κώδικα να συσταθεί πάλι νομοπαρασκευαστική επιτροπή για να ετοιμάσει ένα νέο επικαιροποιημένο νομοσχέδιο για τα ναρκωτικά.
      Με βάση αυτά τα επιχειρήματα, λοιπόν, έρχονται οι Βουλευτές της Αντιπολίτευσης και μας ζητούν να αποσύρουμε το νομοσχέδιο αυτό για να μην επικαιροποιήσουμε με την επίκαιρη πλέον γνώμη του 2006 της Βουλής των Ελλήνων έναν Κώδικα, ο οποίος δήθεν είναι αναχρονιστικός.
      Άραγε αυτές οι επισημάνσεις της Αντιπολίτευσης δεν απασχόλησαν την Κεντρική Επιτροπή Κωδικοποίησης; Δεν απασχόλησαν τους έγκριτους νομικούς της χώρας, τους αρεοπαγίτες, τους καθηγητές Νομικής; 
      Όμως οι πιο πάνω επισημάνσεις –αναφέρει η επιτροπή- φυσικά και απασχόλησαν σε βάθος και την Κεντρική Επιτροπή Κωδικοποίησης σε αλλεπάλληλες συνεδριάσεις.
      Όπως τονίστηκε στην αιτιολογική έκθεση που συνοδεύει το σχέδιο Κώδικα, ύστερα από σχετική μελέτη, δεν περιελήφθησαν σ’ αυτήν την κωδικοποίηση πολλές από τις παλαιές διατάξεις, τα άρθρα 14, 26, 31 έως 39 του ν. 5539/1932, 7 έως 9 και 28 του αναγκαστικού νόμου 2430/1940, αλλά και μερικές νεότερες διατάξεις οι οποίες αναφέρονται στην αιτιολογική έκθεση, διότι κρίθηκε ότι απ’ αυτές άλλες έχουν σιωπηρώς καταργηθεί από τον Ποινικό Κώδικα και νεότερα νομοθετήματα και άλλες ήταν μεταβατικής ή προσωρινής ισχύος. Οι λοιπές διατάξεις και του 1932, αλλά και του 1937 και άλλες έχουν περιληφθεί στο σχέδιο Κώδικα, διότι εξακολουθούν να ισχύουν και μάλιστα να εφαρμόζονται στην πράξη. 
      Αναφέρει μάλιστα περαιτέρω ο Αντιπρόεδρος του Συμβουλίου Επικρατείας ο κ. Μενουδάκος ότι έχουν γίνει επανειλημμένες συζητήσεις στην Κεντρική Επιτροπή Κωδικοποίησης, η οποία συστήθηκε από την κυβέρνηση Σημίτη, από το γραμματέα του υπουργικού συμβουλίου της κυβέρνησης Σημίτη. Πιστεύοντας στη συνέχεια του κράτους, δεν αλλάξαμε ούτε ένα πρόσωπο αυτής της επιτροπής. 
      Έγιναν, λοιπόν, επανειλημμένες συζητήσεις σχετικά με την ισχύ και την εφαρμογή και σήμερα αυτών των παλαιών διατάξεων με τη Διεύθυνση Ναρκωτικών του Υπουργείου Υγείας και Κοινωνικής Αλληλεγγύης και εκφράστηκε σε τρεις συνεδριάσεις στην αρμόδια της εν λόγω Διεύθυνσης, την κ. Παπανικολή. Φυσικά, έγιναν και άλλες συνδιασκέψεις με τον Πανελλήνιο Φαρμακευτικό Σύλλογο και άλλα θεσμικά όργανα. 
      Οι εισηγητές του σχεδίου του υπ’ όψιν Κώδικα και ο κ. Γαβράς ο αρεοπαγίτης και ο κ. Φλέγκας ο εφέτης μετέφεραν στην επιτροπή την αγωνία που διακατέχει τους δικαστές των ποινικών δικασίμων για τα ναρκωτικά. Οι προεδρεύοντες δικαστές φέρουν μαζί τους όλα τα Φ.Ε.Κ. που έχουν σχετικές με αυτά διατάξεις, προκειμένου να ανεύρουν την εφαρμοστέα κάθε φορά διάταξη. 
      Αυτό θέλουμε να συνεχίσει να γίνεται; 
      Παρά τη συνύπαρξη, λοιπόν, παλαιών και νέων ποινικών διατάξεων για τα ναρκωτικά, η Κεντρική Επιτροπή Κωδικοποίησης έκρινε αναγκαία τη συγκέντρωση όλης της ισχύουσας νομοθετικής ύλης σε έναν Κώδικα που θα ψηφιστεί με νόμο από τη Βουλή, σύμφωνα με το άρθρο 76, παράγραφος 7 του Συντάγματος. 
      Εδώ, έρχεστε και μας λέτε το ίδιο και το ίδιο συνέχεια, ότι δηλαδή έπρεπε να εφαρμόσουμε την παράγραφο 6 και να βγάλουμε προεδρικό διάταγμα. Και το ξέρετε πολύ καλά ότι χρειάζεται νόμος γι’ αυτό το πράγμα και ήταν απόφαση και της προηγούμενης κυβέρνησης να προχωρήσουμε στην κωδικοποίηση.
      Όταν έρχεστε και παρουσιάζετε αυτήν την εικόνα σήμερα, πώς θα έρθουμε εμείς να παρουσιάσουμε και νέα κωδικοποίηση που θέλουμε για τη γονεϊκή νομοθεσία, η οποία είναι διάσπαρτη από το 1920 και μετά; Ψάχνουν οι δικαστές, ψάχνουν τα ασφαλιστικά ταμεία συνέχεια να βρουν τη νομοθεσία. Το ίδιο κάνουν και οι δικαστές για τα ναρκωτικά. 
      Παρόλα αυτά, επιμένετε να το φέρουμε με προεδρικό διάταγμα. Τι θα αλλάξει; 
      Βρήκατε, λοιπόν, ένα καλό βήμα σήμερα να κάνετε αντιπολίτευση και να μιλήσουμε εφ’ όλης της ύλης για τα ναρκωτικά; Πολύ ευχαρίστως να το κάνουμε. Έχετε το δικαίωμα να κάνετε πρόταση, να συζητηθεί σε συζήτηση προ ημερησίας διατάξεως στη Βουλή αυτό το θέμα ή να γίνει μία επερώτηση εφ’ όλης της ύλης για τα ναρκωτικά. Δεν το κάνετε. Καλώς. Θα ήταν μια καλή ευκαιρία να μιλήσουμε για τα ναρκωτικά. Καλοδεχούμενη η συζήτηση αυτή γιατί το θέμα είναι τεράστιο. 
      Ο Κώδικας των Κανονιστικών Διατάξεων που είναι ήδη έτοιμος και θα εγκριθεί, είναι αυτός που θα εγκριθεί με προεδρικό διάταγμα και δεν πρέπει να συγχέουμε τα πράγματα εδώ. Ο Κώδικας των Κανονιστικών Διατάξεων που θα έρθει σύντομα, θα έρθει ως προεδρικό διάταγμα και αυτό εισηγείται και η Κεντρική Επιτροπή Κωδικοποίησης. 
      Θα είναι δυνατόν, λοιπόν, να περιληφθεί σε έναν τόμο με πρώτο μέρος τον Κώδικα Τυπικών Νόμων και δεύτερο μέρος τον Κώδικα των Κανονιστικών Διατάξεων. Αυτό το βιβλίο, λοιπόν, όλο μαζί, ο συγκεκριμένος νόμος και ο Κώδικας των Κανονιστικών Διατάξεων ο οποίος θα έρθει ως προεδρικό διάταγμα, θα είναι ένα πολύ χρήσιμο εργαλείο στα χέρια των νομικών, ιδίως των νομικών της πράξης, αλλά και κάθε άλλου ενδιαφερομένου, οι οποίοι μάλιστα θα μπορούν να προσφεύγουν προς διευκόλυνσή τους στους πίνακες κωδικοποιουμένων και κωδικοποιητικών διατάξεων που συνέταξε η Κεντρική Επιτροπή Κωδικοποίησης και συνοδεύουν το σχέδιο Κώδικα, προκειμένου να αναζητήσουν την προέλευση των περιλαμβανομένων σ’ αυτό άρθρων. 
      Πού υπάρχει το πρόβλημά σας λοιπόν; Είναι μία συζήτηση στην οποία θα έπρεπε να υπάρχει συναινετικό κλίμα. Η Κυβέρνηση συνεχίζει ό,τι έκανε η προηγούμενη κυβέρνηση και φέρνει αυτόν τον Κώδικα. Γι’ αυτό, καλώ να πάρουν θέση εδώ και ο πρώην Πρωθυπουργός της χώρας, ο κ. Κώστας Σημίτης και ο σημερινός Αρχηγός της Αξιωματικής Αντιπολίτευσης, ο κ. Παπανδρέου. Δεν μπορεί να υπάρχει διγλωσσία εδώ μέσα, να έρχεται ο πρώην γραμματέας του υπουργικού συμβουλίου να μιλάει όπως μίλησε χθες –και τα Πρακτικά είναι στη διάθεσή σας- να υπερψηφίζει τον Κώδικα αυτόν και να έρχονται οι Βουλευτές του κόμματος του ΠΑ.ΣΟ.Κ. και να λένε «εμείς όχι μόνο καταψηφίζουμε, αλλά ζητάμε και την απόσυρση του συγκεκριμένου σχεδίου νόμου» και να ζητάνε προεδρικό διάταγμα, όταν προεδρικό διάταγμα θα έρθει για τις κανονιστικές πράξεις. 
      Και συνεχίζει η επιτροπή και λένε πάλι οι έγκριτοι νομικοί: «Σε κάθε περίπτωση και αν ακόμα θεωρηθεί αναγκαία η σύνταξη νέου Κώδικα για τα ναρκωτικά, δεν είναι άσκοπη η κωδικοποίηση των υφιστάμενων διατάξεων, ώστε να μην παραμένει διάσπαρτη η νομοθεσία αυτή σε πληθώρα κειμένων, με αποτέλεσμα την παράταση της ασάφειας και της έλλειψης ασφαλείας δικαίου, έως την ολοκλήρωση της ψήφισης του νέου νόμου, για την οποία θα απαιτηθεί ασφαλώς και ικανό χρονικό διάστημα». 
      Καμία αντίρρηση δεν έχουμε να ζητήσουμε να μας φέρει και η διακομματική επιτροπή -στην οποία τόσο καλά συνυπάρχουν όλες οι πολιτικές δυνάμεις του τόπου- ένα σχέδιο νόμου, να συναντηθούμε στο Υπουργείο να το συζητήσουμε, να συσταθεί μία νομοπαρασκευαστική επιτροπή και να έρθει εδώ αυτό για ψήφιση -με σκελετό, όμως, με βάση αυτή την κωδικοποίηση- να γίνουν και τροποποιήσεις, οι απαραίτητες παρεμβάσεις και σε ένα συναινετικό κλίμα να δουλέψουμε όλοι μαζί για ένα νέο νόμο. Μέχρι τότε, όμως, χρειαζόμαστε την κωδικοποίηση. Και την χρειαζόμαστε για ευνόητους λόγους. Άλλωστε αν η Βουλή κρίνει ότι πρέπει να τροποποιηθούν, αντικατασταθούν ή συμπληρωθούν οι ρυθμίσεις για τα ναρκωτικά, η κωδικοποίηση της ισχύουσας νομοθεσίας, όπως είπα προηγουμένως, θα αποτελεί ένα χρήσιμο και σχεδόν απαραίτητο εργαλείο για τη συνολική εκτίμηση των αναγκαίων νομοθετικών παρεμβάσεων. 
      Δεν πρέπει να έχουμε έναν μπούσουλα, δεν πρέπει να έχουμε ένα βασικό εργαλείο σκέψης, δεν πρέπει να έχουμε ένα background που από εκεί να ξεκινήσουμε και να δούμε τι μας χρειάζεται πλέον για το μέλλον; 
      Σύμφωνα με την εμπειρία, την οποία απέκτησε η Κ.Ε.Κ. κατά την επεξεργασία των ανωτέρω δύο σχεδίων κωδίκων, καθώς και σχετικών σχεδίων σε άλλα θεματικά αντικείμενα -όπως ήταν η νομοθεσία για την Κυβέρνηση και τα κυβερνητικά όργανα, η νομοθεσία του Ελεγκτικού Συνεδρίου- το παραπάνω κώλυμα που έχουν επισημάνει όλοι οι Βουλευτές της Βουλής, αλλά και τα μέλη της Διαρκούς Επιτροπής Κοινωνικών Υποθέσεων, ανακύπτει σε κάθε κωδικοποίηση ισχύουσας νομοθεσίας και μάλιστα σε εντονότερες περιπτώσεις, κατά τις οποίες η νομοθετική ύλη περιλαμβάνεται σε παλιούς νόμους και στις οποίες η κωδικοποίηση είναι περισσότερο αναγκαία. Κάθε θεματικό αντικείμενο βρίσκεται κατεσπαρμένο σε πλείονες νόμους παλαιούς, έως πολύ παλαιούς –εδώ πρόκειται για το 1932- και νεότερους και πάντοτε θα γεννάται το ζήτημα, αν οι νόμοι αυτοί πρέπει να κωδικοποιηθούν κατά το άρθρο 7 παράγραφος 7 του Συντάγματος ή να αντικατασταθούν με νέο νομοθέτημα, που ψηφίζεται ως Κώδικας όμως, κατά την παράγραφο 6 του ιδίου άρθρου ή κατά τη συνήθη διαδικασία. Είναι αυτό που σας είπα, ότι θα γίνει προεδρικό διάταγμα των κανονιστικών διατάξεων που αφορούν τα ναρκωτικά. Αυτό θα έρθει σαν προεδρικό διάταγμα. Άλλο είναι αυτό, όμως και άλλο η κωδικοποίηση που συζητάμε σήμερα. 
      Έως ότου, όμως, θεσπιστούν νέες νομοθετικές ρυθμίσεις, για τις οποίες απαιτείται σημαντική πολύχρονη προσπάθεια, δεν αποκλείεται, αλλά αντιθέτως είναι χρήσιμη η κωδικοποίηση των ισχυουσών διατάξεων, ώστε να διευκολύνονται οι εφαρμοστές τους και να υπάρχει ασφάλεια δικαίου.
      Με την αντίθετη εκδοχή, την οποία επισημαίνετε και η οποία έχει ασφαλώς μία βάση, αχρηστεύεται ο θεσμός της νομοθετικής κωδικοποίησης που θεσπίστηκε με το Σύνταγμα του έτους 1975. Άλλωστε η κωδικοποίηση της νομοθεσίας με νέα νομοθετικά κείμενα αποτελεί πρακτική που εφαρμόζεται ευρύτατα σε πολλές ευρωπαϊκές χώρες, αλλά και για τη νομοθεσία της Ευρωπαϊκής Ένωσης. 
      Γι’ αυτό επιμένω ότι υπάρχει σύγχυση και δεν είναι μία στείρα αντιπολιτευτική τακτική της Αξιωματικής Αντιπολίτευσης σήμερα. Κατά τη γνώμη μου δεν πρόκειται για στείρα αντιπολιτευτική τακτική. Υπάρχει απλώς μία σύγχυση και για το πού βρισκόσασταν και για το πού είστε σήμερα και για το πού πηγαίνετε, σύγχυση την οποία επιτείνετε με τέτοιες τοποθετήσεις εδώ μέσα. Εκτός και αν μπορεί να μου αποδείξει κάποιος ότι δεν είναι σύγχυση να έρχεται ο πρώην γραμματέας του υπουργικού συμβουλίου, να επιμένει εδώ ότι η κωδικοποίηση είναι χρήσιμη, χρησιμότατη και την υπερψηφίζει, ότι είχε ξεκινήσει. Και δεν μπορεί να αντιληφθεί κανένας άλλος σήμερα, αν τις εκλογές τις είχε κερδίσει το ΠΑ.ΣΟ.Κ. το 2004 και αν δεν θα ερχόταν αυτό το νομοσχέδιο, αυτή  η κωδικοποίηση, τι άλλο θα γινόταν. Αν κάποιος μπορεί να μου πει ότι αυτό δεν είναι σύγχυση, τότε  πλέον υπάρχει ασυμφωνία, υπάρχουν δύο γραμμές και μέσα στην παράταξή σας. Εσείς οι ίδιοι δαιμονοποιείτε την προηγούμενη κυβέρνηση του ΠΑ.ΣΟ.Κ. γιατί μόνο για δαιμονοποίηση του ίδιου του γραμματέας σας, του πρώην γραμματέα του υπουργικού σας συμβουλίου πρόκειται, εκτός αν βγάζετε εδώ μέσα τα απωθημένα μιας οκταετίας με τον τότε γραμματέα του υπουργικού σας συμβουλίου…
      (Χειροκροτήματα από την πτέρυγα της Νέας Δημοκρατίας)
       …βγάζετε εδώ μέσα όλη τη χολή την οποία είχατε, με το εκσυγχρονιστικό ΠΑ.ΣΟ.Κ. εκείνης της εποχής…
      ΔΗΜΗΤΡΙΟΣ ΛΙΝΤΖΕΡΗΣ: Ο κ. Κεφαλογιάννης είπε πιο επίκαιρα.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …αν εδώ μέσα βγάζετε όλα τα απωθημένα σας με τον πρώην Πρωθυπουργό σας και Αρχηγό σας, αν εδώ μέσα πλέον πραγματικά θέλετε να δείξετε ότι θέλετε να παρουσιάσετε κάτι καινούργιο, γιατί περί αυτού πρόκειται και μην κρύβεστε πίσω από το δάχτυλό σας. Υπάρχει κόσμος που μας παρακολουθεί και πιστεύω -σεβόμενος και τον Τύπο που αναφέρει σήμερα ότι για τα μάτια του κόσμου θέλουμε την κωδικοποίηση- ότι δεν το κάνουμε για τα μάτια του κόσμου. Επαναλαμβάνω ότι είναι ένα χρήσιμο εργαλείο και δεν μπορούσαμε να κάνουμε διαφορετικά. Μπορούμε να συζητήσουμε και ένα νέο νομοσχέδιο, μπορούμε να ζητήσουμε και νομοπαρασκευαστική επιτροπή. Εδώ μέσα, όμως, κάνουμε κάτι άλλο σήμερα και μάλιστα πολύ σημαντικό. Το να βγάζουμε κραυγές αγωνίας είναι πολύ καλό, το να χαϊδεύουμε τα αυτιά του κόσμου είναι, επίσης, πολύ καλό, αλλά όλα έχουν τα όριά τους. 
      Φυσικά, η μάχη κατά των ναρκωτικών είναι ένας διαρκής πόλεμος όλης της κοινωνίας, όλων των συντεταγμένων δυνάμεων της κοινωνίας, και της Διαρκούς Επιτροπής Κοινωνικών Υποθέσεων της Βουλής και της Διακομματικής Επιτροπής κατά των Ναρκωτικών. Είναι δουλειά του κάθε Βουλευτή, του κάθε πολιτικού, είναι μία πρόκληση στο συναίσθημα ευθύνης του καθενός μας και φυσικά και των μέσων, τα οποία πλέον έχουν υποβαθμίσει το θέμα του πολέμου κατά των ναρκωτικών. Ελάχιστα πλέον ενδιαφέρονται για τις εξαρτησιογόνες ουσίες. Όπως είπαν πολλοί συνάδελφοί μας, οι ειδήσεις θανάτων ανθρώπων από τα ναρκωτικά -είτε νέων είτε ηλικιωμένων, γιατί δεν υπάρχουν ηλικίες πλέον στα ναρκωτικά- είναι στα ψιλά γράμματα των εφημερίδων. Δεν απασχολούν, δεν καταδέχονται καν είτε οι πρωινές είτε οι μεσημεριανές είτε οι βραδινές εκπομπές να ασχοληθούν με το θέμα των ναρκωτικών. Απλώς, την ημέρα κατά των ναρκωτικών θυμόμαστε τότε να μιλήσουμε ή να πετάξουμε μία κορώνα κατά των ναρκωτικών, λες και η μάχη αυτή αφορά κάποιους άλλους εξωγήινους και όχι νέους άνθρωπους, οι οποίοι είναι άνθρωποι της διπλανής πόρτας, οι οποίοι πεθαίνουν από τα ναρκωτικά και οι οικογένειες διαλύονται, λες και αυτή η μάστιγα των ναρκωτικών είναι κάτι που απασχολεί κάποιους άλλους σε άλλον πλανήτη, σε άλλον κόσμο, λες και είναι κάτι που υπάρχει στον κόσμο του ιδεατού. 
      Θέλω να πιστεύω ότι και η φωνή της Διακομματικής Επιτροπής κατά των Ναρκωτικών και η φωνή των Βουλευτών, που ακούστηκε εδώ μέσα από όλα τα κόμματα και ιδιαίτερα του Αντιπροέδρου της Βουλής κ. Σούρλα, θα είναι επιτέλους μία γροθιά στο στομάχι όλων, ώστε να πάρουμε τα αναγκαία μέτρα γι’ αυτήν τη μάστιγα. Και τα αναγκαία μέτρα δεν είναι μόνο νομοθετικά.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ποιον θα βαρέσουμε στο στομάχι; Τους στρατηγικούς εταίρους;	
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το ξέρετε πολύ καλά και το αναφέρατε και εσείς, κύριε Κοσιώνη…
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, αφού συμφωνήσατε με αυτά που είπε και ο Πρόεδρος, ο κ. Σούρλας.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, μία φορά διέκοψα. Δεν το έχω ξανακάνει.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, δέχομαι την παρέμβαση, γιατί ο κ. Κοσιώνης είναι μαχόμενος πολιτικός, με μία διαρκή αγωνία για τα θέματα των ναρκωτικών. Νομίζω ότι η φωνή και η ομιλία του χθες ήταν καταλυτική και θα πρέπει να την ακούσουμε πολύ προσεκτικά. Εξάλλου, η μάχη κατά των ναρκωτικών δεν έχει χρώματα, δεν έχει κόμματα. Το μέτωπο, το οποίο πρέπει να γίνει, πρέπει να είναι διακομματικό μέτωπο και όλης της κοινωνίας, των πολιτών, της Βουλής και του καθενός από εμάς ξεχωριστά. 
      Αγαπητοί συνάδελφοι –και απευθύνομαι προς εσάς της Αντιπολίτευσης και ιδιαίτερα της Αξιωματικής Αντιπολίτευσης- καταλαβαίνω και τα προβλήματα, τα οποία υπάρχουν στο χώρο, αλλά και την αγωνία σας για κάτι καινούργιο στο χώρο των ναρκωτικών σε νομοθετικό επίπεδο. Όμως, θέλω να καταλάβετε, επίσης, ότι και εμείς έχουμε την ίδια αγωνία. Και εμείς θέλουμε ένα νέο νομοσχέδιο για τα ναρκωτικά κατά των ναρκωτικών, το οποίο να ακούει τις επισημάνσεις της Διακομματικής Επιτροπής κατά των Ναρκωτικών, να ακούει την ίδια την κοινωνία, να ακούει τις νέες επιστημονικές εξελίξεις, οι οποίες τρέχουν καθημερινά, τα νέα ναρκωτικά, τις νέες εξαρτησιογόνες ουσίες από τις οποίες πλήττονται και εξαρτώνται όλο και περισσότεροι νέοι άνθρωποι στη χώρα μας, να βλέπει τις νέες καλές πρακτικές, οι οποίες υπάρχουν σ’ όλες τις ευρωπαϊκές χώρες, σε όλο τον κόσμο, στις Ηνωμένες Πολιτείες, στην Αυστραλία, στον Καναδά και παντού, να αφουγκράζεται όλες τις νέες νομοθετικές πρωτοβουλίες που πάρθηκαν τα τελευταία χρόνια σ’ όλες τις χώρες και όλα αυτά να τα κάνει πράξη με ένα νέο νομοσχέδιο.
      Μέχρι να γίνει, όμως, αυτό, είπα και προηγουμένως ότι απαιτείται χρόνος. Απαιτείται σύνεση, συνεργασία, συνεννόηση και συνθετική ικανότητα απ’ όλους μας. Μέχρι να πετύχουμε, λοιπόν και τη σύνθεση και τη συνεργασία και τη συνεννόηση μεταξύ μας, πρέπει να δούμε τι θα κάνουμε με την προηγούμενη νομοθεσία, με τη διάσπαρτη νομοθεσία, από το 1932 μέχρι σήμερα. 
      Νομοθεσία, η οποία κωδικοποιείται σήμερα με την αξιόλογη δουλειά που έγινε από την Κεντρική Επιτροπή Κωδικοποίησης και που έχουμε υποχρέωση, αφού δεν μπορούμε να κάνουμε τίποτα περισσότερο αυτήν τη στιγμή, να την υπερψηφίσουμε και να δείξουμε τη σχετική μας ικανότητα, τη συνεργασία και τη συνεννόησή μας, τουλάχιστον στο έλασσον. Αυτή είναι η δουλειά της Κεντρικής Επιτροπής Κωδικοποίησης, το νέο σχέδιο νόμου, ο νέος κώδικας νόμων για τα ναρκωτικά. 
      Ελπίζω σε ένα συναινετικό κλίμα, με μία σύνθετη συνεργασία και συνεννόηση, για να μπορέσουμε να κάνουμε ένα  βήμα μπροστά. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, μπορώ να κάνω μια παρέμβαση; 
      ΠΡΟΕΔΡΕΥΩΝ (Ιωάννης Τραγάκης): Τώρα; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Μάλιστα. 
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας, κ. Βαρβιτσιώτης έχει το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, είναι δικαιολογημένη η αγανάκτηση της Κυβέρνησης και του παριστάμενου Υπουργού για τα πυρά, τα οποία έχει δεχθεί αυτή η νομοθετική πρωτοβουλία της Κυβέρνησης, που δεν είναι τίποτα άλλο, παρά η πρώτη εφαρμογή ενός νόμου-τομή που κατέθεσε, ψήφισε και ολοκλήρωσε η προηγούμενη κυβέρνηση. Ενός νόμου που επιτρέπει την κωδικοποίηση και την ενσωμάτωση σε ενιαίο σύνολο διατάξεων, ακόμη και την τροποποίησή τους σε ορισμένες περιπτώσεις, ώστε, πραγματικά, να δημιουργείται ασφάλεια δικαίου και στον πολίτη και στο δικαστή. Και δεν καταλαβαίνω πραγματικά, πέρα από την ανησυχία που ο καθένας δικαιολογημένα εκφράζει για το θέμα των ναρκωτικών, την κραυγή αγωνίας που εξέφρασαν πάρα πολλοί συνάδελφοι. Δεν καταλαβαίνω την αντίδραση στην εφαρμογή αυτού του νόμου. Δεν καταλαβαίνω γιατί σήμερα ερχόμαστε και ρίχνουμε τα βέλη μας στην Κεντρική Επιτροπή Κωδικοποίησης, η οποία έκανε μια εξαιρετική δουλειά. Έβαλε σ’ ένα κείμενο όλες τις διατάξεις και δημιουργεί ασφάλεια δικαίου σε ένα τεράστιο θέμα. Ένα θέμα το οποίο δεν επισημάνθηκε μέχρι σήμερα και παρ’ ότι έγκριτοι δικηγόροι και πολλοί καλοί συνάδελφοι πήραν το λόγο, απασχολεί κατά κόρον τα ποινικά δικαστήρια. 
      Το 80% με 90% των περιπτώσεων που φτάνουν στα ακροατήρια, αφορούν ναρκωτικά. Κάθε δικαστής κάθε μέρα θα δικάσει μια τέτοια περίπτωση και δεν θα του δώσουμε εμείς ένα χρήσιμο εργαλείο, αντί να κουβαλάει, όπως  λέει πολύ σωστά ο κ. Μενουδάκος, αλλά επεσήμαναν και οι άλλοι δικαστές στην Κεντρική Επιτροπή Κωδικοποίησης, πληθώρα Φ.Ε.Κ. και νόμων, προσπαθώντας να βρει ποια διάταξη θα χρησιμοποιήσει στην κάθε περίπτωση; Δεν θα του δώσουμε εμείς ένα εργαλείο χρήσιμο, χρηστικό, αποτελεσματικό;
      Πραγματικά προς την Κυβέρνηση και ιδιαίτερα προς στο φίλτατο και ικανότατο Υπουργό, τον κ. Κωνσταντόπουλο,  δίνω συγχαρητήρια για την αγανάκτησή του και νομίζω ότι όλοι θα πρέπει σ’ αυτήν την Αίθουσα να καταλάβουμε, ποια είναι η ουσία του νομοθετήματος. Δεν ψηφίζουμε τη νομοθεσία για τα ναρκωτικά σήμερα, δεν επικυρώνουμε καμία νομοθεσία, η οποία έχει συζητηθεί στο παρελθόν και η οποία ισχύει. Αυτό, το οποίο κάνουμε, είναι να κωδικοποιούμε διατάξεις. Δημιουργούμε ένα χρηστικό εργαλείο. Και μακάρι και στα επόμενα νομοθετήματα, τα οποία θα έρθουν, να το κάνουμε. Και είναι πολλά αυτά. Είτε αφορούν το Ελεγκτικό Συνέδριο, είτε αφορούν τη Δημόσια Διοίκηση, είτε αφορούν τις διατάξεις για το ασφαλιστικό -όπου είναι ένα τιτάνιο έργο, που πρέπει να ολοκληρώσει η Κεντρική Επιτροπή Κωδικοποίησης- νομίζω ότι η Βουλή θα πρέπει να ψηφίζει ασμένως αυτούς τους νόμους. Γιατί οποιαδήποτε άλλη στάση νομίζω ότι χαρακτηρίζεται από  μια πρόσκαιρη διάθεση για αντιπολίτευση ελλείψει θέσεων. Και επειδή την έλλειψη θέσεων, την έχουμε διαπιστώσει τελευταία στην Αξιωματική Αντιπολίτευση σε ό,τι αφορά τα μεγάλα θέματα, που απασχολούν και την πολιτική ζωή και την κοινωνική ζωή του τόπου, νομίζω ότι δεν θα πρέπει να κρυφτούν πίσω από εύστοχες ή ευφυείς κατά την εκφορά τους, απόψεις νομικού περιεχομένου, αλλά θα πρέπει να μπουν επί της ουσίας, ώστε να αποκτήσουν το κύρος που χρειάζεται μια Αξιωματική Αντιπολίτευση στη χώρα. Σήμερα, δεν έχουν κύρος, γιατί δεν έχουν θέσεις. Θα αποκτήσουν κύρος και θα διεκδικήσουν, πραγματικά, κάποια στιγμή τη διακυβέρνηση του τόπου, όταν θα αποκτήσουν θέσεις, επί της ουσίας και όχι επί του τύπου. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, όταν στην Ολομέλεια της Βουλής έρχονται προς συζήτηση και ψήφιση νομοσχέδια όπως αυτό για την κωδικοποίηση της νομοθεσίας για τα ναρκωτικά, η Εθνική Αντιπροσωπεία οφείλει αφ’ ενός να αντιστοιχηθεί με τον προβληματισμό και την αγωνία που πολύπλευρα εκφράζεται από την ελληνική κοινωνία και αφ’ ετέρου οφείλει –το τονίζω- να δώσει το δικό της στίγμα, το δικό της μήνυμα, τη δική της κατεύθυνση για την αντιμετώπιση αυτού του μεγάλου και, συνεχώς, διογκούμενου, οξέως κοινωνικού προβλήματος, του προβλήματος των ναρκωτικών.
      Η Βουλή δεν πρέπει να είναι και δεν είναι, κύριε Υφυπουργέ, χώρος διεκπεραίωσης μόνο και γραφειοκρατίας. Αντίθετα, ταυτιζόμενη με τη συνείδηση και τη βούληση της κοινωνίας και των Ελλήνων πολιτών, οφείλει να κατευθύνει με υπευθυνότητα και πρακτικό αποτέλεσμα στην αντιμετώπιση εν προκειμένω του ζητήματος των ναρκωτικών, του μεγάλου αυτού προβλήματος που αφορά, κυρίως, νέους ανθρώπους. Του προβλήματος που με τις εκρηκτικές διαστάσεις που έχει πάρει απειλεί πλέον όχι μόνο την ελληνική, αλλά και κάθε κοινωνία σε όλο τον κόσμο. 
      Γιατί αντί, κύριε Υφυπουργέ, να στέλνουμε σήμερα ένα μήνυμα γραφειοκρατικής, αδιάφορης και πολιτικά άδικης αντιμετώπισης της αγωνίας των πολιτών, της αγωνίας, κυρίως, των γονέων και των οικογενειών που βιώνουν το πρόβλημα, αντί, δηλαδή, να διαθέτουμε σήμερα δυο πολύωρες συνεδριάσεις της Βουλής, ασχολούμενοι με τα νομοτεχνικά προβλήματα και τις αντιφάσεις της παλιάς νομοθεσίας, ανακυκλώνοντας, ως νομοθετικό σώμα, με σφάλματα και προβλήματα την ισχύουσα νομοθεσία και μάλιστα αυτό στο όνομα της κατά τα άλλα, βεβαίως, απαραίτητης κωδικοποίησης, η Κυβέρνηση πιστεύουμε ότι όφειλε, σεβόμενη και αξιοποιώντας την πολύ σημαντική δουλειά της διακομματικής επιτροπής της Βουλής για τα ναρκωτικά, να προβεί σε ουσιαστικές πρωτοβουλίες και παρεμβάσεις γι’ αυτό το μείζον κοινωνικής και εθνικής σημασίας ζήτημα.
      Προφανώς η Κυβέρνηση, μ’ αυτήν τη νομοθετική πρωτοβουλία, κωδικοποίηση της νομοθεσίας για τα ναρκωτικά, επιχειρεί να καλύψει το μεγάλο κενό έργου και δράσης, αλλά και -γιατί μιλήσατε για αξιοπιστία του ΠΑ.ΣΟ.Κ.- ανυπαρξίας, δηλαδή, πολιτικής δράσης, αυτά τα δυο χρόνια, τους είκοσι έξι μήνες, συνέχειας της πολιτικής που παρέλαβε από την κυβέρνηση του ΠΑ.ΣΟ.Κ.. 
      Παρά τις προγραμματικές δεσμεύσεις της Κυβέρνησης, τις μεγαλόστομες εξαγγελίες του πρώην Υπουργού κ. Κακλαμάνη, τα επικοινωνιακά τεχνάσματα του κ. Κακλαμάνη, που, προφανώς, θέλησε να τα αξιοποιήσει σε άλλη κατεύθυνση και σε άλλες στοχεύσεις και τις πάμπολλες υποσχέσεις, πολλά από αυτά που έγιναν πριν, ακυρώνονται, τα θέματα λιμνάζουν και τα προβλήματα πολλαπλασιάζονται. 
      Το εθνικό σχέδιο δράσης για τα ναρκωτικά εγκαταλείφθηκε, οι προσλήψεις στον Ο.ΚΑ.ΝΑ. δεν έγιναν, καμία νέα μονάδα ή νέο πρόγραμμα προχώρησε, ακυρώθηκε το πρόγραμμα για μονάδες υποκατάστατων ουπρενορφίνης και μεθαδόνης. Αντί για μια μονάδα σε κάθε νομό και σε κάθε νοσοκομείο, παρέμειναν ακριβώς οι ίδιες, παρά τη μεγάλη αύξηση της ζήτησης αυτών που επιθυμούν να λάβουν υποκατάστατα. Η λίστα των αναμενόντων στο πρόγραμμα υπερδιπλασιάστηκε. Το δε προεδρικό διάταγμα που φέρατε, κύριοι της Κυβέρνησης, απεικονίζει, πλήρως, το απόλυτο αδιέξοδο της πολιτικής για τα ναρκωτικά τα δυο τελευταία χρόνια. Είναι ένα προεδρικό διάταγμα ανεύθυνο, αντιφατικό και ανεφάρμοστο, ένα προεδρικό διάταγμα που επιχείρησε να διαπλέξει τα θεραπευτικά κέντρα –προσέξτε- με τις ιδιωτικές ψυχιατρικές κλινικές, που ιδιωτικοποιούσε η χορήγηση ναρκωτικών και οδηγούσε σε τεράστια προβλήματα και αδιέξοδα και που άλλωστε αντιμετωπίζει την απόρριψη σήμερα από το Συμβούλιο της Επικρατείας. 
      Ούτε μια σειρά από το πρόγραμμά σας δεν έχει και δεν πρόκειται να υλοποιηθεί, κύριοι της Κυβέρνησης. Η υποχρηματοδότηση και ειδικά για τον Ο.ΚΑ.ΝΑ. και το ΚΕ.ΘΕ.Α. βρίσκεται πίσω από την καθυστέρηση, την αδράνεια και την αποτυχία.
      Αυτήν την κατάσταση έρχεται να συγκαλύψει η σημερινή νομοθετική πρωτοβουλία της Κυβέρνησης και η δήθεν συναινετική κωδικοποίηση της ισχύουσας νομοθεσίας. Ουσιαστικά να συγκαλύψει το τεράστιο πρόβλημα έλλειψης συντονισμού, το πρόβλημα της ανικανότητας, το πρόβλημα της αναποτελεσματικότητας αλλά και το πρόβλημα της αμηχανίας της Κυβέρνησης και, κυρίως, της ηγεσίας του Υπουργείου Υγείας.
      Η Κεντρική Επιτροπή Κωδικοποίησης, σύμφωνα με το άρθρο 76, παράγραφος 7 του Συντάγματος και το άρθρο 2 του ν. 3133, έκανε με ιδιαίτερα υπεύθυνο και επιστημονικά άρτιο τρόπο την κωδικοποίηση.
      Δηλαδή τη συστηματοποίηση των υφιστάμενων διατάξεων για τα ναρκωτικά χωρίς όμως να υπάρχει η δυνατότητα από εμάς, από τους εκπροσώπους της Εθνικής Αντιπροσωπείας από τους Βουλευτές, παρέμβασης στο ουσιαστικό περιεχόμενο στο νομοθετικό περιεχόμενο. Και είναι προφανές ότι αν, τελικώς, θεσπίσουμε το παρόν νομοσχέδιο επικυρώνουμε ασφαλώς το έλλειμμα επικαιροποίησης. Δηλαδή, επικυρώνουμε την έλλειψη αντίστοιχης νομοθεσίας σήμερα για το πρόβλημα των ναρκωτικών. 
      Με την συγκεκριμένη μορφή κωδικοποίησης που επέλεξε η Κυβέρνηση αφαιρεί την δυνατότητα στη Βουλή να απαντήσει στις εσωτερικές αντιφάσεις της νομοθεσίας από το 1932 ως σήμερα. Αφαιρεί τη δυνατότητα να πάρουμε θέσεις και να απαντήσουμε στους απαιτούμενους νέους ορισμούς και τα νέα διλήμματα που έχουν προκύψει τα τελευταία χρόνια. Και αφαιρεί τη δυνατότητα και την υποχρέωση της Βουλής να απαντήσει στις ανεφάρμοστες και ξεπερασμένες από την καθ’ ημέρα πράξη διατάξεις και τις εσωτερικές αντιφάσεις της ελληνικής νομοθεσίας. 
      Για όλους αυτούς τους λόγους και, κυρίως, για την έλλειψη αξιοποίησης της πολύχρονης προσπάθειας της διακομματικής επιτροπής και της ανάγκης ύπαρξης ενός ουσιαστικού διαλόγου σ’ όλα τα επίπεδα ζητήσαμε να αποσυρθεί η πρόταση νομοθετικής κωδικοποίησης όχι να αποσυρθεί η πρόταση μόνον. Ζητήσαμε ουσιαστική επεξεργασία αυτής της όλης δουλειάς. Να αξιοποιηθεί από μια επιτροπή η οποία θα λάβει υπ’ όψιν της αυτήν τη θαυμάσια δουλειά της επιτροπής κωδικοποίησης, ασφαλώς το πόρισμα της διακομματικής επιτροπής που όπου να είναι θα υπάρχει και ασφαλώς τις κωδικοποιήσεις των κανονιστικών διατάξεων, κανονιστικών αποφάσεων και όλων των κανονιστικών πράξεων. Και επαναφορά ασφαλώς στην Επιτροπή Κοινωνικών Υποθέσεων και στην Ολομέλεια ώστε να αποκτήσουμε μια ολοκληρωμένη σύγχρονη ενιαία, εφαρμόσιμη νομοθεσία αντίστοιχη της μεγάλης ευθύνης και των υποχρεώσεων της πολιτείας απέναντι στο οξύ κοινωνικό πρόβλημα των ναρκωτικών. 
      Πριν κλείσω θα ήθελα να εκφράσω την ικανοποίησή μου για την ποιότητα των τοποθετήσεων που έγιναν χθες από αυτό εδώ το Βήμα. Τόσο του προέδρου της διακομματικής επιτροπής όσο και των συναδέλφων από όλες τις πτέρυγες της Βουλής. Είναι μια ακόμη, πιστεύω, απόδειξη της ανάγκης για ουσιαστικό, ταχύ και υπεύθυνο διάλογο προκειμένου να ασκηθεί μια ακόμα πίεση προς την Κυβέρνηση να μην οχυρώνεται πίσω από τις κατά τα άλλα επιβεβλημένες –τονίζω και πάλι- κωδικοποιήσεις και να προχωρήσει σε δράση. Ειδικά η τοποθέτηση του κ. Σούρλα, πιστεύω, εξέφρασε το μεγάλο σύνολο αν όχι όλους τους συναδέλφους της Βουλής και συνέβαλε, πιστεύω, ώστε το μήνυμα που εξέπεμψε χθες το ελληνικό Κοινοβούλιο προς τους Έλληνες πολίτες να είναι μήνυμα δράσης ανάληψης ευθύνης και βαθιάς επίγνωσης των υποχρεώσεων όλων μας απέναντι στο πρόβλημα. Η οικουμενική διάσταση του προβλήματος των ναρκωτικών επιβάλλει, πράγματι, να κινηθούμε στα πλαίσια των πρωτοβουλιών και των κατευθυντήριων γραμμών του Ο.Η.Ε. ως χώρα-μέλος της Ευρωπαϊκής Ένωσης και μάλιστα ως χώρα που η γεωγραφική της θέση δημιουργεί την ανάγκη για πρόσθετες πρωτοβουλίες και παρεμβάσεις. 
      Πιστεύω ότι ο δογματικός τρόπος αντιμετώπισης, η κατασταλτική και μόνο δράση προκύπτει εκ του αποτελέσματος ότι ως σήμερα δεν έχουμε τα θετικά εκείνα αποτελέσματα που θέλαμε και αντίθετα η εφαρμογή νέων προσεγγίσεων στις ευρωπαϊκές χώρες όπως είναι η Γαλλία, το Βέλγιο, η Ολλανδία και η Ιταλία, δείχνει ότι πρέπει να υπάρξει μια άλλη φιλοσοφία, μια άλλη προσέγγιση, να υπάρξουν άλλες προτεραιότητες. Όσοι είναι γιατροί πιστεύω κατανοούν πολύ περισσότερο το ζήτημα να υπάρξουν άλλες πολιτικές που θα απαντήσουν στα αδιέξοδα των πολιτικών που εφαρμόζονται όχι μόνο στην Ελλάδα αλλά και σε όλο τον κόσμο και ασφαλώς με νέες προσεγγίσεις και μ’ ένα νέο τρόπο που θα ψηλαφίσει τα ζητήματα του τρόπου αντιμετώπισης της ζωής των νέων, των προβλημάτων και των αδιεξόδων που βιώνει η νέα γενιά. Μόνο μ’ ένα τρόπο ρηξικέλευθο αλλά και μέσα από πολύ δουλειά και βεβαίως όχι με άλλη απώλεια χρόνου θα μπορέσουμε, πράγματι, να σταθούμε αντίστοιχοι των μεγάλων ευθυνών που έχουμε ως Βουλή, ως ελληνικό Κοινοβούλιο. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Ο συνάδελφος και συντοπίτης μου, κ. Βασιλείου έχει το λόγο. 
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, η σύγχρονη κοινωνία μας πέρα από την ευμάρεια και τον καταναλωτισμό έχει θέσει νέους κανόνες στη ζωή μας και εισάγει νέες έννοιες για να χαρακτηρίσει την ποσότητα και ποιότητα των προβλημάτων, έννοιες και προβλήματα που στο παρελθόν ήταν τόσο ποσοτικά όσο και ποιοτικά άγνωστες στην κοινωνία μας. Έτσι όλοι έχουμε μάθει τη λέξη «μάστιγα» για να χαρακτηρίσουμε καλπάζοντα προβλήματα που έχουν εισβάλλει σε πολλά σπίτια και παραμονεύουν έξω από την πόρτα μας. 
      Κάνω αυτήν την εισαγωγή για να θέσω επί τάπητος το πρόβλημα της  μάστιγας των ναρκωτικών όπως όλοι τη μάθαμε. Από τότε που θυμάμαι μάστιγα ήταν παρά την προσπάθεια για πρόληψη, καταστολή και ενημέρωση. Και το κακό είναι ότι οι μάστιγες αυτές, δυστυχώς, τελευταία απλώνουν τα σκιώδη φτερά τους και ρίχνουν το σκοτάδι στη νέα γενιά, στα ίδια μας τα παιδιά. 
      Ας μην κρυβόμαστε, κυρίες και κύριοι συνάδελφοι, πίσω από το δάκτυλό μας. Το πρόβλημα των ναρκωτικών είναι ένα πολυσύνθετο κοινωνικό, οικονομικό και νομικό ζήτημα το οποίο απαιτεί μια τεράστια προσπάθεια. Ιδίως όμως απαιτεί τη σύμπραξη σύσσωμου του νομοθετικού Σώματος για να πετύχουμε την περιβόητη πρόληψη πριν χρειαστεί η καταστολή. 
      Το φαινόμενο, βέβαια, αυτό είναι διεθνές και αποτελεί μια από τις βασικές πτυχές του οργανωμένου εγκλήματος διεθνώς. Πολλές μελέτες και πολλές προσπάθειες γίνονται και στη χώρα μας και αξίζουν συγχαρητήρια στην Ελληνική Αστυνομία και σε όλες τις κατασταλτικές αρχές, οι οποίες παίζουν ακόμη και τη ζωή τους κορώνα, γράμματα για να κτυπήσουν το κακό στις ρίζες του, στους μεγαλεμπόρους. Και νομίζω ότι τέτοιες επιτυχίες η χώρα μας έχει να επιδείξει  πολλές και διεθνώς.
      Στη γενικότερη αυτή προσπάθεια υιοθέτησης του προβλήματος των ναρκωτικών εντάσσεται και το σχέδιο νόμου για την κωδικοποίηση της εσωτερικής νομοθεσίας περί ναρκωτικών. Πρέπει να σημειωθεί ότι η ιδιομορφία και η ρευστότητα του συστήματος αυτού ανάγκασε το νομοθέτη να καλείται, συνεχώς, να λαμβάνει μέτρα για το συνεχές διογκούμενο θέμα που ακούει στο όνομα «ναρκωτικά». Έτσι γεννήθηκε μια πολυδιάστατη και πολύπλευρη νομοθεσία με πολλές αποσπασματικές διατάξεις σε διάφορους νόμους. 
      Το νομοθετικό αυτό πάζλ έπρεπε να συστηματοποιηθεί. Από κάπου έπρεπε να ξεκινήσουμε. Και αυτό όχι μόνο για λόγους πληρότητας αλλά και για λόγους ερμηνείας, μελέτης και εφαρμογής της νομοθεσίας.
      Είναι ιδιαίτερα δύσχρηστο ένα νομοθετικό σύστημα το οποίο απλώνεται σε μια σειρά νόμων και καθιστά το έργο των ειδικών δύσκολο αποδίδοντας, όμως, παράλληλα –και αυτό είναι πιο επικίνδυνο- και μια έντονη εικόνα προχειρότητας. Και εκεί είναι που πατά ο εγκληματίας.
      Το κενό αυτό σήμερα καλούμαστε να κλείσουμε. Μόνο αυτό μας καλεί να κάνουμε το παρόν νομοσχέδιο. Μετά από ένα σοβαρό και δύσκολο έργο που εξαίρετοι και αναγνωρισμένοι ειδικοί, όπως όλες οι πτέρυγες αναγνώρισαν κατάφεραν να επιτελέσουν, καθώς η ποσότητα της νομοθεσίας πολλές φορές σε θέτει σε δίλλημα για το τι, τελικά, ισχύει. Είναι μια νομοθεσία η οποία κρατά από το 1932 και μετά η οποία εμπλουτίστηκε μεν, πλην όμως εμπλουτίστηκε αποσπασματικά. Και είναι τέτοια η υφή του προβλήματος που αλληλοσυνδέονται διατάξεις νομικού, κοινωνικού, δικονομικού και αστυνομικού χαρακτήρα και όχι μόνο. 
      Η συστηματοποίηση αυτή κατέδειξε τα προβλήματα συστηματικής κατάταξης και οργάνωσε ένα νομοθετικό κείμενο κωδικοποίησης με τα ισχύοντα. Το σχέδιο νόμου κωδικοποιείται σε οκτώ κεφάλαια και οργανώνει κατά περιεχόμενο τις αρχές της ισχύουσας διάταξης σε μια προσπάθεια να κωδικοποιήσει τη νομοθεσία για να βοηθήσει τον ερμηνευτή και εφαρμοστή του νόμου. 
      Πέρα όμως απ’ αυτό, επιτρέψτε μου να επανέλθω στον έτερο κοινωνικό χαρακτήρα. Επιτρέψτε μου, λοιπόν, να κλέψω ένα κομμάτι από το Μάριο Πλωρίτη ο οποίος το 1982 έγραψε και αξίζει να ακουστεί σ’ αυτήν την Αίθουσα: «Σίγουρα δεν είναι ωραίος ο κόσμος που παραδίδουμε στους νέους μας και το έχω γράψει πολλές φορές δικαιολογώντας την οργή τους. Την οργή τους ναι, αλλά την παραίτησή τους; Η οργή σπιρουνίζει για κατάλυση του άσχημου. Η παραίτησή του όμως αφήνει ελεύθερο το πεδίο και αφανίζει όχι μόνο τις δυνατότητες του καλού αλλά και εμάς τους ίδιους. Αυτό το ξέρουν τα παιδιά. Ξέρουν πού τα οδηγεί και πού καταλήγει αυτή η τραγική παιδιά. Να, γιατί γράφουν στους τοίχους οι νέοι το σύνθημα “Καλύτερα ένα φρικτό τέλος, παρά μια φρίκη δίχως τέλος!”».
      Και νομίζω ότι πότε – πότε σ’ αυτήν την Αίθουσα πρέπει να νιώθουμε και λίγο ευαίσθητοι, ειδικά σ΄ αυτό το θέμα που αφορά τα ίδια μας τα παιδιά και τα παιδιά των παιδιών μας. Και ας μην τα βλέπουμε όλα τα πράγματα μέσα από το γράμμα του νόμου που παρερμηνεύεται και εκτοξεύονται κατηγορίες προς την κατεύθυνση που δεν πρέπει να εκτοξεύονται. 
      Αξιότιμοι συνάδελφοι, το πρόβλημα των ναρκωτικών δεν γνωρίζει ούτε χρώμα ούτε κόμμα ούτε πλούτη ούτε πρόσωπα που τα ξεχωρίζει. Γνωρίζει μόνο τον πόνο, τον οποίον απλόχερα προσφέρει στα θύματά του, στους ανθρώπους, κυρίες και κύριοι συνάδελφοι. Στην προσπάθεια αυτή πρέπει όλοι να είμαστε σύμμαχοι, γιατί μόνο ενωμένοι μπορούμε να πετύχουμε κάτι. Να ξεκινήσουμε μία προσπάθεια, η οποία σε πέρας θα φέρει αποτελέσματα. Να οργανωθούμε ως κράτος και ως κοινωνία και να αφήσουμε τις φιλολογίες. Καλή η θεωρία μα καλύτερη η πράξη. Γιατί αυτή φέρνει αποτελέσματα και αυτή κρίνεται, κυρίες και κύριοι συνάδελφοι. 
      Έχω πολλές φορές μιλήσει για το θέμα με αστυνομικούς και μέσα από την ιδιότητά μου ως καλλιτέχνη, ερμηνεύοντας ένα ρόλο, που πολλές φορές ασχολήθηκα με το θέμα των ναρκωτικών, προσπαθώντας να στείλω τα μηνύματά μου. Οι περισσότεροι αστυνομικοί μου έλεγαν με πόνο ψυχής «δεν ξέρεις τι αντιμετωπίζουμε και τι βλέπουμε κάθε μέρα». Αυτά μακριά από τα έδρανα της Βουλής, εκεί που το ναρκωτικό τρέχει στις φλέβες κάποιων παιδιών και πεθαίνουν στο δρόμο. 
      Το καλύτερο φάρμακο, λοιπόν, είναι η οργάνωση, η δράση και η πληροφόρηση, γιατί η γνώση εδώ είναι δύναμη, κυρίες και κύριοι συνάδελφοι. Νομίζω ότι το σχέδιο νόμου για την κωδικοποίηση της νομοθεσίας περί ναρκωτικών, αποτελεί ένα θετικό βήμα στους στόχους της κοινωνίας μας να ξεδιαλύνει και συγκεντρώνει το διάσπαρτο θα έλεγα νομοθετικό σύστημα. Είναι μία αρχή. Σίγουρα είναι κέρδος και θα προσφέρει στην προσπάθεια όλων μας ενάντια στο μείζον αυτό πρόβλημα που λέγεται μάστιγα των ναρκωτικών. 
      Ας κάνουμε όλοι μαζί ένα βήμα, προς το παρόν τουλάχιστον. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε. 
      Ο συνάδελφος κ. Χάϊδος έχει το λόγο.
      ΧΡΗΣΤΟΣ ΧΑΪΔΟΣ:  Ευχαριστώ, κύριε Πρόεδρε. 
      Κύριε Υπουργέ, κύριοι συνάδελφοι, το ζήτημα των ναρκωτικών είναι ένα μεγάλο θέμα για την κοινωνία. Τα αίτια της χρήσης και της αύξησής της είναι πολλά και οι συνέπειες τεράστιες. Είναι ένα πολυπαραγοντικό πρόβλημα και είναι γνωστή η σχέση ανάμεσα στη χρήση ναρκωτικών ουσιών, με την ένδεια, την ανεργία, ορισμένες ασθένειες και κάποιες μορφές παραβατικής συμπεριφοράς. Χαρακτηρίζεται από πολλούς και δεν αποτελεί υπερβολή, σαν κοινωνική μάστιγα για τους νέους ανθρώπους. Επισημαίνω ότι ένας στους δέκα εφήβους ηλικίας 14 έως 17 ετών έχει κάνει χρήση παράνομης ουσίας. Δύο έννοιες, εφηβεία και ναρκωτικά, που με την ευρεία φιλοσοφική τους θεώρηση είναι πέρα για πέρα αντίθετες και διαφορετικές, συναντιούνται με δραματικές επιπτώσεις για τους χρήστες. Ελπιδοφόρα η πρώτη, ζοφερή η δεύτερη. Εφηβεία σημαίνει δύναμη, αισιοδοξία, ζωντάνια, ενώ ναρκωτικά σημαίνουν μαρασμό, φυγή από τη ζωή και θάνατο. Το 50% των συνανθρώπων που βαδίζουν το γολγοθά των ναρκωτικών, προσδοκούν την ανάσταση, ζητώντας επίσημα θεραπευτική βοήθεια και είναι βέβαιο ότι τη θέλει η συντριπτική πλειοψηφία τόσο των ίδιων, όσο και των συνοδοιπόρων στον επικίνδυνο και ανηφορικό δρόμο, γονέων τους. 
      Είναι, λοιπόν, το ζήτημα των ναρκωτικών ένα μεγάλο και σύνθετο πρόβλημα της κοινωνίας που μας αγγίζει και μας αφορά όλους, πολίτες, φορείς και πολιτεία. Για την αντιμετώπισή του χρειάζεται σωστός σχεδιασμός, περιορισμός των αιτιών που το δημιουργούν, όπως η ανεργία των νέων, πόροι, πολιτική τόλμη, αποφασιστικότητα, αφύπνιση και συνεργασία όλων των εμπλεκομένων με σοβαρότητα, ειλικρίνεια και συνέπεια. Δυστυχώς, όμως, η Νέα Δημοκρατία παρασύρθηκε προεκλογικά και ενέταξε και αυτό το ευαίσθητο ζήτημα στην προεκλογική της δημαγωγία για προσπορισμό εκλογικού οφέλους. Τότε δεσμευόταν στο πρόγραμμά της για εξασφάλιση θέσεων θεραπείας, για δημιουργία νέων μονάδων, για επέκταση αυτών που ήδη λειτουργούσαν, υποσχόμενη ότι έτσι θα εξαλειφθεί η τότε απαράδεκτη, όπως τη χαρακτήριζε, κατάσταση των καταλόγων αναμονής. 
      Σήμερα, περισσότερο από δυο χρόνια μετά, δεν λειτούργησε καμία νέα μονάδα. Οι αντιδράσεις προέρχονται και από δικά σας στελέχη, δημάρχους κ.λπ.. Δεν επεκτείνεται η λειτουργία των παλιών μονάδων, αφού δεν διατίθενται τα απαραίτητα κονδύλια και δεν γίνονται προσλήψεις. Έτσι, οι λίστες αναμονής για ένταξη στα θεραπευτικά προγράμματα αντί να μειωθούν, αυξήθηκαν από δυόμισι χιλιάδες στο τέλος του 2003 σε τέσσερις χιλιάδες σήμερα. Χαρακτηριστικά αναφέρω ότι στην Αθήνα και στην Θεσσαλονίκη μειώθηκαν το 2005 σε σχέση με το 2004 οι εντάξεις χρηστών στα προγράμματα υποκατάστασης με μεθαδόνη – βουπρενορφίνη κατά 1/3, ενώ στην περιφέρεια αυτή η μείωση αγγίζει το 60%, αλλά και όλοι οι δείκτες που έχουν σχέση με τα ναρκωτικά και τις συνέπειές τους επιδεινώθηκαν. Ενδεικτικά σας λέω ότι αυξήθηκαν οι θάνατοι από ναρκωτικά από διακόσιους σαράντα τέσσερις το 2004 σε τριακόσιους είκοσι δύο έως τώρα, γιατί ακόμη αναμένονται οι τοξικολογικές εξετάσεις και για άλλες περιπτώσεις πιθανών θανάτων από τη χρήση ναρκωτικών ουσιών.
      Καταθέτω για τα Πρακτικά πίνακα που αποδεικνύει του λόγου το αληθές. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για τους λόγους αυτούς οι πολίτες αγωνιούν και η κοινωνία κινητοποιείται και ζητά μέτρα για τη μάστιγα των ναρκωτικών, τολμηρές πολιτικές και δημιουργία νέων θεραπευτικών μονάδων στην περιφέρεια. Στα Τρίκαλα, χαρακτηριστικά, αναδείχθηκε το πρώτο διοικητικό συμβούλιο του παραρτήματος του Εθνικού Συμβουλίου κατά των ναρκωτικών και σε συνεργασία με όλους τους φορείς του νομού, την Αυτοδιοίκηση, τον Ιατρικό Σύλλογο και άλλους ζητούν από το Υπουργείο την έγκριση της ίδρυσης και λειτουργίας μονάδος στεγνού θεραπευτικού προγράμματος. Στην ίδια πόλη επίσης δεκαπέντε αγωνίστριες μάνες χρηστών ξεπερνώντας τα κοινωνικά ταμπού της επαρχίας δημοσιοποίησαν το πρόβλημά τους και ζητούν τη λειτουργία θεραπευτικής μονάδος με υποκατάστατα στην πόλη για όλη τη δυτική Θεσσαλία. 
      Καταθέτω για τα Πρακτικά το υπόμνημά τους και σημειώνω ότι με τη μεταφορά του Νοσοκομείου Τρικάλων στο καινούργιο κτήριο θα υπάρξει κατάλληλος χώρος στο παλιό κτήριο που βρίσκεται στην ίδια έκταση και έτσι η υλοποίηση αυτού του αιτήματος θα είναι ευκολότερη, αφού θα έχει και μικρότερο κόστος και θα υπάρχει και έτοιμος χώρος.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γι’ αυτό το θέμα κατέθεσα ερώτηση προς τον τότε Υπουργό Υγείας και Κοινωνικής Αλληλεγγύης και η πολιτική ηγεσία του Υπουργείου μου απάντησε ότι η πρόθεσή του είναι να εντάξει και τα Τρίκαλα στις πόλεις, όπου θα λειτουργήσουν μονάδες χορήγησης υποκαταστάτων και ότι θα περιληφθούν στο επόμενο σχέδιο δράσης.
      Καταθέτω για τα Πρακτικά την ερώτηση και την απάντηση. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όμως, δεκαπέντε μήνες μετά, ακολούθησε εκκωφαντική σιωπή και δεν υπήρχε καμία εξέλιξη στο θέμα, όπως τίποτα δεν έγινε και πανελλήνια, αφού ή εκπόνηση του εθνικού σχεδίου δράσης για την αντιμετώπιση των ναρκωτικών καθυστερεί. Είκοσι επτά μήνες μετά τις εκλογές η πολιτική της Κυβέρνησης για τα ναρκωτικά περιορίζεται σε ανέξοδες διακηρύξεις και εξαγγελίες που συνοδεύονται από απογοητευτική απραξία επί της ουσίας. 
      Για να καλύψει η Κυβέρνηση αυτήν την αδράνεια, για να συγκαλύψει αυτό το κενό της πολιτικής δράσης της, για να παρουσιάσει προπαγανδιστικά έργο που δεν πραγματοποίησε, για να παραπλανήσει τους πολίτες που απογοητευμένοι αντιδρούν για την αθέτηση των υποσχέσεων και την όξυνση του  προβλήματος, φέρνει στη Βουλή για ψήφιση τον Κώδικα των νόμων για τα ναρκωτικά. Γιατί δεν επέλεξε τη διαδικασία του Προεδρικού Διατάγματος γι’ αυτή την κωδικοποίηση; Μήπως έτσι επικαιροποιούμε και ισχυροποιούμε αναχρονιστικές, ξεπερασμένες, ανεφάρμοστες και ακυρωμένες από τη ζωή διατάξεις και απαγορεύσεις πέρα από αυτές που καταργούνται με το σημερινό κώδικα; Τι θα ψηφίσουμε; Νόμο για τους νόμους; 
      Όμως, τα προβλήματα της πρόληψης, της απεξάρτησης και της κοινωνικής επανένταξης των χρηστών από τα ναρκωτικά δεν αντιμετωπίζονται με επικοινωνιακά τερτίπια. Για να βελτιωθεί η κατάσταση, για να ξαναγίνει, όπως λέει και ο στίχος του Ελύτη, «η επαύριο της ζωής πάλι ζωή» για τους δοκιμαζόμενους αυτούς συνανθρώπους μας, χρειάζεται ειλικρίνεια, συνέπεια, σχέδιο και έργο. Χρειάζονται νέες θεραπευτικές μονάδες και ενίσχυση των λειτουργούντων και γι’ αυτό απαιτούνται πόροι, αφού «δει δη χρημάτων και άνευ τούτων ουδέν». Αλλά εσείς μειώνετε τις δαπάνες.
      Συνολικά οι διακηρύξεις σας και οι πράξεις σας στον τομέα των ναρκωτικών τα τρία τελευταία χρόνια συνθέτουν τα λόγια και τα χρόνια τα χαμένα για το κορυφαίο αυτό κοινωνικό πρόβλημα. Με τη στάση σας σ΄ αυτό το ζήτημα θυμίζετε εκείνους που περιγράφει ο Βάρναλης στο ποίημά του «σαν δειλούς, μοιραίους και άβουλους αντάμα που προσμένουν ίσως κάποιο θάμα». 
      Οι άνθρωποι, όμως, δεν συμβιβάζονται με τα μοιραία. Οι χρήστες δεν είναι δειλοί, αλλά θύματα. Οι πολίτες δεν είναι άβουλοι. Η κοινωνία δεν προοδεύει με θαύματα. Γι’ αυτό αντιδρούν όλοι, απαιτούν προτάσεις, αποφάσεις και έργα. Όχι νόμους για τους νόμους. 
      Σας καλώ, λοιπόν, να φέρετε σύντομα στη Βουλή έναν κανονικό νόμο για τα ναρκωτικά, που να αντιμετωπίζει τα προβλήματα και να προβλέπει την απαιτούμενη χρηματοδότηση, έτσι ώστε να καταθέσουμε κι εμείς τις  προτάσεις μας όπως επιτάσσει η λειτουργία της Βουλής και ο θεσμικός ρόλος όλων μας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι εννιά μαθητές και μαθήτριες από το 120ο Δημοτικό Σχολείο Αθηνών συνοδευόμενοι από δύο δασκάλους.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος και συντοπίτης μου κ. Λιντζέρης.
      Οι συντοπίτες έχουν σήμερα την τιμητική τους.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ πολύ, κύριε Πρόεδρε.
      Κύριε Πρόεδρε, νομίζω ότι είναι γνωστό και αποδεκτό από όλους ότι «αρχή άνδρα δείκνυσι». Και παρακολουθήσαμε σήμερα τον κύριο Υπουργό, φίλο μου, εκλεκτό επιστήμονα και γιατρό, να πλέει σε πελάγη δημαγωγίας και λαϊκισμού, αφού κατανάλωσε το μισό του περίπου λόγο ασχολούμενος με τα δήθεν εσωτερικά προβλήματα του ΠΑ.ΣΟ.Κ..
      Κύριε Υπουργέ, καλά θα κάνετε να ασχοληθείτε με τα του οίκου σας. Έχετε πολλή ύλη μπροστά σας. Μπορείτε να ασχοληθείτε με καραγκιόζηδες, μπορείτε να ασχοληθείτε με τους Υπουργούς που έχουν σπόνσορες και τα οποία φιλοξενούνται στις σημερινές εφημερίδες. Πάντως μην αφίστασθε από το σημαντικό ρόλο εφ’ ώ ετάχθητε, το ρόλο του Υπουργού και πολιτικά υπεύθυνου για την αντιμετώπιση του προβλήματος των ναρκωτικών.
      Μία δεύτερη παρατήρηση: Ο Κοινοβουλευτικός Εκπρόσωπος της Νέας Δημοκρατίας είπε ότι η άρνησή μας να δεχθούμε αυτή τη διαδικασία, οφείλεται σε έλλειψη θέσεων. Να σας πω κάτι; Το ΠΑ.ΣΟ.Κ. είχε θέσεις στο θέμα αυτό και τις έκανε περήφανη πράξη όταν ήταν κυβέρνηση. Τώρα έχει θέσεις, τις οποίες επεξεργάζεται και θα καταθέσει. Το μείζον θέμα είναι ότι δεν έχει θέση η Κυβέρνηση. Και ναι μεν η Αντιπολίτευση πρέπει να στέκεται στο ύψος των περιστάσεων, το στίγμα όμως της κοινωνίας το δίνει η Κυβέρνηση. Και η Κυβέρνηση πλέει στο απόλυτο κενό.
      Κυρίες και κύριοι, το πρόβλημα των ναρκωτικών αποτελεί στις μέρες μας ένα από τα πιο σημαντικά προβλήματα όχι μόνο στη χώρα μας, αλλά και σε όλο τον κόσμο. Αποτελεί αναμφισβήτητα ένα από τα μεγαλύτερα κοινωνικά προβλήματα, ένα πρόβλημα που αφορά τους χρήστες -και άκουσα την πολύ θεμελιωμένη και συναισθηματική τοποθέτηση του επίσης συντοπίτη μας, κύριε Πρόεδρε, προλαλήσαντος συναδέλφου- αφορά τη διακίνησή τους. Αρκεί να σκεφτούμε πως όλες οι στατιστικές προσεγγίσεις αναφέρουν ότι ο τζίρος από τα ναρκωτικά στο παγκόσμιο εμπόριο αφορά το 8% έως 10% και βέβαια το πολύ μεγάλο δημοσιονομικό πρόβλημα, το οποίο αφορά το κράτος μας και την παγκόσμια κοινότητα, αλλά να ασχοληθούμε με τα καθ’ ημάς, το κράτος μας. Και δεν αναφέρομαι μόνο στις δαπάνες της πολιτείας για την αντιμετώπιση του προβλήματος, δεν αναφέρομαι μόνο στις εκατοντάδες εργατοώρες, οι οποίες καταναλώνονται και σπαταλούνται από την έλλειψη σοβαρού εργατικού δυναμικού, το οποίο θα μπορούσε να βρεθεί στην παραγωγή, αλλά  στο σύνολο των δαπανών.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Και βέβαια αρκεί κανείς να αναρωτηθεί και να προβληματιστεί, όταν το 40% των φυλακισμένων σήμερα στις ελληνικές φυλακές αφορά υποθέσεις ναρκωτικών. 
      Το πρόβλημα είναι πολυσύνθετο και αποτελεί θα έλεγα, κυρίες και κύριοι συνάδελφοι, τη σύγχρονη Λερναία Ύδρα. Δεν είναι πρόβλημα της διπλανής πόρτας. Είναι πρόβλημα της δικής μας πόρτας και σαν τέτοιο πρέπει να το αντιμετωπίσουμε, με γνώση, συνέπεια και διάρκεια. Είναι από τα τεράστια ζητήματα που δεν επιτρέπουν επ’ ουδενί από κανένα χαλάρωση ή υποστολή. 
      Κυρίες και κύριοι συνάδελφοι, είναι τόσο σημαντικό το πρόβλημα, ώστε κατά τη γνώμη μου δεν έχουν καμιά δικαιολογία ούτε αυτοί που επιχαίρουν και επαναπαύονται στα θετικά που έχουν επιτευχθεί στη μάχη κατά των ναρκωτικών, αλλά ούτε βεβαίως και αυτοί που μηδενίζουν τις κατακτήσεις της πολιτείας στη μάχη ενάντιά τους. Γιατί είναι βέβαιο ότι τα κέντρα πρόληψης -ο Ο.ΚΑ.ΝΑ., το ΚΕ.Θ.Ε.Α.- οι θεραπευτικές κοινότητες, οι θεραπείες με υποκατάστατα, είναι απαραίτητα και χρήσιμα όπλα της πολιτείας ενάντια στη σύγχρονη αυτή μάστιγα. Βεβαίως και δεν αρκούν. Όμως οφείλετε να το ομολογήσετε πως όλα αυτά είναι επιτεύγματα της προηγούμενης Κυβέρνησης. Και θα ήταν σημαντικό και χρήσιμο και διαφωτιστικό, θα έλεγα, ο κύριος Υπουργός, αντί να ασχολείται με τα δήθεν του ΠΑ.ΣΟ.Κ., να μας απαριθμήσει ποια καινούργια δομή, ποια καινούργια δράση προσέθεσε σε όλα αυτά, πού εκσυγχρόνισε το νομοθετικό πλαίσιο που διέπει το πρόβλημα των ναρκωτικών, ποια καινούργια στρατηγική εφάρμοσε είτε στην πρόληψη, είτε στην αποτοξίνωση είτε στην απεξάρτηση είτε στην επανένταξη; Είναι βέβαια ρητορικό το ερώτημα, γιατί είναι γνωστό τοις πάσι ότι ο απολογισμός είναι μηδενικός. Παρά τις καλές προσωπικές προθέσεις όλων των συναδέλφων όλων των πτερύγων, τα δύο αυτά χρόνια δεν έχει προστεθεί τίποτα καινούργιο, ούτε ένα καινούργιο βέλος στη φαρέτρα της πολιτείας και της κοινωνίας ενάντια στην αντιμετώπιση αυτής της Λερναίας Ύδρας. Ο Ο.ΚΑ.ΝΑ. είναι περίπου ακέφαλος. Είναι δεδομένη η κακή συνεργασία του με το ΚΕ.Θ.Ε.Α.. Η λίστα αναμονής υποκατάστατων αυξάνεται αντί να μειώνεται. 
      Το πρώτο λοιπόν νομοθέτημα που η Κυβέρνηση φέρνει στη Βουλή μετά την άνοδό της στην εξουσία –και έχει σημασία αυτό- ασχολείται με το θέμα και το πρόβλημα των ναρκωτικών, όχι με κάτι πρωτογενές ή νέο, αλλά με κωδικοποίηση κάποιου παλιού. Σήμερα λοιπόν –και είναι σημαντικό- δεν συζητάμε επί της ουσίας. Δεν νομοθετούμε κάποιο νέο νομοθέτημα ούτε επεξεργαζόμαστε πολιτικές σύγχρονες για την αντιμετώπιση αυτής της Λερναίας Ύδρας. Ακούστε: Ουδόλως επιθυμώ να μηδενίσω το σημαντικό έργο της Κεντρικής Επιτροπής Κωδικοποίησης. Άλλωστε, από το Βήμα αυτό έχω πει πως ένα από τα προβλήματα του πολιτικού μας συστήματος είναι η πολυνομία και η αλληλοεπικάλυψη των νόμων. Ακριβώς γι’ αυτό, είναι χρήσιμο να γίνει. Όμως αυτό θα μπορούσε να γίνει με ένα Προεδρικό Διάταγμα και να συζητήσουμε σήμερα επί της ουσίας. Εγώ απλά οφείλω να επισημάνω πως η πρώτη πρωτοβουλία της Κυβέρνησης στο θέμα των ναρκωτικών ήταν απλά η κωδικοποίηση των νόμων κι όχι η επί της ουσίας συζήτηση. 
      Κύριε Υπουργέ, νομίζω ότι αδικείτε τον εαυτό σας, αδικείτε το Κοινοβούλιο, αφού του στερείτε τη δυνατότητα να συζητήσει επί της ουσίας. Κυρίως όμως αδικείτε την πολύ σοβαρή δουλειά που έχει κάνει η Διακομματική Επιτροπή για την αντιμετώπιση των ναρκωτικών. Συμβουλευθείτε το συνάδελφό σας, τον Πρόεδρο της Επιτροπής τον κ. Κιλτίδη. Θα σας πει και θα σας εισηγηθεί πόσα ομόφωνα έχουν αποφασιστεί σ’ αυτή την Επιτροπή και πόσα πορίσματα έχουν κατατεθεί. Έχετε έτοιμη δουλειά. Αυτά έχει ανάγκη ο τόπος, προκειμένου να αποτελέσει μία καινούργια διέξοδο, ένα καινούργιο βήμα, ούτως ώστε να δώσουμε ελπίδα σε όλους αυτούς που βρίσκονται στο θάνατο των ναρκωτικών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, κύριε Πρόεδρε -και μια και χτύπησε ο χρόνος μου και ευχαριστώ για την ανοχή σας- θα ήθελα απλά και μόνο να πω για τον ουσιαστικό και ριζοσπαστικό ρόλο του Αντιπροέδρου της Βουλής, του κ. Σούρλα.
      Ο κ. Σούρλας απέδειξε τη διεθνή υποκρισία που υπάρχει στο ζήτημα της αντιμετώπισης των ναρκωτικών. Εδώ έχω να προσθέσω πως όπως όλοι συμφωνούμε ότι η τρομοκρατία χρήζει παγκόσμιας αντιμετώπισης, έτσι και η αντιμετώπιση των ναρκωτικών χρήζει παγκόσμιας αντιμετώπισης. Αυτό όλοι οι Υπουργοί οφείλουν να το βάζουν σ’ όλες τις συσκέψεις, σ’ όλες τις μη υπουργικές συναντήσεις, σ’ όλα τα διεθνή fora.
      (Χειροκροτήματα από την πτέρυγα του ΠΑ.ΣΟ.Κ.)
       Ακούστε μόνο μια φράση, την οποία λέω για τον εαυτό μου. Αισθάνομαι πάρα πολύ άβολα ως εκπρόσωπος του ελληνικού λαού να συζητώ για το πρόβλημα των ναρκωτικών απ’ αυτήν εδώ την Έδρα, γνωρίζοντας  ότι κάθε μέρα ένας, δύο, δέκα συνάνθρωποί μας πεθαίνουν. Ας αφήσουμε, λοιπόν, και τις συναισθηματικές και τις λαϊκίστικες κραυγές και ας αρθεί ο καθένας στο ύψος των περιστάσεων εφ ώ ετάχθη. Οφείλουμε όλοι να συναινέσουμε προς αυτή την κατεύθυνση. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιντζέρη. 
      Ας σημειώσουμε ιδιαίτερα την τελευταία αποστροφή του λόγου του, ας την καταγράψουμε, ας την υπογραμμίσουμε και ας συστρατευτούμε όλοι στη μεγάλη υπόθεση των ναρκωτικών. 
      Ο κ. Αντωνακόπουλος έχει το λόγο. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, πιστεύω ότι εάν ο κύριος Υφυπουργός δεν μιλούσε άστοχα και άδικα για την απουσία επιχειρημάτων που έχει για τη σημερινή νομοθετική πρωτοβουλία της Κυβέρνησης, στη παρούσα περίπτωση θα ταίριαζε ένα άλλο ρητό, το ρητό « απορία ψάλτου βηξ». Όμως, υπάρχει η τακτική ενός  μηρυκασμού υλικού που υπάρχει από το παρελθόν, χωρίς να προστίθεται τίποτα καινούργιο. Αυτό βεβαίως παραπέμπει σε πολιτική σκιών, η οποία με τη σειρά της  παραπέμπει στο θέατρο σκιών. Ο πιο γνωστός λαϊκός ήρωας του θεάτρου σκιών είναι ο Καραγκιόζης, ο οποίος έγινε πολύ επίκαιρος με επικοινωνιακή πρωτοβουλία  κυβερνητικών στελεχών.
      Πιστεύω, λοιπόν, ότι θα πρέπει να συνειδητοποιήσει η Κυβέρνηση ότι ενώ έχει το πλεονέκτημα της νομοθετικής πρωτοβουλίας και της βελτίωσης του υπάρχοντος θεσμικού πλαισίου, δεν κάνει τίποτε άλλο σήμερα παρά να θεωρεί ότι το Κοινοβούλιο είναι ένας θεσμός υπηρεσιακού χαρακτήρα, που θα έρθει καθαρά νομοτεχνικά να αθροίσει και να κωδικοποιήσει την υπάρχουσα νομοθεσία. Αυτό θα μπορούσε να γίνει με προεδρικό διάταγμα και μπορεί και η διοίκηση να το κάνει. 
      Άρα, λοιπόν, εδώ που είναι βήμα πολιτικού διαλόγου δεν πιστεύω ότι στέκεστε ως Κυβέρνηση στο ύψος των περιστάσεων και ότι θέλετε τους θεσμούς να ασχολούνται στο επίπεδο που τους αρμόζει με τα μεγάλα προβλήματα της ελληνικής κοινωνίας, ένα από τα οποία είναι η χρήση των ναρκωτικών. Είναι μεγάλο πρόβλημα όχι μόνο της ελληνικής κοινωνίας, αλλά της παγκόσμιας κοινότητας.
      Δεν φτάνει, όμως μόνο αυτό, δηλαδή ότι δεν κάνετε τίποτα. Θέλοντας να εξισώσετε τον εαυτό σας προς τα κάτω με το παρελθόν, απαξιώνετε και υποβαθμίζετε ό,τι έχει γίνει από τις κυβερνήσεις του ΠΑ.ΣΟ.Κ. Μα, ακόμα και αυτή την κωδικοποίηση που κάνετε, την παραλάβατε ως νόμο. Εμείς σας λέμε ως ΠΑ.ΣΟ.Κ ότι θέλει βελτίωση. Εσείς ως Κυβέρνηση δεν έχετε ούτε αυτό το θάρρος να το κάνετε. 
      Παραλάβατε μία σειρά από υποδομές, τις οποίες έχετε ακυρώσει στην πράξη. Δεν παραλάβατε ένα σωρό κέντρα πρόληψης σε αστικές εταιρείες μη κερδοσκοπικού χαρακτήρα μεταξύ Τοπικής Αυτοδιοίκησης και Ο.ΚΑ.ΝΑ.; Δεν χρηματοδοτήσατε τίποτε απ’ αυτά τα προγράμματα μέσω των οποίων γινόταν η πρόληψη στα σχολεία, γινόταν η αγωγή υγείας στους ευαίσθητους πληθυσμούς των δημοτικών και των γυμνασίων.
      Δεν προχωρήσατε το πρόγραμμα δημιουργίας μονάδων χορήγησης με υποκατάστατα στα καινούρια νοσοκομεία που έχουν γίνει σ’ όλη τη χώρα, όπως στο νοσοκομείο «Ανδρέας 	Παπανδρέου» του Πύργου, όπου προβλεπόταν η δημιουργία μονάδας χορήγησης προναρθίνης. Τα σταματήσατε όλα. Δικοί σας Βουλευτές σάς κάνουν ερωτήσεις συνέχεια στο Κοινοβούλιο. Δεν τα προχωράτε.
      Τα προγράμματα του Ο.Α.Ε.Δ. για την επανένταξη των απεξαρτημένων χρηστών τα σταματήσατε. Τα προγράμματα για νέες επιχειρήσεις δεν τα χρηματοδοτείτε, για να γίνει η σωστή επανένταξη στην κοινωνία. Επίσης το πρόγραμμα-τομή που έγινε με τους φύλακες συνόρων, γιατί πράγματι έχει εντοπισθεί ότι από τα σύνορά μας στα Βαλκάνια γίνεται μεγάλη εισαγωγή ναρκωτικών, ούτε αυτό το προχωρήσατε. Και το Λιμενικό με τον εξοπλισμό του για τον πόλεμο ενάντια στα ναρκωτικά και αυτό έχει σταματήσει όσον αφορά την πρόοδό του.
      Έτσι, σήμερα μας φέρνετε εδώ λες και είμαστε υπηρεσιακοί παράγοντες και έχετε και την απαίτηση να πανηγυρίσουμε μαζί σας για μια υποβάθμιση του Κοινοβουλίου. Πιστεύω ότι είναι απρόσφορη αυτή η διαδικασία πολιτικά, γιατί εδώ είναι κορυφαίος θεσμός της δημοκρατίας και γίνεται αντιπαράθεση πάνω σε πολιτικές απόψεις. Αλλά ας δούμε αυτό καθ’ αυτό το περιεχόμενο της κωδικοποίησης το οποίο ουσιαστικά μπορεί να έχει ξεπεραστεί σε πολλούς τομείς από την καθημερινότητα και την ίδια τη ζωή.
      Αρχικά υπάρχει διαπίστωση στην ορολογία των ναρκωτικών, υπάρχει μια δυσαρμονία και μια ανακρίβεια της χρήσης του όρου πλέον, διότι με την ευρύτερη, την καθημερινή χρήση του όρου, η οποία δεν είναι επιστημονική και στα κείμενα των νόμων δεν ομιλούμε με αυτή τη διάσταση των όρων, ναρκωτικά εννοούνται μόνο η ηρωίνη και η μορφίνη. Εδώ σήμερα πρέπει να πάμε στις ψυχοτρόπες, εξαρτησιογόνες ουσίες που περιλαμβάνουν από το οινόπνευμα μέχρι και τη νικοτίνη. Και εκεί λοιπόν γνωρίζετε πολύ καλά ότι στηρίζονται όλες οι παραβατικές συμπεριφορές, οι οποίες είναι καταστροφικές για την κοινωνική συνοχή και τα συστήματα υγείας. 
      Εάν, λοιπόν, θέλουμε να συγκρουστούμε με εκείνα τα τεράστια οικονομικά συμφέροντα, με εκείνα τα κέντρα που κατασκευάζουν πρότυπα συμπεριφορών και καταστρέφουν τις κοινωνίες, θα πρέπει να δούμε το ζήτημα στην πραγματική του διάσταση και όχι βεβαίως στη λογική του αφορισμού μόνο.
      Είναι γνωστό ότι στην Ευρώπη ήδη έχουν αρχίσει να κατατάσσουν στην κατηγορία των ναρκωτικών το οινόπνευμα. Στη Γαλλία θεωρούν ότι στα τρία πιο σκληρά ναρκωτικά που υπάρχουν είναι το οινόπνευμα, γιατί πράγματι δημιουργεί εξαρτήσεις, γιατί πράγματι προκαλεί πολλά ατυχήματα, κοστίζει πάρα πολύ στα συστήματα υγείας.
      Υπάρχει μία φοβερή υποκρισία της παγκόσμιας κοινότητας γύρω από την παραγωγή, τη διακίνηση και τη χρήση των ναρκωτικών. Ομιλούμε για πολλές ασύμμετρες απειλές κατά της ανθρωπότητας μέσω των οποίων μπορούμε να μετρήσουμε και θύματα, αλλά η μεγαλύτερη ασύμμετρη απειλή κατά του ανθρώπου σήμερα είναι τα ναρκωτικά. Καμία εκστρατεία δεν γίνεται κατά των χωρών παραγωγής ναρκωτικών, ενώ γνωρίζουμε πολύ καλά σε ποια εργοστάσια παρασκευάζεται η ηρωίνη, γνωρίζουμε πολύ καλά που καλλιεργείται η παπαρούνα, γνωρίζουμε πολύ καλά γιατί υπάρχει ανοχή σ’ αυτού του είδους τις δραστηριότητες.
      Άρα, στη σύγχρονη παγκόσμια διακυβέρνηση πρέπει να διακριθούμε και εκτός εθνικών συνόρων και να κάνουμε προτάσεις ρηξικέλευθες, γιατί το φαινόμενο δεν αντιμετωπίζεται μόνο με όρους κράτους, ούτε με όρους αν θέλετε συνόρων. Δεν μπορούμε να απομονώσουμε την εισαγωγή αυτής της παραβατικότητας φυλάσσοντας τα σύνορά μας.
      Πρέπει, λοιπόν, η Ελλάδα να διακριθεί σ’ αυτόν τον τομέα και να καταθέσει προτάσεις επαναστατικές. Γιατί είμαστε μια χώρα με μεγάλης έκτασης θαλάσσια σύνορα, μέσω των οποίων διακινούνται προς την Ευρώπη τεράστια ποσά ναρκωτικών. Και δεν μπορούμε μόνοι μας να σηκώσουμε αυτό το φορτίο.
      Κύριε Υπουργέ, πιστεύω ότι με τις δυνατότητες που έχουμε ως χώρα πρέπει να παρέμβουμε στην πρόληψη, στη διαμόρφωση αντίστασης στη χρήση των ναρκωτικών. Πρέπει να ενταχθεί υποχρεωτικά στα σχολεία, στα δημοτικά, το μάθημα της αγωγής υγείας και κυρίως να εστιαστεί γύρω από την πρόληψη των ναρκωτικών. Διότι η καλύτερη πρόληψη γίνεται από το δάσκαλο, το καλύτερο μάθημα αγωγής υγείας γίνεται από το δάσκαλο σ’ αυτή την ευαίσθητη ηλικία, όπου δομείται η προσωπικότητα και μπορούμε να φτιάξουμε ένα τοίχος που θα εμποδίσει την είσοδο των ναρκωτικών.
      Πρέπει να προχωρήσουμε στην ανάπτυξη των μονάδων χορήγησης υποκατάστατων. Είναι τραγικό αυτό που έχει γίνει, να έχετε σταματήσει στη μέση αυτό το πρόγραμμα. Πρέπει να συνεχίσετε τα προγράμματα του Ο.Α.Ε.Δ. περί επανένταξης. 
      Πρέπει να δούμε τελικά και την ανάπτυξη μηχανισμών καταστολής. Τα συναρμόδια Υπουργεία Δικαιοσύνης, Δημόσιας Τάξης, Εμπορικής Ναυτιλίας, Εθνικής Άμυνας, Εθνικής Παιδείας είναι Υπουργεία μαζί με το Υπουργείο Υγείας που μπορούν να επεξεργαστούν πολιτικές.
      Χρειάζεται όμως ενιαία στάση, ενιαία αντίληψη και κυρίως χρειάζεται να δούμε το πρόβλημα στη σοβαρότητα που έχει. Δεν μπορούμε να πούμε ότι κάναμε κάτι επειδή κωδικοποιήσαμε μια υπάρχουσα νομοθεσία, η οποία σε πολλά σημεία έχει ξεπεραστεί. Τότε μας έχει ξεπεράσει το πρόβλημα. Είστε υποχρεωμένοι αμέσως, αύριο κιόλας να φέρετε τις δικές σας νομοθετικές παρεμβάσεις, να μας αποδείξετε το δικό σας κυβερνητικό έργο σε αυτόν τον τομέα. Η σύγκριση με το παρελθόν δεν μπορεί να σας τιμά, διότι ο ελληνικός λαός, κάθε Έλληνας πολίτης έχει βιώσει το έργο του ΠΑ.ΣΟ.Κ. γύρω από αυτό το μεγάλο πρόβλημα στο παρελθόν, το βλέπει. Το δικό μας έργο δεν ήταν ένα έργο θεωρητικό, ήταν έργο που μπορούμε να το δείξουμε. Μπορούμε να δείξουμε όλα τα κέντρα που έχουμε κάνει, τα κέντρα πρόληψης, τα κέντρα αποκατάστασης, μπορούμε να δείξουμε τις εγκαταστάσεις του Ο.ΚΑ.ΝΑ., μπορούμε να δείξουμε πάρα πολλά. Φτιάξτε και εσείς κάτι που θα μπορείτε να το δείξετε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αντωνακόπουλο.
      Το λόγο έχει ο συνάδελφος κ. Σαμπαζιώτης.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, όπως όλοι γνωρίζουμε, η ελληνική έννομη τάξη διακρίνεται από το φαινόμενο της πολυνομίας, φαινόμενο το οποίο έχει χαρακτήρα διαχρονικό. Τα όργανα της νομοθετικής και εκτελεστικής εξουσίας παράγουν ικανό αριθμό κανόνων δικαίου, είτε για να ρυθμίσουν νέες σχέσεις και να καλύψουν τα κενά της νομοθεσίας είτε για να τροποποιήσουν, να συμπληρώσουν ή και να καταργήσουν υφιστάμενους κανόνες. Στο πλέγμα των κανόνων που θεσπίζονται με διατάξεις νόμων και κανονιστικών πράξεων της διοίκησης, εντοπίζονται ασάφειες και παραλείψεις και ενίοτε αντιφάσεις, με αποτέλεσμα να υπάρχει συχνά αβεβαιότητα ως προς τον κανόνα δικαίου που ισχύει σε κάθε περίπτωση. Ανασφάλεια όμως δικαίου, κύριοι συνάδελφοι, σημαίνει δημιουργία αμφισβητήσεων και διενέξεων. 
      Για τη θεραπεία λοιπόν ή τουλάχιστον τον περιορισμό του παραπάνω φαινομένου είναι αναγκαίο να κωδικοποιηθεί η νομοθεσία κατά θεματική ενότητα. Το μεγάλο πρόβλημα των εφαρμοστών των νόμων στα δικαστήρια είναι ότι υπάρχουν διάσπαρτες διατάξεις πολλών ετών, οι οποίες αρκετές φορές είναι άγνωστες σε όσους είναι στο χώρο της δικαιοσύνης και ίσως άγνωστες και σε αυτούς τους ίδιους τους δικαστές. Αυτό το σχέδιο νόμου στοχεύει στην κωδικοποίηση όλων αυτών των διατάξεων νόμων και των προεδρικών διαταγμάτων και ό,τι σχετικό έχει περάσει μέχρι τώρα για το θέμα των ναρκωτικών.
      Είναι γεγονός ότι αποτελούσε για τα νομικά πράγματα της χώρας εκκρεμότητα η κωδικοποίηση των μέχρι σήμερα υφιστάμενων διατάξεων του Κώδικα Νόμων για τα ναρκωτικά. Δεν πρόκειται για νέες διατάξεις, κύριοι συνάδελφοι, αλλά για όλες εκείνες τις διατάξεις που υφίστανται μέχρι σήμερα και οι οποίες είναι διάσπαρτες σε διάφορους νόμους. Έχουμε ένα νομοθετικό έργο που ξεκινάει από το 1932 μέχρι σήμερα, δηλαδή ένα νομοθετικό έργο εβδομήντα τεσσάρων ετών. Ενδεικτικό δε της πολυνομίας είναι το γεγονός ότι ο νέος Κώδικας Νόμων για τα ναρκωτικά αποτελείται από εξήντα άρθρα, στα οποία κωδικοποιούνται δεκαεπτά προηγούμενοι νόμοι και είκοσι εννέα υπουργικές αποφάσεις.
      Η κατάθεση του σχεδίου νόμου δείχνει ότι η Κυβέρνηση είναι συνεπής με τις επιταγές του Συντάγματος ως προς το νομοκανονιστικό μέρος και γίνεται σε εφαρμογή της συνταγματικής επιταγής, όπως αυτή προβλέπεται από το άρθρο 76 παράγραφος 7 του Συντάγματος. Η δουλειά αυτή, κύριοι συνάδελφοι, ξεκίνησε πριν έρθει η Νέα Δημοκρατία στη διακυβέρνηση της χώρας. Δημιουργήθηκε μία πολύ υψηλού κύρους επιστημονική επιτροπή και έκανε ένα κείμενο, το οποίο είναι νομικά και τεχνοκρατικά άρτιο. Σήμερα απλώς παρουσιάζεται αυτή η δουλειά της Κεντρικής Επιστημονικής Επιτροπής Κωδικοποίησης, της οποίας τη σύνθεση δεν άλλαξε η Νέα Δημοκρατία, μια κωδικοποίηση που θα αποτελέσει ένα νομικό εργαλείο στα χέρια νομικών και δικαστών για την καλύτερη και ευκολότερη καθημερινή εφαρμογή των νόμων αυτών. 
      Στο σχετικό πίνακα απαριθμούνται, κύριοι συνάδελφοι, διακόσιες ογδόντα τέσσερις ουσίες που εμπίπτουν στην περί ναρκωτικών νομοθεσία και καταγράφονται με σαφήνεια όλες οι νομικές και ποινικές συνέπειες για τους εμπλεκόμενους σε παράνομη διακίνηση. Μεταξύ άλλων κωδικοποιείται και η νομοθεσία για τον Ο.ΚΑ.ΝΑ., ο οποίος ορίζεται πλέον ως ο αρμόδιος οργανισμός για το σχεδιασμό και την υλοποίηση προγραμμάτων απεξάρτησης. 
      Κυρίες και κύριοι συνάδελφοι, το σχέδιο νόμου που φέρνει η Κυβέρνηση είναι ένας πανδέκτης της νομοθεσίας σχετικά με τα ναρκωτικά. Ένας από τους σκοπούς αυτής της κωδικοποίησης είναι η κατάταξη των νόμων που σχετίζονται με τα ναρκωτικά, ώστε να δούμε τα προβλήματα που δημιουργούνται από την εφαρμογή τους. Αυτή η κωδικοποίηση δεν μας εμποδίζει καθόλου να προχωρήσουμε επί της ουσίας για να αντιμετωπίσουμε το μεγάλο θέμα των ναρκωτικών. Αντίθετα μας προκαλεί, μας βοηθά, μας υποχρεώνει να δούμε τα υπάρχοντα προβλήματα και να προχωρήσουμε πλέον όχι στην αλλαγή του κώδικα, αλλά στην αλλαγή πρωτογενώς της νομοθεσίας, καθώς για πρώτη φορά θα γνωρίζουμε εμπεριστατωμένα την υπάρχουσα. 
      Η σύγχρονη πραγματικότητα αλλά και η εμπειρία από την πολιτική που ασκείται μέχρι σήμερα στο θέμα των ναρκωτικών πρέπει να μας οδηγήσουν σε αλλαγή προτεραιοτήτων. Η πολιτική που έχει ως στόχο την καταδίωξη και την καταστολή προφανώς έχει αποτύχει διότι δεν αμβλύνει την έκταση του προβλήματος και δεν περιορίζει τις βλάβες. Το αποτέλεσμα είναι γνωστό και το επιβεβαιώνουν οι θάνατοι από τα ναρκωτικά που καθημερινά βλέπουμε να συμβαίνουν. Ενδεικτικά θα σας πω ότι το φαινόμενο τείνει κορυφούμενο. Το 1991 οι θάνατοι από τα ναρκωτικά ήταν μόλις ενενήντα τέσσερις. Το 2004 οι θάνατοι έφτασαν τους διακόσιους εξήντα ένα. Πρέπει δε να λάβουμε υπ' όψιν μας και τους θανάτους που για ευνόητους λόγους δεν δηλώνονται και δεν καταγράφονται.
      Επομένως η καταπολέμηση του παράνομου εμπορίου ναρκωτικών, η αποδυνάμωσή του μέσω της απεξάρτησης των χρηστών, η αντιμετώπιση των χρηστών ως συμπολιτών μας που έχουν ανάγκη στήριξης ώστε να μειωθούν οι κίνδυνοι που τους απειλούν, είναι προτεραιότητες μιας σύγχρονης οπτικής στην πολιτική που πρέπει να υιοθετήσουμε για τα ναρκωτικά. 
      Στόχος αυτής της κωδικοποίησης είναι η βελτίωση των διαδικασιών ελέγχου και εμπορίας των ναρκωτικών φαρμάκων, αλλά και η αποτελεσματικότερη πρόληψη της παράνομης διακίνησης ναρκωτικών ουσιών. Θεωρώ ότι το προτεινόμενο νομοσχέδιο θα καταστήσει τη νομοθεσία προσιτή και κατανοητή από τους αποδέκτες της, θα περιορίσει τα λάθη της διοίκησης που σε μεγάλο βαθμό οφείλονται στις ασάφειες και στις αντιφάσεις της νομοθεσίας, θα διευρύνει το κράτος δικαίου και θα αποτελέσει ένα θαυμάσιο και χρήσιμο εργαλείο για τους εφαρμοστές των νόμων στα δικαστήρια.
      Ψηφίζω ανεπιφύλακτα αυτό το νομοσχέδιο. Θα ήθελα δε να δηλώσω ότι ως νέος άνθρωπος που εκπροσωπώ στο ελληνικό Κοινοβούλιο τη γενιά μου, εκφράζω τη μεγάλη μου αγωνία γι' αυτό το δραματικό φαινόμενο που σήμερα λαμβάνει χώρα στην ελληνική κοινωνία. Η μάστιγα των ναρκωτικών σε συνδυασμό με την υπογεννητικότητα τρώει σαν σαράκι τα θεμέλια του κοινωνικού ιστού της πατρίδας μας. Εδώ θα πρέπει να σκύψουμε με ιδιαίτερο ενδιαφέρον διότι ναι με δαπανώνται κάθε χρόνο και σωστά εκατοντάδες εκατομμύρια ευρώ για τους εξοπλισμούς, αφού είναι υποχρέωσή μας να εξασφαλίσουμε τα εθνικά μας δικαιώματα και τα σύνορά μας, αλλά πατρίδα και Ελλάδα δεν είναι οι κάμποι οι ραχούλες και τα ψηλά βουνά αλλά είναι και το έμψυχο υλικό μας που καθημερινά κατατρώγεται από τα ναρκωτικά. Αυτό το έμψυχο υλικό είναι η ελπίδα της πατρίδας μας. Είναι δραματικό το γεγονός ότι σήμερα περίπου τριακόσιες χιλιάδες νέοι άνθρωποι δεκατεσσάρων έως σαράντα πέντε ετών εξαιτίας αυτής της μάστιγας δεν είναι ενεργοί. Σκεφτείτε πόσους χάνει η πατρίδα μας όταν το σαράκι των ναρκωτικών τρώει από μέσα τα θεμέλια του κοινωνικού μας ιστού.
      Κύριε Υπουργέ, νομίζω ότι χρειάζεται μια σοβαρότερη προσέγγιση από την πολιτεία. Χρειάζεται αφύπνιση και ενεργοποίηση των πολιτών. Τα ναρκωτικά δεν πρέπει να είναι μόνο υπόθεση της πολιτείας. Δεν μπορεί με τα εκάστοτε νομοσχέδια να δημιουργούμε αίσθηση αποενοχοποίησης των πολιτών απέναντι σ’ αυτό το μεγάλο πρόβλημα. Τα ναρκωτικά δεν είναι πλέον μόνο στην πόλη μας και στην γειτονιά μας αλλά και μέσα στο σπίτι μας. Ήρθε η ώρα με πολύ σοβαρό σχεδιασμό και με τα απαραίτητα κονδύλια να θωρακίσουμε τα νιάτα μας για να προφυλάξουμε το μέλλον της πατρίδας μας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Έρνεστ Χεμινγουέη έλεγε μη ρωτάς για ποιόν χτυπάει η καμπάνα.
      Η καμπάνα χτυπάει για σένα. Όσοι δεν ακούν την καμπάνα, είναι αξιοθρήνητοι. 
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, πάντα η κωδικοποίηση των διάσπαρτων διατάξεων που βρίσκονται σε νόμους βοηθάει. Ποιος έχει αντίρρηση για την κωδικοποίηση των διατάξεων; Η ουσία όμως δεν βρίσκεται στην  κωδικοποίηση των διατάξεων. 
      Όλοι μας –όπως και εσείς κ. Σούρλα που προεδρεύετε- γνωρίζουμε ότι είναι εγγενής η αδυναμία της ελληνικής νομοθεσίας από το γεγονός ότι πολλές φορές ψηφίζονται διατάξεις δια «πυροβολισμού» σε νομοσχέδια τα οποία έχουν άλλο περιεχόμενο. Αυτό γίνεται με τροπολογίες, διότι οι ανάγκες της ζωής δημιούργησαν το πρόβλημα το οποίο πρέπει να λυθεί εκείνη τη στιγμή. Υπάρχουν αυτές οι διατάξεις και καλό είναι να κωδικοποιούνται. 
      Παρεμπιπτόντως, θέλω να πω ότι λίγο ενδιαφέρει αν κωδικοποιούνται οι διατάξεις με προεδρικό διάταγμα ή με νόμο, όπως γίνεται τώρα. Θα πω μόνο για τους κυρίους συναδέλφους ότι είναι πιο δύσκολο να συντάξεις και να προωθήσεις προεδρικό διάταγμα -λόγω των δημόσιων ελεγκτικών και όλων των άλλων υπηρεσιών, οι οποίες επιβλέπουν τη σύνταξη ενός προεδρικού διατάγματος, το οποίο πάει και έρχεται για υπογραφή- από το να ψηφίσεις νόμο ή τροπολογία ή ένα άρθρο σε  ένα νομοσχέδιο. 
      Όμως, δεν ζήτησα το λόγο για να πω στην Αίθουσα αυτά τα οποία είπα προηγουμένως και σίγουρα δεν πήρα το λόγο για να πω ότι ανάμεσα στα παγκόσμια προβλήματα η μάστιγα των ναρκωτικών είναι στην πρώτη ή τη δεύτερη θέση, όπως είναι η διασπορά των συμβατικών πυρηνικών, όπως είναι οι πανδημίες, το AIDS και η ερημοποίηση του περιβάλλοντος. Αν θέλετε, αυτές είναι κοινές αλήθειες. 
      Πήρα το λόγο για να υποδηλώσω την υποκρισία η οποία υπάρχει στην κοινωνία μας, όπως και την αρρώστια που υπάρχει στην κοινωνία μας προς τη συντηρητική κατεύθυνση η οποία ταυτίζει τον χρήστη με τον άρρωστο, ως το λεπρό. Πήρα το λόγο για να πω ότι κάποια στιγμή η κοινωνία μας θα πρέπει να εγερθεί αν θέλουμε να πολεμήσουμε τα ναρκωτικά, τα οποία, όπως είπαν και οι προλαλήσαντες από του Βήματος, έχουν χτυπήσει την πόρτα μας, είναι στο σπίτι μας, είναι στη διπλανή πόρτα, είναι στο παιδί από το διπλανό διαμέρισμα που παίρνει την τσάντα, πηγαίνει στο σχολείο και μέσα έχει ναρκωτικά, έχει αυτά τα λεγόμενα «τρυπάκια», τα υπογλώσσια. 
      Γι’ αυτό ακριβώς, όμως, η κοινωνία πρέπει να αρχίσει να καταλαβαίνει ότι  αυτό το θέμα πρέπει να το αντιμετωπίσει όχι με συντηρητικές απόψεις και όχι με το να εγείρεται ο δήμος ή η κοινότητα για να κλείσουν τα κέντρα, επειδή θεωρούν ότι αν θα έρθουν κάποιοι στο συγκεκριμένο κέντρο, θα υπάρξει υποβάθμιση στη γειτονιά τους. Αυτές, λοιπόν, οι συντηρητικές απόψεις θα πρέπει να εξαλειφθούν. Αυτές τις συντηρητικές απόψεις θα πρέπει να πολεμήσουμε και θα πρέπει να δούμε το χρήστη τον οποίο βλέπουμε σαν «αποδιοπομπαίο τράγο». Ο χρήστης είναι το επιφαινόμενο των ναρκωτικών και όχι το πρόβλημα. Το πρόβλημα των ναρκωτικών βρίσκεται αλλού. Εμείς βλέπουμε τον χρήστη. Που και που –ενίοτε που λένε- βλέπουμε τα βαποράκια. 
      Τους εμπόρους ναρκωτικών και τα συμφέροντα που βρίσκονται πίσω από  αυτά, ποιος τους βλέπει; Ποιος είναι αυτός από τη Βολιβία που κάνει τα στραβά μάτια για να διακινείται η κοκαΐνη; Ποιος κάνει τα στραβά μάτια από το Ιράν για την παπαρούνα; Ποιος κάνει τα στραβά μάτια για τη διακίνηση των σκληρών ναρκωτικών; Δίπλα μας, στα Σκόπια, δεν παράγονται σκληρά ναρκωτικά; Θέτουμε εμείς ως θέμα το κλείσιμο αυτών των εργοστασίων για την ένταξη των Σκοπίων στην Ευρωπαϊκή Ένωση; Θα με ρωτήσετε εάν τα ξέρουν. Φυσικά και τα ξέρουν! Τα ξέρουν, κύριε Σούρλα, και χαίρομαι που συμφωνείτε μ’ αυτό! 
      ΠΡΟΕΔΡΕΥΩΝ (Γεώργιος Σούρλας): Και ξέρουν και πού επακριβώς βρίσκονται οι πρώτες ύλες, όπως ο οξικός ανυδρίτης ο οποίος αποθηκεύεται, όπως και τις ακριβείς ποσότητες. Έχουν φωτογραφηθεί και καταγραφεί όλα και είναι γνωστά συγκεκριμένα και επώνυμα. 
      ΠΑΝΑΓΙΩΤΗΣ ΣΓΟΥΡΙΔΗΣ: Άρα, πρέπει να δούμε πώς θα σταματήσουν όλα αυτά. 
      Βλέπουμε μία κοινωνία που κρύβει το ναρκομανή, αν έχει κάποιον στο σπίτι της. Φοβάται να το πει η μάνα, μήπως «κοινωνικά ξεπέσουμε». Αντιθέτως, διώχνουμε από πάνω μας, σαν να είναι λεπρός, οποιονδήποτε ναρκομανή υπάρχει, για να μην υποβαθμιστεί η γειτονιά μας, ο δήμος μας ή δεν ξέρω τι άλλο. 
      Αυτά είναι τα προβλήματα που πρέπει να δούμε. Εκεί πρέπει να εστιάσουμε την προσοχή μας. Αυτά τα προβλήματα λύνονται μόνο με το θέμα της παιδείας. Εννοώ παιδεία όχι υπό τύπο μόρφωσης, αλλά υπό τύπο καλλιέργειας. Πάνω σε αυτά τα μεγάλα ζητήματα θα πρέπει να καλλιεργήσουμε τη συνείδηση για μη συντηρητικές κοινωνίες. 
      Αυτά ήθελα να πω, αγαπητέ κύριε Προεδρεύοντα. Γι’ αυτό ζήτησα το λόγο. Αυτό εμένα με απασχολεί. Για τα υπόλοιπα θα έλεγα πως, είτε γίνουν με προεδρικό διάταγμα είτε γίνουν με νόμο, το ίδιο πράγμα κάνει. Καλώς η κωδικοποίηση. Όμως, θα μπορούσε να υπάρχει ουσιαστικό νομοσχέδιο πάνω στο θέμα των ναρκωτικών, για να παταχθεί η μάστιγα αυτή. Σε συνεργασία και με άλλα Υπουργεία να κατέβει πολυνομοσχέδιο, που να θέσει όχι κατασταλτικά, αλλά θεραπευτικά την όλη προσπάθεια. 
      Σας ευχαριστώ που μου δώσατε το δικαίωμα, παρά τον Κανονισμό, να πω αυτές τις λίγες σκέψεις. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Το Προεδρείο σας ευχαριστεί που κάνατε αυτές τις σωστές επισημάνσεις και εκφράσατε ευαισθησίες και αγανακτήσεις, οι οποίες στηρίζονται πάνω σε πραγματικά δραματικά γεγονότα. 
      Το λόγο έχει η κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. 
      Κυρία και κύριοι συνάδελφοι, πραγματικά τοποθετήσεις όπως αυτή του συναδέλφου, που μόλις τελείωσε, πιστεύω ότι τιμούν το Κοινοβούλιό μας. Δείχνουν, όπως και η δική σας κύριε Πρόεδρε χθες -που τη διάβασα, γιατί δεν είχα τη δυνατότητα να είμαι στην Αίθουσα εκείνη την ώρα- ότι το Ελληνικό Κοινοβούλιο ομόθυμα και παρά τις διαφωνίες και την κριτική που και εγώ θα ασκήσω από τη θέση της Αντιπολίτευσης στην Κυβέρνηση έχει τη συνέπεια, τη σοβαρότητα και την ευθύνη που χρειάζεται, για να βοηθήσει και να συμβάλει σε μια κοινή προσπάθεια. 
      Γιατί δεν φθάνει το Κοινοβούλιο. Δεν φθάνει η Κυβέρνηση, η εκάστοτε κυβέρνηση. Είναι ένα θέμα παγκόσμιο, ένα θέμα μεγάλο, ένα θέμα που και σε τοπικό, αλλά και σε εθνικό και υπερεθνικό επίπεδο χρειάζεται συνεργασία πέρα και έξω από οποιοδήποτε άλλο. Ίσως είναι το πιο δύσκολο θέμα. 
      Θα μου επιτρέψετε, όμως, κύριε Πρόεδρε, πριν μπω στην ουσία του θέματος και εγώ με τη σειρά μου, να πω δυο λόγια πάνω στην πολιτική συζήτηση. Λυπάμαι να πω πως δεν ήταν του ιδίου επιπέδου. 
      Ακούσαμε τον πάρα πολύ άξιο και φίλο μου κύριο Υφυπουργό στο μισό περίπου της ομιλίας του να επικαλείται τέσσερις φορές τον τέως Πρωθυπουργό Κώστα Σημίτη. Και αναρωτιέμαι, κύριοι συνάδελφοι, τι νόημα έχει να επικαλούμαστε έναν τέως Πρωθυπουργό, όταν εσείς οι ίδιοι τον έχετε, από τούτο το Βήμα και δια του Αρχηγού σας, αποκαλέσει «αρχιερέα της διαπλοκής», χωρίς κανένα σεβασμό στο έργο του. Πρόκειται για έργο που ήλθατε στις ουρές του, πανηγυρίζοντας, για να «κόψετε κορδέλες». Και θυμηθήκατε σήμερα τον κ. Σημίτη, κύριε Υφυπουργέ; 
      Τον κ. Σημίτη να τον θυμάστε κάθε μέρα, όσο η Μονάδα Εντατικής Θεραπείας του «Αττικού Νοσοκομείου» είναι κλειστή, διότι εσείς επί δύο χρόνια δεν μπορέσατε να βάλετε νοσηλευτές. Τον κ. Σημίτη και το ΠΑ.ΣΟ.Κ. να τον θυμάστε επειδή –δύο χρόνια ή είκοσι έξι μήνες που κυβερνάτε- δεν έχετε προσθέσει τίποτα στο σύστημα υγείας και έχουν πάει όλα πίσω! 
      Θα σας συνιστούσα, λοιπόν, περισσότερη προσοχή, όταν μιλάτε για τον τέως Πρωθυπουργό και τον επικαλείσθε και για τις προηγούμενες κυβερνήσεις του ΠΑ.ΣΟ.Κ. .
      Μας είπατε, επίσης, ότι δεν έχουμε θέσεις. Γιατί; Ακούσατε ποτέ καμία από τις θέσεις μας, αυτές που πρόσφατα είπε ο κ. Παπανδρέου για το αγροτικό ή τις παλαιότερες θέσεις που πάλι είχε πει ο κ. Παπανδρέου για τη διαφάνεια; Δείξατε ποτέ –έστω μία φορά- ότι τις έχετε υιοθετήσει και ότι έχετε πάρει μια πρωτοβουλία;
      Και τώρα τελευταία μας καλείτε σε διάλογο, για να εφαρμόσετε τους δικούς μας νόμους. Έλεος! Δεν έχετε έργο, σταματήστε τους λαϊκισμούς και την προπαγάνδα.
      Δυστυχώς, όμως, κυρίες και κύριοι συνάδελφοι, η ελληνική Βουλή επί δύο μέρες ασχολείται με μια στεγνή διεκπεραίωση. Και εδώ δεν είναι το θέμα ότι εν πάση περιπτώσει υπήρχε μια κωδικοποίηση. Εμείς δεν λέμε ότι κακώς έγινε η κωδικοποίηση. Έγινε καλώς και έγινε ένα σοβαρό έργο και το έργο αυτό της Επιτροπής Κωδικοποίησης πρέπει να το αξιοποιήσουμε. Διότι χρειαζόταν επιτέλους και γι’ αυτό και η προηγούμενη Κυβέρνηση πήρε την πρωτοβουλία και γι’ αυτό, κύριε Υφυπουργέ, συνεχίσατε ως Κυβέρνηση αυτό το έργο.
      Η διαφωνία μας είναι πού; Η διαφωνία μας είναι στο ότι έπρεπε κατά τη γνώμη μας αυτό το σοβαρό έργο της Επιτροπής να το αξιοποιήσουμε, να το επεξεργαστούμε περαιτέρω, ούτως ώστε να άρουμε τις αντιφάσεις του και αφού το έχουμε πια ολοκληρωμένο, να δούμε τι άλλο θα κάνουμε σε νομοθετική πρωτοβουλία για τα ναρκωτικά. Άρα –θέλω να πω και ένα επιχείρημα επιπλέον- δεν θα έπρεπε να περιμένετε τουλάχιστον και τα πορίσματα, μήπως κάτι είχε να πει και η Διακομματική Επιτροπή των ναρκωτικών;
      Περνώντας όμως από το καθαρά διαδικαστικό του νομοσχεδίου στην ουσία του προβλήματος, που, όπως ανέφερα πριν, είναι ίσως η πιο σύνθετη. Παραπονεθήκατε κύριε Υπουργέ και χθες και είπατε γιατί δεν κάνουμε επερώτηση για τα ναρκωτικά. Γιατί ακριβώς δεν θέλουμε να βάλουμε το μείζον θέμα των ναρκωτικών σε επερώτηση. Μπορεί να μας αναγκάσετε να το κάνουμε, αν τα πράγματα συνεχίσουν όπως πάνε τώρα. Αυτό όμως δεν σημαίνει ότι δεν έχουμε ευθύνη να επισημαίνουμε ολιγωρίες, παραλείψεις, αδυναμίες και λάθη.
      Και έρχομαι να πω: έξι κέντρα πρόληψης φτιάξατε μόνο. Υποσχεθήκατε ότι θα κάνετε κέντρα υποκατάστασης και δεν τηρήσατε τις υποσχέσεις σας. Τι γίνεται; Υποστηρίζονται τα κέντρα υποκατάστασης που υπάρχουν; Τι γίνεται στην Πάτρα; Είναι αλήθεια ότι στην Πάτρα έχουμε πολλούς θανάτους χρηστών, που είχαν εκδηλώσει ενδιαφέρον σε πρόγραμμα υποκατάστασης και δεν μπήκαν ποτέ; Αυτά τα πράγματα πρέπει να τα δούμε.
      Δεν είναι μια στενή αντιπολίτευση αυτή που σας ασκώ, κύριε Υφυπουργέ. Γιατί πιστεύω ότι αυτό το θέμα πρέπει να είναι θέμα πολιτικής προτεραιότητας. Το είπαν και πριν οι συνάδελφοί μου, το είπατε κι εσείς, κύριε Πρόεδρε. Καμιά φορά δεν θέλουμε να το βλέπουμε, οι πολίτες και όλοι μας. Αντί όμως να μη θέλουμε να το βλέπουμε, πρέπει να το βάλουμε ψηλά και να πούμε ότι αυτό θα είναι το πρώτο θέμα που θα βλέπουμε κάθε μέρα. Κάθε μέρα θα ξυπνάμε οι Βουλευτές, θα ξυπνάμε οι πολίτες, θα βλέπουμε στον καθρέφτη μας και θα λέμε: «τι σκέψη έκανα εγώ σήμερα για τα ναρκωτικά; Τι έκανα για να μην πεθάνει άλλο ένα παιδί στο Μενίδι;», για να αναφέρω μια περιοχή που είναι στην εκλογική μου περιφέρεια και πλήττεται πολύ;
      Κύριε Υπουργέ, και μια που αναφέρθηκε στο Μενίδι, στα Λιόσια, στο Ζεφύρι, να πω ότι πρόσφατα ο Δήμος Αχαρνών πήρε μια πρωτοβουλία, την οποία είχαν προκαλέσει οι φορείς της περιοχής, οι σύλλογοι γονέων και κηδεμόνων, οι τοπικοί σύλλογοι. Γιατί το τοπικό επίπεδο είναι επίσης ένα επίπεδο όπου πρέπει να φτιάξουμε υποδομές, πρέπει να φτιάξουμε δυνατούς συλλόγους, δυνατούς δήμους, να μπορούν να μας βοηθάνε στην καταπολέμηση του προβλήματος.
      Και τι έγινε, λοιπόν; Έγινε μια πολύωρη και πολύ ενδιαφέρουσα συζήτηση για το θέμα. Η τοπική κοινωνία, βεβαίως, χτύπησε το καμπανάκι, υπήρξε μια ευαισθητοποίηση και η Κυβέρνηση ήταν απούσα. Ούτε εσείς πήγατε, το Υπουργείο Υγείας, ούτε το Υπουργείο Δημόσιας Τάξης. Μα, καλά, δεν μπορούσατε να στείλετε έναν σύμβουλό σας, ένα γενικό γραμματέα, είτε εσείς είτε το Υπουργείο Δημόσιας Τάξης, σε έναν τόσο μεγάλο δήμο του λεκανοπεδίου, που έχει τρομερό πρόβλημα;
      Το λέω αυτό σαν παράδειγμα, για να πω τι; Για να πω ότι είναι κρίμα που χρειαζόμαστε να σας λέμε στατιστικά, ότι πέρσι μέχρι φέτος από τους διακόσιους εξήντα ένα θανάτους έχουμε πάει στους τριακόσιους είκοσι δύο, όταν ο Ο.ΚΑ.ΝΑ. αυτή τη στιγμή βρίσκεται ουσιαστικά ακέφαλος. Σας ζητούμε, λοιπόν, ζητούμε από την Κυβέρνηση συνολικά να θέσει το θέμα των ναρκωτικών –και εμείς θα βοηθήσουμε, θα βοηθήσουμε από την πλευρά μας με πολύ δημιουργική αντιπολίτευση- ως πρώτη προτεραιότητα στην πολιτική ατζέντα.
      Ευχαριστώ πολύ που με ακούσατε.
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου.
      ‘Εχω την τιμή να ενημερώσω το Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση  με θέμα:  «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, δεκατέσσερις μαθητές και μαθήτριες και τρεις συνοδοί δάσκαλοι και έντεκα γονείς από το Δημοτικό Σχολείο Αγιάς Χανίων.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση νομοθετικού έργου για το πρόβλημα των ναρκωτικών και έχουν την τύχη να καλείται τώρα στο Βήμα ο κ. Σκουλάκης, ο συμπατριώτης τους, ο οποίος ως Υφυπουργός αλλά και ως Βουλευτής έδωσε και δίνει μεγάλους αγώνες, αποτελεσματικούς, για το θέμα των ναρκωτικών.
      Ορίστε, κύριε Σκουλάκη, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Αγαπητέ Πρόεδρε, κύριε Υφυπουργέ, αγαπητοί συνάδελφοι, με την ευκαιρία της συζήτησης του σχεδίου νόμου «Κώδικας Νόμων για τα Ναρκωτικά», θα ήθελα να μου επιτρέψετε να καταθέσω τη δική μου εμπειρία μια που έτυχε όπως είπε ο κύριος Πρόεδρος -και τον ευχαριστώ πολύ για τα καλά του λόγια- τρεις κυβερνητικές θητείες, σε διαφορετικές περιόδους, να έχω την αρμοδιότητα του μεγάλου αυτού προβλήματος.
      Καλή είναι η κωδικοποίηση, δεν είναι κακό πράγμα. Ειδικοί επιστήμονες κουράστηκαν, συγκέντρωσαν όλους τους υπάρχοντες νόμους και τα άρθρα σε ένα κείμενο, το οποίο θα είναι μπούσουλας για όλους μας. Δεν νομίζω ότι ήταν τόσο επείγον να φέρετε ένα τέτοιο σχέδιο νόμου και να μας φέρετε στη δύσκολη θέση να σας ελέγχουμε, γιατί αυτό το θεωρήσατε ως μείζον θέμα και δεν αγγίζετε άλλα πράγματα τα οποία βλέπουμε όλοι μας ότι δεν τα προχωράτε. Δεν χρειάζεστε νόμους, εφαρμογή των νόμων χρειάζεστε και τίποτα άλλο. 
      ΄Εχω την αίσθηση ότι και αυτό το σχέδιο νόμου είναι αποτέλεσμα της νομοσχεδιομανίας του προηγούμενου Υπουργού, ο οποίος ήθελε να παρουσιάσει και σ’ αυτόν τον τομέα ένα μεγάλο επίτευγμα, να πούμε ωραία πράγματα για τα ναρκωτικά. ‘Όχι, κύριε Υφυπουργέ, ωραία λόγια για τα ναρκωτικά! ΄Οποιος λέει ωραία λόγια και δεν κάνει πράξη αυτά τα οποία λέει, τότε προσφέρει κακή υπηρεσία στην κοινή προσπάθεια εναντίον των ναρκωτικών. 
      Εμείς δεν είπαμε ποτέ ότι λύσαμε το πρόβλημα των ναρκωτικών. Όμως, είχαμε μια εθνική πολιτική χαραγμένη, κοινά αποδεκτή από όλους, είχαμε ένα εθνικό σχέδιο δράσης, μια διακομματική επιτροπή σε λειτουργία, ένα Εθνικό Παρατηρητήριο, ενταγμένο στο Ευρωπαϊκό Παρατηρητήριο και σε όλους τους διεθνείς οργανισμούς. Είχαμε τέσσερις κυρίως φορείς που ασχολούνταν και ασχολούνται μ’ αυτό το πρόβλημα, το ΚΕ.Θ.Ε.Α., τον Ο.ΚΑ.ΝΑ., το 18 ΑΝΩ., το Ψ.Μ.Θ. και άλλους φορείς. Σας παραδώσαμε εξήντα τρία κέντρα πρόληψης, κάπου δέκα με δώδεκα μονάδες υποκαταστάτων, ένα κέντρο πρώτων βοηθειών πρότυπο για την Ευρώπη, στεγνά προγράμματα. Αυτά τα οποία εμείς σας λέμε, εσείς τα αμφισβητήσατε από την πρώτη στιγμή και όμως ο ΟΗΕ στην έκθεσή του επαινεί την Ελλάδα για την ποιότητα των προγραμμάτων της χώρας μας στην ετήσια έκθεση του 2001. Και το Ευρωπαϊκό Παρατηρητήριο το 2003 πάλι λέει επίσημα ότι τα κέντρα πρόληψης της χώρας μας βρίσκονται σε σωστό δρόμο και έχουν αρχίσει να αποδίδουν ορατά και μετρήσιμα αποτελέσματα. Αυτά έλεγαν οι ξένοι. Αμφισβήτηση από πλευράς πολιτικής ηγεσίας του Υπουργείου Υγείας μεγάλα λόγια. «Εγώ δεν θα γίνω μπόγιας ανθρώπινων ψυχών» το θυμάμαι αυτό που το είπε στην Επιτροπή στην πρώτη συνεδρίαση ο τότε Υπουργός Υγείας,  ότι «θα λύσω το πρόβλημα το θεραπευτικό με ένα προεδρικό διάταγμα και εν πάση περιπτώσει θα φέρουμε δικό μας εθνικό σχέδιο δράσης». ΄Εχουν περάσει είκοσι έξι μήνες και εθνικό σχέδιο δράσης δεν ήρθε, αλλά ούτε εφαρμόζεται το δικό μας εθνικό σχέδιο δράσης, γιατί δεν υπάρχει πολιτική βούληση. Δεν έχετε στην ατζέντα σας ψηλά το θέμα των ναρκωτικών.
      Δεν ασχολείστε. Αυτή είναι η δική μας εκτίμηση και κάθε ημέρα το διαπιστώνουμε, εμείς που είχαμε τη χαρά και την τιμή να είμαστε μέλη της Διακομματικής Επιτροπής της Βουλής. Σας εξομολογούμαι το εξής, κύριε Υφυπουργέ: Νιώθουμε -εγώ τουλάχιστον, επιτρέψτε μου να το πω για τον εαυτό μου και μόνο- ότι η επιτροπή μας έχει μετατραπεί σε διακομματικό άλλοθι της κυβερνητικής απραξίας. Αυτό το λέω μετά λόγου γνώσης. 
      Δεν μιλήσαμε είκοσι τέσσερις μήνες. Προ ημερών είχα κάνει μία επίκαιρη ερώτηση στον Πρωθυπουργό και ήθελα να έλθει ο Πρωθυπουργός να απαντήσει. Καλά κάνει και πηγαίνει σε μία κοινότητα το χρόνο. Καλό είναι, αλλά δεν αρκεί αυτό. Χρειάζεται να συντονίσει την Κυβέρνησή του και έπρεπε να είναι εδώ να απαντήσει. Δεν ήρθε όμως. 
      Ήρθε ο κ. Αβραμόπουλος, ο οποίος είπε πάρα πολύ ωραία λόγια, όμως δεν πρόκειται να γίνει τίποτα από αυτά που είπε ο Υπουργός. Γιατί; Γιατί οι προϋπολογισμοί των μεγάλων φορέων είναι απαγορευτικοί. Έδωσα εδώ τα στοιχεία. Δεν είναι δυνατόν να γίνει ούτε ένα Κέντρο Πρόληψης –ένα, δυο είναι δρομολογημένα, αν γίνουν- ούτε μία Μονάδα Υποκατάστατων, αν δεν τροποποιηθούν οι προϋπολογισμοί. Ούτε τους μισθούς δεν θα έχετε να πληρώσετε. 
      Στην Πάτρα, όπως είπε η κ. Χριστοφιλοπούλου, μετά από ερωτήσεις που έχουμε κάνει, έχει δεσμευτεί η Κυβέρνηση ότι σύντομα ξεκινάει το Πρόγραμμα Υποκατάστατων, αλλά δεν γίνεται τίποτα. Στα Χανιά προ οκταμήνου είχε δεσμευθεί ο Υπουργός επίσημα ότι ξεκινάει στεγνό πρόγραμμα. Αυτό δεν πρόκειται να γίνει. 
      Η λίστα στα Χανιά έχει φθάσει στους εκατόν πενήντα. Η λίστα της ντροπής –έτσι τη λέγατε- βρισκόταν στις δυόμισι χιλιάδες το Μάρτιο του 2004. Τώρα έχει ξεπεράσει τις τέσσερις χιλιάδες. Γιατί –ακούστε, είναι φοβερό- δεν προσλήφθηκαν οι ενενήντα θεραπευτές, τις θέσεις των οποίων είχε προκηρύξει ο κ. Στεφανής. Ακύρωσαν τη διαδικασία και δεν τους προσέλαβαν ποτέ. Αν είχαν προσληφθεί, θα υπήρχαν διπλές βάρδιες στην Αθήνα ώστε να απορροφηθεί το μεγαλύτερο κομμάτι των αναμενόντων στη λίστα του Λεκανοπεδίου της Αττικής. Αυτή είναι η αλήθεια. 
      Από εκεί και πέρα έρχεται ένα προεδρικό διάταγμα –το πολυδιαφημισμένο προεδρικό διάταγμα- στην επιτροπή. Όλοι οι Βουλευτές, όλες οι πτέρυγες καταθέτουμε κάποιες παρατηρήσεις γι’ αυτό το προεδρικό διάταγμα. Τις θέσεις του ΠΑ.ΣΟ.Κ. θα τις ξανακαταθέσω για να υπάρχουν. 
      Περιμέναμε ότι θα ληφθούν υπ' όψιν και πληροφορούμαστε ότι το προεδρικό διάταγμα, χωρίς να έλθει ξανά στην επιτροπή, προωθήθηκε στο Συμβούλιο της Επικρατείας, το οποίο απερρίφθη. Με ποιο αιτιολογικό όμως; Και λέμε μετά ότι υπάρχει πολιτική βούληση. Δεν υπάρχει πολιτική βούληση, δεν υπάρχει σοβαρότητα.
      Ακούστε, λοιπόν, τι λέει το Συμβούλιο της Επικρατείας, απορρίπτοντας το περιβόητο προεδρικό διάταγμα: «Εντελώς αόριστες και ασαφείς ρυθμίσεις και υποεξουσιοδοτήσεις που δεν βρίσκουν έρεισμα στις διατάξεις οι οποίες μνημονεύονται». Παρακάτω λέει: «Υπό τα ανωτέρω δεδομένα το παρόν σχέδιο, το οποίο αφενός περιέχει διατάξεις αντίθετες προς τους ορισμούς του νόμου για τη διαδικασία χορηγήσεως και ανακλήσεως των αδειών ιδρύσεως και λειτουργίας των ανωτέρω μονάδων, αφετέρου δε δεν παρουσιάζει την απαιτούμενη για κανονιστικό κείμενο σαφήνεια και πληρότητα, δεν προτείνεται στο σύνολό του και κατά την ομόφωνη απόφαση του τμήματος δεν μπορεί να τύχει περαιτέρω επεξεργασίας». Αυτή είναι η απάντηση του Συμβουλίου της Επικρατείας στο προεδρικό διάταγμα που θα έλυνε κατά τον κ. Κακλαμάνη –τον τότε Υπουργό Υγείας- το πρόβλημα των θεραπευτικών προγραμμάτων.
      Κάναμε παρατηρήσεις, αλλά δεν τις έλαβε υπ' όψιν. Έχουν περάσει είκοσι πέντε μήνες, προεδρικό διάταγμα δεν ενεκρίθη, εθνικό σχέδιο δράσης δεν έρχεται. Τι διαπιστώνουμε στην επιτροπή; Ότι αυτή η έλλειψη ευαισθητοποίησης, η έλλειψη ενδιαφέροντος έχει οδηγήσει πολλές παραμέτρους του προβλήματος σε αδιέξοδο. 
      Μετά από μια επιστολή του κ. Τσούγκα, του υπεύθυνου του εργαστηρίου του Πανεπιστημίου της Θεσσαλονίκης, αποκαλύπτεται ότι το εργαστήριο δεν μπορεί να λειτουργήσει για 150.000 ευρώ και γι’ αυτό το λόγο δεν γίνονται τοξικολογικές εξετάσεις.
      Έστειλε επιστολή, στείλαμε επιστολή στους συναρμόδιους Υπουργούς, ρωτήθηκε ο Υπουργός κ. Αβραμόπουλος προχθές, είπε ότι θα το λύσει, αλλά λύση δεν βλέπω. Αποκαλύπτονται και άλλα πράγματα. Υπάρχει πρόβλημα στην απονομή δικαιοσύνης σε όλη την Ελλάδα. 
      Αγαπητοί συνάδελφοι, αποκαλύφθηκε χθες σε δημόσια συνεδρίαση της επιτροπής ότι τοξικολογικές εξετάσεις -ενώ πρέπει να γίνονται, που είναι απαραίτητο και μάλιστα πιο αντικειμενικό από τα άλλα εννιά ερωτήματα που έχουν θεσπιστεί- δεν γίνονται, γιατί δεν ζητούνται. Και βλέπουμε εμπόρους να βαφτίζονται χρήστες -εξαρτημένοι και χρήστες- επειδή δεν ξέρουν καλά το τροπάριο να μην απαντούν σωστά …
      ΑΝΤΩΝΙΟΣ ΦΟΥΣΑΣ:  Αυτό δεν είναι θέμα δικαστηρίων, είναι θέμα ιατρών περισσότερο. 
      ΕΜΜΑΝΟΥΗΛ ΣΚΟΥΛΑΚΗΣ: Εν πάση περιπτώσει, αυτά είναι θέματα τα οποία η επιτροπή θα τα αναφέρει…
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ο κ. Φούσας δεν ήταν στην επιτροπή. 
      ΕΜΜΑΝΟΥΗΛ ΣΚΟΥΛΑΚΗΣ: Ήσασταν στην επιτροπή; 
      ΑΝΤΩΝΙΟΣ ΦΟΥΣΑΣ:  Δεν ήμουν. 
      ΕΜΜΑΝΟΥΗΛ ΣΚΟΥΛΑΚΗΣ: Λοιπόν, αφήστε, είναι μεγάλα τα θέματα.
      Τελειώνοντας, κύριε Πρόεδρε –ευχαριστώ για την ανοχή σας, θα καταθέσω και αυτά που διάβασα στη Βουλή για να υπάρχουν- θα ήθελα να σας κάνω μία έκκληση και να την μεταφέρετε στον Υπουργό. Δεν θα ανεχθούμε άλλο αυτή την απραξία. Δύο χρόνια αντέξαμε. Δύο χρόνια στηρίξαμε τις προσπάθειές σας με προτάσεις, παραινέσεις, κατηγορηθήκαμε, αν θέλετε, αλλά αυτή τη διγλωσσία εγώ προσωπικά και πολλοί συνάδελφοι δεν θα την αντέξουμε. Δεν μπορεί από τη μία μεριά να λέμε μεγάλα λόγια, να λέμε «θα κάνουμε», «θα δείξουμε» και στην ουσία να μην υπάρχουν οι προϋποθέσεις για καμία παραπέρα δράση. 
      Θα σας πω και κάτι για να κλείσω. Σαν παράταξη έχετε τεράστια ευθύνη, γιατί την ίδια ώρα που βάζετε σε πρώτη προτεραιότητα το θέμα των ναρκωτικών, επίλεκτα στελέχη της Νέας Δημοκρατίας, κυρίως στη βόρεια Ελλάδα, με τις παρεμβάσεις τους έστελναν το χειρότερο μήνυμα στην ελληνική κοινωνία. Όταν ο Νομάρχης της Θεσσαλονίκης έλεγε «όποιος θέλει μονάδα υποκατάστατων, να την κάνει δίπλα σπίτι του», έβαζε την ταφόπετρα σε όλη την προσπάθεια της πολιτείας, εφόσον δεν υπήρξε απάντηση από τον Αρχηγό σας και εφόσον δεν την πήρε πίσω. Έπρεπε να την είχε πάρει πίσω, έπρεπε να τον έχετε υποχρεώσει να την έχει πάρει πίσω και αυτόν και τον Δήμαρχο Θεσσαλονίκης, ο οποίος με ομόφωνη απόφασή του δεν δέχτηκε στα Λαδάδικα τη μονάδα επανένταξης. Και μόνο όταν τον έφερε η επιτροπή ενώπιος ενωπίω αναγκάστηκε να αλλάξει την απόφαση. 
      Αυτά είναι μηνύματα διγλωσσίας, αυτά είναι μηνύματα χαϊδέματος των αυτιών των Ελλήνων και πρέπει όλοι μας αυτά που λέμε να τα κάνουμε πράξη και πάνω από όλα η Κυβέρνηση.
      Καταθέτω στα Πρακτικά τα προαναφερθέντα έγγραφα.
      (Στο σημείο αυτό ο Βουλευτής κ. Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη. 
      Ο κ. Κοσιώνης, Αντιπρόεδρος της Βουλής και Κοινοβουλευτικός  Εκπρόσωπος του Κ.Κ.Ε., έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Δεν είχα υπόψη μου να δευτερολογήσω. Το κάνω για δύο λόγους: 
      Ο ένας λόγος είναι η επανάληψη με μία άλλη μορφή του φαινομένου που εμφανίστηκε την πρώτη μέρα από πολλούς «όλοι μαζί, για το θέμα των ναρκωτικών» κ.λπ.. Σήμερα το επανέφερε με μία άλλη μορφή ο κ. Κωνσταντόπουλος, ο οποίος στην πραγματικότητα είναι πάρα πολύ προσεκτικός στις διατυπώσεις του, αλλά είπε -θέλοντας πιθανόν να αποταθεί προς το ΠΑ.ΣΟ.Κ.- ότι το νόμο 2003 που είχε φέρει το ΠΑ.ΣΟ.Κ. για τα ναρκωτικά τον ψήφισε όλη η Βουλή. Δεν είναι αλήθεια, κύριε Υπουργέ. Καλό είναι να είστε λίγο προσεκτικός. Δεν το λέω με την έννοια της μομφής, το λέω με την έννοια της παρατήρησης, για να καταγραφεί στα Πρακτικά. 
      Άλλο χαρακτηριστικό είναι ότι η υπόθεση των ναρκωτικών δεν έχει χρώμα. Αυτό το τεράστιο πρόβλημα, κύριε Υφυπουργέ και κύριοι συνάδελφοι, έχει πολιτικά, κοινωνικά και ιδεολογικά χαρακτηριστικά και το γνωρίζουμε πάρα πολύ καλά. Και αυτό που είπε ο Μανώλης Σκουλάκης πιο μπροστά για την επιτροπή, δείχνει τα αδιέξοδα γενικότερα της αντιμετώπισης του προβλήματος στην απονομή δικαιοσύνης -μέχρι που είχαμε και το ξέσπασμα ενός συναδέλφου που λέει «είναι απαράδεκτη αυτή η κατάσταση, φταίνε όλα τα κόμματα» κ.λπ., αλλά η πραγματικότητα είναι αυτή-  άρα στο θέμα της καταστολής. 
      Ο δεύτερος λόγος είναι ότι αυτό το πλαίσιο που επικρατεί αυτήν τη στιγμή αποϊδεολογικοποιείται με την εξής έννοια: ποιο είναι το κυρίαρχο στοιχείο ελάττωσης προσφοράς και ζήτησης; 
      Και μάλιστα άκουσα πάρα πολλά πράγματα. Έγινε μια κουβέντα για το Αφγανιστάν. Βέβαια δεν ήταν μόνο ο κ. Σούρλας. Είπε και κάποιος άλλος για το Αφγανιστάν, αλλά αυτό δεν έχει ιδιαίτερη σημασία. Είπε κάτι όμως ο κ. Σούρλας -και δεν το λέω τώρα για να τον επικρίνω, το λέω γιατί θέλω να επικεντρώσω εκεί που θα δούμε παρακάτω- ότι το να απαιτεί κανείς, το να λέει κανείς για μια κοινωνία απαλλαγμένη από τα ναρκωτικά, είναι ρομαντικό και καλύτερα να μην το αναφέρουμε. Είναι σαν εκείνο που ακουγόταν παλιά, ότι το καλύτερο είναι εχθρός του καλού. Μπορεί να γίνει. Αυτό, η αποϊδεολογικοποίηση που λέω, δεν κάνει κουβέντα καθόλου για την άρση των αιτίων που οδηγούν τη νεολαία στη χρήση ναρκωτικών. Θα δεχθούμε αλλιώς ότι, μετά το τέλος της δεκαετίας του ’70 σε πανευρωπαϊκό και σε πανελλαδικό επίπεδο, μπαστάρδεψε η νεολαία μας ή μήπως τα αδιέξοδα που αντιμετωπίζει την ωθούν εκεί, όπως ανεργία, ψυχολογικά προβλήματα, κοινωνικά προβλήματα, μη διέξοδος σε άλλες δραστηριότητες, όπως ερασιτεχνικός αθλητισμός και άλλα; Αυτό είναι για το θέμα της ζήτησης, για να δούμε γιατί η ζήτηση είναι αυξημένη.
      Το δεύτερο είναι το θέμα της προσφοράς. Από πού είναι η προσφορά; Η προσφορά είναι από το εμπόριο που υπάρχει και με το θέμα του Αφγανιστάν και όχι μόνο. Και εδώ τώρα το να δώσουμε μια γροθιά και να κάνουμε κάτι τέτοιο που ακούστηκε σήμερα, πού να τη δώσουμε; Εδώ είναι οι στρατηγικοί εταίροι μας που έχουν καταλάβει το Αφγανιστάν και αυξήσανε σε τεράστιο βαθμό και τεράστια ποσοστά την παραγωγή οπίου και ηρωίνης για ολόκληρο τον κόσμο. Θα τα βάλουμε με τους στρατηγικούς μας εταίρους, που είναι συνένοχη και η Ελλάδα που έχει δυνάμεις στο Αφγανιστάν; 
      Ο δεύτερος λόγος για τον οποίο θα ήθελα να πω κάτι είναι στο θέμα της προσφοράς. Για το παραεμπόριο, το εμπόριο κ.λπ. είπα νωρίτερα. Από την άλλη μεριά τα κράτη κάνουν τη δική τους προσφορά, για να ελαττώσουν –λέει- την προσφορά απ’ αυτούς που διακινούν τα ναρκωτικά. Έχει καθιερωθεί πλέον. Τα είπα και χθες στην πρώτη συζήτηση που κάναμε, για την ιστορική διαδρομή που έχουν τα υποκατάστατα. Και αυτό είναι –και τελειώνω με αυτό- μια σύμπτωση, κύριε Κωνσταντόπουλε. Σήμερα διάβαζα σε γερμανικές εφημερίδες της Τρίτης ότι γίνεται επεξεργασία σχεδίου νόμου, κύριε Σούρλα, από την υπεύθυνη της γερμανικής Βουλής -η οποία ας σημειωθεί ότι  είναι σοσιαλδημοκράτισσα- για να επιτραπεί στους γιατρούς η γραφή της ηρωίνης σε συνταγή. Από μελέτες που έγιναν –λέει- είναι αποδοτικότερη και είναι πολύ καλύτερη η ηρωίνη από την κοδεϊνη. Βέβαια είχε γίνει και εδώ μια συζήτηση, το ΕΣΥ να δίνει ναρκωτικά, να δίνει την ηρωίνη, να δίνει αυτά τα πράγματα. Δεν εφαρμόστηκε. Τώρα πάει να εφαρμοστεί σιγά-σιγά. Και αυτό που πάει να γίνει στην Πάτρα είναι αυτού του τύπου πλέον: υποκατάστατα μέσα στο Πανεπιστημιακό Νοσοκομείο του Ρίου. 
      Άρα, λοιπόν, το θέμα της προσφοράς το αναλαμβάνει το κράτος. Και το δίνει και δωρεάν, κρατώντας τους ανθρώπους αυτούς όμηρους και ναρκομανείς συνέχεια. Δεν έχει πολιτικά και ιδεολογικά χαρακτηριστικά αυτό, δεν έχει χρώμα, κύριε Υφυπουργέ, αυτό το πράγμα; Όλοι «καιγόμαστε» για τα ναρκωτικά, όλους μας ενδιαφέρει, αλλά δεν το βλέπουμε όλοι με την ίδια μορφή, με τα ίδια κριτήρια πολιτικού, οικονομικού και ιδεολογικού χαρακτήρα. 
      Άρση των αιτίων που οδηγούν τη νεολαία εκεί! Έγινε κουβέντα καθόλου γι’ αυτά τα πράγματα, για τα προβλήματα που αντιμετωπίζει η νεολαία, που έχουν δημιουργηθεί τις τελευταίες δεκαετίες; Καμία κουβέντα, τίποτα! Πώς θα αντιμετωπίσουμε, λοιπόν, το πρόβλημα; Υποκαθιστώντας τα πάντα με μια άλλη πολιτική και ιδεολογική αντίληψη, στην οποία εμείς είμαστε κατηγορηματικά αντίθετοι;
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Κοσιώνη. 
      Το λόγο έχει ο εισηγητής του ΠΑ.ΣΟ.Κ.  κ. Μουσιώνης. 
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
      Κυρία και κύριοι συνάδελφοι, κύριε Υπουργέ, το σημαντικό είναι ότι μας δόθηκε η ευκαιρία δύο μέρες τώρα να αναφερθούμε επ’ ευκαιρία του συγκεκριμένου σχεδίου νόμου, της πρότασης της Κυβέρνησης, στο πρόβλημα των ναρκωτικών. Αυτό που επισημάνθηκε απ’ όλες τις πλευρές είναι ότι το πρόβλημα των ναρκωτικών δεν είναι ούτε απλά επιστημονικό ούτε νομοτεχνικό. Είναι ένα βαθύτατα πολιτικό ζήτημα και απαιτεί πολιτικές, απαιτεί θέσεις, πρωτοβουλίες.
      Κύριε Υπουργέ, ειλικρινά αν είχατε έργο σαν Κυβέρνηση και αν πραγματικά φέρνατε νόμο, δεν θα είχατε καθόλου το άγχος να παρουσιάσετε μία άρτια επιστημονικά και νομοτεχνικά δουλειά ως έργο πολιτικό. Να σας αναφέρω ότι εκκρεμεί ο νόμος για την πρωτοβάθμια φροντίδα και περίθαλψη, όπως επίσης ότι δεσμευτήκατε από τις προγραμματικές δηλώσεις της Κυβέρνησης άμα τη αναλήψει των καθηκόντων σας μετά τις εκλογές. Και αυτό ακόμα εκκρεμεί. Επίσης, είχατε προεκλογικά υποστηρίξει ότι η λυδία λίθος και η βάση του προβλήματος στο σύστημα υγείας βρίσκεται στο ότι το ΠΑ.ΣΟ.Κ. με δύο νόμους δεν εφάρμοσε συγκεκριμένες πολιτικές και ότι εσείς θα κάνατε πράξη κάποια πράγματα. 
      Από τότε περιμένουμε το συγκεκριμένο νόμο και σήμερα θα περιμέναμε από εσάς πολλά. Αναφέρομαι και σε προσπάθειες κάποιων συναδέλφων, αλλά δεν θα σταθώ στα ενδεχόμενα κάποιας σκοπιμότητας, κάποιας άλλης αντιμετώπισης και προσέγγισης του θέματος. Καλό είναι να μην παίζουμε με τα θύματα από τα ναρκωτικά, αλλά να «παίζουμε» με τις ευθύνες μας και τις θέσεις που πρέπει να πάρουμε για το πρόβλημα. 
      Θα ήθελα κατ’ αρχήν να χαιρετίσω, κλείνοντας με την τοποθέτησή μου, τη διαδικασία που ολοκληρώνεται σε λίγο, την πραγματικά ξεχωριστή τοποθέτηση του Αντιπροέδρου της Βουλής του κ. Σούρλα, όπως και του Προέδρου της Διακομματικής Επιτροπής του Κώστα Κιλτίδη για δεύτερη φορά. 
      Θα ήθελα να μεταφέρω, κύριε Υπουργέ, σε σας, στην Κυβέρνηση και σε όλους τους συναδέλφους της Βουλής την τόσο σημαντική δουλειά που έχει γίνει, όχι απλά με διακομματικούς όρους, αλλά πραγματικά με υπερκομματικούς όρους σε αυτή την Επιτροπή, όπου αναδείχθηκαν τεράστια ελλείμματα και μεγάλες αντιφάσεις. 
      Να μου δώσετε την ευκαιρία να πω ότι κατά τη διάρκεια της συγκεκριμένης συνεδρίασης της Διακομματικής Επιτροπής και με την παρουσία του Υπουργού Δικαιοσύνης του κ. Παπαληγούρα εμείς επιμέναμε ότι υπήρχε μια διαδικασία κωδικοποίησης νόμων και κανονιστικών διατάξεων που αφορούν τα ναρκωτικά. Η απάντηση του κυρίου Υπουργού Δικαιοσύνης ήταν ότι κάτι τέτοιο δεν υφίσταται. Σας παραπέμπω στα πρακτικά της Διακομματικής Επιτροπής της Βουλής. Δηλαδή, υπήρχε παντελής άγνοια από Υπουργό της σημερινής Κυβέρνησης! Το ένα είναι αυτό. 
      Δεύτερον, είπαμε και λέμε και θα το ξαναπούμε για τρίτη, για τέταρτη, για πέμπτη φορά, ότι αυτή η δουλειά είναι πάρα, μα πάρα πολύ σημαντική. Αυτή τη δουλειά πρέπει να αξιοποιήσουμε φέρνοντας ένα νέο νόμο και όχι να παρουσιάσουμε αυτό ως νομοθετικό έργο. Επικαλεστήκατε στην τοποθέτησή σας, κύριε Υπουργέ, κάποιες εφημερίδες που μιλούν για νόμο «για τα μάτια του κόσμου». Εγώ θα προχωρήσω προσθέτοντας τη φράση «στάχτη στα μάτια του κόσμου». 
      Στην Κυβέρνηση ειλικρινά –και το λέω με όρους διακομματικούς, με όρους επιτροπής για τη μελέτη και την αντιμετώπιση του προβλήματος των ναρκωτικών- υπάρχει παντελής απουσία έργου. Υπάρχει παντελής απουσία κυβερνητικού έργου! 
      Αυτή τη φοβερή δουλειά μπορούμε να την αξιοποιήσουμε ως αρχή για ένα νέο ξεκίνημα, να δούμε τι έχει αναδειχθεί ως αντίφαση, πού υπάρχει έλλειμμα επικαιροποίησης – όλα αυτά πραγματικά είναι στα χέρια μας- και να ξεκινήσει ένας μεγάλος διάλογος ανάμεσα στους φορείς, μέσα στη Βουλή και με ειδικούς επιστήμονες, ανάμεσα στα κόμματα, καταλήγοντας σε ένα νέο νομοθέτημα, το οποίο θα απαντά με συγκεκριμένους όρους, αλλά και διασφαλίζοντας, όπως είπαν και κάποιοι συνάδελφοι –και εδώ είναι θέμα πολιτικής βούλησης- και τους απαραίτητους πόρους. Είναι θέμα πολιτικής βούλησης. 
      Κύριε Υπουργέ, κλείνοντας θα ήθελα να πω πως η πρότασή μας είναι να αποσυρθεί αυτό το κατ’ επίφαση νομοσχέδιο. Είναι μία επιστημονική δουλειά, είναι  μια επιστημονική κωδικοποίηση, η οποία οφείλουμε να ομολογήσουμε, διευκολύνει πάρα πολύ την ερμηνεία, διευκολύνει τον εφαρμοστή του δικαίου, αλλά δεν χρειάζεται να του δώσουμε και το κύρος του νέου τυπικού νόμου. Έχουμε ευθύνη.
      Κλείνοντας χρησιμοποιώ μία φράση ενός συναδέλφου «τι είναι πατρίδα;» –υπονοώντας και την κοινωνία που ζει σ’ αυτή την πατρίδα- «αν είναι οι κάμποι, οι ραχούλες, τα βουνά» θέλω να πω το εξής. Και δεν είναι κραυγή αγωνίας, κύριε Υπουργέ. Δεν είναι κραυγή αγωνίας κάποιων συναδέλφων. Είναι θέση με ιδιαίτερη σαφήνεια, μια πάρα πολύ σοβαρή προσπάθεια της Διακομματικής Επιτροπής για τη μελέτη και την αντιμετώπιση του προβλήματος των ναρκωτικών. 
      Εάν δεν πάρουμε γενναία μέτρα, νέους νόμους και αν δεν υπάρξουν νέοι πόροι, τότε θα σπρώξουμε και τους υπόλοιπους πολίτες να πάρουν τις ραχούλες, τα βουνά και τα λαγκάδια!
      Εύχομαι, λοιπόν, τούτο. Αντί για επικλήσεις ενότητας, όλοι μαζί θα πρέπει να δούμε πώς θα κάνουμε πράξη επιτέλους, την όποια εκφρασμένη πλέον πολιτική βούληση, αντιμετωπίζοντας επί της ουσίας σ’ αυτήν τη χώρα, σ’ αυτόν τον τόπο το πρόβλημα των ναρκωτικών.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μουσιώνη.
      Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Συζητήσαμε δύο μέρες τώρα με πνεύμα κατανόησης θα έλεγα, απ’ όλες τις πλευρές το μεγάλο θέμα που έχει ανακύψει στις σύγχρονες κοινωνίες, το θέμα των ναρκωτικών. Είναι ένα πρόβλημα σύνθετο, πολυσχιδές. Είναι κοινωνικό, πολιτικό, ιδεολογικό, όπως είπε και ο κ. Κοσιώνης και πιστεύω ότι δεν θα διαφωνήσει κανένας. Αφορά όλη την κοινωνία, όλους τους ανθρώπους, αλλά αφορά κυρίως τους νέους και γι’ αυτό ακριβώς πρέπει να μας προβληματίσει ακόμα περισσότερο η ουσιαστική, η οριστική του λύση. 
      Η ουσιαστική λύση του προβλήματος συνίσταται στην πρόληψη. Η θεραπεία είναι πολύ πιο δύσκολη. Όχι ότι αποκλείεται αυτή, γιατί υπάρχουν και κάποιοι που νομίζουν ότι από τη στιγμή που παίρνει κάποιος ναρκωτικά και μάλιστα έφτασε στα σκληρά ναρκωτικά, είναι καταδικασμένος. Μην ασχολείστε μ’ αυτόν, αφήστε τον, ας τον ρίξουμε στο πυρ το εξώτερο! 
      Δεν είναι έτσι όμως, γιατί ευτυχώς υπάρχουν πάρα πολλά περιστατικά, τα οποία έχουν αντιμετωπιστεί και μάλιστα επιτυχώς. Για να γίνει όμως αυτό χρειάζονται πάρα πολλά. Χρειάζεται όλη η κοινωνία να συμπαρασταθεί ξεκινώντας από την οικογένεια, από το φιλικό περιβάλλον του χρήστη και βέβαια φτάνοντας στην οργανωμένη, τη συντεταγμένη πολιτεία, η οποία θα πρέπει να δώσει όλες τις δυνατότητες για να βοηθηθεί ο άνθρωπος αυτός, να θεραπευτεί, να απαλλαγεί απ’ αυτό τον βραχνά και στη συνέχεια να ενταχθεί ξανά στο κοινωνικό σύνολο. Γιατί ένας άνθρωπος, ο οποίος δεν εντάσσεται στο κοινωνικό σύνολο, έστω κι αν απεξαρτηθεί πλήρως, έχει σοβαρό πρόβλημα να υποτροπιάσει. Αυτό δυστυχώς δεν το έχουμε συνειδητοποιήσει. 
      Και για να μπορέσει να ενταχθεί, πρέπει να του δώσουμε τη δυνατότητα να εξασφαλίσει εργασία και να μην είναι δακτυλοδεικτούμενος. Απ’ αυτήν την άποψη δεν είναι επιτρεπτή η αντιμετώπιση που γίνεται σε ορισμένες περιπτώσεις, ιδιαίτερα στη βόρεια Ελλάδα, όπου υπάρχουν κλειστές πόρτες, στεγανά. Έξω! Σαν τους λεπρούς, σαν τους χολερικούς, όπως τους αντιμετώπιζαν κάποτε. 
      Οι άνθρωποι αυτοί είναι, επίσης, μέλη της κοινωνίας μας. Είναι δικοί μας άνθρωποι, είναι δικά μας παιδιά. Δεν μπορούμε να αδιαφορήσουμε και δεν μπορούμε να αγνοήσουμε αυτό το πρόβλημα. Αυτά τα φαινόμενα όχι απλώς πρέπει να καταδικάζονται, αλλά να μην επιτρέπει η πολιτεία να εκδηλώνονται. Να πάρει όλα τα αναγκαία μέτρα.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Δεύτερον, συζητάμε για την κωδικοποίηση. Είπαμε ότι κανένας δεν έχει αντίρρηση για την κωδικοποίηση, πλην όμως η κωδικοποίηση δεν είναι για να διευκολύνεται η νομική διεκπεραίωση. Είναι για να δοθεί και λύση. Και απ’ αυτή την άποψη αυτό το νομοσχέδιο δεν προσφέρει τίποτα, δεν κάνει τίποτα. 
      Θα μου πείτε: Περιμένετε μόνο με την κωδικοποίηση να λυθούν τα προβλήματα; Όχι. Αλλά –δυστυχώς- η Κυβέρνηση έπρεπε να έχει κινηθεί σ’ άλλη βάση. Να κωδικοποιούμε και να εντάσσουμε ξανά στο νομικό μας σύστημα νόμους του 1932, του 1912, του 1936, ή του 1941, δεν νομίζουμε ότι είναι η καλύτερη επιλογή.
      Στο συγκεκριμένο νομοσχέδιο επανέρχεται το θέμα της κατηγοριοποίησης των ουσιών. Οι κατηγορίες έτσι όπως θεσπίζονται, δεν νομίζουμε ότι λύνουν το πρόβλημα. Το να μπαίνει στην ίδια κατηγορία η κάνναβις και η ηρωίνη είναι μεγάλο επιστημονικό λάθος.
      Κύριε Υπουργέ, σαν διαπρεπής γιατρός που είστε, ξέρετε ότι δεν είναι στην ίδια κατηγορία, δεν έχουν τις ίδιες επιπτώσεις, δεν προκαλούν την ίδια εξάρτηση, δεν προκαλούν τις ίδιες βλάβες. Όχι ότι η κάνναβις δεν είναι και αυτή εξαρτησιογόνος ουσία. Είπαμε ότι υπάρχουν πολλές εξαρτησιογόνες ουσίες, δεν είναι όλες ναρκωτικά. Και θα ήθελα απ’ αυτήν την άποψη να επαναφέρω το θέμα που έθεσαν και χθες ότι θα πρέπει αλλιώς να χαρακτηριστούν, όχι ναρκωτικές ουσίες, όχι ναρκωτικά. Εξαρτησιογόνες, ψυχοτρόπες, εθιστικές, πείτε τις όπως θέλετε, όχι όμως ναρκωτικά γιατί δεν είναι σωστός ο ορισμός. Επίσης, αυτό προδιαθέτει και σε μη σωστή αντιμετώπιση, από τη στιγμή που ξεκινάμε στραβά, με λανθασμένη ταξινόμηση.
      Μίλησαν χθες εδώ στην Αίθουσα κάποιοι συνάδελφοι και είπαν ότι εξαρτησιογόνα είναι και άλλα και όχι μόνο ουσίες. Και η τηλεόραση μας έχει κάνει εξαρτήματά της, όπως και τα κομπιούτερ. Βλέπουμε αυτή τη στιγμή τους νέους καθηλωμένους πάνω από το κομπιούτερ και δεν μπορούν να σηκώσουν κεφάλι. Και αυτό δημιουργεί και άλλα προβλήματα υγείας, τα οποία θα πρέπει κάποτε και αυτά να μας απασχολήσουν. 
      Θα πρέπει τα Κέντρα Απεξάρτησης να αναπτυχθούν όπου χρειάζεται και να τους δοθούν όλες οι δυνατότητες που χρειάζονται για να μπορέσουν να αντιμετωπίσουν το πρόβλημα. Ασφαλώς, τα υποκατάστατα και η μεθαδόνη δεν είναι λύση, είναι υποβοήθηση για να προχωρήσουμε σε καλύτερη λύση.
      Αναφέρθηκε και από τον κ. Μουσιώνη ότι η Πρωτοβάθμια Φροντίδα Υγείας έχει μείνει στα αζήτητα. Δυστυχώς, είναι ένα πρόβλημα που χρονίζει πάρα πολύ, κύριε Μουσιώνη, όχι τώρα, αλλά εδώ και δύο δεκαετίες.
      ΑΡΙΣΤΕΙΔΗΣ ΜΟΥΣΙΩΝΗΣ: Το είπα και εγώ, κύριε συνάδελφε.
      ΑΘΑΝΑΣΙΟΣ ΛΕΒΕΝΤΗΣ: Συμφωνείτε και εσείς, όπως και όλοι μας εδώ μέσα, ότι από τότε που ξεκίνησε το Ε.Σ.Υ. θα έπρεπε η Πρωτοβάθμια Φροντίδα Υγείας να έχει αντιμετωπιστεί διαφορετικά. Δυστυχώς, πάει συνεχώς στις καλένδες και με τις προηγούμενες κυβερνήσεις και μ’ αυτήν την Κυβέρνηση και δεν βλέπω να προχωράει.
      Βέβαια, μέσα σ’ αυτό το πλαίσιο θα μπορούσε να ενταχθεί και η συνολική αντιμετώπιση του προβλήματος των ναρκωτικών σε καλύτερη βάση, όταν υπήρχαν οργανωμένες υπηρεσίες Πρωτοβάθμιας Φροντίδας Υγείας.
      Εμείς λέμε ότι δεν είμαστε αντίθετοι στην κωδικοποίηση, αλλά είμαστε αντίθετοι στο να επανέρχονται οι νόμοι οι οποίοι τόσα χρόνια, τόσες δεκαετίες χρησιμοποιούνται σαν κατασταλτικός και μόνο μηχανισμός. Είμαστε αντίθετοι στο να  εξακολουθήσουν αυτοί οι νόμοι να ισχύουν. Όχι ότι αποκλείεται η καταστολή σε κάποιες ειδικές περιπτώσεις, όπως είναι οι έμποροι ναρκωτικών και μάλιστα οι μεγαλέμποροι οι οποίοι μένουν σταθερά στο απυρόβλητο. Και υπάρχουν στη χώρα μας. Υπάρχουν διεθνή κυκλώματα. Είναι ένα μεγάλο θέμα που βέβαια δεν μπορούμε να το λύσουμε.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Όμως, εμείς είμαστε αντίθετοι στο να πάμε να κωδικοποιήσουμε ένα νόμο που έχει κωδικοποιήσει όλες αυτές τις κατασταλτικές διατάξεις και διαδικασίες και να τις επαναφέρουμε και να τις διαιωνίσουμε. Γι’ αυτό, καταψηφίζουμε το νομοσχέδιο επί της αρχής. Είμαστε αντίθετοι και στο περιεχόμενο αυτών των διατάξεων, γιατί υπάρχουν και διατάξεις, βέβαια, για τις οποίες δεν έχει κανένας αντίρρηση. Όμως, το να αντιμετωπίζεται ο χρήστης ως εγκληματίας, αυτός ο μικρός χρήστης, ο νέος άνθρωπος, αυτό δυστυχώς δεν έχει αποδώσει και ούτε πρόκειται να αποδώσει. 
      Εμείς πιστεύουμε ότι το ζήτημα πρέπει να αντιμετωπιστεί διαφορετικά και η Κυβέρνηση να φέρει ξανά το θέμα με καινούριο νομοσχέδιο. Υπάρχουν και προτάσεις νόμου και από εδώ, υπάρχουν προτάσεις και από την αρμόδια Διακομματική Επιτροπή για τα Ναρκωτικά και από άλλους συναδέλφους.
      Αλλιώς, αν δεν το αντιμετωπίσουμε έτσι, τότε αυτό το καθημερινώς διογκούμενο μεγάλο κοινωνικό πρόβλημα συνεχώς θα επιδεινώνεται.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Θα δώσω το λόγο στον κ. Φούσα για να κλείσουμε τη συζήτηση, καθώς νομίζω ότι δεν υπάρχει άλλος εγγεγραμμένος, εκτός αν θέλει να μιλήσει ο κύριος Υπουργός.
      Ορίστε, κύριε συνάδελφε, έχετε το λόγο.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
      Κατ’ αρχάς, φοβάμαι ότι αρκετοί συνάδελφοι, χωρίς να θέλω να μειώσω τις γνώσεις και τις ικανότητές τους, δεν κατάλαβαν τι έργο κάνουμε σήμερα.
      Σήμερα δεν κάνουμε τίποτε άλλο, παρά δημιουργούμε έναν Κώδικα όλων των νόμων που έχουν σχέση με τα ναρκωτικά.
      Τι θα πει αυτό; Θα πει ότι οι νόμοι που υπήρχαν και υπάρχουν από το 1932, από το 1940 και μέχρι σήμερα, που είναι διάσπαρτοι κατά χρονικά διαστήματα ή πολλά θέματα που έχουν συμπεριληφθεί σε άσχετους νόμους -γιατί έτσι γινόταν τόσα χρόνια μέχρι τώρα- και που ο ερμηνευτής του δικαίου ή και οι συλλειτουργοί της δικαιοσύνης είναι πολύ δύσκολο να τους βρουν, όλα αυτά θα είναι σε έναν Κώδικα, όπου ο οιοσδήποτε έχει υποχρέωση ή ενδιαφέρεται να δει αυτά τα νομοθετήματα, θα μπορεί να τα προσδιορίζει και να τα μελετήσει πολύ πιο εύκολα.
      Λέμε, επίσης, ότι αυτό δεν γίνεται έτσι, επειδή τώρα σκέφτηκε η Κυβέρνηση αυτή ότι πρέπει να το κάνει, αλλά γιατί το προβλέπει το ίδιο το άρθρο 76 παράγραφος 7 του Συντάγματος και επίσης, εσείς οι του ΠΑ.ΣΟ.Κ., θεσμοθετήσατε το ν. 3133/2003, όπου συγκροτήσατε σχετική επιτροπή και προβλέψατε δεκαεννέα κατηγορίες νομοθετημάτων που πρέπει να γίνουν κώδικες. Τώρα, λοιπόν έρχεστε, αφού όλα αυτά προηγήθηκαν και λέτε, για λόγους και μόνο αντιπολιτευτικούς, «εμείς δεν ψηφίζουμε αυτόν τον Κώδικα».
      Και τα μεν κόμματα της Αριστεράς έχουν ένα δίκιο ίσως. Ισχυρίζονται ότι «εμείς δεν μπορούμε, έστω και εμμέσως, να έρθουμε τώρα να εγκρίνουμε και να συμπεριλάβουμε νομοθετήματα τα οποία είχαμε καταψηφίσει». Οφείλω, να σας πω ότι βρίσκω ότι έχετε ένα δίκιο, αλλά όμως δεν πρόκειται περί αυτού. Διότι η Βουλή μας, με την αρχή της πλειοψηφίας, κατέστησε νόμους του κράτους αυτά τα νομοθετήματα, από το 1932 έστω μέχρι σήμερα και όλα αυτά που είναι έτσι και αλλιώς νόμοι του κράτους, λέμε ότι τώρα πρέπει να είναι σε ένα ενιαίο κείμενο.
      Αντίθετα, όμως, εσείς του ΠΑ.ΣΟ.Κ. -παρά το γεγονός ότι πρέπει να εκφράσω τις ευχαριστίες μου προς το συνάδελφο, το γιατρό κ. Μουσιώνη, για τα φιλόφρονα λόγια προς το πρόσωπό μου, όσον αφορά την εισήγησή μου και όλους τους εισηγητές, τα οποία ασφαλώς ανταποδίδω- πρέπει να πω ότι εδώ κάνετε λάθος και υπάρχει και μια αντίφαση. Τα περισσότερα από αυτά τα νομοθετήματα εσείς τα ψηφίσατε. Είναι δικοί σας νόμοι. Και τώρα  που λέμε ότι όλα αυτά τα νομοθετήματα πρέπει να συμπεριληφθούν σε ένα νομοθέτημα-κώδικα που θα μπορεί αυτός που πρέπει να τα χρησιμοποιήσει και να τα εφαρμόσει εύκολα να προστρέχει σε αυτά, λέτε εσείς, για λόγους αντιπολιτευτικούς, ότι δεν τα ψηφίζετε. Αυτό είναι πολύ αντιφατικό και θα πρέπει να σας πω ότι είναι και πολύ επικίνδυνο για το κόμμα σας, αλλά δυστυχώς είναι επικίνδυνο και για την αξιοπιστία γενικότερα του πολιτικού κόσμου.
      Δεν μπορείτε εσείς να ψηφίζετε όλα αυτά τα νομοθετήματα και τώρα, επειδή αποφασίσατε να κάνετε μετωπική σύγκρουση και αντιπολίτευση, να λέτε «ούτε αυτό το ψηφίζουμε». Δημιουργείτε γενικότερο πρόβλημα αξιοπιστίας, αλλά είναι δική σας η ευθύνη.
      ΑΡΙΣΤΕΙΔΗΣ ΜΟΥΣΙΩΝΗΣ: Δεν καταψηφίζουμε την ουσία.
      ΑΝΤΩΝΙΟΣ ΦΟΥΣΑΣ: Όσον αφορά το άλλο θέμα, μετατρέψατε εδώ τη συζήτηση σε μια γενικευμένη επερώτηση για το θέμα των ναρκωτικών. Δικαίωμά σας να το κάνετε αυτό. Πράγματι και εγώ ο ίδιος αναφέρθηκα στο μεγάλο, στο τεράστιο πρόβλημα των ναρκωτικών.
      Μα, επιτέλους, ανακύπτουν δύο μεγάλα ζητήματα. 
      Το πρώτο ζήτημα είναι το εξής: Αν αυτά που λέτε τα πιστεύει το κόμμα σας, τότε γιατί δεν κάνατε μια επερώτηση εδώ, να διαρκέσει τρεις-τέσσερις ώρες για να δούμε όλο το θέμα, για να δούμε τι συμβαίνει; Δεν το κάνατε, όμως, αυτό, γιατί θα είχατε αντίλογο από τον αρμόδιο Υπουργό για το τι κάνατε μέχρι σήμερα και βεβαίως θα ανεδεικνύοντο οι δικές σας ευθύνες.
      Δεύτερον, ισχυρίζεστε, όσα ισχυριστήκατε για το μεγάλο πρόβλημα των ναρκωτικών, αφού σημειώσω ότι όλοι μας συμφωνούμε ότι αυτό το πρόβλημα είναι τεράστιο και ασφαλώς πρέπει να παταχθεί. Είπατε να γίνει το ένα και το άλλο. Να γίνει. 
      Ερώτημα: γιατί δεν τα κάνατε εσείς επί τόσα χρόνια; Γιατί θέλετε, σώνει και καλά, να τα κάνει μέσα στα δυο χρόνια αυτή η Κυβέρνηση, που έκανε αρκετά, αλλά δεν τα ολοκλήρωσε όλα; Αυτά που δεν κάνατε εσείς επί είκοσι χρόνια, μας εγκαλείτε γιατί δεν τα κάναμε σε δύο χρόνια. Έλεος κύριοι! Και εδώ υπάρχει θέμα αξιοπιστίας σας στον ελληνικό λαό και υπάρχει μέγα θέμα, γιατί πράγματι ο ελληνικός λαός αντιλαμβάνεται πολύ καλά και κρίνει ασφαλώς τις συμπεριφορές καθενός μας εδώ.
      Άρα, λοιπόν, πρέπει να πω ότι εμείς, ως Κυβέρνηση -και ορθώς το Υπουργείο- φέραμε αυτόν τον Κώδικα, γιατί θα είναι ένα σπουδαίο εργαλείο για τους δικαστές και τους λειτουργούς της δικαιοσύνης.
      Ανέκυψε και ένα θέμα γενικότερο, το πώς απονέμεται η δικαιοσύνη για το θέμα των ναρκωτικών. Επιτρέψτε μου να σας πω και από την προσωπική μου εμπειρία ως δικηγόρος στα ποινικά δικαστήρια ότι, πράγματι, υπάρχει μείζον ζήτημα. Όμως, το ζήτημα, κυρίες και κύριοι συνάδελφοι, δεν είναι στους δικαστές μας. Οι δικαστές δικάζουν με τους υφιστάμενους νόμους, με τα στοιχεία που υπάρχουν στη δικογραφία και, βεβαίως, και με τη συνείδησή τους. Έτσι, δικάζουν οι δικαστές. Αν πράγματι μια ιατροδικαστική έκθεση αποφαίνεται ότι ένας έμπορος ναρκωτικών –δυστυχώς, και αυτό συνέβη πολλές φορές- είναι τοξικομανής, δεν είναι ευθύνη ή δεν είναι καθ’ ολοκληρίαν ευθύνη των δικαστών, ίσως και καθόλου, αλλά εκείνων, οι οποίοι εκδίδουν αυτές τις βεβαιώσεις, εν πολλοίς και ψευδείς εκθέσεις. 
      Πράγματι, υπάρχει ένα ζήτημα και μου το είπαν αυτές τις ημέρες οι γιατροί. Πώς είναι δυνατόν σε έναν, που επικαλείται πως είναι τοξικομανής, να μην εξετάσουμε το αίμα του, τα ούρα και ό,τι άλλο χρειάζεται σε αυτό το θέμα; Και εδώ υπάρχει ζήτημα. Γιατί διαμαρτύρεστε, όμως, κύριοι του ΠΑ.ΣΟ.Κ.; Όλα αυτά δεν γίνονται με δικά σας νομοθετήματα; Εσείς δεν βάλατε τα εννέα ερωτήματα, αλλά δεν βάλατε όλα και εκείνα που ήταν απαραίτητα; 
      Εδώ, λοιπόν, υπάρχει ένα ζήτημα και σας επισημαίνω, αγαπητέ κύριε Υπουργέ, ότι αυτό το θέμα πρέπει να το ξαναδούμε. Πρέπει να γίνεται με καλύτερο τρόπο και με περισσότερες εγγυήσεις η εξέταση των κατηγορουμένων, οι οποίοι επικαλούνται ότι είναι τοξικομανείς. Είναι δικαίωμά τους, βεβαίως, να το επικαλεστούν. Αυτό κανείς δεν το αρνείται. Όμως, είναι δικαίωμα και της δικαιοσύνης και της πολιτείας να έχει εκείνες τις εγγυήσεις και τους τρόπους, ώστε το αποτέλεσμα να είναι απολύτως ασφαλές και να απολαμβάνουν του ευεργετήματος αυτού εκείνοι, οι οποίοι πράγματι έχουν το εν λόγω πρόβλημα.
      Πέρα από όλα αυτά, εγώ θα ήθελα να σας πω, έστω και την τελευταία στιγμή, ότι κάνετε λάθος να επιμένετε και να μην ψηφίζετε αυτόν τον Κώδικα. Κάνετε μεγάλο λάθος. Ήταν ώρα να στείλουμε ένα μήνυμα προς την ελληνική κοινωνία ότι όλες οι παρατάξεις είμαστε αποφασισμένες να δώσουμε στη δικαιοσύνη τις προϋποθέσεις, ώστε να πολεμηθεί και να παταχθεί όσο είναι δυνατόν καλύτερα και αποτελεσματικότερα το πρόβλημα των ναρκωτικών, και ιδίως της εμπορίας, και να αντιμετωπιστούν τα θύματα που είναι νέα παιδιά. Δεν σας καταλαβαίνει η ελληνική κοινωνία και ιδίως δεν καταλαβαίνει αυτές τις σκέψεις σας και αυτές τις διαδικαστικές αιτιάσεις σας. Ναι, όλοι μαζί ψηφίζουμε τον Κώδικα και στην πορεία κάνουμε ό,τι είναι καλύτερο, ώστε να βελτιώσουμε το νομικό πλαίσιο για το μεγάλο αυτό πρόβλημα. Ο Υπουργός σάς είπε, «εδώ είμαστε για να το αλλάξουμε». Εμείς σας λέμε ότι εδώ είμαστε και θα το αλλάξουμε, αν αισθανθούμε ότι έχουμε υποχρέωση να το κάνουμε. Αυτό, όμως, δεν αίρει τη δική σας ευθύνη περί του ότι επί τόσα χρόνια δεν το κάνατε.
      Τέλος, θέλω να πω κάτι ακόμη. Είπα και στην πρωτολογία μου ότι το πρόβλημα των ναρκωτικών δεν είναι η τιμωρία, δεν είναι οι κυρώσεις –βεβαίως, είναι και αυτό- αλλά προεχόντως είναι η πρόληψη και σε αυτό πρέπει να στρέψουμε το ενδιαφέρον μας, για να προλάβουμε ό,τι μπορούμε στο μεγάλο αυτό πρόβλημα. Δεν ξέρω αν μπορούμε σε μερικές χώρες να μεταβούν μερικοί και να μπορέσουν να απαγορέψουν την καλλιέργεια τους. Δεν είμαι σε θέση να το γνωρίζω αυτό, αλλά ξέρω ότι στη δική μας χώρα -όπου ασφαλώς έγιναν και γίνονται προσπάθειες- πρέπει να γίνουν περισσότερες προσπάθειες, ώστε να μπορούμε να προλάβουμε το μέγα πρόβλημα των ναρκωτικών. 
      Επίσης, υπάρχει και κάτι τελευταίο. Η ενημέρωση των νέων παιδιών, η οποία γίνεται, πρέπει να γίνει ακόμα περισσότερο μέσα από τα σχολεία, τους χώρους της Εκκλησίας, τα πνευματικά κέντρα, τα γήπεδα, αλλά ιδίως μέσω των Μέσων Μαζικής Ενημέρωσης και προεχόντως από την τηλεόραση. Διότι καλό είναι να ακούμε και να βλέπουμε όσα βλέπουμε, αλλά θα ήταν πολύ καλύτερο να βλέπαμε συνεχώς μερικές εκπομπές για το μεγάλο πρόβλημα των ναρκωτικών. Έτσι, λοιπόν, όλοι μαζί ας δώσουμε μια μάχη –και αξίζει αυτή η μάχη- για τον ελληνικό λαό και ιδίως για τα νέα παιδιά.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φούσα.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, θα ξεκινήσω από τις θετικές διαπιστώσεις και την ομοψυχία όλου του νομοθετικού Σώματος γι’ αυτό το μεγάλο «όχι» στα ναρκωτικά. Δυστυχώς, σε κάθε δικό μας «όχι» στα ναρκωτικά υπάρχουν δεκάδες, εκατοντάδες «ναι» από συγκεκριμένους διαύλους που θέλουν για δικούς τους λόγους να προωθήσουν τα ναρκωτικά, για λόγους ευνόητους και κυρίως πλουτισμού. 
      Ελπίζω ότι η πρόκληση της κοινωνικής ευθύνης όλων μας, όλης της συντεταγμένης πολιτείας, θα είναι μεγαλύτερη και ισχυρότερη από τις προκλήσεις εύκολου πλουτισμού και κατανάλωσης, όλο και πιο πολλών νέων και άχρηστων καταναλωτικών αγαθών. Ελπίζω ότι αυτή η πρόκληση της κοινωνικής ευθύνης να υπερισχύσει. Ελπίζω επίσης ότι οι ιστορικές αγορεύσεις, τόσο του νυν Αντιπροέδρου της Βουλής, του κ. Σούρλα, όσο και του πρώην Αντιπροέδρου της Βουλής, του κ. Σγουρίδη, εδώ σ’ αυτήν την Αίθουσα, χθες και σήμερα, θα αφυπνίσουν συνειδήσεις και θα ενεργοποιήσουν τα κατηργημένα αντανακλαστικά του πολιτικού, κοινωνικού και οικονομικού ιστού της χώρας μας στο μεγάλο αυτό θέμα.
       Θα ενεργοποιήσουν αυτά τα αντανακλαστικά, ώστε οι ουσιαστικές προτάσεις που ακούστηκαν να μπουν στην ατζέντα των συζητήσεων από τα Μέσα Μαζικής Επικοινωνίας, αλλά και να γίνουν αντικείμενο συζήτησης σε κάθε γωνιά της πατρίδας μας, σε κάθε οικογένεια, για να αφυπνιστούμε επιτέλους όλοι μαζί. Προτάσεις υπάρχουν, λύσεις υπάρχουν, γνωρίζουμε πού πάσχει το σύστημα. Ο κύριος Αντιπρόεδρος της Βουλής προηγουμένως αναφέρθηκε και σε λεπτομέρειες γνώσεων. Δύναμη όλων μας είναι η γνώση. Η γνώση υπάρχει. Ελπίζω ότι πολύ σύντομα θα υπάρξει και από την παγκόσμια κοινότητα και η πολιτική θέληση για λύση αυτού του προβλήματος.
      Κύριοι συνάδελφοι, τώρα όσον αφορά τα αρνητικά και απευθυνόμαστε και στον κ. Σκουλάκη, θέλω να σας πω, ότι δεν είπαμε, δεν βιαστήκαμε να φέρουμε αυτήν την κωδικοποίηση. Αντίθετα, αργήσαμε. Αργήσαμε δυο χρόνια. Δεν υπερηφανευόμαστε. Δεν είμαστε σίγουρα υπερήφανοι ότι φέραμε ένα καινούργιο νομοσχέδιο. Σας το είπαμε αυτό επανειλημμένως. Φέραμε μια άρτια επιστημονική δουλειά, ένα χρήσιμο εργαλείο στα χέρια των δικαστών μας. Αλήθεια, ποιος ενοχλείται απ’ αυτό το χρήσιμο εργαλείο στα χέρια των δικαστών μας; Ποιος ενοχλείται από την κωδικοποίηση της διάσπαρτης νομοθεσίας που υπάρχει και είναι, θα έλεγα, ένα φρένο σήμερα, ένα εργαλείο, κάτι το οποίο  κάνει τη δουλειά των δικαστών μας πιο δύσκολη σήμερα; Και ποιος ωφελείται από το ότι σήμερα δεν έχουμε αυτό το χρήσιμο εργαλείο; 
      Έρχεστε σήμερα να μας πείτε ότι η κωδικοποίηση δεν ωφελεί; Ότι δεν  πρέπει να κάνουμε πράξη αυτό το οποίο ο συνταγματικός νομοθέτης επιβάλλει να το κάνουμε εδώ και τόσα χρόνια; Την κωδικοποίηση της νομοθεσίας μας; Έρχεστε σήμερα να μας πείτε, λοιπόν, ότι αυτό το οποίο ξεκίνησε η προηγουμένη κυβέρνηση και πολύ σωστά το ξεκίνησε, ήταν λάθος, ότι δεν έπρεπε να το κάνουμε; 
      Πραγματικά, ήταν μάθημα για όλους μας εδώ μέσα, το πόσο απελπιστικά μόνος, έμεινε ο πρώην γραμματέας του υπουργικού συμβουλίου, ο πρώην γραμματέας της κυβέρνησης, των κυβερνήσεων του ΠΑ.ΣΟ.Κ., στη θέση του στο μεγάλο θέμα αυτό. Το πόσο απελπιστικά μόνος έμεινε ουσιαστικά ο πρώην Πρωθυπουργός της χώρας από τα πολιτικά του τέκνα, από τα πολιτικά του παιδιά εδώ μέσα, οι οποίοι αρνήθηκαν να ψηφίσουν αυτό το οποίο αυτός ξεκίνησε. Και εμείς, σαν συνέχεια του κράτους, να πασχίσουμε και μόνοι μας να ψηφίσουμε αυτό το σχέδιο νόμου, την κωδικοποίηση. Αυτό το σύγχρονο εργαλείο με παλιά νομοθετήματα, το οποίο μπορούμε να το κάνουμε ακόμη καλύτερο. Και δεσμευτήκαμε εδώ μέσα ότι αυτή η κωδικοποίηση είναι η αρχή, ότι πολύ σύντομα θα φέρουμε ένα νέο νομοσχέδιο, με βάση τις παρατηρήσεις της διακομματικής επιτροπής της Βουλής, για τα ναρκωτικά, με βάση τις παρατηρήσεις  όλων των συναδέλφων ότι αυτό το νομοσχέδιο, αυτή η κωδικοποίηση θα είναι η αρχή, θα είναι ο μπούσουλας, αν θέλετε, για κάτι καινούργιο, το οποίο θα «γεννήσουμε» όλοι μαζί εδώ σήμερα. Ποιος δεν το θέλει αυτό; Ποιος δεν θέλει να δώσει στους δικαστές μας την κωδικοποίηση και επιτέλους αυτή η διάσπαρτη νομοθεσία να ενσωματωθεί, να γίνει κάτι κοινό, όπου μαζί με την κωδικοποίηση των κανονιστικών πράξεων θα είναι ένα σύγχρονο βιβλίο, το οποίο θα είναι στα χέρια όλων μας επιτέλους;
      Κύριοι συνάδελφοι, οι κραυγές αγωνίας που ακούστηκαν εδώ μέσα, δεν ήταν ουσιαστικά κραυγές αγωνίας, ήταν καταθέσεις ψυχής και του Αντιπροέδρου της Βουλής και όλων των συναδέλφων, καταθέσεις ψυχής που ελπίζω ότι θα μας αφυπνίσουν όλους μας. Θέλω να πιστεύω ότι υπήρξαν καλές προθέσεις από όλους, ότι ίσως στο βωμό της αντιπολίτευσης θυσιάστηκε η ουσία. Θέλω να πιστεύω ότι μέσα σας πραγματικά συμφωνείτε και εσείς για την ανάγκη ψήφισης αυτής της κωδικοποίησης, προώθησης αυτής της κωδικοποίησης. Θέλω να πιστεύω ότι αυτά που μας ενώνουν –και μας ενώνει η μάχη κατά των ναρκωτικών- είναι πολύ περισσότερα από αυτά που μας χωρίζουν και μας χωρίζουν μικρά, νομίζω, και στείρα αντιπολιτευτικά.
      Με τη δέσμευση ότι θα φέρουμε πολύ σύντομα ένα νέο νομοσχέδιο για τα ναρκωτικά, θα ήθελα έστω και την ύστατη στιγμή να σας καλέσω να υπερψηφίσετε την κωδικοποίηση των νόμων για τα ναρκωτικά.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, σαράντα οκτώ μαθητές και μαθήτριες και τρεις συνοδοί δάσκαλοι από το Δημοτικό Σχολείο Κάτω Καστριτσίου Αχαΐας. 
      Η Βουλή τους καλωσορίζει.
      (Χειροκροτήματα απ’  όλες τις πτέρυγες της Βουλής)
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)».
      Ερωτάται το Σώμα:	Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΡΙΣΤΕΙΔΗΣ ΜΟΥΣΙΩΝΗΣ: Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)», έγινε δεκτό κατά πλειοψηφία επί της αρχής.
      Προχωρούμε στην ψήφιση των άρθρων.
      Ερωτάται το Σώμα: Γίνεται δεκτό το άρθρο πρώτο με τη φραστική διόρθωση του Υπουργού στο άρθρο 5, παράγραφος 3 του Κώδικα; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΡΙΣΤΕΙΔΗΣ ΜΟΥΣΙΩΝΗΣ: Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο πρώτο έγινε δεκτό κατά πλειοψηφία, με τη φραστική διόρθωση του Υπουργού στο άρθρο 5, παράγραφος 3 του Κώδικα.
      Ερωτάται το Σώμα: Γίνεται δεκτό το άρθρο δεύτερο ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΡΙΣΤΕΙΔΗΣ ΜΟΥΣΙΩΝΗΣ: Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο δεύτερο έγινε δεκτό κατά πλειοψηφία, ως έχει.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΡΙΣΤΕΙΔΗΣ ΜΟΥΣΙΩΝΗΣ: Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό κατά πλειοψηφία και στο σύνολο.
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      ( Να καταχωρισθεί το κείμενο του νομοσχεδίου 129 α΄)
      Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.52΄ λύεται η συνεδρίαση για αύριο, ημέρα Παρασκευή 5 Μαΐου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης είκοσι έξι Βουλευτών του ΠΑ.ΣΟ.Κ. προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα δημόσια έργα, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΚΖ΄
      
      Πέμπτη 4 Μαΐου 2006
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ΄Αδεια απουσίας του Βουλευτή κ. Τ. Τζαννετάκη, σελ.
      3. Ανακοινώνεται ότι τη συνεδρίαση παρακολουθούν μαθητές από το 12 Δημοτικό Σχολείο Αθηνών, το Δημοτικό Σχολείο Αγιάς Χανίων και το Δημοτικό Σχολείο Κάτω Καστριτσίου Αχαΐας, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 5 Μαΐου 2006, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)», σελ.
      2. Κατάθεση σχεδίου νόμου:
      Οι Υπουργοί Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της τροποποίησης του Χάρτη του Οργανισμού Οικονομικής Συνεργασίας Ευξείνου Πόντου», σελ.
      
      ΟΜΙΛΗΤΕΣ
      Επί του σχεδίου νόμου του Υπουργείου Υγείας και Κοινωνικής Αλληλεγγύης:
      ΑΝΤΩΝΑΚΟΠΟΥΛΟΣ Π., σελ.
      ΒΑΡΒΙΤΣΙΩΤΗΣ Μ., σελ.
      ΒΑΣΙΛΕΙΟΥ Γ., σελ.
      ΓΕΙΤΟΝΑΣ Κ., σελ.
      ΚΟΣΙΩΝΗΣ Π., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΒΕΝΤΗΣ Α., σελ.
      ΛΙΝΤΖΕΡΗΣ Δ., σελ.
      ΜΟΥΣΙΩΝΗΣ Α., σελ.
      ΣΑΜΠΑΖΙΩΤΗΣ Δ., σελ.
      ΣΓΟΥΡΙΔΗΣ Π., σελ.
      ΣΚΟΥΛΑΚΗΣ Ε., σελ.
      ΣΤΡΑΤΑΚΗΣ Ε., σελ.
      ΦΟΥΣΑΣ Α., σελ.
      ΧΑΪΔΟΣ Χ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      ΧΩΡΕΜΗΣ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΚΖ΄
      Πέμπτη 4 Μαΐου 2006
      Αθήνα, σήμερα στις 4 Μαΐου 2006, ημέρα Πέμπτη και ώρα 11.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
      A. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά, με την οποία ο Σύνδεσμος Τουριστικών Επιχειρήσεων Ενοικιάσεως Αυτοκινήτων ζητεί την αναθεώρηση του άρθρου 34 παράγραφος 11 του Κ.Ο.Κ..
      2) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο Σύνδεσμος Θεσσαλικών Βιομηχανιών ζητεί την επίσπευση των εργασιών για την ολοκλήρωση των έργων στο σταθμό εμπορευματικών μεταφορών στη Βιομηχανική Περιοχή Λάρισας.
      3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία ο Σύνδεσμος Θεσσαλικών Βιομηχανιών ζητεί την επίσπευση των εργασιών για την ολοκλήρωση των έργων στο σταθμό εμπορευματικών μεταφορών στη Βιομηχανική Περιοχή Λάρισας.
      4) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο Παγκρήτιος Σύλλογος Ελλήνων ΡΟΜ «Η ΕΛΠΙΔΑ» ζητεί τη λήψη μέτρων για τους Τσιγγάνους του καταυλισμού της Νέας Αλικαρνασσού Ηρακλείου Κρήτης.
      5) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο κ. Παπαδόπουλος Βασίλειος ζητεί το διορισμό βιβλιοθηκονόμων στις σχολικές βιβλιοθήκες.
      6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Ποσειδωνίας Σύρου ζητεί την επιχορήγηση των φορητών μονάδων αφαλάτωσης που λειτουργούν στο Νομό Κυκλάδων.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Άνδρου ζητεί την άμεση κάλυψη της Λιμενικής Αρχής Άνδρου με πλωτά μέσα.
      8) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά, με την οποία η Ένωση Επιχειρήσεων Βιομηχανικής Περιοχής Λάρισας ζητεί τη συνέχιση της λειτουργίας του Αστυνομικού Σταθμού Μακρυχωρίου Λάρισας.
      9) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία η Ένωση Αγροτικών Συνεταιρισμών Επαρχίας Αλμυρού ζητεί την οικονομική ενίσχυση των καλλιεργητών αμυγδαλιάς του Νομού Μαγνησίας λόγω ζημιών της φετινής παραγωγής τους.
      10) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία ζητεί την εξασφάλιση των προϋποθέσεων  για τη συνεχή λειτουργία των προγραμμάτων «Βοήθεια στο Σπίτι».
      11) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Ένωση Υπαλλήλων Υπηρεσιών Εξωτερικού Υπουργείου Οικονομίας και Οικονομικών (Οικονομικών Εμπορικών Υποθέσεων) εκφράζει  τις απόψεις της σχετικά με την αναθεώρηση  του Οργανισμού του Υπουργείου Εξωτερικών.
      12) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Ελληνική Επιστημονική Ένωση Αιολικής Ενέργειας ζητεί τη διατήρηση του στόχου, για τις Ανανεώσιμες Πηγές Ενέργειας,  του 15% για το 2015.
      13) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία το Εργατοϋπαλληλικό Κέντρο Τριφυλίας ζητεί την κατάργηση του πλαφόν και την ελεύθερη επιλογή γιατρού για τους ασφαλισμένους του Ι.Κ.Α..
      14) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας, το οποίο αναφέρεται στη χρηματοδότηση του έργου προστασίας και ανάδειξης του ποταμού Νέδα.
      15) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία οι κάτοικοι του Δημοτικού Διαμερίσματος Γλώσσας και των οικισμών Λουτρακίου και Αθεάτου Νομού Μαγνησίας ζητούν τη μόνιμη εγκατάσταση ασθενοφόρου στο Δημοτικό Διαμέρισμα Γλώσσας.
      16) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας, στο οποίο ζητείται ο εξοπλισμός και η πρόσληψη προσωπικού για την εύρυθμη λειτουργία του Ασύλου Ανιάτων «Νεομάρτυς Γεώργιος».
      17) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά, με την οποία οι κάτοικοι των Αχαρνών Νομού Αττικής ζητούν τη μεταφορά του 1ου λυκείου στην περιοχή του Αγίου Γιάννη.
      18) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία η Ένωση Επιχειρήσεων Βιομηχανικής Περιοχής Λάρισας ζητεί τη συνέχιση της λειτουργίας του Αστυνομικού Σταθμού Μακρυχωρίου Λάρισας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7739/15-2-06 ερώτηση του Βουλευτή κ. Χρίστου Βερελή δόθηκε με το υπ’ αριθμ. 1150/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 22948/1-3-2006 έγγραφο του Προέδρου του Οργανισμού Πληρωμών και Ελέγχου ,Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ Χ. Βερελή.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 7394/6-2-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1082/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, για τα θέματα της αρμοδιότητάς μας, σας πληροφορούμε τα εξής:
      Από το Υπουργείο Αγροτικής Ανάπτυξης και Τροφίμων εξετάζεται η δυνατότητα μείωσης του κόστους παραγωγής των τεύτλων, ώστε να αμβλυνθούν οι δυσάρεστες επιπτώσεις--στο εισόδημα των παραγωγών που προκύπτουν από τη μείωση των θεσμικών τιμών, όπως αυτές διαμορφώθηκαν με τη νέα Κ.Ο.Α. του τομέα της ζάχαρης. Στόχος φυσικά είναι η επίτευξη του καλύτερου δυνατού αποτελέσματος.
      Όσον αφορά τις γενικότερες επιπτώσεις στα εργοστάσια της Ε.Β.Ζ., στους εργαζόμενους σε αυτά, καθώς και τις πιθανές εναλλακτικές λύσεις που μπορούν να υπάρξουν ως προς τη λειτουργία τους, η ΕΒΖ έχει ανακοινώσει ότι έχει αναθέσει. σε εξειδικευμένες εταιρείες τη μελέτη βιωσιμότητας των εργοστασίων στο πλαίσιο της νέας Κ.Ο.Α.. Παράλληλα, αναμένει και τα αποτελέσματα αντίστοιχων μελετών για τις εναλλακτικές λύσεις που μπορούν να υπάρξουν, όπως η παραγωγή βιοαιθανόλης (με πρώτη ύλη τεύτλο, ζαχαρούχο σόργο ή σιτηρά) ή και βιοντήζελ (με πρώτη ύλη ελαιούχους σπόρους).
      Πληροφοριακά αναφέρεται ότι για το ίδιο θέμα έχει διεξαχθεί στις 6-2-2006 συζήτηση στη Βουλή, με αφορμή την με αριθμ. πρωτ. 35/14-12-2005 επερώτηση 33 Βουλευτών του κόμματος της Αξιωματικής Αντιπολίτευσης.
      Ο Υφυπουργός
      Α. ΚΟΝΤΟΣ»
      3. Στην με αριθμό 7840/17-2-06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1169/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      α. Το σύστημα αναγνώρισης και καταγραφής των ζώων εφαρμόζεται σε ικανοποιητικό βαθμό σύμφωνα πάντα με τις κοινοτικές απαιτήσεις. Ειδικότερα όσον αφορά το:
      - Σύστημα αναγνώρισης και καταγραφής των βοοειδών: η σήμανση των ζώων, η τήρηση των μητρώων εκμετάλλευσης, το σύστημα επιτόπιων ελέγχων και η ενημέρωση της κτηνιατρικής βάσης δεδομένων είναι σε πλήρη εφαρμογή. Τα στοιχεία της βάσης δεδομένων χρησιμοποιούνται από τον ΟΠΕΚΕΠΕ ήδη από το 2003 για διασταυρωτικούς ελέγχους χωρίς ιδιαίτερα προβλήματα.
      - Σύστημα αναγνώρισης και καταγραφής των αιγοπροβάτων: κατέστη υποχρεωτικό με τον Καν. (ΕΚ) 21/2004 του Συμβουλίου από την 9-7-2005. Η νέα σήμανση των ζώων, η τήρηση των νέων μητρώων εκμετάλλευσης και η δημιουργία κτηνιατρικής βάσης δεδομένων βρίσκονται σε εξέλιξη. Μέχρι και σήμερα δεν προβλέπεται από τη νομοθεσία διασταυρωτικός έλεγχος των στοιχείων της κτηνιατρικής βάσης δεδομένων με τη βάση των πριμοδοτήσεων (του ΟΠΕΚΕΠΕ). Επομένως, δεν υφίσταται θέμα απώλειας κοινοτικών πόρων λόγω « έλλειψης αυτοματοποιημένων διασταυρωτικών ελέγχων».
      - Σύστημα αναγνώρισης και καταγραφής των χοιροειδών: η εφαρμογή του ξεκίνησε το 2005 με την έκδοση της αριθμ. 297286/5-8-2005 ΚΥΑ (ΦΕΚ Β΄ 1170). Μέχρι και σi1μερα το σύστημα αυτό δεν σχετίζεται με τις πριμοδοτήσεις. 
      β. Για θέματα αρμοδιότητας του ΟΠΕΚΕΠΕ, διαβιβάζεται συνημμένα το με αριθμ. πρωτ. 23708/28-2-2006 έγγραφο του Προέδρου του Οργανισμού που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στις με αριθμό 7968/22-2-06 και 8451/8-3-06 ερωτήσεις των Βουλευτών κυρίων  Άγγελου Μανωλάκη και Αναστασίου Χωρέμη δόθηκε με το υπ’ αριθμ. 1193/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Α. Μανωλάκης και Α. Χωρέμης, για τα θέματα της αρμοδιότητάς μας, σας πληροφορούμε τα εξής:
      Με βάση την ισχύουσα νομοθεσία για το πολ/κό υλικό Ν. 1564/85, όπως τροποποιήθηκε και ισχύει και τις σχετικές Υπουργικές Αποφάσεις που έχουν εκδοθεί σε εφαρμογή του, η παραγωγή και εμπορία του πολ/κού υλικού γίνεται από κάθε Φυσικό ή Νομικό Πρόσωπο που έχει εφοδιασθεί με τις απαιτούμενες από την ανωτέρω νομοθεσία άδειες.
      - Για να εξαχθεί οποιαδήποτε ποσότητα πολ/κού υλικού δενδρωδών σε Τρίτη Χώρα χορηγείται στους κατόχους των ανωτέρω αδειών, εμπόρους πολ/κού υλικού ή φυτωριούχους, άδεια εξαγωγής πολ/κού υλικού που αναφέρει τον εξαγωγέα, τη χώρα εξαγωγής, καθώς και τις εξαγόμενες ποσότητες κατά  είδος και ποικιλία.
      -. Το ανωτέρω υλικό φέρει και ετικέτα του προμηθευτού (π.χ. φυτωριούχου). 
      Με βάση τα ανωτέρω και τα συνοδευτικά έγγραφα που εκδίδονται για το υλικό αυτό (φυτοϋγειονομικό διαβατήριο, τριπλότυπο δελτίο διάθεσης πολ/κού υλικού κ.λπ.), μπορεί να εξαχθεί πολ/κό υλικό φυτωρίων σε Τρίτη Χώρα.
      Οι διαδικασίες αυτές, καθώς και ο έλεγχος στα σημεία εξόδου από τις αρμόδιες υπηρεσίες φυτοϋγειονομικού ελέγχου και τις τελωνειακές αρχές αποτελούν ασφαλιστική δικλείδα για τον έλεγχο της νομιμότητας του εξαγόμενου πολ/κού υλικού.
      Ο Υφυπουργός
      Α. ΚΟΝΤΟΣ»
      5. Στην με αριθμό 8305/1-3-06 ερώτηση τoυ Βουλευτή κ. Στυλιανού Ματζαπετάκη δόθηκε με το υπ’ αριθμ. Α.Π.Φ.21/40/ΑΣ669δις 14-3-06 έγγραφο από την Υπουργό Εξωτερικών η ακόλουθη απάντηση:
      «Απαντώντας στον αξιότιμο κ. Βουλευτή, θα ήθελα, κατ' αρχάς, να αναφέρω ότι η ενημέρωσή μου ως προς το επεισόδιο με το υπό κυπριακή σημαία πλοίο ΑΒLΕ F ήταν άμεση.
      Το Υπουργείο Εξωτερικών ευθύς ως έγινε γνωστή η απαράδεκτη τουρκική απαγόρευση, προέβη σε όλες τι ενδεδειγμένες διαδικασίες τόσο προς τα όργανα της Ευρωπαϊκής Ένωσης όσο και προς τα επιμέρους Κράτη - Μέλη, προκειμένου να υποστηριχθούν οι ενέργειες της Κυπριακής Κυβέρνησης.
      Επισημαίνω δε με ικανοποίηση το γεγονός ότι, το θέμα ετέθη προς την τουρκική πλευρά από την ίδια την Αυστριακή Προεδρία. στα πλαίσια της συνάντησης των Πολιτικών Διευθυντών με την Τουρκία, ενώ παράλληλα και ο αρμόδιος Επίτροπος για θέματα Διεύρυνσης κ. Rehn προέβη σε σχετική δήλωση. Αμφότεροι αποδοκίμασαν την τουρκική ενέργεια. εκάλεσαν δε την ΄Αγκυρα να εφαρμόσει πλήρως και έναντι όλων των Κρατών - Μελών το Πρόσθετο Πρωτόκολλο και να ανοίξει τους λιμένες της στα πλοία που εξυπηρετούν το κυπριακό εμπόριο. Υπογράμμισαν, τέλος, ότι η Ευρωπαϊκή Ένωση θα προβεί σε ανασκόπηση-αποτίμηση της συμμόρφωσης της Τουρκίας με την υποχρέωσή της αυτή εντός του τρέχοντος έτους.
      Με την ευκαιρία αυτή, υπενθυμίζεται η πάγια ελληνική θέση ότι η πρόοδος των διαπραγματεύσεων εξαρτάται από την πλήρωση εκ μέρους της Τουρκίας σειράς προαπαιτούμενων, ανάμεσα στα οποία ειναι και η πλήρης και άνευ διακρίσεων εφαρμογή του Πρόσθετου Πρωτοκόλλου στη Συμφωνία της ΄Αγκυρας.
      Η Υπουργός
      ΝΤΟΡΑ ΜΠΑΚΟΓΙΑΝΝΗ
      6. Στην με αριθμό 8406/2-3-06 ερώτηση των Βουλευτών κυρίων Ορέστη Κολοζώφ και Λιάνας Κανέλλη δόθηκε με το υπ’ αριθμ. ΑΠΦ21/43/ΑΣ/694δις 16-3-06 έγγραφο από την Υπουργό Εξωτερικών η ακόλουθη απάντηση:
      «Ως προς το ζήτημα το οποίο θίγεται στην εν θέματι ερώτηση των Βουλευτών κ. Ορέστη Κολοζώφ και κας Λιάνας Κανέλλη επισημαίνουμε ότι, το Συμβούλιο Γενικών Υποθέσεων της Ευρωπαϊκής Ένωσης της 13ης Ιουνίου του έτους 2005 αποφάσισε την αναστολή ισχύος παλαιότερης θέσης του (Δήλωση της 5ης Ιουνίου 2003) η οποία προέβλεπε την πρόσκληση Κουβανών αντιφρονούντων σε εορτασμούς εθνικών επετείων των κρατών - μελών. Στην ίδια απόφαση τονίζεται ότι. «το Συμβούλιο θα παρακολουθεί αδιαλείπτως την εξέλιξη προς την πλουραλιστική δημοκρατία και το σεβασμό των ανθρωπίνων δικαιωμάτων στην Κούβα και ότι θα επανεξετάσει το θέμα στο πλαίσιο αξιολόγησης της Κοινής Θέσης για την Κούβα. τον Ιούνιο του 2006».
      Εξάλλου, σε ό,τι αφορά τις διμερείς μας σχέσεις, η πολιτική της Ελλάδος έναντι της Κούβας στηρίζεται στις αρχές του σεβασμού των ανθρωπίνων δικαιωμάτων και των θεμελιωδών ελευθεριών του Κουβανικού λαού. Με γνώμονα τις αρχές αυτές, η χώρα μας τάσσεται υπέρ του εποικοδομητικού διαλόγου με την Κυβέρνηση της Κούβας, με στόχο τη βελτίωση των συνθηκών διαβίωσης του λαού της, παράλληλα δε διαφωνεί με τη λήψη μέτρων που βαίνουν προς την αντίθετη κατεύθυνση.
      Η Υπουργός
      ΝΤΟΡΑ ΜΠΑΚΟΓΙΑΝΝΗ
      7. Στην με αριθμό 8477/7-3-06 ερώτηση του Βουλευτού κ. Μιχάλη Καρχιμάκη δόθηκε με το υπ’ αριθμ. 10201/ΕΥΣ/2063/22-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούνται τα παρακάτω:
      Η χρηματοδότηση των συγχρηματοδοτούμενων έργων από το ΠΔΕ γίνεται απρόσκοπτα, ιδίως όταν οι φορείς προγραμματίζουν τις χρηματορροές σε συνάρτηση με την οικονομική πρόοδο και την πρόοδο του φυσικού αντικειμένου των έργων που υλοποιούνται υπό την εποπτεία τους. Με τον τρόπο αυτό αποφεύγονται επιβαρύνσεις των διαδικασιών όπως π.χ. τροποποιήσεις ΣΑΕ κλπ. Για την καλύτερη και αποτελεσματικότερη εκτέλεση του ΠΔΕ και ειδικότερα για την επίτευξη των στόχων της υλοποίησης των Προγραμμάτων των Διαρθρωτικών Ταμείων της Ε.Ε. το ΥΠΟΙΟ έχει αναλάβει δράση και συντoνίζει τις ενέργειες για περαιτέρω υποστήριξη και προώθηση των διαδικασιών, σε συνεργασία με την Ειδική Υπηρεσία Συντονισμού Εφαρμογής των Επιχειρησιακών Προγραμμάτων και την Ειδική Υπηρεσία ΟΠΣ.
      Απαντήσεις σχετικά με τα λοιπά ερωτήματα μπορούν να ληφθούν από το συνερωτώμενο και καθ’ ύλην αρμόδιο Υπουργείο Αγροτικής Ανάπτυξης και Τροφίμων.
      Ο Υφυπουργός
      ΧΡΗΣΤΟΣ ΦΩΛΙΑΣ»
      8. Στην με αριθμό  8430/3-3-06 ερώτηση του Βουλευτού κ. Σωκράτη Κοσμίδη δόθηκε με το υπ’ αριθμ. ΤΚΕ/Φ2/6053/22-3-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμ. 8430/3-3-2006 που κατέθεσε στη Βουλή ο Βουλευτής κ Σωκράτης Κοσμίδης και αφορά στην κατάργηση της Διεύθυνσης Επιθεώρησης της Γενικής Γραμματείας Δημόσιας Διοίκησης και Ηλεκτρονικής Διακυβέρνησης (Γ.Γ.Δ.Δ.Η.Δ.) του ΥΠ.ΕΣ.Δ.Δ.Α., σας γνωρίζουμε τα εξής:
      Ύστερα από αξιολόγηση της λειτουργίας και της αποδοτικότητας των υπηρεσιακών μονάδων της Γ.Γ.Δ.Δ.Η.Δ., διαπιστώθηκε ότι η Δ/νση Επιθεώρησης επί σειρά ετών δεν έχει παρουσιάσει καμιά δραστηριότητα. Με βάση το γεγονός αυτό και λαμβάνοντας υπόψη τον μικρό αριθμό των οργανικών μονάδων της Γ.Γ.Δ.Δ.Η.Δ., η οποία σημειωτέον δεν διαθέτει αποκεντρωμένες υπηρεσιακές μονάδες κρίθηκε ότι η λειτουργία της Δ/νσης αυτής δεν εξυπηρετεί κανένα ουσιαστικό σκοπό. Κατά συνέπεια και με δεδομένη τη στενότητα προσωπικού, σε σχέση με τις αυξημένες υπηρεσιακές ανάγκες του ΥΠ.ΕΣ.Δ.Δ.Α. για την εκτέλεση επειγουσών δραστηριοτήτων, όπως για παράδειγμα το Επιχειρησιακό Πρόγραμμα «Πολιτεία», ο στρατηγικός σχεδιασμός του Υπουργείου για το Δ' ΚΠΣ κ.λπ. που επιβάλλουν την πλήρη δραστηριότητα και αξιοποίηση του υπάρχοντος ανθρώπινου δυναμικού, κρίθηκε αναγκαία η κατάργηση της εν λόγω Δ/νσης.
      Όσον αφορά την κατάργηση των Δ/νσεων Επιθεώρησης όλων των υπουργείων, το θέμα αυτό ανήκει στην αρμοδιότητα του κάθε υπουργείου που είναι σε θέση να εκτιμήσει καλύτερα από κάθε άλλον τη χρησιμότητα της δικής του Δ/νσης Επιθεώρησης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      9. Στην με αριθμό 8369/2-3-06 ερώτηση του Βουλευτή  κ. Γεωργίου Ντόλιο δόθηκε με το υπ’ αριθμ. 899/23-3-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 8369/2006 ερώτηση, που κατατέθηκε στη Βουλή από το Βουλευτή κ. Γεώργιο Ντόλιο, σχετικά με τις απολύσεις εργαζομένων από την εταιρεία «ΑΣΤΗΡ Αλεξανδρούπολης Α.Ξ.Ε.», σας πληροφορούμε, για τα θέματα που αφορούν τις αρμοδιότητες του Υπουργείου μας, τα εξής:
      Σύμφωνα με τα στοιχεία του Τμήματος Κοινωνικής Επιθεώρησης Έβρου, από την Εταιρεία «ΑΣΤΗΡ Αλεξανδρούπολης Α.Ξ.Ε.», έγιναν στα πλαίσια της ισχύουσας εργατικής νομοθεσίας, τέσσερις (4) απολύσεις εργαζομένων της (μία απόλυση ανά κλάδο) επί συνόλου είκοσι δύο (22) μισθωτών, ήτοι των κ.κ. Δουλγέρη Φιλίππου, Δεληβασίλη Αθανασίου, Μπαλωτή Γεωργίου και Τσακπίνη Αναστασίας, που πραγματοποιήθηκαν στις 28-02-2006. Στους απολυμένους, οι οποίοι αποδέχθηκαν τις καταγγελίες, καταβλήθηκαν οι νόμιμες υπαλληλικές αποζημιώσεις.
      Σημειώνεται ότι, ουδείς εκ των απολυθέντων προσέφυγε στην τοπική Επιθεώρηση Εργασίας, προκειμένου να ζητήσει την μεσολάβησή της, ούτε και εκ μέρους του Σωματείου Τουριστικών Επαγγελμάτων Νομού Έβρου υφίσταται οποιαδήποτε διαμαρτυρία. Ο Πρόεδρος του εν λόγω Σωματείου προσήλθε στην τοπική μας υπηρεσία, προκειμένου να ενημερωθεί για το ύψος των αποζημιώσεων του ν. 2112/20 που δικαιούνται να λάβουν οι ως άνω απολυθέντες.
      Η τοπική μας Υπηρεσία πληροφορήθηκε από την επιχείρηση, ότι λόγοι οικονομικής εξυγίανσης και καλύτερης λειτουργίας της επιχείρησης οδήγησαν στις απολύσεις των εργαζομένων.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      10. Στην με αριθμό 8060/23-2-06 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. 23196/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8060/23-2-06 ερώτηση που κατατέθηκε στη Βουλή από τον Βουλευτή κ. Π. Σγουρίδη σχετικά με τη λειτουργία του ΚΕΚ του ΠΓΝ Αλεξανδρούπολης, σας γνωρίζουμε τα εξής:
      Το Διοικητικό Συμβούλιο του ΠΓΝ Αλεξανδρούπολης στη συνεδρίασή τους στις 13-9-2005, ανέθεσε τα καθήκοντα του Επιστημονικά Υπεύθυνου του ΚΕΚ στον κ. Σιαβό Στ., Δ/ντή του ΕΣΥ και του Διοικητικά Υπεύθυνου στον κ. Καπάκη Γ., Αντιπρόεδρο του ΚΕΚΥΚΑΜΕΑ.
      Σύμφωνα με τη διαδικασία που προβλέπεται από το σύστημα διαχείρισης των προγραμμάτων, η επιλογή των συμμετεχόντων γίνεται από επιτροπή στην οποία συμμετέχουν ο Επιστημονικά Υπεύθυνος του ΚΕΚ, ο Διοικητικά Υπεύθυνος του ΚΕΚ και Επιστημονικά Υπεύθυνος του συγκεκριμένου προγράμματος. Υποβλήθηκαν 37 αιτήσεις και κατά περίπτωση εξετάστηκε η ανάγκη εκπαίδευσης των παραπάνω αν είχαν στο παρελθόν παρακολουθήσει άλλα προγράμματα εκπαίδευσης, η θέση που υπηρετούν και τα χρόνια υπηρεσίας (προτιμήθηκαν νεότεροι υπάλληλοι).
      Τα παραπάνω στοιχεία αντλήθηκαν από τις δηλώσεις συμμετοχής των ενδιαφερομένων, όπως αυτό προβλέπεται.
      Θα πρέπει να τονιστεί ότι με βάση τις Οδηγίες Διαχείρισης αρ. ΔΥ2γ/81697/5-8-05 δόθηκε για πρώτη φορά η δυνατότητα υποβολής και υλοποίησης προγραμμάτων κατάρτισης εκτός της έδρας του ΚΕΚ (Αλεξανδρούπολης). Το γεγονός αυτό οδήγησε σε πλήθος αιτήσεων, ενώ η δυνατότητα του προγράμματος προέβλεπε 25 άτομα.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      11. Στην με αριθμό 8128/24-2-06 ερώτηση του Βουλευτή  κ. Παναγιώτη Ρήγα δόθηκε με το υπ’ αριθμ. 24596/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8128/24-2-2006 ερώτηση που κατατέθηκε στη Βουλή από τον Βουλευτή κ. Π. Ρήγα σχετικά με την κάλυψη θέσεων υγειονομικού προσωπικού στο Περιφερειακό Ιατρείο Αμοργού, σας γνωρίζουμε τα εξής:
      Η μόνιμη νοσηλεύτρια του ΠΙ Αμοργού απουσιάζει με άδειες μητρότητας και στο αίτημα της Α΄ ΔΥΠΕ Ν. Αιγαίου για την αναπλήρωση των μητέρων υπαλλήλων της Περιφέρειας έτους 2006 περιλαμβάνεται και η εν λόγω θέση.
      Ανανέωση των συμβάσεων ορισμένου χρόνου δεν είναι δυνατή από τις ισχύουσες διατάξεις, εφόσον όμως εκδοθεί απόφαση για πρόσληψη εποχικού προσωπικού έτους 2006 που θα περιλαμβάνει ικανό αριθμό για να καλύψει τις ανάγκες των υγειονομικών μονάδων της περιφέρειας, θα προκηρυχθούν και θέσεις για το ΠΙ Αμοργού.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      12. Στην με αριθμό 7807/16-2-06 ερώτηση του Βουλευτή  κ. Γρηγορίου Νιώτη δόθηκε με το υπ’ αριθμ. 20587/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7807/16-2-2006 ερώτηση που κατατέθηκε στη Βουλή από τον Βουλευτή κ. Γ. Νιώτη σχετικά με θέματα πολυτέκνων, σας γνωρίζουμε τα ακόλουθα:
      Το Υπουργείο Υγείας και Κοινωνικής Αλληλεγγύης, εκτιμώντας ότι οι δημογραφικές εξελίξεις όπως έχουν διαμορφωθεί σήμερα στη χώρα μας οδηγούν στην ανάγκη προώθησης μιας ολοκληρωμένης δημογραφικής πολιτικής και τη λήψη μέτρων τα οποία θα συμβάλουν στην αύξηση των γεννήσεων, προωθεί προς ψήφιση στη Βουλή σχετικό νομοσχέδιο.
      Με τις διατάξεις του προτεινόμενου νομοσχεδίου «Ενίσχυση της οικογένειας και λοιπές διατάξεις» παρέχονται οικονομικές ενισχύσεις και επεκτείνονται κοινωνικά πολυτεκνικά δικαιώματα σε γονείς με τρία παιδιά και επιπλέον θεσπίζονται μέτρα για τη στήριξη στις πολύτεκνες οικογένειες.
      Ειδικότερα οι διατάξεις του υπόψη νομοσχεδίου μεταξύ άλλων περιλαμβάνουν ότι οι γονείς που απέκτησαν την πολυτεκνική ιδιότητα βάσει των διατάξεων του Ν. 860/1979, όπως και εκείνοι που την αποκτούν βάσει των διατάξεων του παρόντος νόμου, την διατηρούν ισοβίως και απολαμβάνουν ισοβίως τα δικαιώματα που απορρέουν από την πολυτεκνική ιδιότητα, τα δε τέκνα τους προστατεύονται και απολαμβάνουν των δικαιωμάτων των τέκνων πολυτέκνων, όσο διαρκεί η πολυτεκνική ιδιότητα και τους ενός γονέως.
      Όσον αφορά την απόδειξη της πολυτεκνικής ιδιότητας των δικαιούχων προβλέπεται η θεσμοθέτηση ταυτότητας πολυτέκνων που εκδίδεται από το Υπουργείο Υγείας και Κοινωνικής Αλληλεγγύης και χορηγείται στους ενδιαφερόμενους μέσω των ΚΕΠ, προκειμένου να χρησιμοποιείται από αυτούς ως πιστοποιητικό για τη χορήγηση κοινωνικών πλεονεκτημάτων και παροχών.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      13. Στην με αριθμό 7414/7-2-06 ερώτηση του Βουλευτή  κ. Αλέξανδρου Αλαβάνου δόθηκε με το υπ’ αριθμ. 17222/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.7414/7-2-2006 ερώτηση που κατατέθηκε στη Βουλή από τον Βουλευτή κ. Α. Aλαβάνο σχετικά με τη λειτουργία των Κέντρων Διάγνωσης Αξιολόγησης Υποστήριξης (ΚΔΑΥ), σας γνωρίζουμε τα ακόλουθα:
      Σύμφωνα με το Ν. 2817/2000 «Εκπαίδευση των ατόμων με ειδικές εκπαιδευτικές ανάγκες και άλλες διατάξεις», αποκλειστικός φορέας για την ειδική αγωγή ατόμων με ειδικές εκπαιδευτικές ανάγκες είναι το Υπουργείο Εθνικής Παιδείας και Θρησκευμάτων.
      Σύμφωνα δε με το άρθρο 2 του προαναφερόμενου νόμου, στις έδρες των Νομών και Νομαρχιών ιδρύονται και λειτουργούν Κέντρα Διάγνωσης, Αξιολόγησης και Υποστήριξης (ΚΔΑΥ) των ατόμων με ειδικές εκπαιδευτικές ανάγκες, ως αποκεντρωμένες δημόσιες υπηρεσίες, τα οποία υπάγονται απευθείας στον Υπουργό Εθνικής Παιδείας και Θρησκευμάτων.
      Το Υπουργείο Υγείας και Κοινωνικής Αλληλεγγύης είναι συναρμόδιο εφόσον τα σχολεία ειδικής αγωγής λειτουργούν σε ιδρύματα αρμοδιότητάς του.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      14. Στην με αριθμό 7724/15-2-06 ερώτηση του Βουλευτή  κ. Μιχάλη Μπεκίρη δόθηκε με το υπ’ αριθμ. 20614/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7724/15-2-2006 ερώτηση που κατατέθηκε στη Βουλή από τον Βουλευτή κ. Μ. Μπεκίρη σχετικά με προβλήματα προσβασιμότητας των ΑΜΕΑ σε δημόσια κτίρια του Ν. Αχαΐας, σας γνωρίζουμε τα ακόλουθα:
      Το Υπουργείο Υγείας και Κοινωνικής Αλληλεγγύης λόγω και της ιδιαίτερης αποστολής του είναι το πρώτο που εκπόνησε και εφάρμοσε τον Κανονισμό άρσης αρχιτεκτονικών εμποδίων από τα κτίρια υγείας και πρόνοιας, για διευκόλυνση της χρήσης τους από άτομα με αναπηρίες και άτομα μειωμένης κινητικότητας (αρ. ΔΤΥ/Β/1215/29-4-1983 Απόφαση). Σε όλες δε τις νέες δομές οι οποίες κατασκευάζονται ή κατασκευάστηκαν τα τελευταία χρόνια με ευθύνη του Υπουργείου Υγείας και Κοινωνικής Αλληλεγγύης τηρούνται όλοι οι κανόνες για την προσβασιμότητα των ΑΜΕΑ.
      Ο Ν. 2831/2000 (άρθρο 28) περιλαμβάνει ειδικές ρυθμίσεις για την εξασφάλιση της πρόσβασης των ΑΜΕΑ στα Δημόσια κτίρια και στους κοινόχρηστους χώρους επιβάλλοντας την εξασφάλιση τόσο της οριζόντιας όσο και της κατακόρυφης προσπέλασης αυτών από ΑΜΕΑ. Η παρακολούθηση της εφαρμογής των υφιστάμενων υποχρεώσεων του Δημόσιου Τομέα για την προσβασιμότητα των ΑΜΕΑ στους χώρους του ανήκει στις αρμοδιότητες του ΥΠΕΣΔΔΑ.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 5 Μαΐου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής).
      1. Η με αριθμό 677/2-5-2006 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τους Υπουργούς Πολιτισμού και Ανάπτυξης, σχετικά με την προκήρυξη διεθνούς διαγωνισμού από την εταιρεία «Ολυμπιακά Ακίνητα Α. Ε.» για την παραχώρηση σε ιδιώτες των Ολυμπιακών Εγκαταστάσεων της παραλίας των Τζιτζιφιών κ.λπ.
      2. Η με αριθμό 679/2-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων και Μεταφορών και Επικοινωνιών, σχετικά με τη σωστή οργάνωση των σχολικών εκδρομών εκπαιδευτικού χαρακτήρα και τη λήψη μέτρων ασφαλείας για τους μαθητές.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130, παράγραφοι 2 και 3 του Κανονισμού της Βουλής)
      1. Η με αριθμό 682/2-5-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης του εισοδήματος των καπνοπαραγωγών κ.λπ..
      2. Η με αριθμό 680/2-5-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με την εφαρμογή του συστήματος μοριακού ελέγχου του αίματος σε όλα τα νοσοκομεία κ.λπ..
      3. Η με αριθμό 676/2-5-2006 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς τον Υπουργό Εμπορικής Ναυτιλίας, σχετικά με την ανάπτυξη του θεσμού της ναυτικής διαιτησίας στον Πειραιά.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)»
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα ένα –θα μπορούσε να είναι σημαντικό- νομοσχέδιο, που αφορά ένα πολύ μεγάλο πρόβλημα της ελληνικής κοινωνίας που έχει να κάνει με τα ναρκωτικά. Είπα τη φράση «θα μπορούσε», γιατί πράγματι στη θέση αυτού του νομοσχεδίου, που είναι μια απλή κωδικοποίηση διατάξεων νόμων προηγούμενων χρόνων, θα έπρεπε και θα μπορούσε να υπάρχει ένα άλλο νομοσχέδιο που θα εξέταζε το πρόβλημα στη βάση του και θα αντιμετώπιζε με σύγχρονους τρόπους αυτήν τη μάστιγα της ελληνικής κοινωνίας. 
      ‘Όμως, εδώ σήμερα γίνεται μια κωδικοποίηση με βάση το άρθρο 76 παράγραφος 7 του Συντάγματος, η οποία έχει προκύψει ως αποτέλεσμα μιας πολύ σημαντικής δουλειάς που έχει κάνει η Κεντρική Επιτροπή Κωδικοποίησης σύμφωνα με τις διατάξεις του ν. 3626 και που βέβαια δεν περιλαμβάνει κανονιστικές διατάξεις ούτε διεθνείς συμβάσεις, αλλά ούτε και κανονισμούς της Ευρωπαϊκής Ένωσης.
      Θα μπορούσε, κύριε Υπουργέ, να γίνει αυτό που σας είπαμε και στην επιτροπή: Να αποσύρετε, δηλαδή, αυτό το σχέδιο νόμου, όπως το φέρνετε σήμερα και να κάνετε κωδικοποίηση των διατάξεων -γιατί καλή είναι η κωδικοποίηση και πρέπει να γίνεται σε κάθε περίπτωση- με προεδρικό διάταγμα, όπως προβλέπεται. Εδώ, όμως, φέρνετε έναν καινούργιο νόμο, τον οποίο πρέπει να συζητήσουμε, για να προκύψει και σε επίπεδο ελληνικής κοινωνίας ένα αποτέλεσμα που δεν υπάρχει σήμερα, διότι βιώνουμε το πρόβλημα, προσπαθούμε να το αντιμετωπίσουμε, αλλά μ’ αυτόν τον τρόπο δεν αντιμετωπίζεται. 
      Μην έχετε, δηλαδή, την εντύπωση, κύριε Υπουργέ, ότι φέρνοντας την κωδικοποίηση εδώ στη Βουλή, επιτελείτε έργο σε σχέση με την καταπολέμηση αυτής της μάστιγας. Το αντίθετο ακριβώς κάνετε. Δημιουργούμε φρούδες ελπίδες, χωρίς να υπάρχει αποτέλεσμα και αυτό είναι από τα αρνητικά και της Κυβέρνησης, διότι έτσι όπως φέρνετε την αντικατάσταση των νόμων, είναι και σε βάρος του ελληνικού Κοινοβουλίου και είναι ένα ζήτημα που πρέπει να απασχολήσει όλους μας, γιατί το πρόβλημα είναι μείζον και δεν σηκώνει ούτε παρατάσεις ούτε αμέλεια. Και είναι πολύ σημαντικό αυτό, να το συνειδητοποιήσουμε.
      Εμείς λέμε ότι καταψηφίζουμε το νομοσχέδιο, γιατί δεν μπορούμε να δεχθούμε ότι χωρίς να έχουμε τη δυνατότητα παρέμβασης επί των άρθρων -γιατί έτσι προβλέπει η συγκεκριμένη διαδικασία, με την οποία φέρατε αυτό το σχέδιο νόμου- πρέπει να  ψηφίσουμε ενδεχομένως και διατάξεις που αντικρούονται από άλλες διατάξεις που υπάρχουν στον ίδιο νόμο και που βέβαια είναι διατάξεις που πιθανόν να έχουμε ψηφίσει στο παρελθόν ως κόμμα, αλλά όμως η σύγχρονη αντίληψη, τα νέα δεδομένα διαμορφώνουν άλλα προηγούμενα και άλλες καταστάσεις και θα πρέπει να αλλάξουμε πολλά από αυτά. 
      Και σήμερα είναι ευτύχημα, θα έλεγε κανείς, που υπάρχει μια πλούσια εμπειρία, διότι υπάρχουν φορείς που έχουν ασχοληθεί με το πρόβλημα, όπως είναι το ΚΕ.ΘΕ.Α., ο Ο.ΚΑ.ΝΑ. κ.λπ.. Υπάρχουν σύλλογοι γονέων που έχουν το πρόβλημα και βιώνουν το ζήτημα αυτό στο πετσί τους, όπως συνηθίζεται να λέγεται και θα μπορούσαν να διατυπώσουν χρήσιμες απόψεις για την καταπολέμηση της μάστιγας των ναρκωτικών. Υπάρχουν, επίσης, ειδικοί που θα μπορούσαν να συνδράμουν σ’ αυτήν την προσπάθεια. Όμως, δεν έρχεται ένα σχέδιο νόμου που θα δει αυτές τις καινούργιες πτυχές, όπως διαμορφώνονται και θα συζητηθεί εδώ στη Βουλή. Θα μπορούσαμε επίσης να αξιοποιήσουμε την πολύ καλή δουλειά που γίνεται σε επίπεδο διακομματικής επιτροπής, απ’ ό,τι λέγεται από όλες τις πτέρυγες της Βουλής, μια δουλειά που τείνει να ολοκληρωθεί, αλλά όμως οι εμπειρίες που κατατίθενται εκεί, δεν αξιοποιούνται. Και από την άλλη, βιώνουμε καθημερινά την όξυνση του προβλήματος, τους θανάτους νέων κυρίως ανθρώπων από τη μάστιγα των ναρκωτικών. 
      Η Κυβέρνηση αδιαφορεί. Πέρασαν δύο χρόνια, κύριε Υπουργέ. Είσθε Κυβέρνηση για τρίτο χρόνο και δεν έχει γίνει το παραμικρό στον τομέα αυτό. Δεν έχει μπει μία πέτρα πάνω στην άλλη, όπως συνηθίζει να λέει ο λαός μας, προκειμένου να χτυπηθεί αυτή η μάστιγα.
      Ακούστηκαν χθες εδώ φωνές απόγνωσης, που δυστυχώς αυτές οι φωνές απόγνωσης βγαίνουν ως κραυγή αγωνίας δήθεν για τους θανάτους, για τα προβλήματα που δημιουργεί η μάστιγα των ναρκωτικών. Δεν φθάνει, όμως, αυτό. Αυτή η κραυγή απόγνωσης, η κραυγή αγωνίας, θα έπρεπε να βγει εδώ ως μία φωνή ομόθυμης βούλησης για έντονη δράση. 
      Χωρίς έντονη δράση σε όλους τους τομείς, σε όλα τα επίπεδα, προς κάθε κατεύθυνση, δεν μπορεί να υπάρξει αποτέλεσμα, κύριε Υπουργέ. Το ξέρετε πάρα πολύ καλά, γιατί εσείς έχετε όλα εκείνα τα στατιστικά στοιχεία, από τα οποία αποδεικνύεται ότι η μάστιγα αυτή, αντί να υποχωρεί, αυξάνεται. Δημιουργεί περισσότερα προβλήματα όσο περνάει ο χρόνος.
      Αυτό εξαπλώνεται παντού και είναι ένα πρόβλημα, το οποίο δεν αντιμετωπίζεται. Να σας πω παραδείγματα; Υπάρχουν δεκάδες σε όλη την Ελλάδα. Υπήρξε μια προκήρυξη διαγωνισμού για τον Ο.ΚΑ.ΝΑ. και την πρόσληψη προσωπικού, προκειμένου το πρόγραμμα της μεθαδόνης, αυτό το πρόγραμμα που -απ’ ό,τι λέγεται- σώζει ζωές, να επεκταθεί σε περισσότερους πάσχοντες.
      Όμως οι προσλήψεις δεν έγιναν. Ο αριθμός αυτών που μπορούσαν να μπουν σ’ αυτό το πρόγραμμα, ήταν περιορισμένος. Πέθαναν άνθρωποι, κύριε Υπουργέ. Πέθαναν δύο νέοι άνθρωποι, γιατί δεν πρόλαβαν να μπουν σ’ αυτό το πρόγραμμα. 
      Η Κυβέρνηση αδιαφορεί. Παρά τις επανειλημμένες ερωτήσεις μας, παρά τη δυνατότητα που είχατε ενδεχομένως να προσλάβετε το προσωπικό, παρά τη δυνατότητα που σας έδιναν οι προηγούμενοι νόμοι, όπως σας δίνει και η παρούσα κωδικοποίηση, να αποσπάσετε υπαλλήλους για να υπάρχει το κατάλληλο προσωπικό, προκειμένου να λειτουργήσει σωστά το πρόγραμμα, δεν το κάνατε.
      Έχετε ευθύνες, κύριε Υπουργέ, γιατί πεθαίνουν νέοι άνθρωποι. Για να μιλήσω για το νομό μου, θα αναφέρω το παράδειγμα του Ο.ΚΑ.ΝΑ. στο Ηράκλειο. Έχει βρεθεί ο χώρος, έχει βρεθεί ο τρόπος που θα λειτουργήσει και, όμως, υπάρχουν μόνο υποσχέσεις και παρατάσεις, χωρίς να γίνεται τίποτα επί της ουσίας.
      Εμείς, κύριε Υπουργέ, θα θέλαμε να συνδράμουμε μια τέτοια προσπάθεια. Δεν είμαστε εδώ ως Αντιπολίτευση, για να μιλάμε μόνο κατά της Κυβέρνησης. Μιλάμε κατά των ενεργειών οι οποίες είναι προς λάθος κατεύθυνση, μιλάμε κατά της ολιγωρίας που υπάρχει. Αυτό πρέπει να γίνει αντιληπτό. Εμείς θέλουμε να λειτουργήσετε προς τη σωστή κατεύθυνση και να συνδράμουμε όλοι. Είμαι σίγουρος ότι όλες οι πτέρυγες της Βουλής αυτό επιθυμούν, όπως το επιθυμεί και ο ελληνικός λαός στο σύνολό του. Κανείς δεν θέλει να βλέπει νέους ανθρώπους να πεθαίνουν μπροστά στα μάτια του, κυρίως από τέτοιες αιτίες. 
      Εν πάση περιπτώσει, πρέπει να δούμε αν με συγκεκριμένες δράσεις και με συγκεκριμένες αποφάσεις μπορούμε να συμβάλουμε στην καταπολέμηση αυτής της μάστιγας, η οποία μάστιγα, κύριε Υπουργέ, επεκτείνεται όλο και περισσότερο σε νεότερες ηλικίες, που είναι το χειρότερο. Προς αυτήν την κατεύθυνση δεν μπορούμε με την υπάρχουσα νομοθεσία να κτυπήσουμε τα φαινόμενα που παρουσιάζονται. Πρέπει ακριβώς γι’ αυτόν το λόγο να φέρετε γρήγορα ένα νέο νομοσχέδιο. 
      Εμείς λέμε να αποσύρετε το υπάρχον, να γίνει κωδικοποίηση με βάση προεδρικό διάταγμα και να έρθει ένα καινούργιο νομοσχέδιο, που θα περιλαμβάνει όλες τις πτυχές από τη μία πλευρά, αλλά και θα λαμβάνει υπόψη του τις σύγχρονες αντιλήψεις για την καταπολέμηση αυτής της μάστιγας, σύγχρονες αντιλήψεις που διατυπώνονται και εκφράζονται είτε στη διακομματική επιτροπή είτε από τους ειδικούς είτε από αυτούς που έχουν μία αρνητική μεν, αλλά σίγουρα μία πείρα και εμπειρία δε στο πώς θα μπορούσε πράγματι να χτυπηθεί αυτή η μάστιγα.
      Περιμένουμε, κύριε Υπουργέ, να κάνετε τα πρώτα βήματα. Εμείς βρισκόμαστε στην κατεύθυνση του να συνδράμουμε μια τέτοια προσπάθεια, όμως διαπιστώνουμε καθημερινά ότι η Κυβέρνηση δεν έχει την πρόθεση να λειτουργήσει μ’ αυτόν τον τρόπο και αυτό είναι από τα αρνητικά σας. Είναι ένα μείον και θα πρέπει να το λάβετε υπόψη σας. Δεν μπορεί κανείς να περιμένει. Οι δράσεις είναι αναγκαίες και πρέπει να γίνουν με το συντομότερο δυνατό τρόπο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε, κύριε συνάδελφε.
      Ο συνάδελφος κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ευχαριστώ που μου δίνετε το λόγο.
      Κυρίες και κύριοι συνάδελφοι, έχω μιλήσει επανειλημμένα σ’ αυτήν την Αίθουσα για την ανάγκη βελτίωσης του νομοθετικού έργου από το Κοινοβούλιό μας. Πολίτες και επιχειρήσεις στενάζουν από τη γραφειοκρατία στη χώρα μας, η οποία για μένα οφείλεται εν πολλοίς και στην ποιότητα των νόμων.
      Γιατί το αναφέρω αυτό; Γιατί πιστεύω ότι σ’ αυτό το πλαίσιο, κάθε προσπάθεια για κωδικοποίηση της νομοθεσίας είναι για μένα a priori θετική. Το προς ψήφιση νομοσχέδιο επιχειρεί την κωδικοποίηση των ισχυουσών διατάξεων για τα ναρκωτικά, με βάση όμως το άρθρο 76 παράγραφος 7 του Συντάγματος.
      Τι σημαίνει αυτό; Σημαίνει ότι η Βουλή δεν έχει δυνατότητα αλλαγών, παρ’ ότι μέσα από την καλή δουλειά, την επιμελή δουλειά της Επιτροπής Κωδικοποίησης αναδείχθηκαν αντιφάσεις σε διατάξεις. Είδα πριν από λίγο ένα σημείωμα που διανεμήθηκε από την Επιτροπή Κωδικοποίησης. Αμφισβητεί ότι υπάρχουν ορισμένες αντιφάσεις σ’ αυτές τις διατάξεις, αλλά παραδέχεται ότι υπάρχουν ορισμένα σημεία που χρειάζονται διορθώσεις -από ό,τι πρόχειρα είδα, κύριε Υπουργέ, γιατί δεν είχα το χρόνο να το μελετήσω- αλλά και εκεί που τις αμφισβητεί, υπάρχει για μένα θέμα για το τι θα πουν τα δικαστήρια. Επομένως, υπάρχει θέμα αντιφάσεων. Αλλά το σπουδαιότερο για μένα δεν είναι αυτό. Υπάρχει ανάγκη επικαιροποίησης της νομοθεσίας για τα ναρκωτικά. Αναφέρθηκαν αναλυτικά και στις αντιφάσεις και στις νέες ανάγκες και ο εισηγητής μας και οι συνάδελφοι από το ΠΑ.ΣΟ.Κ. και δεν θα επεκταθώ. 
      Η πρότασή μας είναι συγκεκριμένη και δεν πρέπει να παρεξηγηθεί, κύριε Υπουργέ. Εμείς τι λέμε; Λέμε να αποσύρετε αυτό το νομοσχέδιο. Υπάρχει η σοβαρή επιστημονική δουλειά της Επιτροπής Κωδικοποίησης. Αναμένεται και θα είναι, όπως άκουσα, οσημέραι έτοιμη η έκθεση, το πόρισμα της διακομματικής επιτροπής για τα ναρκωτικά. Με βάση, λοιπόν, αυτά τα νέα στοιχεία προτείνουμε είτε να φέρει η Κυβέρνηση μια διάταξη για σύσταση νομοπαρασκευαστικής επιτροπής είτε ένα νέο νομοσχέδιο εκσυγχρονισμού της νομοθεσίας. Αλλιώς, φοβάμαι ότι θα έχουμε μόνο κατ’ όνομα έναν κώδικα λειψό και με προβλήματα στην εφαρμογή του.
      Κύριε Υπουργέ, γνωρίζετε ίσως και καλύτερον εμού ότι το ιατροκοινωνικό πρόβλημα των ναρκωτικών ήταν και παραμένει δυσεπίλυτο.  Οι διακηρύξεις σε παγκόσμιο επίπεδο, αλλά και οι προσπάθειες για έναν κόσμο ελεύθερο από ναρκωτικά, προσκρούουν, κυρίες και κύριοι συνάδελφοι -αν θέλουμε να είμαστε ειλικρινείς- σε οργανωμένα συμφέροντα κρατών και ομάδων, σε αντιφατικές στάσεις κοινωνιών, στην καθολική υποκρισία και ασυνέπεια.
      Κύριε Υπουργέ, είχα την ευκαιρία, όταν ήμουν Υπουργός Υγείας, να εκπροσωπήσω το ελληνικό κράτος  σε μια ειδική γενική συνέλευση που έγινε στον Ο.Η.Ε. για τα ναρκωτικά. Ήταν εκεί αρχηγοί κρατών, σχεδόν απ’ όλο τον κόσμο και κάναμε όλοι διακηρύξεις, ευχολόγια, βγάλαμε κραυγές αγωνίας. Αυτό έγινε το ’98,  πριν από περίπου οκτώ χρόνια. Το ερώτημα είναι να δούμε σε παγκόσμιο επίπεδο τι άλλαξε. Δεν άλλαξαν πολλά πράγματα. Η εμπορία και η διακίνηση αυξάνονται. Η χρήση επεκτείνεται, αλλά δεν είναι της παρούσης. 
      Εγώ πιστεύω ότι χρειάζεται μια νέα προσέγγιση -και αναφέρομαι σε παγκόσμιο επίπεδο- και συστηματικές και συντονισμένες προσπάθειες, προπάντων όμως χρειάζεται συνεπής στάση. Δεν είναι δυνατόν από τη μία μεριά να λέει η παγκόσμια κοινότητα και οι οργανισμοί ότι θα καταπολεμήσουμε τα ναρκωτικά και από την άλλη τα κράτη να χρηματοδοτούν άλλα κράτη ή ομάδες, οι οποίες ουσιαστικά ασχολούνται με την παραγωγή και τη διακίνηση ναρκωτικών ή να χρησιμοποιούν το εμπόριο των ναρκωτικών για να χρηματοδοτήσουν παράνομες δραστηριότητες στα άλλα κράτη. Αυτό είναι η μεγαλύτερη υποκρισία της παγκόσμιας κοινότητας. 
      Στη χώρα μας η εθνική πολιτική όλα τα τελευταία χρόνια –δεν αναφέρομαι σε θητείες κυβερνήσεων- κινείται στους άξονες που η διεθνής και η ευρωπαϊκή εμπειρία και γνώση ανέδειξε ως πρόσφορους. Όσον αφορά τις κυβερνήσεις του ΠΑ.ΣΟ.Κ. υπήρξε μια ύψιστη προτεραιότητα για τον περιορισμό και την καταπολέμηση του προβλήματος. Δώσαμε, με νέους θεσμούς και με στοχευμένα μέτρα, προτεραιότητα ιδιαίτερα στην προώθηση πολιτικών πρόληψης, στη θεραπεία και την κοινωνική επανένταξη των απεξαρτημένων. 
      Και εδώ θέλω λίγο να σταθώ και να με προσέξουν οι κυρίες και κύριοι συνάδελφοι. Ειδικά όσον αφορά την εργασιακή επανένταξη, οφείλω να πω ότι τα αποτελέσματα είναι πενιχρά, πενιχρότατα και αυτή η ευθύνη βαρύνει όλους: πολιτεία και πολίτες, δημόσιους και ιδιωτικούς φορείς. Εκφράζει, αν θέλετε, προκαταλήψεις και υποκρισία. Κανένας, είτε στο δημόσιο είτε στον ιδιωτικό τομέα, δεν θέλει να πάρει στην εργασία παιδιά τα οποία ξέφυγαν από τα νύχια του θανάτου -υπάρχει προκατάληψη- και για τα οποία το θέμα της κοινωνικής επανένταξης ξεκινάει προφανώς, όπως και για κάθε άνθρωπο, από την εργασιακή τους επανένταξη.
      Εδώ, δεν ξέρω, ίσως θα πρέπει να κάνουμε μία νέα καμπάνια με πρωτοβουλία της Βουλής, της Κυβέρνησης, των κομμάτων, για να σταματήσει επιτέλους αυτό, να χτυπήσουμε την προκατάληψη. Θα έχετε μιλήσει –έχω  μιλήσει και εγώ ως Υπουργός Υγείας και το έκανα συχνά, κύριε Υπουργέ- με παιδιά από τα διάφορα προγράμματα που κατάφεραν να απεξαρτηθούν. Το μεγάλο τους πρόβλημα, η μεγάλη τους πικρία, ο μεγάλος τους πόνος είναι αυτός. Έτσι δεν δίνεται ώθηση και κίνητρα στα άλλα παιδιά να ακολουθήσουν προγράμματα απεξάρτησης. Είναι αυτό μεγάλο ζήτημα.
      Έρχομαι επίσης και στα ζητήματα της πολιτικής στην πράξη. Στα δύο χρόνια, κύριε Υπουργέ, της διακυβέρνησής σας τα πράγματα, δυστυχώς, επιδεινώνονται. Δεν το λέω εγώ, δεν το λέμε εμείς. Αυτό δείχνουν τα στοιχεία. 
      Παρά τις μεγαλεπήβολες εξαγγελίες που είχαν γίνει προεκλογικά, στην πράξη ουσιαστικά ανεστάλη το εθνικό πρόγραμμα αντιμετώπισης των ναρκωτικών. Σταμάτησαν οι προσλήψεις. Η χρηματοδότηση δεν είναι επαρκής. Η δημιουργία νέων απαραίτητων μονάδων θεραπείας και αποκατάστασης καρκινοβατεί. Παράδειγμα, η Πάτρα. Τα νέα κέντρα πρόληψης –νομίζω πέντε έχουν προστεθεί όλη αυτήν τη διετία;- δεν προχωρούν. Η λίστα αναμονής για τα προγράμματα των υποκαταστάτων αυξήθηκε δραματικά. Έχει πάει από τις δυόμισι στις τέσσερις χιλιάδες. Το θεραπευτικό πρόγραμμα για φυλακισμένους στον Ελαιώνα Θηβών ουσιαστικά δουλεύει με το 15% της δυναμικότητάς του. Όλα αυτά έχουν ορατά και δραματικά αποτελέσματα στην αύξηση των θανάτων. Από διακόσιους εξήντα ένα το 2004 φθάσαμε στους τριακόσιους είκοσι δύο, ενώ προηγουμένως υπήρχε πτωτική τάση.
      Πέρα από τις πολιτικές και το πώς εφαρμόζονται, υπάρχει και δυσλειτουργία στο σύστημα. Κύριε Υπουργέ, τι γίνεται αλήθεια με τον Ο.ΚΑ.ΝΑ.; Δεν λειτουργεί ουσιαστικά. Ενώ υπάρχουν εκκρεμείς αποφάσεις για σοβαρά ζητήματα, όπως είναι τα θέματα των εξαρτημένων που έχουν και άλλα προβλήματα, AIDS κλπ., εδώ και δυόμισι μήνες έχει ζητηθεί –αυτές είναι οι πληροφορίες μου- η παραίτηση των μελών του Διοικητικού Συμβουλίου. Δεν έχει αντικατασταθεί το Διοικητικό Συμβούλιο, δεν συνεδριάζει. Είναι δυνατόν να συμβαίνουν αυτά; 
      Αναλαμβάνει το Υπουργείο πραγματικά μεγάλη ευθύνη. Δεν μπορεί οποιαδήποτε εσωκομματικά προβλήματα ή αλλαγές Υπουργών ή αντιθέσεις μεταξύ πρώην και νυν Υπουργού ουσιαστικά να έχουν επιπτώσεις, να το πληρώνουν νέοι άνθρωποι που έχουν πρόβλημα και οι οικογένειές τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, λέγοντας προς τους κυρίους συναδέλφους το εξής: Είχα την «τύχη» –όπως θέλετε πείτε το, εντός εισαγωγικών- να χειριστώ το θέμα των ναρκωτικών και από την πλευρά της θεραπείας με την έννοια της πρόληψης και θεραπείας ως Υπουργός Υγείας και από την πλευρά της καταστολής ως Υπουργός Δημόσιας Τάξης. Η δική μου η άποψη είναι ότι ο αγώνας κατά των ναρκωτικών είναι δύσκολος, αλλά μπορούμε και χρειάζεται να ενισχύσουμε τα μέτρα για να αντισταθούμε και στην επέκταση του προβλήματος και να προστατεύσουμε τους χρήστες.
      Πρέπει να καταλάβουμε όλοι και οι πολίτες, ότι τα ναρκωτικά δεν είναι πρόβλημα του διπλανού για να αδιαφορούμε. Και εν προκειμένω, κύριοι της Κυβέρνησης, κύριε Υπουργέ, πέρα από τη θεσμική θωράκιση, εκείνο που μετρά είναι και η στάση της κοινωνίας και η πράξη της πολιτείας. Και στην πράξη η Κυβέρνησή σας αποδεικνύεται και εδώ άπραγη.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Θα ήθελα να ανακοινώσω προς το Σώμα ότι οι Υπουργοί Οικονομίας και Οικονομικών και Εξωτερικών κατέθεσουν σχέδιο νόμου: «Κύρωση τροποποίησης του Χάρτη του Οργανισμού Οικονομικής Συνεργασίας Ευξείνου Πόντου». 
      Παραπέμπεται στην αρμόδια Διαρκή Επιτροπή.
      Επίσης, ο συνάδελφος Βουλευτής Β΄ Αθήνας κ. Τζαννής Τζαννετάκης ζητά άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια.
      Επίσης, από τον Πρόεδρο του Συνασπισμού Ριζοσπαστικής Αριστεράς λάβαμε επιστολή με την οποία ορίζεται ως Κοινοβουλευτικός Εκπρόσωπος στο παρόν νομοσχέδιο ο Βουλευτής κ. Αθανάσιος Λεβέντης.
      Το λόγο έχει ζητήσει ο κύριος Υπουργός.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρία και κύριοι συνάδελφοι, κατ’ αρχάς θα ήθελα να γίνει μία διόρθωση. Συντρέχει περίπτωση διόρθωσης στο άρθρο 5 παράγραφος 3, στο οποίο ο Ο.ΚΑ.ΝΑ. αναφέρεται από παραδρομή ως «Οργανισμός Καταπολέμησης Ναρκωτικών» αντί του ορθού «Οργανισμός Κατά των Ναρκωτικών», όπως ορθά έχει αναγραφεί στο άρθρο 47 του σχεδίου, σύμφωνα πάντα με το άρθρο 1 του ν. 2161/1993. 
      Πρέπει, λοιπόν, να γίνει η σχετική διόρθωση. Είναι το μόνο που μπορούμε να κάνουμε. Το γνωρίζετε πολύ καλά, κύριοι συνάδελφοι, ότι σύμφωνα με το Σύνταγμα δεν έχουμε το δικαίωμα να κάνουμε οποιαδήποτε παρέμβαση στο σχέδιο νόμου που συζητούμε για τον Κώδικα Νόμων για τα ναρκωτικά.
      Είπα και χθες ότι πραγματικά παρακολουθώ ένα θέατρο του παραλόγου. Δεν ξέρω τι περισσότερο θα κάνατε αν ήσασταν κυβέρνηση σήμερα –αν είχατε κερδίσει τις εκλογές του 2004- και αν όντως είχατε κάνει κάτι άλλο, όπως η κυβέρνηση Σημίτη είχε δώσει σε έγκριτη τριμελή ομάδα εργασίας με τον αρεοπαγίτη κ. Ευριπίδη Αντωνίου, τον καθηγητή της Νομικής Σχολής του Πανεπιστημίου Αθηνών κ. Νέστορα Κουράκη και την καθηγήτρια του Παντείου Πανεπιστημίου την κ. Χριστίνα Ζαραφωνίτου να συντονίσουν το έργο της ομάδας εργασίας αυτής και να παρουσιάσουν το σχέδιο νόμου που συζητάμε σήμερα, τον Κώδικα Νόμων για τα ναρκωτικά. 
      Η δουλειά αυτή τελείωσε, μετά από ένα επίπονο έργο το οποίο έγινε και παρουσιάστηκε σήμερα εδώ στη Βουλή των Ελλήνων, για να συζητηθεί. Είναι μία τυπική διαδικασία. Πίστευα και πιστεύω ότι ένα τέτοιο θέμα, όπως είναι η κωδικοποίηση νόμων, που την επιβάλλει το Σύνταγμα, είναι ένα έγκριτο εργαλείο στα χέρια των νομικών της χώρας. Πρόκειται για νόμους, που άλλα κόμματα ψήφισαν κι άλλα δεν ψήφισαν. Όμως, το βασικό σκελετό του παρόντος νομοσχεδίου τον ψήφισε το 2003 ομόφωνα όλη η Βουλή. Και σήμερα παρακολουθούμε τι; 
      Θα ήθελα να κάνω μία έκκληση: Να παραβρεθεί εδώ ο ίδιος ο πρώην Πρωθυπουργός της χώρας, ο Κώστας Σημίτης και να δει τα παιδιά του, τους Βουλευτές του. Να δει τι αναφέρει ο ίδιος ο πρώην γενικός γραμματέας της κυβέρνησής του, ο κ. Κοσμίδης. Να διαβάσει ακριβώς τα Πρακτικά της Βουλής και να δει τι ανέφερε ο κ. Κοσμίδης και τι αναφέρουν οι Βουλευτές του για να δούμε πραγματικά ποιος είναι σήμερα σε σύγχυση σ’ αυτήν τη χώρα. Να δούμε πραγματικά την αξιοπιστία του κόμματος της Αξιωματικής Αντιπολίτευσης, όπως αυτή εκφράζεται από τη σημερινή του πολιτική ηγεσία. 
      Και καλώ και τον ίδιο τον Αρχηγό της Αξιωματικής Αντιπολίτευσης να πάρει θέση επιτέλους, αν μιλάμε όντως για διγλωσσία ή όχι. Ευαγγελίζονται ότι υπάρχει συνέχεια στο κράτος. Εμείς το μόνο που κάναμε ήταν να παραλάβουμε τη δουλειά, η οποία έγινε από την Κεντρική Επιτροπή Κωδικοποίησης, να συζητήσουμε μαζί τους και να φέρουμε εδώ για έγκριση από το Σώμα τη συγκεκριμένη δουλειά. 
      Και έρχονται και μας λένε τι; Να σταχυολογήσω κι αυτά τα οποία ειπώθηκαν στην Επιτροπή Κοινωνικών Υποθέσεων και εδώ. 
      Αναφέρθηκαν, λοιπόν, και λένε ότι το κύριο ζήτημα το οποίο απασχόλησε είναι ότι στο σχέδιο του Κώδικα περιλαμβάνονται και διατάξεις πολύ παλαιότερης νομοθεσίας, όπως εκείνες των άρθρων 4, 8 και άλλες διατάξεις που αναφέρουν ότι είναι παλαιές. 
      Δεύτερον, λένε ότι οι εν λόγω διατάξεις δεν απηχούν την εποχή τους και δεν τελούν σε αρμονία με τις περιληφθείσες στο σχέδιο Κώδικα νεότερες διατάξεις από το 1987 και εφεξής. 
      Τρίτον, αναφέρουν ότι με τη ψήφιση του σχεδίου του Κώδικα Νόμων για τα ναρκωτικά η Βουλή θα περιβάλει με το κύρος της και θα επικυρώσει ή θα επικαιροποιήσει –λένε αυτοί οι οποίοι καταψηφίζουν και μας ζητούν να αποσύρουμε αυτόν τον Κώδικα- αυτές τις παλαιές ανεπίκαιρες διατάξεις. 
      Και τέταρτον, αναφέρουν ότι σκόπιμο θα είναι με εργαλείο το σχέδιο του Κώδικα να συσταθεί πάλι νομοπαρασκευαστική επιτροπή για να ετοιμάσει ένα νέο επικαιροποιημένο νομοσχέδιο για τα ναρκωτικά.
      Με βάση αυτά τα επιχειρήματα, λοιπόν, έρχονται οι Βουλευτές της Αντιπολίτευσης και μας ζητούν να αποσύρουμε το νομοσχέδιο αυτό για να μην επικαιροποιήσουμε με την επίκαιρη πλέον γνώμη του 2006 της Βουλής των Ελλήνων έναν Κώδικα, ο οποίος δήθεν είναι αναχρονιστικός.
      Άραγε αυτές οι επισημάνσεις της Αντιπολίτευσης δεν απασχόλησαν την Κεντρική Επιτροπή Κωδικοποίησης; Δεν απασχόλησαν τους έγκριτους νομικούς της χώρας, τους αρεοπαγίτες, τους καθηγητές Νομικής; 
      Όμως οι πιο πάνω επισημάνσεις –αναφέρει η επιτροπή- φυσικά και απασχόλησαν σε βάθος και την Κεντρική Επιτροπή Κωδικοποίησης σε αλλεπάλληλες συνεδριάσεις.
      Όπως τονίστηκε στην αιτιολογική έκθεση που συνοδεύει το σχέδιο Κώδικα, ύστερα από σχετική μελέτη, δεν περιελήφθησαν σ’ αυτήν την κωδικοποίηση πολλές από τις παλαιές διατάξεις, τα άρθρα 14, 26, 31 έως 39 του ν. 5539/1932, 7 έως 9 και 28 του αναγκαστικού νόμου 2430/1940, αλλά και μερικές νεότερες διατάξεις οι οποίες αναφέρονται στην αιτιολογική έκθεση, διότι κρίθηκε ότι απ’ αυτές άλλες έχουν σιωπηρώς καταργηθεί από τον Ποινικό Κώδικα και νεότερα νομοθετήματα και άλλες ήταν μεταβατικής ή προσωρινής ισχύος. Οι λοιπές διατάξεις και του 1932, αλλά και του 1937 και άλλες έχουν περιληφθεί στο σχέδιο Κώδικα, διότι εξακολουθούν να ισχύουν και μάλιστα να εφαρμόζονται στην πράξη. 
      Αναφέρει μάλιστα περαιτέρω ο Αντιπρόεδρος του Συμβουλίου Επικρατείας ο κ. Μενουδάκος ότι έχουν γίνει επανειλημμένες συζητήσεις στην Κεντρική Επιτροπή Κωδικοποίησης, η οποία συστήθηκε από την κυβέρνηση Σημίτη, από το γραμματέα του υπουργικού συμβουλίου της κυβέρνησης Σημίτη. Πιστεύοντας στη συνέχεια του κράτους, δεν αλλάξαμε ούτε ένα πρόσωπο αυτής της επιτροπής. 
      Έγιναν, λοιπόν, επανειλημμένες συζητήσεις σχετικά με την ισχύ και την εφαρμογή και σήμερα αυτών των παλαιών διατάξεων με τη Διεύθυνση Ναρκωτικών του Υπουργείου Υγείας και Κοινωνικής Αλληλεγγύης και εκφράστηκε σε τρεις συνεδριάσεις στην αρμόδια της εν λόγω Διεύθυνσης, την κ. Παπανικολή. Φυσικά, έγιναν και άλλες συνδιασκέψεις με τον Πανελλήνιο Φαρμακευτικό Σύλλογο και άλλα θεσμικά όργανα. 
      Οι εισηγητές του σχεδίου του υπ’ όψιν Κώδικα και ο κ. Γαβράς ο αρεοπαγίτης και ο κ. Φλέγκας ο εφέτης μετέφεραν στην επιτροπή την αγωνία που διακατέχει τους δικαστές των ποινικών δικασίμων για τα ναρκωτικά. Οι προεδρεύοντες δικαστές φέρουν μαζί τους όλα τα Φ.Ε.Κ. που έχουν σχετικές με αυτά διατάξεις, προκειμένου να ανεύρουν την εφαρμοστέα κάθε φορά διάταξη. 
      Αυτό θέλουμε να συνεχίσει να γίνεται; 
      Παρά τη συνύπαρξη, λοιπόν, παλαιών και νέων ποινικών διατάξεων για τα ναρκωτικά, η Κεντρική Επιτροπή Κωδικοποίησης έκρινε αναγκαία τη συγκέντρωση όλης της ισχύουσας νομοθετικής ύλης σε έναν Κώδικα που θα ψηφιστεί με νόμο από τη Βουλή, σύμφωνα με το άρθρο 76, παράγραφος 7 του Συντάγματος. 
      Εδώ, έρχεστε και μας λέτε το ίδιο και το ίδιο συνέχεια, ότι δηλαδή έπρεπε να εφαρμόσουμε την παράγραφο 6 και να βγάλουμε προεδρικό διάταγμα. Και το ξέρετε πολύ καλά ότι χρειάζεται νόμος γι’ αυτό το πράγμα και ήταν απόφαση και της προηγούμενης κυβέρνησης να προχωρήσουμε στην κωδικοποίηση.
      Όταν έρχεστε και παρουσιάζετε αυτήν την εικόνα σήμερα, πώς θα έρθουμε εμείς να παρουσιάσουμε και νέα κωδικοποίηση που θέλουμε για τη γονεϊκή νομοθεσία, η οποία είναι διάσπαρτη από το 1920 και μετά; Ψάχνουν οι δικαστές, ψάχνουν τα ασφαλιστικά ταμεία συνέχεια να βρουν τη νομοθεσία. Το ίδιο κάνουν και οι δικαστές για τα ναρκωτικά. 
      Παρόλα αυτά, επιμένετε να το φέρουμε με προεδρικό διάταγμα. Τι θα αλλάξει; 
      Βρήκατε, λοιπόν, ένα καλό βήμα σήμερα να κάνετε αντιπολίτευση και να μιλήσουμε εφ’ όλης της ύλης για τα ναρκωτικά; Πολύ ευχαρίστως να το κάνουμε. Έχετε το δικαίωμα να κάνετε πρόταση, να συζητηθεί σε συζήτηση προ ημερησίας διατάξεως στη Βουλή αυτό το θέμα ή να γίνει μία επερώτηση εφ’ όλης της ύλης για τα ναρκωτικά. Δεν το κάνετε. Καλώς. Θα ήταν μια καλή ευκαιρία να μιλήσουμε για τα ναρκωτικά. Καλοδεχούμενη η συζήτηση αυτή γιατί το θέμα είναι τεράστιο. 
      Ο Κώδικας των Κανονιστικών Διατάξεων που είναι ήδη έτοιμος και θα εγκριθεί, είναι αυτός που θα εγκριθεί με προεδρικό διάταγμα και δεν πρέπει να συγχέουμε τα πράγματα εδώ. Ο Κώδικας των Κανονιστικών Διατάξεων που θα έρθει σύντομα, θα έρθει ως προεδρικό διάταγμα και αυτό εισηγείται και η Κεντρική Επιτροπή Κωδικοποίησης. 
      Θα είναι δυνατόν, λοιπόν, να περιληφθεί σε έναν τόμο με πρώτο μέρος τον Κώδικα Τυπικών Νόμων και δεύτερο μέρος τον Κώδικα των Κανονιστικών Διατάξεων. Αυτό το βιβλίο, λοιπόν, όλο μαζί, ο συγκεκριμένος νόμος και ο Κώδικας των Κανονιστικών Διατάξεων ο οποίος θα έρθει ως προεδρικό διάταγμα, θα είναι ένα πολύ χρήσιμο εργαλείο στα χέρια των νομικών, ιδίως των νομικών της πράξης, αλλά και κάθε άλλου ενδιαφερομένου, οι οποίοι μάλιστα θα μπορούν να προσφεύγουν προς διευκόλυνσή τους στους πίνακες κωδικοποιουμένων και κωδικοποιητικών διατάξεων που συνέταξε η Κεντρική Επιτροπή Κωδικοποίησης και συνοδεύουν το σχέδιο Κώδικα, προκειμένου να αναζητήσουν την προέλευση των περιλαμβανομένων σ’ αυτό άρθρων. 
      Πού υπάρχει το πρόβλημά σας λοιπόν; Είναι μία συζήτηση στην οποία θα έπρεπε να υπάρχει συναινετικό κλίμα. Η Κυβέρνηση συνεχίζει ό,τι έκανε η προηγούμενη κυβέρνηση και φέρνει αυτόν τον Κώδικα. Γι’ αυτό, καλώ να πάρουν θέση εδώ και ο πρώην Πρωθυπουργός της χώρας, ο κ. Κώστας Σημίτης και ο σημερινός Αρχηγός της Αξιωματικής Αντιπολίτευσης, ο κ. Παπανδρέου. Δεν μπορεί να υπάρχει διγλωσσία εδώ μέσα, να έρχεται ο πρώην γραμματέας του υπουργικού συμβουλίου να μιλάει όπως μίλησε χθες –και τα Πρακτικά είναι στη διάθεσή σας- να υπερψηφίζει τον Κώδικα αυτόν και να έρχονται οι Βουλευτές του κόμματος του ΠΑ.ΣΟ.Κ. και να λένε «εμείς όχι μόνο καταψηφίζουμε, αλλά ζητάμε και την απόσυρση του συγκεκριμένου σχεδίου νόμου» και να ζητάνε προεδρικό διάταγμα, όταν προεδρικό διάταγμα θα έρθει για τις κανονιστικές πράξεις. 
      Και συνεχίζει η επιτροπή και λένε πάλι οι έγκριτοι νομικοί: «Σε κάθε περίπτωση και αν ακόμα θεωρηθεί αναγκαία η σύνταξη νέου Κώδικα για τα ναρκωτικά, δεν είναι άσκοπη η κωδικοποίηση των υφιστάμενων διατάξεων, ώστε να μην παραμένει διάσπαρτη η νομοθεσία αυτή σε πληθώρα κειμένων, με αποτέλεσμα την παράταση της ασάφειας και της έλλειψης ασφαλείας δικαίου, έως την ολοκλήρωση της ψήφισης του νέου νόμου, για την οποία θα απαιτηθεί ασφαλώς και ικανό χρονικό διάστημα». 
      Καμία αντίρρηση δεν έχουμε να ζητήσουμε να μας φέρει και η διακομματική επιτροπή -στην οποία τόσο καλά συνυπάρχουν όλες οι πολιτικές δυνάμεις του τόπου- ένα σχέδιο νόμου, να συναντηθούμε στο Υπουργείο να το συζητήσουμε, να συσταθεί μία νομοπαρασκευαστική επιτροπή και να έρθει εδώ αυτό για ψήφιση -με σκελετό, όμως, με βάση αυτή την κωδικοποίηση- να γίνουν και τροποποιήσεις, οι απαραίτητες παρεμβάσεις και σε ένα συναινετικό κλίμα να δουλέψουμε όλοι μαζί για ένα νέο νόμο. Μέχρι τότε, όμως, χρειαζόμαστε την κωδικοποίηση. Και την χρειαζόμαστε για ευνόητους λόγους. Άλλωστε αν η Βουλή κρίνει ότι πρέπει να τροποποιηθούν, αντικατασταθούν ή συμπληρωθούν οι ρυθμίσεις για τα ναρκωτικά, η κωδικοποίηση της ισχύουσας νομοθεσίας, όπως είπα προηγουμένως, θα αποτελεί ένα χρήσιμο και σχεδόν απαραίτητο εργαλείο για τη συνολική εκτίμηση των αναγκαίων νομοθετικών παρεμβάσεων. 
      Δεν πρέπει να έχουμε έναν μπούσουλα, δεν πρέπει να έχουμε ένα βασικό εργαλείο σκέψης, δεν πρέπει να έχουμε ένα background που από εκεί να ξεκινήσουμε και να δούμε τι μας χρειάζεται πλέον για το μέλλον; 
      Σύμφωνα με την εμπειρία, την οποία απέκτησε η Κ.Ε.Κ. κατά την επεξεργασία των ανωτέρω δύο σχεδίων κωδίκων, καθώς και σχετικών σχεδίων σε άλλα θεματικά αντικείμενα -όπως ήταν η νομοθεσία για την Κυβέρνηση και τα κυβερνητικά όργανα, η νομοθεσία του Ελεγκτικού Συνεδρίου- το παραπάνω κώλυμα που έχουν επισημάνει όλοι οι Βουλευτές της Βουλής, αλλά και τα μέλη της Διαρκούς Επιτροπής Κοινωνικών Υποθέσεων, ανακύπτει σε κάθε κωδικοποίηση ισχύουσας νομοθεσίας και μάλιστα σε εντονότερες περιπτώσεις, κατά τις οποίες η νομοθετική ύλη περιλαμβάνεται σε παλιούς νόμους και στις οποίες η κωδικοποίηση είναι περισσότερο αναγκαία. Κάθε θεματικό αντικείμενο βρίσκεται κατεσπαρμένο σε πλείονες νόμους παλαιούς, έως πολύ παλαιούς –εδώ πρόκειται για το 1932- και νεότερους και πάντοτε θα γεννάται το ζήτημα, αν οι νόμοι αυτοί πρέπει να κωδικοποιηθούν κατά το άρθρο 7 παράγραφος 7 του Συντάγματος ή να αντικατασταθούν με νέο νομοθέτημα, που ψηφίζεται ως Κώδικας όμως, κατά την παράγραφο 6 του ιδίου άρθρου ή κατά τη συνήθη διαδικασία. Είναι αυτό που σας είπα, ότι θα γίνει προεδρικό διάταγμα των κανονιστικών διατάξεων που αφορούν τα ναρκωτικά. Αυτό θα έρθει σαν προεδρικό διάταγμα. Άλλο είναι αυτό, όμως και άλλο η κωδικοποίηση που συζητάμε σήμερα. 
      Έως ότου, όμως, θεσπιστούν νέες νομοθετικές ρυθμίσεις, για τις οποίες απαιτείται σημαντική πολύχρονη προσπάθεια, δεν αποκλείεται, αλλά αντιθέτως είναι χρήσιμη η κωδικοποίηση των ισχυουσών διατάξεων, ώστε να διευκολύνονται οι εφαρμοστές τους και να υπάρχει ασφάλεια δικαίου.
      Με την αντίθετη εκδοχή, την οποία επισημαίνετε και η οποία έχει ασφαλώς μία βάση, αχρηστεύεται ο θεσμός της νομοθετικής κωδικοποίησης που θεσπίστηκε με το Σύνταγμα του έτους 1975. Άλλωστε η κωδικοποίηση της νομοθεσίας με νέα νομοθετικά κείμενα αποτελεί πρακτική που εφαρμόζεται ευρύτατα σε πολλές ευρωπαϊκές χώρες, αλλά και για τη νομοθεσία της Ευρωπαϊκής Ένωσης. 
      Γι’ αυτό επιμένω ότι υπάρχει σύγχυση και δεν είναι μία στείρα αντιπολιτευτική τακτική της Αξιωματικής Αντιπολίτευσης σήμερα. Κατά τη γνώμη μου δεν πρόκειται για στείρα αντιπολιτευτική τακτική. Υπάρχει απλώς μία σύγχυση και για το πού βρισκόσασταν και για το πού είστε σήμερα και για το πού πηγαίνετε, σύγχυση την οποία επιτείνετε με τέτοιες τοποθετήσεις εδώ μέσα. Εκτός και αν μπορεί να μου αποδείξει κάποιος ότι δεν είναι σύγχυση να έρχεται ο πρώην γραμματέας του υπουργικού συμβουλίου, να επιμένει εδώ ότι η κωδικοποίηση είναι χρήσιμη, χρησιμότατη και την υπερψηφίζει, ότι είχε ξεκινήσει. Και δεν μπορεί να αντιληφθεί κανένας άλλος σήμερα, αν τις εκλογές τις είχε κερδίσει το ΠΑ.ΣΟ.Κ. το 2004 και αν δεν θα ερχόταν αυτό το νομοσχέδιο, αυτή  η κωδικοποίηση, τι άλλο θα γινόταν. Αν κάποιος μπορεί να μου πει ότι αυτό δεν είναι σύγχυση, τότε  πλέον υπάρχει ασυμφωνία, υπάρχουν δύο γραμμές και μέσα στην παράταξή σας. Εσείς οι ίδιοι δαιμονοποιείτε την προηγούμενη κυβέρνηση του ΠΑ.ΣΟ.Κ. γιατί μόνο για δαιμονοποίηση του ίδιου του γραμματέας σας, του πρώην γραμματέα του υπουργικού σας συμβουλίου πρόκειται, εκτός αν βγάζετε εδώ μέσα τα απωθημένα μιας οκταετίας με τον τότε γραμματέα του υπουργικού σας συμβουλίου…
      (Χειροκροτήματα από την πτέρυγα της Νέας Δημοκρατίας)
       …βγάζετε εδώ μέσα όλη τη χολή την οποία είχατε, με το εκσυγχρονιστικό ΠΑ.ΣΟ.Κ. εκείνης της εποχής…
      ΔΗΜΗΤΡΙΟΣ ΛΙΝΤΖΕΡΗΣ: Ο κ. Κεφαλογιάννης είπε πιο επίκαιρα.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …αν εδώ μέσα βγάζετε όλα τα απωθημένα σας με τον πρώην Πρωθυπουργό σας και Αρχηγό σας, αν εδώ μέσα πλέον πραγματικά θέλετε να δείξετε ότι θέλετε να παρουσιάσετε κάτι καινούργιο, γιατί περί αυτού πρόκειται και μην κρύβεστε πίσω από το δάχτυλό σας. Υπάρχει κόσμος που μας παρακολουθεί και πιστεύω -σεβόμενος και τον Τύπο που αναφέρει σήμερα ότι για τα μάτια του κόσμου θέλουμε την κωδικοποίηση- ότι δεν το κάνουμε για τα μάτια του κόσμου. Επαναλαμβάνω ότι είναι ένα χρήσιμο εργαλείο και δεν μπορούσαμε να κάνουμε διαφορετικά. Μπορούμε να συζητήσουμε και ένα νέο νομοσχέδιο, μπορούμε να ζητήσουμε και νομοπαρασκευαστική επιτροπή. Εδώ μέσα, όμως, κάνουμε κάτι άλλο σήμερα και μάλιστα πολύ σημαντικό. Το να βγάζουμε κραυγές αγωνίας είναι πολύ καλό, το να χαϊδεύουμε τα αυτιά του κόσμου είναι, επίσης, πολύ καλό, αλλά όλα έχουν τα όριά τους. 
      Φυσικά, η μάχη κατά των ναρκωτικών είναι ένας διαρκής πόλεμος όλης της κοινωνίας, όλων των συντεταγμένων δυνάμεων της κοινωνίας, και της Διαρκούς Επιτροπής Κοινωνικών Υποθέσεων της Βουλής και της Διακομματικής Επιτροπής κατά των Ναρκωτικών. Είναι δουλειά του κάθε Βουλευτή, του κάθε πολιτικού, είναι μία πρόκληση στο συναίσθημα ευθύνης του καθενός μας και φυσικά και των μέσων, τα οποία πλέον έχουν υποβαθμίσει το θέμα του πολέμου κατά των ναρκωτικών. Ελάχιστα πλέον ενδιαφέρονται για τις εξαρτησιογόνες ουσίες. Όπως είπαν πολλοί συνάδελφοί μας, οι ειδήσεις θανάτων ανθρώπων από τα ναρκωτικά -είτε νέων είτε ηλικιωμένων, γιατί δεν υπάρχουν ηλικίες πλέον στα ναρκωτικά- είναι στα ψιλά γράμματα των εφημερίδων. Δεν απασχολούν, δεν καταδέχονται καν είτε οι πρωινές είτε οι μεσημεριανές είτε οι βραδινές εκπομπές να ασχοληθούν με το θέμα των ναρκωτικών. Απλώς, την ημέρα κατά των ναρκωτικών θυμόμαστε τότε να μιλήσουμε ή να πετάξουμε μία κορώνα κατά των ναρκωτικών, λες και η μάχη αυτή αφορά κάποιους άλλους εξωγήινους και όχι νέους άνθρωπους, οι οποίοι είναι άνθρωποι της διπλανής πόρτας, οι οποίοι πεθαίνουν από τα ναρκωτικά και οι οικογένειες διαλύονται, λες και αυτή η μάστιγα των ναρκωτικών είναι κάτι που απασχολεί κάποιους άλλους σε άλλον πλανήτη, σε άλλον κόσμο, λες και είναι κάτι που υπάρχει στον κόσμο του ιδεατού. 
      Θέλω να πιστεύω ότι και η φωνή της Διακομματικής Επιτροπής κατά των Ναρκωτικών και η φωνή των Βουλευτών, που ακούστηκε εδώ μέσα από όλα τα κόμματα και ιδιαίτερα του Αντιπροέδρου της Βουλής κ. Σούρλα, θα είναι επιτέλους μία γροθιά στο στομάχι όλων, ώστε να πάρουμε τα αναγκαία μέτρα γι’ αυτήν τη μάστιγα. Και τα αναγκαία μέτρα δεν είναι μόνο νομοθετικά.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ποιον θα βαρέσουμε στο στομάχι; Τους στρατηγικούς εταίρους;	
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το ξέρετε πολύ καλά και το αναφέρατε και εσείς, κύριε Κοσιώνη…
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, αφού συμφωνήσατε με αυτά που είπε και ο Πρόεδρος, ο κ. Σούρλας.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, μία φορά διέκοψα. Δεν το έχω ξανακάνει.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, δέχομαι την παρέμβαση, γιατί ο κ. Κοσιώνης είναι μαχόμενος πολιτικός, με μία διαρκή αγωνία για τα θέματα των ναρκωτικών. Νομίζω ότι η φωνή και η ομιλία του χθες ήταν καταλυτική και θα πρέπει να την ακούσουμε πολύ προσεκτικά. Εξάλλου, η μάχη κατά των ναρκωτικών δεν έχει χρώματα, δεν έχει κόμματα. Το μέτωπο, το οποίο πρέπει να γίνει, πρέπει να είναι διακομματικό μέτωπο και όλης της κοινωνίας, των πολιτών, της Βουλής και του καθενός από εμάς ξεχωριστά. 
      Αγαπητοί συνάδελφοι –και απευθύνομαι προς εσάς της Αντιπολίτευσης και ιδιαίτερα της Αξιωματικής Αντιπολίτευσης- καταλαβαίνω και τα προβλήματα, τα οποία υπάρχουν στο χώρο, αλλά και την αγωνία σας για κάτι καινούργιο στο χώρο των ναρκωτικών σε νομοθετικό επίπεδο. Όμως, θέλω να καταλάβετε, επίσης, ότι και εμείς έχουμε την ίδια αγωνία. Και εμείς θέλουμε ένα νέο νομοσχέδιο για τα ναρκωτικά κατά των ναρκωτικών, το οποίο να ακούει τις επισημάνσεις της Διακομματικής Επιτροπής κατά των Ναρκωτικών, να ακούει την ίδια την κοινωνία, να ακούει τις νέες επιστημονικές εξελίξεις, οι οποίες τρέχουν καθημερινά, τα νέα ναρκωτικά, τις νέες εξαρτησιογόνες ουσίες από τις οποίες πλήττονται και εξαρτώνται όλο και περισσότεροι νέοι άνθρωποι στη χώρα μας, να βλέπει τις νέες καλές πρακτικές, οι οποίες υπάρχουν σ’ όλες τις ευρωπαϊκές χώρες, σε όλο τον κόσμο, στις Ηνωμένες Πολιτείες, στην Αυστραλία, στον Καναδά και παντού, να αφουγκράζεται όλες τις νέες νομοθετικές πρωτοβουλίες που πάρθηκαν τα τελευταία χρόνια σ’ όλες τις χώρες και όλα αυτά να τα κάνει πράξη με ένα νέο νομοσχέδιο.
      Μέχρι να γίνει, όμως, αυτό, είπα και προηγουμένως ότι απαιτείται χρόνος. Απαιτείται σύνεση, συνεργασία, συνεννόηση και συνθετική ικανότητα απ’ όλους μας. Μέχρι να πετύχουμε, λοιπόν και τη σύνθεση και τη συνεργασία και τη συνεννόηση μεταξύ μας, πρέπει να δούμε τι θα κάνουμε με την προηγούμενη νομοθεσία, με τη διάσπαρτη νομοθεσία, από το 1932 μέχρι σήμερα. 
      Νομοθεσία, η οποία κωδικοποιείται σήμερα με την αξιόλογη δουλειά που έγινε από την Κεντρική Επιτροπή Κωδικοποίησης και που έχουμε υποχρέωση, αφού δεν μπορούμε να κάνουμε τίποτα περισσότερο αυτήν τη στιγμή, να την υπερψηφίσουμε και να δείξουμε τη σχετική μας ικανότητα, τη συνεργασία και τη συνεννόησή μας, τουλάχιστον στο έλασσον. Αυτή είναι η δουλειά της Κεντρικής Επιτροπής Κωδικοποίησης, το νέο σχέδιο νόμου, ο νέος κώδικας νόμων για τα ναρκωτικά. 
      Ελπίζω σε ένα συναινετικό κλίμα, με μία σύνθετη συνεργασία και συνεννόηση, για να μπορέσουμε να κάνουμε ένα  βήμα μπροστά. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, μπορώ να κάνω μια παρέμβαση; 
      ΠΡΟΕΔΡΕΥΩΝ (Ιωάννης Τραγάκης): Τώρα; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Μάλιστα. 
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας, κ. Βαρβιτσιώτης έχει το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, είναι δικαιολογημένη η αγανάκτηση της Κυβέρνησης και του παριστάμενου Υπουργού για τα πυρά, τα οποία έχει δεχθεί αυτή η νομοθετική πρωτοβουλία της Κυβέρνησης, που δεν είναι τίποτα άλλο, παρά η πρώτη εφαρμογή ενός νόμου-τομή που κατέθεσε, ψήφισε και ολοκλήρωσε η προηγούμενη κυβέρνηση. Ενός νόμου που επιτρέπει την κωδικοποίηση και την ενσωμάτωση σε ενιαίο σύνολο διατάξεων, ακόμη και την τροποποίησή τους σε ορισμένες περιπτώσεις, ώστε, πραγματικά, να δημιουργείται ασφάλεια δικαίου και στον πολίτη και στο δικαστή. Και δεν καταλαβαίνω πραγματικά, πέρα από την ανησυχία που ο καθένας δικαιολογημένα εκφράζει για το θέμα των ναρκωτικών, την κραυγή αγωνίας που εξέφρασαν πάρα πολλοί συνάδελφοι. Δεν καταλαβαίνω την αντίδραση στην εφαρμογή αυτού του νόμου. Δεν καταλαβαίνω γιατί σήμερα ερχόμαστε και ρίχνουμε τα βέλη μας στην Κεντρική Επιτροπή Κωδικοποίησης, η οποία έκανε μια εξαιρετική δουλειά. Έβαλε σ’ ένα κείμενο όλες τις διατάξεις και δημιουργεί ασφάλεια δικαίου σε ένα τεράστιο θέμα. Ένα θέμα το οποίο δεν επισημάνθηκε μέχρι σήμερα και παρ’ ότι έγκριτοι δικηγόροι και πολλοί καλοί συνάδελφοι πήραν το λόγο, απασχολεί κατά κόρον τα ποινικά δικαστήρια. 
      Το 80% με 90% των περιπτώσεων που φτάνουν στα ακροατήρια, αφορούν ναρκωτικά. Κάθε δικαστής κάθε μέρα θα δικάσει μια τέτοια περίπτωση και δεν θα του δώσουμε εμείς ένα χρήσιμο εργαλείο, αντί να κουβαλάει, όπως  λέει πολύ σωστά ο κ. Μενουδάκος, αλλά επεσήμαναν και οι άλλοι δικαστές στην Κεντρική Επιτροπή Κωδικοποίησης, πληθώρα Φ.Ε.Κ. και νόμων, προσπαθώντας να βρει ποια διάταξη θα χρησιμοποιήσει στην κάθε περίπτωση; Δεν θα του δώσουμε εμείς ένα εργαλείο χρήσιμο, χρηστικό, αποτελεσματικό;
      Πραγματικά προς την Κυβέρνηση και ιδιαίτερα προς στο φίλτατο και ικανότατο Υπουργό, τον κ. Κωνσταντόπουλο,  δίνω συγχαρητήρια για την αγανάκτησή του και νομίζω ότι όλοι θα πρέπει σ’ αυτήν την Αίθουσα να καταλάβουμε, ποια είναι η ουσία του νομοθετήματος. Δεν ψηφίζουμε τη νομοθεσία για τα ναρκωτικά σήμερα, δεν επικυρώνουμε καμία νομοθεσία, η οποία έχει συζητηθεί στο παρελθόν και η οποία ισχύει. Αυτό, το οποίο κάνουμε, είναι να κωδικοποιούμε διατάξεις. Δημιουργούμε ένα χρηστικό εργαλείο. Και μακάρι και στα επόμενα νομοθετήματα, τα οποία θα έρθουν, να το κάνουμε. Και είναι πολλά αυτά. Είτε αφορούν το Ελεγκτικό Συνέδριο, είτε αφορούν τη Δημόσια Διοίκηση, είτε αφορούν τις διατάξεις για το ασφαλιστικό -όπου είναι ένα τιτάνιο έργο, που πρέπει να ολοκληρώσει η Κεντρική Επιτροπή Κωδικοποίησης- νομίζω ότι η Βουλή θα πρέπει να ψηφίζει ασμένως αυτούς τους νόμους. Γιατί οποιαδήποτε άλλη στάση νομίζω ότι χαρακτηρίζεται από  μια πρόσκαιρη διάθεση για αντιπολίτευση ελλείψει θέσεων. Και επειδή την έλλειψη θέσεων, την έχουμε διαπιστώσει τελευταία στην Αξιωματική Αντιπολίτευση σε ό,τι αφορά τα μεγάλα θέματα, που απασχολούν και την πολιτική ζωή και την κοινωνική ζωή του τόπου, νομίζω ότι δεν θα πρέπει να κρυφτούν πίσω από εύστοχες ή ευφυείς κατά την εκφορά τους, απόψεις νομικού περιεχομένου, αλλά θα πρέπει να μπουν επί της ουσίας, ώστε να αποκτήσουν το κύρος που χρειάζεται μια Αξιωματική Αντιπολίτευση στη χώρα. Σήμερα, δεν έχουν κύρος, γιατί δεν έχουν θέσεις. Θα αποκτήσουν κύρος και θα διεκδικήσουν, πραγματικά, κάποια στιγμή τη διακυβέρνηση του τόπου, όταν θα αποκτήσουν θέσεις, επί της ουσίας και όχι επί του τύπου. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Χωρέμης έχει το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, όταν στην Ολομέλεια της Βουλής έρχονται προς συζήτηση και ψήφιση νομοσχέδια όπως αυτό για την κωδικοποίηση της νομοθεσίας για τα ναρκωτικά, η Εθνική Αντιπροσωπεία οφείλει αφ’ ενός να αντιστοιχηθεί με τον προβληματισμό και την αγωνία που πολύπλευρα εκφράζεται από την ελληνική κοινωνία και αφ’ ετέρου οφείλει –το τονίζω- να δώσει το δικό της στίγμα, το δικό της μήνυμα, τη δική της κατεύθυνση για την αντιμετώπιση αυτού του μεγάλου και, συνεχώς, διογκούμενου, οξέως κοινωνικού προβλήματος, του προβλήματος των ναρκωτικών.
      Η Βουλή δεν πρέπει να είναι και δεν είναι, κύριε Υφυπουργέ, χώρος διεκπεραίωσης μόνο και γραφειοκρατίας. Αντίθετα, ταυτιζόμενη με τη συνείδηση και τη βούληση της κοινωνίας και των Ελλήνων πολιτών, οφείλει να κατευθύνει με υπευθυνότητα και πρακτικό αποτέλεσμα στην αντιμετώπιση εν προκειμένω του ζητήματος των ναρκωτικών, του μεγάλου αυτού προβλήματος που αφορά, κυρίως, νέους ανθρώπους. Του προβλήματος που με τις εκρηκτικές διαστάσεις που έχει πάρει απειλεί πλέον όχι μόνο την ελληνική, αλλά και κάθε κοινωνία σε όλο τον κόσμο. 
      Γιατί αντί, κύριε Υφυπουργέ, να στέλνουμε σήμερα ένα μήνυμα γραφειοκρατικής, αδιάφορης και πολιτικά άδικης αντιμετώπισης της αγωνίας των πολιτών, της αγωνίας, κυρίως, των γονέων και των οικογενειών που βιώνουν το πρόβλημα, αντί, δηλαδή, να διαθέτουμε σήμερα δυο πολύωρες συνεδριάσεις της Βουλής, ασχολούμενοι με τα νομοτεχνικά προβλήματα και τις αντιφάσεις της παλιάς νομοθεσίας, ανακυκλώνοντας, ως νομοθετικό σώμα, με σφάλματα και προβλήματα την ισχύουσα νομοθεσία και μάλιστα αυτό στο όνομα της κατά τα άλλα, βεβαίως, απαραίτητης κωδικοποίησης, η Κυβέρνηση πιστεύουμε ότι όφειλε, σεβόμενη και αξιοποιώντας την πολύ σημαντική δουλειά της διακομματικής επιτροπής της Βουλής για τα ναρκωτικά, να προβεί σε ουσιαστικές πρωτοβουλίες και παρεμβάσεις γι’ αυτό το μείζον κοινωνικής και εθνικής σημασίας ζήτημα.
      Προφανώς η Κυβέρνηση, μ’ αυτήν τη νομοθετική πρωτοβουλία, κωδικοποίηση της νομοθεσίας για τα ναρκωτικά, επιχειρεί να καλύψει το μεγάλο κενό έργου και δράσης, αλλά και -γιατί μιλήσατε για αξιοπιστία του ΠΑ.ΣΟ.Κ.- ανυπαρξίας, δηλαδή, πολιτικής δράσης, αυτά τα δυο χρόνια, τους είκοσι έξι μήνες, συνέχειας της πολιτικής που παρέλαβε από την κυβέρνηση του ΠΑ.ΣΟ.Κ.. 
      Παρά τις προγραμματικές δεσμεύσεις της Κυβέρνησης, τις μεγαλόστομες εξαγγελίες του πρώην Υπουργού κ. Κακλαμάνη, τα επικοινωνιακά τεχνάσματα του κ. Κακλαμάνη, που, προφανώς, θέλησε να τα αξιοποιήσει σε άλλη κατεύθυνση και σε άλλες στοχεύσεις και τις πάμπολλες υποσχέσεις, πολλά από αυτά που έγιναν πριν, ακυρώνονται, τα θέματα λιμνάζουν και τα προβλήματα πολλαπλασιάζονται. 
      Το εθνικό σχέδιο δράσης για τα ναρκωτικά εγκαταλείφθηκε, οι προσλήψεις στον Ο.ΚΑ.ΝΑ. δεν έγιναν, καμία νέα μονάδα ή νέο πρόγραμμα προχώρησε, ακυρώθηκε το πρόγραμμα για μονάδες υποκατάστατων ουπρενορφίνης και μεθαδόνης. Αντί για μια μονάδα σε κάθε νομό και σε κάθε νοσοκομείο, παρέμειναν ακριβώς οι ίδιες, παρά τη μεγάλη αύξηση της ζήτησης αυτών που επιθυμούν να λάβουν υποκατάστατα. Η λίστα των αναμενόντων στο πρόγραμμα υπερδιπλασιάστηκε. Το δε προεδρικό διάταγμα που φέρατε, κύριοι της Κυβέρνησης, απεικονίζει, πλήρως, το απόλυτο αδιέξοδο της πολιτικής για τα ναρκωτικά τα δυο τελευταία χρόνια. Είναι ένα προεδρικό διάταγμα ανεύθυνο, αντιφατικό και ανεφάρμοστο, ένα προεδρικό διάταγμα που επιχείρησε να διαπλέξει τα θεραπευτικά κέντρα –προσέξτε- με τις ιδιωτικές ψυχιατρικές κλινικές, που ιδιωτικοποιούσε η χορήγηση ναρκωτικών και οδηγούσε σε τεράστια προβλήματα και αδιέξοδα και που άλλωστε αντιμετωπίζει την απόρριψη σήμερα από το Συμβούλιο της Επικρατείας. 
      Ούτε μια σειρά από το πρόγραμμά σας δεν έχει και δεν πρόκειται να υλοποιηθεί, κύριοι της Κυβέρνησης. Η υποχρηματοδότηση και ειδικά για τον Ο.ΚΑ.ΝΑ. και το ΚΕ.ΘΕ.Α. βρίσκεται πίσω από την καθυστέρηση, την αδράνεια και την αποτυχία.
      Αυτήν την κατάσταση έρχεται να συγκαλύψει η σημερινή νομοθετική πρωτοβουλία της Κυβέρνησης και η δήθεν συναινετική κωδικοποίηση της ισχύουσας νομοθεσίας. Ουσιαστικά να συγκαλύψει το τεράστιο πρόβλημα έλλειψης συντονισμού, το πρόβλημα της ανικανότητας, το πρόβλημα της αναποτελεσματικότητας αλλά και το πρόβλημα της αμηχανίας της Κυβέρνησης και, κυρίως, της ηγεσίας του Υπουργείου Υγείας.
      Η Κεντρική Επιτροπή Κωδικοποίησης, σύμφωνα με το άρθρο 76, παράγραφος 7 του Συντάγματος και το άρθρο 2 του ν. 3133, έκανε με ιδιαίτερα υπεύθυνο και επιστημονικά άρτιο τρόπο την κωδικοποίηση.
      Δηλαδή τη συστηματοποίηση των υφιστάμενων διατάξεων για τα ναρκωτικά χωρίς όμως να υπάρχει η δυνατότητα από εμάς, από τους εκπροσώπους της Εθνικής Αντιπροσωπείας από τους Βουλευτές, παρέμβασης στο ουσιαστικό περιεχόμενο στο νομοθετικό περιεχόμενο. Και είναι προφανές ότι αν, τελικώς, θεσπίσουμε το παρόν νομοσχέδιο επικυρώνουμε ασφαλώς το έλλειμμα επικαιροποίησης. Δηλαδή, επικυρώνουμε την έλλειψη αντίστοιχης νομοθεσίας σήμερα για το πρόβλημα των ναρκωτικών. 
      Με την συγκεκριμένη μορφή κωδικοποίησης που επέλεξε η Κυβέρνηση αφαιρεί την δυνατότητα στη Βουλή να απαντήσει στις εσωτερικές αντιφάσεις της νομοθεσίας από το 1932 ως σήμερα. Αφαιρεί τη δυνατότητα να πάρουμε θέσεις και να απαντήσουμε στους απαιτούμενους νέους ορισμούς και τα νέα διλήμματα που έχουν προκύψει τα τελευταία χρόνια. Και αφαιρεί τη δυνατότητα και την υποχρέωση της Βουλής να απαντήσει στις ανεφάρμοστες και ξεπερασμένες από την καθ’ ημέρα πράξη διατάξεις και τις εσωτερικές αντιφάσεις της ελληνικής νομοθεσίας. 
      Για όλους αυτούς τους λόγους και, κυρίως, για την έλλειψη αξιοποίησης της πολύχρονης προσπάθειας της διακομματικής επιτροπής και της ανάγκης ύπαρξης ενός ουσιαστικού διαλόγου σ’ όλα τα επίπεδα ζητήσαμε να αποσυρθεί η πρόταση νομοθετικής κωδικοποίησης όχι να αποσυρθεί η πρόταση μόνον. Ζητήσαμε ουσιαστική επεξεργασία αυτής της όλης δουλειάς. Να αξιοποιηθεί από μια επιτροπή η οποία θα λάβει υπ’ όψιν της αυτήν τη θαυμάσια δουλειά της επιτροπής κωδικοποίησης, ασφαλώς το πόρισμα της διακομματικής επιτροπής που όπου να είναι θα υπάρχει και ασφαλώς τις κωδικοποιήσεις των κανονιστικών διατάξεων, κανονιστικών αποφάσεων και όλων των κανονιστικών πράξεων. Και επαναφορά ασφαλώς στην Επιτροπή Κοινωνικών Υποθέσεων και στην Ολομέλεια ώστε να αποκτήσουμε μια ολοκληρωμένη σύγχρονη ενιαία, εφαρμόσιμη νομοθεσία αντίστοιχη της μεγάλης ευθύνης και των υποχρεώσεων της πολιτείας απέναντι στο οξύ κοινωνικό πρόβλημα των ναρκωτικών. 
      Πριν κλείσω θα ήθελα να εκφράσω την ικανοποίησή μου για την ποιότητα των τοποθετήσεων που έγιναν χθες από αυτό εδώ το Βήμα. Τόσο του προέδρου της διακομματικής επιτροπής όσο και των συναδέλφων από όλες τις πτέρυγες της Βουλής. Είναι μια ακόμη, πιστεύω, απόδειξη της ανάγκης για ουσιαστικό, ταχύ και υπεύθυνο διάλογο προκειμένου να ασκηθεί μια ακόμα πίεση προς την Κυβέρνηση να μην οχυρώνεται πίσω από τις κατά τα άλλα επιβεβλημένες –τονίζω και πάλι- κωδικοποιήσεις και να προχωρήσει σε δράση. Ειδικά η τοποθέτηση του κ. Σούρλα, πιστεύω, εξέφρασε το μεγάλο σύνολο αν όχι όλους τους συναδέλφους της Βουλής και συνέβαλε, πιστεύω, ώστε το μήνυμα που εξέπεμψε χθες το ελληνικό Κοινοβούλιο προς τους Έλληνες πολίτες να είναι μήνυμα δράσης ανάληψης ευθύνης και βαθιάς επίγνωσης των υποχρεώσεων όλων μας απέναντι στο πρόβλημα. Η οικουμενική διάσταση του προβλήματος των ναρκωτικών επιβάλλει, πράγματι, να κινηθούμε στα πλαίσια των πρωτοβουλιών και των κατευθυντήριων γραμμών του Ο.Η.Ε. ως χώρα-μέλος της Ευρωπαϊκής Ένωσης και μάλιστα ως χώρα που η γεωγραφική της θέση δημιουργεί την ανάγκη για πρόσθετες πρωτοβουλίες και παρεμβάσεις. 
      Πιστεύω ότι ο δογματικός τρόπος αντιμετώπισης, η κατασταλτική και μόνο δράση προκύπτει εκ του αποτελέσματος ότι ως σήμερα δεν έχουμε τα θετικά εκείνα αποτελέσματα που θέλαμε και αντίθετα η εφαρμογή νέων προσεγγίσεων στις ευρωπαϊκές χώρες όπως είναι η Γαλλία, το Βέλγιο, η Ολλανδία και η Ιταλία, δείχνει ότι πρέπει να υπάρξει μια άλλη φιλοσοφία, μια άλλη προσέγγιση, να υπάρξουν άλλες προτεραιότητες. Όσοι είναι γιατροί πιστεύω κατανοούν πολύ περισσότερο το ζήτημα να υπάρξουν άλλες πολιτικές που θα απαντήσουν στα αδιέξοδα των πολιτικών που εφαρμόζονται όχι μόνο στην Ελλάδα αλλά και σε όλο τον κόσμο και ασφαλώς με νέες προσεγγίσεις και μ’ ένα νέο τρόπο που θα ψηλαφίσει τα ζητήματα του τρόπου αντιμετώπισης της ζωής των νέων, των προβλημάτων και των αδιεξόδων που βιώνει η νέα γενιά. Μόνο μ’ ένα τρόπο ρηξικέλευθο αλλά και μέσα από πολύ δουλειά και βεβαίως όχι με άλλη απώλεια χρόνου θα μπορέσουμε, πράγματι, να σταθούμε αντίστοιχοι των μεγάλων ευθυνών που έχουμε ως Βουλή, ως ελληνικό Κοινοβούλιο. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Ο συνάδελφος και συντοπίτης μου, κ. Βασιλείου έχει το λόγο. 
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, η σύγχρονη κοινωνία μας πέρα από την ευμάρεια και τον καταναλωτισμό έχει θέσει νέους κανόνες στη ζωή μας και εισάγει νέες έννοιες για να χαρακτηρίσει την ποσότητα και ποιότητα των προβλημάτων, έννοιες και προβλήματα που στο παρελθόν ήταν τόσο ποσοτικά όσο και ποιοτικά άγνωστες στην κοινωνία μας. Έτσι όλοι έχουμε μάθει τη λέξη «μάστιγα» για να χαρακτηρίσουμε καλπάζοντα προβλήματα που έχουν εισβάλλει σε πολλά σπίτια και παραμονεύουν έξω από την πόρτα μας. 
      Κάνω αυτήν την εισαγωγή για να θέσω επί τάπητος το πρόβλημα της  μάστιγας των ναρκωτικών όπως όλοι τη μάθαμε. Από τότε που θυμάμαι μάστιγα ήταν παρά την προσπάθεια για πρόληψη, καταστολή και ενημέρωση. Και το κακό είναι ότι οι μάστιγες αυτές, δυστυχώς, τελευταία απλώνουν τα σκιώδη φτερά τους και ρίχνουν το σκοτάδι στη νέα γενιά, στα ίδια μας τα παιδιά. 
      Ας μην κρυβόμαστε, κυρίες και κύριοι συνάδελφοι, πίσω από το δάκτυλό μας. Το πρόβλημα των ναρκωτικών είναι ένα πολυσύνθετο κοινωνικό, οικονομικό και νομικό ζήτημα το οποίο απαιτεί μια τεράστια προσπάθεια. Ιδίως όμως απαιτεί τη σύμπραξη σύσσωμου του νομοθετικού Σώματος για να πετύχουμε την περιβόητη πρόληψη πριν χρειαστεί η καταστολή. 
      Το φαινόμενο, βέβαια, αυτό είναι διεθνές και αποτελεί μια από τις βασικές πτυχές του οργανωμένου εγκλήματος διεθνώς. Πολλές μελέτες και πολλές προσπάθειες γίνονται και στη χώρα μας και αξίζουν συγχαρητήρια στην Ελληνική Αστυνομία και σε όλες τις κατασταλτικές αρχές, οι οποίες παίζουν ακόμη και τη ζωή τους κορώνα, γράμματα για να κτυπήσουν το κακό στις ρίζες του, στους μεγαλεμπόρους. Και νομίζω ότι τέτοιες επιτυχίες η χώρα μας έχει να επιδείξει  πολλές και διεθνώς.
      Στη γενικότερη αυτή προσπάθεια υιοθέτησης του προβλήματος των ναρκωτικών εντάσσεται και το σχέδιο νόμου για την κωδικοποίηση της εσωτερικής νομοθεσίας περί ναρκωτικών. Πρέπει να σημειωθεί ότι η ιδιομορφία και η ρευστότητα του συστήματος αυτού ανάγκασε το νομοθέτη να καλείται, συνεχώς, να λαμβάνει μέτρα για το συνεχές διογκούμενο θέμα που ακούει στο όνομα «ναρκωτικά». Έτσι γεννήθηκε μια πολυδιάστατη και πολύπλευρη νομοθεσία με πολλές αποσπασματικές διατάξεις σε διάφορους νόμους. 
      Το νομοθετικό αυτό πάζλ έπρεπε να συστηματοποιηθεί. Από κάπου έπρεπε να ξεκινήσουμε. Και αυτό όχι μόνο για λόγους πληρότητας αλλά και για λόγους ερμηνείας, μελέτης και εφαρμογής της νομοθεσίας.
      Είναι ιδιαίτερα δύσχρηστο ένα νομοθετικό σύστημα το οποίο απλώνεται σε μια σειρά νόμων και καθιστά το έργο των ειδικών δύσκολο αποδίδοντας, όμως, παράλληλα –και αυτό είναι πιο επικίνδυνο- και μια έντονη εικόνα προχειρότητας. Και εκεί είναι που πατά ο εγκληματίας.
      Το κενό αυτό σήμερα καλούμαστε να κλείσουμε. Μόνο αυτό μας καλεί να κάνουμε το παρόν νομοσχέδιο. Μετά από ένα σοβαρό και δύσκολο έργο που εξαίρετοι και αναγνωρισμένοι ειδικοί, όπως όλες οι πτέρυγες αναγνώρισαν κατάφεραν να επιτελέσουν, καθώς η ποσότητα της νομοθεσίας πολλές φορές σε θέτει σε δίλλημα για το τι, τελικά, ισχύει. Είναι μια νομοθεσία η οποία κρατά από το 1932 και μετά η οποία εμπλουτίστηκε μεν, πλην όμως εμπλουτίστηκε αποσπασματικά. Και είναι τέτοια η υφή του προβλήματος που αλληλοσυνδέονται διατάξεις νομικού, κοινωνικού, δικονομικού και αστυνομικού χαρακτήρα και όχι μόνο. 
      Η συστηματοποίηση αυτή κατέδειξε τα προβλήματα συστηματικής κατάταξης και οργάνωσε ένα νομοθετικό κείμενο κωδικοποίησης με τα ισχύοντα. Το σχέδιο νόμου κωδικοποιείται σε οκτώ κεφάλαια και οργανώνει κατά περιεχόμενο τις αρχές της ισχύουσας διάταξης σε μια προσπάθεια να κωδικοποιήσει τη νομοθεσία για να βοηθήσει τον ερμηνευτή και εφαρμοστή του νόμου. 
      Πέρα όμως απ’ αυτό, επιτρέψτε μου να επανέλθω στον έτερο κοινωνικό χαρακτήρα. Επιτρέψτε μου, λοιπόν, να κλέψω ένα κομμάτι από το Μάριο Πλωρίτη ο οποίος το 1982 έγραψε και αξίζει να ακουστεί σ’ αυτήν την Αίθουσα: «Σίγουρα δεν είναι ωραίος ο κόσμος που παραδίδουμε στους νέους μας και το έχω γράψει πολλές φορές δικαιολογώντας την οργή τους. Την οργή τους ναι, αλλά την παραίτησή τους; Η οργή σπιρουνίζει για κατάλυση του άσχημου. Η παραίτησή του όμως αφήνει ελεύθερο το πεδίο και αφανίζει όχι μόνο τις δυνατότητες του καλού αλλά και εμάς τους ίδιους. Αυτό το ξέρουν τα παιδιά. Ξέρουν πού τα οδηγεί και πού καταλήγει αυτή η τραγική παιδιά. Να, γιατί γράφουν στους τοίχους οι νέοι το σύνθημα “Καλύτερα ένα φρικτό τέλος, παρά μια φρίκη δίχως τέλος!”».
      Και νομίζω ότι πότε – πότε σ’ αυτήν την Αίθουσα πρέπει να νιώθουμε και λίγο ευαίσθητοι, ειδικά σ΄ αυτό το θέμα που αφορά τα ίδια μας τα παιδιά και τα παιδιά των παιδιών μας. Και ας μην τα βλέπουμε όλα τα πράγματα μέσα από το γράμμα του νόμου που παρερμηνεύεται και εκτοξεύονται κατηγορίες προς την κατεύθυνση που δεν πρέπει να εκτοξεύονται. 
      Αξιότιμοι συνάδελφοι, το πρόβλημα των ναρκωτικών δεν γνωρίζει ούτε χρώμα ούτε κόμμα ούτε πλούτη ούτε πρόσωπα που τα ξεχωρίζει. Γνωρίζει μόνο τον πόνο, τον οποίον απλόχερα προσφέρει στα θύματά του, στους ανθρώπους, κυρίες και κύριοι συνάδελφοι. Στην προσπάθεια αυτή πρέπει όλοι να είμαστε σύμμαχοι, γιατί μόνο ενωμένοι μπορούμε να πετύχουμε κάτι. Να ξεκινήσουμε μία προσπάθεια, η οποία σε πέρας θα φέρει αποτελέσματα. Να οργανωθούμε ως κράτος και ως κοινωνία και να αφήσουμε τις φιλολογίες. Καλή η θεωρία μα καλύτερη η πράξη. Γιατί αυτή φέρνει αποτελέσματα και αυτή κρίνεται, κυρίες και κύριοι συνάδελφοι. 
      Έχω πολλές φορές μιλήσει για το θέμα με αστυνομικούς και μέσα από την ιδιότητά μου ως καλλιτέχνη, ερμηνεύοντας ένα ρόλο, που πολλές φορές ασχολήθηκα με το θέμα των ναρκωτικών, προσπαθώντας να στείλω τα μηνύματά μου. Οι περισσότεροι αστυνομικοί μου έλεγαν με πόνο ψυχής «δεν ξέρεις τι αντιμετωπίζουμε και τι βλέπουμε κάθε μέρα». Αυτά μακριά από τα έδρανα της Βουλής, εκεί που το ναρκωτικό τρέχει στις φλέβες κάποιων παιδιών και πεθαίνουν στο δρόμο. 
      Το καλύτερο φάρμακο, λοιπόν, είναι η οργάνωση, η δράση και η πληροφόρηση, γιατί η γνώση εδώ είναι δύναμη, κυρίες και κύριοι συνάδελφοι. Νομίζω ότι το σχέδιο νόμου για την κωδικοποίηση της νομοθεσίας περί ναρκωτικών, αποτελεί ένα θετικό βήμα στους στόχους της κοινωνίας μας να ξεδιαλύνει και συγκεντρώνει το διάσπαρτο θα έλεγα νομοθετικό σύστημα. Είναι μία αρχή. Σίγουρα είναι κέρδος και θα προσφέρει στην προσπάθεια όλων μας ενάντια στο μείζον αυτό πρόβλημα που λέγεται μάστιγα των ναρκωτικών. 
      Ας κάνουμε όλοι μαζί ένα βήμα, προς το παρόν τουλάχιστον. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε. 
      Ο συνάδελφος κ. Χάϊδος έχει το λόγο.
      ΧΡΗΣΤΟΣ ΧΑΪΔΟΣ:  Ευχαριστώ, κύριε Πρόεδρε. 
      Κύριε Υπουργέ, κύριοι συνάδελφοι, το ζήτημα των ναρκωτικών είναι ένα μεγάλο θέμα για την κοινωνία. Τα αίτια της χρήσης και της αύξησής της είναι πολλά και οι συνέπειες τεράστιες. Είναι ένα πολυπαραγοντικό πρόβλημα και είναι γνωστή η σχέση ανάμεσα στη χρήση ναρκωτικών ουσιών, με την ένδεια, την ανεργία, ορισμένες ασθένειες και κάποιες μορφές παραβατικής συμπεριφοράς. Χαρακτηρίζεται από πολλούς και δεν αποτελεί υπερβολή, σαν κοινωνική μάστιγα για τους νέους ανθρώπους. Επισημαίνω ότι ένας στους δέκα εφήβους ηλικίας 14 έως 17 ετών έχει κάνει χρήση παράνομης ουσίας. Δύο έννοιες, εφηβεία και ναρκωτικά, που με την ευρεία φιλοσοφική τους θεώρηση είναι πέρα για πέρα αντίθετες και διαφορετικές, συναντιούνται με δραματικές επιπτώσεις για τους χρήστες. Ελπιδοφόρα η πρώτη, ζοφερή η δεύτερη. Εφηβεία σημαίνει δύναμη, αισιοδοξία, ζωντάνια, ενώ ναρκωτικά σημαίνουν μαρασμό, φυγή από τη ζωή και θάνατο. Το 50% των συνανθρώπων που βαδίζουν το γολγοθά των ναρκωτικών, προσδοκούν την ανάσταση, ζητώντας επίσημα θεραπευτική βοήθεια και είναι βέβαιο ότι τη θέλει η συντριπτική πλειοψηφία τόσο των ίδιων, όσο και των συνοδοιπόρων στον επικίνδυνο και ανηφορικό δρόμο, γονέων τους. 
      Είναι, λοιπόν, το ζήτημα των ναρκωτικών ένα μεγάλο και σύνθετο πρόβλημα της κοινωνίας που μας αγγίζει και μας αφορά όλους, πολίτες, φορείς και πολιτεία. Για την αντιμετώπισή του χρειάζεται σωστός σχεδιασμός, περιορισμός των αιτιών που το δημιουργούν, όπως η ανεργία των νέων, πόροι, πολιτική τόλμη, αποφασιστικότητα, αφύπνιση και συνεργασία όλων των εμπλεκομένων με σοβαρότητα, ειλικρίνεια και συνέπεια. Δυστυχώς, όμως, η Νέα Δημοκρατία παρασύρθηκε προεκλογικά και ενέταξε και αυτό το ευαίσθητο ζήτημα στην προεκλογική της δημαγωγία για προσπορισμό εκλογικού οφέλους. Τότε δεσμευόταν στο πρόγραμμά της για εξασφάλιση θέσεων θεραπείας, για δημιουργία νέων μονάδων, για επέκταση αυτών που ήδη λειτουργούσαν, υποσχόμενη ότι έτσι θα εξαλειφθεί η τότε απαράδεκτη, όπως τη χαρακτήριζε, κατάσταση των καταλόγων αναμονής. 
      Σήμερα, περισσότερο από δυο χρόνια μετά, δεν λειτούργησε καμία νέα μονάδα. Οι αντιδράσεις προέρχονται και από δικά σας στελέχη, δημάρχους κ.λπ.. Δεν επεκτείνεται η λειτουργία των παλιών μονάδων, αφού δεν διατίθενται τα απαραίτητα κονδύλια και δεν γίνονται προσλήψεις. Έτσι, οι λίστες αναμονής για ένταξη στα θεραπευτικά προγράμματα αντί να μειωθούν, αυξήθηκαν από δυόμισι χιλιάδες στο τέλος του 2003 σε τέσσερις χιλιάδες σήμερα. Χαρακτηριστικά αναφέρω ότι στην Αθήνα και στην Θεσσαλονίκη μειώθηκαν το 2005 σε σχέση με το 2004 οι εντάξεις χρηστών στα προγράμματα υποκατάστασης με μεθαδόνη – βουπρενορφίνη κατά 1/3, ενώ στην περιφέρεια αυτή η μείωση αγγίζει το 60%, αλλά και όλοι οι δείκτες που έχουν σχέση με τα ναρκωτικά και τις συνέπειές τους επιδεινώθηκαν. Ενδεικτικά σας λέω ότι αυξήθηκαν οι θάνατοι από ναρκωτικά από διακόσιους σαράντα τέσσερις το 2004 σε τριακόσιους είκοσι δύο έως τώρα, γιατί ακόμη αναμένονται οι τοξικολογικές εξετάσεις και για άλλες περιπτώσεις πιθανών θανάτων από τη χρήση ναρκωτικών ουσιών.
      Καταθέτω για τα Πρακτικά πίνακα που αποδεικνύει του λόγου το αληθές. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για τους λόγους αυτούς οι πολίτες αγωνιούν και η κοινωνία κινητοποιείται και ζητά μέτρα για τη μάστιγα των ναρκωτικών, τολμηρές πολιτικές και δημιουργία νέων θεραπευτικών μονάδων στην περιφέρεια. Στα Τρίκαλα, χαρακτηριστικά, αναδείχθηκε το πρώτο διοικητικό συμβούλιο του παραρτήματος του Εθνικού Συμβουλίου κατά των ναρκωτικών και σε συνεργασία με όλους τους φορείς του νομού, την Αυτοδιοίκηση, τον Ιατρικό Σύλλογο και άλλους ζητούν από το Υπουργείο την έγκριση της ίδρυσης και λειτουργίας μονάδος στεγνού θεραπευτικού προγράμματος. Στην ίδια πόλη επίσης δεκαπέντε αγωνίστριες μάνες χρηστών ξεπερνώντας τα κοινωνικά ταμπού της επαρχίας δημοσιοποίησαν το πρόβλημά τους και ζητούν τη λειτουργία θεραπευτικής μονάδος με υποκατάστατα στην πόλη για όλη τη δυτική Θεσσαλία. 
      Καταθέτω για τα Πρακτικά το υπόμνημά τους και σημειώνω ότι με τη μεταφορά του Νοσοκομείου Τρικάλων στο καινούργιο κτήριο θα υπάρξει κατάλληλος χώρος στο παλιό κτήριο που βρίσκεται στην ίδια έκταση και έτσι η υλοποίηση αυτού του αιτήματος θα είναι ευκολότερη, αφού θα έχει και μικρότερο κόστος και θα υπάρχει και έτοιμος χώρος.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γι’ αυτό το θέμα κατέθεσα ερώτηση προς τον τότε Υπουργό Υγείας και Κοινωνικής Αλληλεγγύης και η πολιτική ηγεσία του Υπουργείου μου απάντησε ότι η πρόθεσή του είναι να εντάξει και τα Τρίκαλα στις πόλεις, όπου θα λειτουργήσουν μονάδες χορήγησης υποκαταστάτων και ότι θα περιληφθούν στο επόμενο σχέδιο δράσης.
      Καταθέτω για τα Πρακτικά την ερώτηση και την απάντηση. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όμως, δεκαπέντε μήνες μετά, ακολούθησε εκκωφαντική σιωπή και δεν υπήρχε καμία εξέλιξη στο θέμα, όπως τίποτα δεν έγινε και πανελλήνια, αφού ή εκπόνηση του εθνικού σχεδίου δράσης για την αντιμετώπιση των ναρκωτικών καθυστερεί. Είκοσι επτά μήνες μετά τις εκλογές η πολιτική της Κυβέρνησης για τα ναρκωτικά περιορίζεται σε ανέξοδες διακηρύξεις και εξαγγελίες που συνοδεύονται από απογοητευτική απραξία επί της ουσίας. 
      Για να καλύψει η Κυβέρνηση αυτήν την αδράνεια, για να συγκαλύψει αυτό το κενό της πολιτικής δράσης της, για να παρουσιάσει προπαγανδιστικά έργο που δεν πραγματοποίησε, για να παραπλανήσει τους πολίτες που απογοητευμένοι αντιδρούν για την αθέτηση των υποσχέσεων και την όξυνση του  προβλήματος, φέρνει στη Βουλή για ψήφιση τον Κώδικα των νόμων για τα ναρκωτικά. Γιατί δεν επέλεξε τη διαδικασία του Προεδρικού Διατάγματος γι’ αυτή την κωδικοποίηση; Μήπως έτσι επικαιροποιούμε και ισχυροποιούμε αναχρονιστικές, ξεπερασμένες, ανεφάρμοστες και ακυρωμένες από τη ζωή διατάξεις και απαγορεύσεις πέρα από αυτές που καταργούνται με το σημερινό κώδικα; Τι θα ψηφίσουμε; Νόμο για τους νόμους; 
      Όμως, τα προβλήματα της πρόληψης, της απεξάρτησης και της κοινωνικής επανένταξης των χρηστών από τα ναρκωτικά δεν αντιμετωπίζονται με επικοινωνιακά τερτίπια. Για να βελτιωθεί η κατάσταση, για να ξαναγίνει, όπως λέει και ο στίχος του Ελύτη, «η επαύριο της ζωής πάλι ζωή» για τους δοκιμαζόμενους αυτούς συνανθρώπους μας, χρειάζεται ειλικρίνεια, συνέπεια, σχέδιο και έργο. Χρειάζονται νέες θεραπευτικές μονάδες και ενίσχυση των λειτουργούντων και γι’ αυτό απαιτούνται πόροι, αφού «δει δη χρημάτων και άνευ τούτων ουδέν». Αλλά εσείς μειώνετε τις δαπάνες.
      Συνολικά οι διακηρύξεις σας και οι πράξεις σας στον τομέα των ναρκωτικών τα τρία τελευταία χρόνια συνθέτουν τα λόγια και τα χρόνια τα χαμένα για το κορυφαίο αυτό κοινωνικό πρόβλημα. Με τη στάση σας σ΄ αυτό το ζήτημα θυμίζετε εκείνους που περιγράφει ο Βάρναλης στο ποίημά του «σαν δειλούς, μοιραίους και άβουλους αντάμα που προσμένουν ίσως κάποιο θάμα». 
      Οι άνθρωποι, όμως, δεν συμβιβάζονται με τα μοιραία. Οι χρήστες δεν είναι δειλοί, αλλά θύματα. Οι πολίτες δεν είναι άβουλοι. Η κοινωνία δεν προοδεύει με θαύματα. Γι’ αυτό αντιδρούν όλοι, απαιτούν προτάσεις, αποφάσεις και έργα. Όχι νόμους για τους νόμους. 
      Σας καλώ, λοιπόν, να φέρετε σύντομα στη Βουλή έναν κανονικό νόμο για τα ναρκωτικά, που να αντιμετωπίζει τα προβλήματα και να προβλέπει την απαιτούμενη χρηματοδότηση, έτσι ώστε να καταθέσουμε κι εμείς τις  προτάσεις μας όπως επιτάσσει η λειτουργία της Βουλής και ο θεσμικός ρόλος όλων μας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι εννιά μαθητές και μαθήτριες από το 120ο Δημοτικό Σχολείο Αθηνών συνοδευόμενοι από δύο δασκάλους.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος και συντοπίτης μου κ. Λιντζέρης.
      Οι συντοπίτες έχουν σήμερα την τιμητική τους.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ πολύ, κύριε Πρόεδρε.
      Κύριε Πρόεδρε, νομίζω ότι είναι γνωστό και αποδεκτό από όλους ότι «αρχή άνδρα δείκνυσι». Και παρακολουθήσαμε σήμερα τον κύριο Υπουργό, φίλο μου, εκλεκτό επιστήμονα και γιατρό, να πλέει σε πελάγη δημαγωγίας και λαϊκισμού, αφού κατανάλωσε το μισό του περίπου λόγο ασχολούμενος με τα δήθεν εσωτερικά προβλήματα του ΠΑ.ΣΟ.Κ..
      Κύριε Υπουργέ, καλά θα κάνετε να ασχοληθείτε με τα του οίκου σας. Έχετε πολλή ύλη μπροστά σας. Μπορείτε να ασχοληθείτε με καραγκιόζηδες, μπορείτε να ασχοληθείτε με τους Υπουργούς που έχουν σπόνσορες και τα οποία φιλοξενούνται στις σημερινές εφημερίδες. Πάντως μην αφίστασθε από το σημαντικό ρόλο εφ’ ώ ετάχθητε, το ρόλο του Υπουργού και πολιτικά υπεύθυνου για την αντιμετώπιση του προβλήματος των ναρκωτικών.
      Μία δεύτερη παρατήρηση: Ο Κοινοβουλευτικός Εκπρόσωπος της Νέας Δημοκρατίας είπε ότι η άρνησή μας να δεχθούμε αυτή τη διαδικασία, οφείλεται σε έλλειψη θέσεων. Να σας πω κάτι; Το ΠΑ.ΣΟ.Κ. είχε θέσεις στο θέμα αυτό και τις έκανε περήφανη πράξη όταν ήταν κυβέρνηση. Τώρα έχει θέσεις, τις οποίες επεξεργάζεται και θα καταθέσει. Το μείζον θέμα είναι ότι δεν έχει θέση η Κυβέρνηση. Και ναι μεν η Αντιπολίτευση πρέπει να στέκεται στο ύψος των περιστάσεων, το στίγμα όμως της κοινωνίας το δίνει η Κυβέρνηση. Και η Κυβέρνηση πλέει στο απόλυτο κενό.
      Κυρίες και κύριοι, το πρόβλημα των ναρκωτικών αποτελεί στις μέρες μας ένα από τα πιο σημαντικά προβλήματα όχι μόνο στη χώρα μας, αλλά και σε όλο τον κόσμο. Αποτελεί αναμφισβήτητα ένα από τα μεγαλύτερα κοινωνικά προβλήματα, ένα πρόβλημα που αφορά τους χρήστες -και άκουσα την πολύ θεμελιωμένη και συναισθηματική τοποθέτηση του επίσης συντοπίτη μας, κύριε Πρόεδρε, προλαλήσαντος συναδέλφου- αφορά τη διακίνησή τους. Αρκεί να σκεφτούμε πως όλες οι στατιστικές προσεγγίσεις αναφέρουν ότι ο τζίρος από τα ναρκωτικά στο παγκόσμιο εμπόριο αφορά το 8% έως 10% και βέβαια το πολύ μεγάλο δημοσιονομικό πρόβλημα, το οποίο αφορά το κράτος μας και την παγκόσμια κοινότητα, αλλά να ασχοληθούμε με τα καθ’ ημάς, το κράτος μας. Και δεν αναφέρομαι μόνο στις δαπάνες της πολιτείας για την αντιμετώπιση του προβλήματος, δεν αναφέρομαι μόνο στις εκατοντάδες εργατοώρες, οι οποίες καταναλώνονται και σπαταλούνται από την έλλειψη σοβαρού εργατικού δυναμικού, το οποίο θα μπορούσε να βρεθεί στην παραγωγή, αλλά  στο σύνολο των δαπανών.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Και βέβαια αρκεί κανείς να αναρωτηθεί και να προβληματιστεί, όταν το 40% των φυλακισμένων σήμερα στις ελληνικές φυλακές αφορά υποθέσεις ναρκωτικών. 
      Το πρόβλημα είναι πολυσύνθετο και αποτελεί θα έλεγα, κυρίες και κύριοι συνάδελφοι, τη σύγχρονη Λερναία Ύδρα. Δεν είναι πρόβλημα της διπλανής πόρτας. Είναι πρόβλημα της δικής μας πόρτας και σαν τέτοιο πρέπει να το αντιμετωπίσουμε, με γνώση, συνέπεια και διάρκεια. Είναι από τα τεράστια ζητήματα που δεν επιτρέπουν επ’ ουδενί από κανένα χαλάρωση ή υποστολή. 
      Κυρίες και κύριοι συνάδελφοι, είναι τόσο σημαντικό το πρόβλημα, ώστε κατά τη γνώμη μου δεν έχουν καμιά δικαιολογία ούτε αυτοί που επιχαίρουν και επαναπαύονται στα θετικά που έχουν επιτευχθεί στη μάχη κατά των ναρκωτικών, αλλά ούτε βεβαίως και αυτοί που μηδενίζουν τις κατακτήσεις της πολιτείας στη μάχη ενάντιά τους. Γιατί είναι βέβαιο ότι τα κέντρα πρόληψης -ο Ο.ΚΑ.ΝΑ., το ΚΕ.Θ.Ε.Α.- οι θεραπευτικές κοινότητες, οι θεραπείες με υποκατάστατα, είναι απαραίτητα και χρήσιμα όπλα της πολιτείας ενάντια στη σύγχρονη αυτή μάστιγα. Βεβαίως και δεν αρκούν. Όμως οφείλετε να το ομολογήσετε πως όλα αυτά είναι επιτεύγματα της προηγούμενης Κυβέρνησης. Και θα ήταν σημαντικό και χρήσιμο και διαφωτιστικό, θα έλεγα, ο κύριος Υπουργός, αντί να ασχολείται με τα δήθεν του ΠΑ.ΣΟ.Κ., να μας απαριθμήσει ποια καινούργια δομή, ποια καινούργια δράση προσέθεσε σε όλα αυτά, πού εκσυγχρόνισε το νομοθετικό πλαίσιο που διέπει το πρόβλημα των ναρκωτικών, ποια καινούργια στρατηγική εφάρμοσε είτε στην πρόληψη, είτε στην αποτοξίνωση είτε στην απεξάρτηση είτε στην επανένταξη; Είναι βέβαια ρητορικό το ερώτημα, γιατί είναι γνωστό τοις πάσι ότι ο απολογισμός είναι μηδενικός. Παρά τις καλές προσωπικές προθέσεις όλων των συναδέλφων όλων των πτερύγων, τα δύο αυτά χρόνια δεν έχει προστεθεί τίποτα καινούργιο, ούτε ένα καινούργιο βέλος στη φαρέτρα της πολιτείας και της κοινωνίας ενάντια στην αντιμετώπιση αυτής της Λερναίας Ύδρας. Ο Ο.ΚΑ.ΝΑ. είναι περίπου ακέφαλος. Είναι δεδομένη η κακή συνεργασία του με το ΚΕ.Θ.Ε.Α.. Η λίστα αναμονής υποκατάστατων αυξάνεται αντί να μειώνεται. 
      Το πρώτο λοιπόν νομοθέτημα που η Κυβέρνηση φέρνει στη Βουλή μετά την άνοδό της στην εξουσία –και έχει σημασία αυτό- ασχολείται με το θέμα και το πρόβλημα των ναρκωτικών, όχι με κάτι πρωτογενές ή νέο, αλλά με κωδικοποίηση κάποιου παλιού. Σήμερα λοιπόν –και είναι σημαντικό- δεν συζητάμε επί της ουσίας. Δεν νομοθετούμε κάποιο νέο νομοθέτημα ούτε επεξεργαζόμαστε πολιτικές σύγχρονες για την αντιμετώπιση αυτής της Λερναίας Ύδρας. Ακούστε: Ουδόλως επιθυμώ να μηδενίσω το σημαντικό έργο της Κεντρικής Επιτροπής Κωδικοποίησης. Άλλωστε, από το Βήμα αυτό έχω πει πως ένα από τα προβλήματα του πολιτικού μας συστήματος είναι η πολυνομία και η αλληλοεπικάλυψη των νόμων. Ακριβώς γι’ αυτό, είναι χρήσιμο να γίνει. Όμως αυτό θα μπορούσε να γίνει με ένα Προεδρικό Διάταγμα και να συζητήσουμε σήμερα επί της ουσίας. Εγώ απλά οφείλω να επισημάνω πως η πρώτη πρωτοβουλία της Κυβέρνησης στο θέμα των ναρκωτικών ήταν απλά η κωδικοποίηση των νόμων κι όχι η επί της ουσίας συζήτηση. 
      Κύριε Υπουργέ, νομίζω ότι αδικείτε τον εαυτό σας, αδικείτε το Κοινοβούλιο, αφού του στερείτε τη δυνατότητα να συζητήσει επί της ουσίας. Κυρίως όμως αδικείτε την πολύ σοβαρή δουλειά που έχει κάνει η Διακομματική Επιτροπή για την αντιμετώπιση των ναρκωτικών. Συμβουλευθείτε το συνάδελφό σας, τον Πρόεδρο της Επιτροπής τον κ. Κιλτίδη. Θα σας πει και θα σας εισηγηθεί πόσα ομόφωνα έχουν αποφασιστεί σ’ αυτή την Επιτροπή και πόσα πορίσματα έχουν κατατεθεί. Έχετε έτοιμη δουλειά. Αυτά έχει ανάγκη ο τόπος, προκειμένου να αποτελέσει μία καινούργια διέξοδο, ένα καινούργιο βήμα, ούτως ώστε να δώσουμε ελπίδα σε όλους αυτούς που βρίσκονται στο θάνατο των ναρκωτικών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, κύριε Πρόεδρε -και μια και χτύπησε ο χρόνος μου και ευχαριστώ για την ανοχή σας- θα ήθελα απλά και μόνο να πω για τον ουσιαστικό και ριζοσπαστικό ρόλο του Αντιπροέδρου της Βουλής, του κ. Σούρλα.
      Ο κ. Σούρλας απέδειξε τη διεθνή υποκρισία που υπάρχει στο ζήτημα της αντιμετώπισης των ναρκωτικών. Εδώ έχω να προσθέσω πως όπως όλοι συμφωνούμε ότι η τρομοκρατία χρήζει παγκόσμιας αντιμετώπισης, έτσι και η αντιμετώπιση των ναρκωτικών χρήζει παγκόσμιας αντιμετώπισης. Αυτό όλοι οι Υπουργοί οφείλουν να το βάζουν σ’ όλες τις συσκέψεις, σ’ όλες τις μη υπουργικές συναντήσεις, σ’ όλα τα διεθνή fora.
      (Χειροκροτήματα από την πτέρυγα του ΠΑ.ΣΟ.Κ.)
       Ακούστε μόνο μια φράση, την οποία λέω για τον εαυτό μου. Αισθάνομαι πάρα πολύ άβολα ως εκπρόσωπος του ελληνικού λαού να συζητώ για το πρόβλημα των ναρκωτικών απ’ αυτήν εδώ την Έδρα, γνωρίζοντας  ότι κάθε μέρα ένας, δύο, δέκα συνάνθρωποί μας πεθαίνουν. Ας αφήσουμε, λοιπόν, και τις συναισθηματικές και τις λαϊκίστικες κραυγές και ας αρθεί ο καθένας στο ύψος των περιστάσεων εφ ώ ετάχθη. Οφείλουμε όλοι να συναινέσουμε προς αυτή την κατεύθυνση. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιντζέρη. 
      Ας σημειώσουμε ιδιαίτερα την τελευταία αποστροφή του λόγου του, ας την καταγράψουμε, ας την υπογραμμίσουμε και ας συστρατευτούμε όλοι στη μεγάλη υπόθεση των ναρκωτικών. 
      Ο κ. Αντωνακόπουλος έχει το λόγο. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, πιστεύω ότι εάν ο κύριος Υφυπουργός δεν μιλούσε άστοχα και άδικα για την απουσία επιχειρημάτων που έχει για τη σημερινή νομοθετική πρωτοβουλία της Κυβέρνησης, στη παρούσα περίπτωση θα ταίριαζε ένα άλλο ρητό, το ρητό « απορία ψάλτου βηξ». Όμως, υπάρχει η τακτική ενός  μηρυκασμού υλικού που υπάρχει από το παρελθόν, χωρίς να προστίθεται τίποτα καινούργιο. Αυτό βεβαίως παραπέμπει σε πολιτική σκιών, η οποία με τη σειρά της  παραπέμπει στο θέατρο σκιών. Ο πιο γνωστός λαϊκός ήρωας του θεάτρου σκιών είναι ο Καραγκιόζης, ο οποίος έγινε πολύ επίκαιρος με επικοινωνιακή πρωτοβουλία  κυβερνητικών στελεχών.
      Πιστεύω, λοιπόν, ότι θα πρέπει να συνειδητοποιήσει η Κυβέρνηση ότι ενώ έχει το πλεονέκτημα της νομοθετικής πρωτοβουλίας και της βελτίωσης του υπάρχοντος θεσμικού πλαισίου, δεν κάνει τίποτε άλλο σήμερα παρά να θεωρεί ότι το Κοινοβούλιο είναι ένας θεσμός υπηρεσιακού χαρακτήρα, που θα έρθει καθαρά νομοτεχνικά να αθροίσει και να κωδικοποιήσει την υπάρχουσα νομοθεσία. Αυτό θα μπορούσε να γίνει με προεδρικό διάταγμα και μπορεί και η διοίκηση να το κάνει. 
      Άρα, λοιπόν, εδώ που είναι βήμα πολιτικού διαλόγου δεν πιστεύω ότι στέκεστε ως Κυβέρνηση στο ύψος των περιστάσεων και ότι θέλετε τους θεσμούς να ασχολούνται στο επίπεδο που τους αρμόζει με τα μεγάλα προβλήματα της ελληνικής κοινωνίας, ένα από τα οποία είναι η χρήση των ναρκωτικών. Είναι μεγάλο πρόβλημα όχι μόνο της ελληνικής κοινωνίας, αλλά της παγκόσμιας κοινότητας.
      Δεν φτάνει, όμως μόνο αυτό, δηλαδή ότι δεν κάνετε τίποτα. Θέλοντας να εξισώσετε τον εαυτό σας προς τα κάτω με το παρελθόν, απαξιώνετε και υποβαθμίζετε ό,τι έχει γίνει από τις κυβερνήσεις του ΠΑ.ΣΟ.Κ. Μα, ακόμα και αυτή την κωδικοποίηση που κάνετε, την παραλάβατε ως νόμο. Εμείς σας λέμε ως ΠΑ.ΣΟ.Κ ότι θέλει βελτίωση. Εσείς ως Κυβέρνηση δεν έχετε ούτε αυτό το θάρρος να το κάνετε. 
      Παραλάβατε μία σειρά από υποδομές, τις οποίες έχετε ακυρώσει στην πράξη. Δεν παραλάβατε ένα σωρό κέντρα πρόληψης σε αστικές εταιρείες μη κερδοσκοπικού χαρακτήρα μεταξύ Τοπικής Αυτοδιοίκησης και Ο.ΚΑ.ΝΑ.; Δεν χρηματοδοτήσατε τίποτε απ’ αυτά τα προγράμματα μέσω των οποίων γινόταν η πρόληψη στα σχολεία, γινόταν η αγωγή υγείας στους ευαίσθητους πληθυσμούς των δημοτικών και των γυμνασίων.
      Δεν προχωρήσατε το πρόγραμμα δημιουργίας μονάδων χορήγησης με υποκατάστατα στα καινούρια νοσοκομεία που έχουν γίνει σ’ όλη τη χώρα, όπως στο νοσοκομείο «Ανδρέας 	Παπανδρέου» του Πύργου, όπου προβλεπόταν η δημιουργία μονάδας χορήγησης προναρθίνης. Τα σταματήσατε όλα. Δικοί σας Βουλευτές σάς κάνουν ερωτήσεις συνέχεια στο Κοινοβούλιο. Δεν τα προχωράτε.
      Τα προγράμματα του Ο.Α.Ε.Δ. για την επανένταξη των απεξαρτημένων χρηστών τα σταματήσατε. Τα προγράμματα για νέες επιχειρήσεις δεν τα χρηματοδοτείτε, για να γίνει η σωστή επανένταξη στην κοινωνία. Επίσης το πρόγραμμα-τομή που έγινε με τους φύλακες συνόρων, γιατί πράγματι έχει εντοπισθεί ότι από τα σύνορά μας στα Βαλκάνια γίνεται μεγάλη εισαγωγή ναρκωτικών, ούτε αυτό το προχωρήσατε. Και το Λιμενικό με τον εξοπλισμό του για τον πόλεμο ενάντια στα ναρκωτικά και αυτό έχει σταματήσει όσον αφορά την πρόοδό του.
      Έτσι, σήμερα μας φέρνετε εδώ λες και είμαστε υπηρεσιακοί παράγοντες και έχετε και την απαίτηση να πανηγυρίσουμε μαζί σας για μια υποβάθμιση του Κοινοβουλίου. Πιστεύω ότι είναι απρόσφορη αυτή η διαδικασία πολιτικά, γιατί εδώ είναι κορυφαίος θεσμός της δημοκρατίας και γίνεται αντιπαράθεση πάνω σε πολιτικές απόψεις. Αλλά ας δούμε αυτό καθ’ αυτό το περιεχόμενο της κωδικοποίησης το οποίο ουσιαστικά μπορεί να έχει ξεπεραστεί σε πολλούς τομείς από την καθημερινότητα και την ίδια τη ζωή.
      Αρχικά υπάρχει διαπίστωση στην ορολογία των ναρκωτικών, υπάρχει μια δυσαρμονία και μια ανακρίβεια της χρήσης του όρου πλέον, διότι με την ευρύτερη, την καθημερινή χρήση του όρου, η οποία δεν είναι επιστημονική και στα κείμενα των νόμων δεν ομιλούμε με αυτή τη διάσταση των όρων, ναρκωτικά εννοούνται μόνο η ηρωίνη και η μορφίνη. Εδώ σήμερα πρέπει να πάμε στις ψυχοτρόπες, εξαρτησιογόνες ουσίες που περιλαμβάνουν από το οινόπνευμα μέχρι και τη νικοτίνη. Και εκεί λοιπόν γνωρίζετε πολύ καλά ότι στηρίζονται όλες οι παραβατικές συμπεριφορές, οι οποίες είναι καταστροφικές για την κοινωνική συνοχή και τα συστήματα υγείας. 
      Εάν, λοιπόν, θέλουμε να συγκρουστούμε με εκείνα τα τεράστια οικονομικά συμφέροντα, με εκείνα τα κέντρα που κατασκευάζουν πρότυπα συμπεριφορών και καταστρέφουν τις κοινωνίες, θα πρέπει να δούμε το ζήτημα στην πραγματική του διάσταση και όχι βεβαίως στη λογική του αφορισμού μόνο.
      Είναι γνωστό ότι στην Ευρώπη ήδη έχουν αρχίσει να κατατάσσουν στην κατηγορία των ναρκωτικών το οινόπνευμα. Στη Γαλλία θεωρούν ότι στα τρία πιο σκληρά ναρκωτικά που υπάρχουν είναι το οινόπνευμα, γιατί πράγματι δημιουργεί εξαρτήσεις, γιατί πράγματι προκαλεί πολλά ατυχήματα, κοστίζει πάρα πολύ στα συστήματα υγείας.
      Υπάρχει μία φοβερή υποκρισία της παγκόσμιας κοινότητας γύρω από την παραγωγή, τη διακίνηση και τη χρήση των ναρκωτικών. Ομιλούμε για πολλές ασύμμετρες απειλές κατά της ανθρωπότητας μέσω των οποίων μπορούμε να μετρήσουμε και θύματα, αλλά η μεγαλύτερη ασύμμετρη απειλή κατά του ανθρώπου σήμερα είναι τα ναρκωτικά. Καμία εκστρατεία δεν γίνεται κατά των χωρών παραγωγής ναρκωτικών, ενώ γνωρίζουμε πολύ καλά σε ποια εργοστάσια παρασκευάζεται η ηρωίνη, γνωρίζουμε πολύ καλά που καλλιεργείται η παπαρούνα, γνωρίζουμε πολύ καλά γιατί υπάρχει ανοχή σ’ αυτού του είδους τις δραστηριότητες.
      Άρα, στη σύγχρονη παγκόσμια διακυβέρνηση πρέπει να διακριθούμε και εκτός εθνικών συνόρων και να κάνουμε προτάσεις ρηξικέλευθες, γιατί το φαινόμενο δεν αντιμετωπίζεται μόνο με όρους κράτους, ούτε με όρους αν θέλετε συνόρων. Δεν μπορούμε να απομονώσουμε την εισαγωγή αυτής της παραβατικότητας φυλάσσοντας τα σύνορά μας.
      Πρέπει, λοιπόν, η Ελλάδα να διακριθεί σ’ αυτόν τον τομέα και να καταθέσει προτάσεις επαναστατικές. Γιατί είμαστε μια χώρα με μεγάλης έκτασης θαλάσσια σύνορα, μέσω των οποίων διακινούνται προς την Ευρώπη τεράστια ποσά ναρκωτικών. Και δεν μπορούμε μόνοι μας να σηκώσουμε αυτό το φορτίο.
      Κύριε Υπουργέ, πιστεύω ότι με τις δυνατότητες που έχουμε ως χώρα πρέπει να παρέμβουμε στην πρόληψη, στη διαμόρφωση αντίστασης στη χρήση των ναρκωτικών. Πρέπει να ενταχθεί υποχρεωτικά στα σχολεία, στα δημοτικά, το μάθημα της αγωγής υγείας και κυρίως να εστιαστεί γύρω από την πρόληψη των ναρκωτικών. Διότι η καλύτερη πρόληψη γίνεται από το δάσκαλο, το καλύτερο μάθημα αγωγής υγείας γίνεται από το δάσκαλο σ’ αυτή την ευαίσθητη ηλικία, όπου δομείται η προσωπικότητα και μπορούμε να φτιάξουμε ένα τοίχος που θα εμποδίσει την είσοδο των ναρκωτικών.
      Πρέπει να προχωρήσουμε στην ανάπτυξη των μονάδων χορήγησης υποκατάστατων. Είναι τραγικό αυτό που έχει γίνει, να έχετε σταματήσει στη μέση αυτό το πρόγραμμα. Πρέπει να συνεχίσετε τα προγράμματα του Ο.Α.Ε.Δ. περί επανένταξης. 
      Πρέπει να δούμε τελικά και την ανάπτυξη μηχανισμών καταστολής. Τα συναρμόδια Υπουργεία Δικαιοσύνης, Δημόσιας Τάξης, Εμπορικής Ναυτιλίας, Εθνικής Άμυνας, Εθνικής Παιδείας είναι Υπουργεία μαζί με το Υπουργείο Υγείας που μπορούν να επεξεργαστούν πολιτικές.
      Χρειάζεται όμως ενιαία στάση, ενιαία αντίληψη και κυρίως χρειάζεται να δούμε το πρόβλημα στη σοβαρότητα που έχει. Δεν μπορούμε να πούμε ότι κάναμε κάτι επειδή κωδικοποιήσαμε μια υπάρχουσα νομοθεσία, η οποία σε πολλά σημεία έχει ξεπεραστεί. Τότε μας έχει ξεπεράσει το πρόβλημα. Είστε υποχρεωμένοι αμέσως, αύριο κιόλας να φέρετε τις δικές σας νομοθετικές παρεμβάσεις, να μας αποδείξετε το δικό σας κυβερνητικό έργο σε αυτόν τον τομέα. Η σύγκριση με το παρελθόν δεν μπορεί να σας τιμά, διότι ο ελληνικός λαός, κάθε Έλληνας πολίτης έχει βιώσει το έργο του ΠΑ.ΣΟ.Κ. γύρω από αυτό το μεγάλο πρόβλημα στο παρελθόν, το βλέπει. Το δικό μας έργο δεν ήταν ένα έργο θεωρητικό, ήταν έργο που μπορούμε να το δείξουμε. Μπορούμε να δείξουμε όλα τα κέντρα που έχουμε κάνει, τα κέντρα πρόληψης, τα κέντρα αποκατάστασης, μπορούμε να δείξουμε τις εγκαταστάσεις του Ο.ΚΑ.ΝΑ., μπορούμε να δείξουμε πάρα πολλά. Φτιάξτε και εσείς κάτι που θα μπορείτε να το δείξετε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αντωνακόπουλο.
      Το λόγο έχει ο συνάδελφος κ. Σαμπαζιώτης.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, όπως όλοι γνωρίζουμε, η ελληνική έννομη τάξη διακρίνεται από το φαινόμενο της πολυνομίας, φαινόμενο το οποίο έχει χαρακτήρα διαχρονικό. Τα όργανα της νομοθετικής και εκτελεστικής εξουσίας παράγουν ικανό αριθμό κανόνων δικαίου, είτε για να ρυθμίσουν νέες σχέσεις και να καλύψουν τα κενά της νομοθεσίας είτε για να τροποποιήσουν, να συμπληρώσουν ή και να καταργήσουν υφιστάμενους κανόνες. Στο πλέγμα των κανόνων που θεσπίζονται με διατάξεις νόμων και κανονιστικών πράξεων της διοίκησης, εντοπίζονται ασάφειες και παραλείψεις και ενίοτε αντιφάσεις, με αποτέλεσμα να υπάρχει συχνά αβεβαιότητα ως προς τον κανόνα δικαίου που ισχύει σε κάθε περίπτωση. Ανασφάλεια όμως δικαίου, κύριοι συνάδελφοι, σημαίνει δημιουργία αμφισβητήσεων και διενέξεων. 
      Για τη θεραπεία λοιπόν ή τουλάχιστον τον περιορισμό του παραπάνω φαινομένου είναι αναγκαίο να κωδικοποιηθεί η νομοθεσία κατά θεματική ενότητα. Το μεγάλο πρόβλημα των εφαρμοστών των νόμων στα δικαστήρια είναι ότι υπάρχουν διάσπαρτες διατάξεις πολλών ετών, οι οποίες αρκετές φορές είναι άγνωστες σε όσους είναι στο χώρο της δικαιοσύνης και ίσως άγνωστες και σε αυτούς τους ίδιους τους δικαστές. Αυτό το σχέδιο νόμου στοχεύει στην κωδικοποίηση όλων αυτών των διατάξεων νόμων και των προεδρικών διαταγμάτων και ό,τι σχετικό έχει περάσει μέχρι τώρα για το θέμα των ναρκωτικών.
      Είναι γεγονός ότι αποτελούσε για τα νομικά πράγματα της χώρας εκκρεμότητα η κωδικοποίηση των μέχρι σήμερα υφιστάμενων διατάξεων του Κώδικα Νόμων για τα ναρκωτικά. Δεν πρόκειται για νέες διατάξεις, κύριοι συνάδελφοι, αλλά για όλες εκείνες τις διατάξεις που υφίστανται μέχρι σήμερα και οι οποίες είναι διάσπαρτες σε διάφορους νόμους. Έχουμε ένα νομοθετικό έργο που ξεκινάει από το 1932 μέχρι σήμερα, δηλαδή ένα νομοθετικό έργο εβδομήντα τεσσάρων ετών. Ενδεικτικό δε της πολυνομίας είναι το γεγονός ότι ο νέος Κώδικας Νόμων για τα ναρκωτικά αποτελείται από εξήντα άρθρα, στα οποία κωδικοποιούνται δεκαεπτά προηγούμενοι νόμοι και είκοσι εννέα υπουργικές αποφάσεις.
      Η κατάθεση του σχεδίου νόμου δείχνει ότι η Κυβέρνηση είναι συνεπής με τις επιταγές του Συντάγματος ως προς το νομοκανονιστικό μέρος και γίνεται σε εφαρμογή της συνταγματικής επιταγής, όπως αυτή προβλέπεται από το άρθρο 76 παράγραφος 7 του Συντάγματος. Η δουλειά αυτή, κύριοι συνάδελφοι, ξεκίνησε πριν έρθει η Νέα Δημοκρατία στη διακυβέρνηση της χώρας. Δημιουργήθηκε μία πολύ υψηλού κύρους επιστημονική επιτροπή και έκανε ένα κείμενο, το οποίο είναι νομικά και τεχνοκρατικά άρτιο. Σήμερα απλώς παρουσιάζεται αυτή η δουλειά της Κεντρικής Επιστημονικής Επιτροπής Κωδικοποίησης, της οποίας τη σύνθεση δεν άλλαξε η Νέα Δημοκρατία, μια κωδικοποίηση που θα αποτελέσει ένα νομικό εργαλείο στα χέρια νομικών και δικαστών για την καλύτερη και ευκολότερη καθημερινή εφαρμογή των νόμων αυτών. 
      Στο σχετικό πίνακα απαριθμούνται, κύριοι συνάδελφοι, διακόσιες ογδόντα τέσσερις ουσίες που εμπίπτουν στην περί ναρκωτικών νομοθεσία και καταγράφονται με σαφήνεια όλες οι νομικές και ποινικές συνέπειες για τους εμπλεκόμενους σε παράνομη διακίνηση. Μεταξύ άλλων κωδικοποιείται και η νομοθεσία για τον Ο.ΚΑ.ΝΑ., ο οποίος ορίζεται πλέον ως ο αρμόδιος οργανισμός για το σχεδιασμό και την υλοποίηση προγραμμάτων απεξάρτησης. 
      Κυρίες και κύριοι συνάδελφοι, το σχέδιο νόμου που φέρνει η Κυβέρνηση είναι ένας πανδέκτης της νομοθεσίας σχετικά με τα ναρκωτικά. Ένας από τους σκοπούς αυτής της κωδικοποίησης είναι η κατάταξη των νόμων που σχετίζονται με τα ναρκωτικά, ώστε να δούμε τα προβλήματα που δημιουργούνται από την εφαρμογή τους. Αυτή η κωδικοποίηση δεν μας εμποδίζει καθόλου να προχωρήσουμε επί της ουσίας για να αντιμετωπίσουμε το μεγάλο θέμα των ναρκωτικών. Αντίθετα μας προκαλεί, μας βοηθά, μας υποχρεώνει να δούμε τα υπάρχοντα προβλήματα και να προχωρήσουμε πλέον όχι στην αλλαγή του κώδικα, αλλά στην αλλαγή πρωτογενώς της νομοθεσίας, καθώς για πρώτη φορά θα γνωρίζουμε εμπεριστατωμένα την υπάρχουσα. 
      Η σύγχρονη πραγματικότητα αλλά και η εμπειρία από την πολιτική που ασκείται μέχρι σήμερα στο θέμα των ναρκωτικών πρέπει να μας οδηγήσουν σε αλλαγή προτεραιοτήτων. Η πολιτική που έχει ως στόχο την καταδίωξη και την καταστολή προφανώς έχει αποτύχει διότι δεν αμβλύνει την έκταση του προβλήματος και δεν περιορίζει τις βλάβες. Το αποτέλεσμα είναι γνωστό και το επιβεβαιώνουν οι θάνατοι από τα ναρκωτικά που καθημερινά βλέπουμε να συμβαίνουν. Ενδεικτικά θα σας πω ότι το φαινόμενο τείνει κορυφούμενο. Το 1991 οι θάνατοι από τα ναρκωτικά ήταν μόλις ενενήντα τέσσερις. Το 2004 οι θάνατοι έφτασαν τους διακόσιους εξήντα ένα. Πρέπει δε να λάβουμε υπ' όψιν μας και τους θανάτους που για ευνόητους λόγους δεν δηλώνονται και δεν καταγράφονται.
      Επομένως η καταπολέμηση του παράνομου εμπορίου ναρκωτικών, η αποδυνάμωσή του μέσω της απεξάρτησης των χρηστών, η αντιμετώπιση των χρηστών ως συμπολιτών μας που έχουν ανάγκη στήριξης ώστε να μειωθούν οι κίνδυνοι που τους απειλούν, είναι προτεραιότητες μιας σύγχρονης οπτικής στην πολιτική που πρέπει να υιοθετήσουμε για τα ναρκωτικά. 
      Στόχος αυτής της κωδικοποίησης είναι η βελτίωση των διαδικασιών ελέγχου και εμπορίας των ναρκωτικών φαρμάκων, αλλά και η αποτελεσματικότερη πρόληψη της παράνομης διακίνησης ναρκωτικών ουσιών. Θεωρώ ότι το προτεινόμενο νομοσχέδιο θα καταστήσει τη νομοθεσία προσιτή και κατανοητή από τους αποδέκτες της, θα περιορίσει τα λάθη της διοίκησης που σε μεγάλο βαθμό οφείλονται στις ασάφειες και στις αντιφάσεις της νομοθεσίας, θα διευρύνει το κράτος δικαίου και θα αποτελέσει ένα θαυμάσιο και χρήσιμο εργαλείο για τους εφαρμοστές των νόμων στα δικαστήρια.
      Ψηφίζω ανεπιφύλακτα αυτό το νομοσχέδιο. Θα ήθελα δε να δηλώσω ότι ως νέος άνθρωπος που εκπροσωπώ στο ελληνικό Κοινοβούλιο τη γενιά μου, εκφράζω τη μεγάλη μου αγωνία γι' αυτό το δραματικό φαινόμενο που σήμερα λαμβάνει χώρα στην ελληνική κοινωνία. Η μάστιγα των ναρκωτικών σε συνδυασμό με την υπογεννητικότητα τρώει σαν σαράκι τα θεμέλια του κοινωνικού ιστού της πατρίδας μας. Εδώ θα πρέπει να σκύψουμε με ιδιαίτερο ενδιαφέρον διότι ναι με δαπανώνται κάθε χρόνο και σωστά εκατοντάδες εκατομμύρια ευρώ για τους εξοπλισμούς, αφού είναι υποχρέωσή μας να εξασφαλίσουμε τα εθνικά μας δικαιώματα και τα σύνορά μας, αλλά πατρίδα και Ελλάδα δεν είναι οι κάμποι οι ραχούλες και τα ψηλά βουνά αλλά είναι και το έμψυχο υλικό μας που καθημερινά κατατρώγεται από τα ναρκωτικά. Αυτό το έμψυχο υλικό είναι η ελπίδα της πατρίδας μας. Είναι δραματικό το γεγονός ότι σήμερα περίπου τριακόσιες χιλιάδες νέοι άνθρωποι δεκατεσσάρων έως σαράντα πέντε ετών εξαιτίας αυτής της μάστιγας δεν είναι ενεργοί. Σκεφτείτε πόσους χάνει η πατρίδα μας όταν το σαράκι των ναρκωτικών τρώει από μέσα τα θεμέλια του κοινωνικού μας ιστού.
      Κύριε Υπουργέ, νομίζω ότι χρειάζεται μια σοβαρότερη προσέγγιση από την πολιτεία. Χρειάζεται αφύπνιση και ενεργοποίηση των πολιτών. Τα ναρκωτικά δεν πρέπει να είναι μόνο υπόθεση της πολιτείας. Δεν μπορεί με τα εκάστοτε νομοσχέδια να δημιουργούμε αίσθηση αποενοχοποίησης των πολιτών απέναντι σ’ αυτό το μεγάλο πρόβλημα. Τα ναρκωτικά δεν είναι πλέον μόνο στην πόλη μας και στην γειτονιά μας αλλά και μέσα στο σπίτι μας. Ήρθε η ώρα με πολύ σοβαρό σχεδιασμό και με τα απαραίτητα κονδύλια να θωρακίσουμε τα νιάτα μας για να προφυλάξουμε το μέλλον της πατρίδας μας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Έρνεστ Χεμινγουέη έλεγε μη ρωτάς για ποιόν χτυπάει η καμπάνα.
      Η καμπάνα χτυπάει για σένα. Όσοι δεν ακούν την καμπάνα, είναι αξιοθρήνητοι. 
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, πάντα η κωδικοποίηση των διάσπαρτων διατάξεων που βρίσκονται σε νόμους βοηθάει. Ποιος έχει αντίρρηση για την κωδικοποίηση των διατάξεων; Η ουσία όμως δεν βρίσκεται στην  κωδικοποίηση των διατάξεων. 
      Όλοι μας –όπως και εσείς κ. Σούρλα που προεδρεύετε- γνωρίζουμε ότι είναι εγγενής η αδυναμία της ελληνικής νομοθεσίας από το γεγονός ότι πολλές φορές ψηφίζονται διατάξεις δια «πυροβολισμού» σε νομοσχέδια τα οποία έχουν άλλο περιεχόμενο. Αυτό γίνεται με τροπολογίες, διότι οι ανάγκες της ζωής δημιούργησαν το πρόβλημα το οποίο πρέπει να λυθεί εκείνη τη στιγμή. Υπάρχουν αυτές οι διατάξεις και καλό είναι να κωδικοποιούνται. 
      Παρεμπιπτόντως, θέλω να πω ότι λίγο ενδιαφέρει αν κωδικοποιούνται οι διατάξεις με προεδρικό διάταγμα ή με νόμο, όπως γίνεται τώρα. Θα πω μόνο για τους κυρίους συναδέλφους ότι είναι πιο δύσκολο να συντάξεις και να προωθήσεις προεδρικό διάταγμα -λόγω των δημόσιων ελεγκτικών και όλων των άλλων υπηρεσιών, οι οποίες επιβλέπουν τη σύνταξη ενός προεδρικού διατάγματος, το οποίο πάει και έρχεται για υπογραφή- από το να ψηφίσεις νόμο ή τροπολογία ή ένα άρθρο σε  ένα νομοσχέδιο. 
      Όμως, δεν ζήτησα το λόγο για να πω στην Αίθουσα αυτά τα οποία είπα προηγουμένως και σίγουρα δεν πήρα το λόγο για να πω ότι ανάμεσα στα παγκόσμια προβλήματα η μάστιγα των ναρκωτικών είναι στην πρώτη ή τη δεύτερη θέση, όπως είναι η διασπορά των συμβατικών πυρηνικών, όπως είναι οι πανδημίες, το AIDS και η ερημοποίηση του περιβάλλοντος. Αν θέλετε, αυτές είναι κοινές αλήθειες. 
      Πήρα το λόγο για να υποδηλώσω την υποκρισία η οποία υπάρχει στην κοινωνία μας, όπως και την αρρώστια που υπάρχει στην κοινωνία μας προς τη συντηρητική κατεύθυνση η οποία ταυτίζει τον χρήστη με τον άρρωστο, ως το λεπρό. Πήρα το λόγο για να πω ότι κάποια στιγμή η κοινωνία μας θα πρέπει να εγερθεί αν θέλουμε να πολεμήσουμε τα ναρκωτικά, τα οποία, όπως είπαν και οι προλαλήσαντες από του Βήματος, έχουν χτυπήσει την πόρτα μας, είναι στο σπίτι μας, είναι στη διπλανή πόρτα, είναι στο παιδί από το διπλανό διαμέρισμα που παίρνει την τσάντα, πηγαίνει στο σχολείο και μέσα έχει ναρκωτικά, έχει αυτά τα λεγόμενα «τρυπάκια», τα υπογλώσσια. 
      Γι’ αυτό ακριβώς, όμως, η κοινωνία πρέπει να αρχίσει να καταλαβαίνει ότι  αυτό το θέμα πρέπει να το αντιμετωπίσει όχι με συντηρητικές απόψεις και όχι με το να εγείρεται ο δήμος ή η κοινότητα για να κλείσουν τα κέντρα, επειδή θεωρούν ότι αν θα έρθουν κάποιοι στο συγκεκριμένο κέντρο, θα υπάρξει υποβάθμιση στη γειτονιά τους. Αυτές, λοιπόν, οι συντηρητικές απόψεις θα πρέπει να εξαλειφθούν. Αυτές τις συντηρητικές απόψεις θα πρέπει να πολεμήσουμε και θα πρέπει να δούμε το χρήστη τον οποίο βλέπουμε σαν «αποδιοπομπαίο τράγο». Ο χρήστης είναι το επιφαινόμενο των ναρκωτικών και όχι το πρόβλημα. Το πρόβλημα των ναρκωτικών βρίσκεται αλλού. Εμείς βλέπουμε τον χρήστη. Που και που –ενίοτε που λένε- βλέπουμε τα βαποράκια. 
      Τους εμπόρους ναρκωτικών και τα συμφέροντα που βρίσκονται πίσω από  αυτά, ποιος τους βλέπει; Ποιος είναι αυτός από τη Βολιβία που κάνει τα στραβά μάτια για να διακινείται η κοκαΐνη; Ποιος κάνει τα στραβά μάτια από το Ιράν για την παπαρούνα; Ποιος κάνει τα στραβά μάτια για τη διακίνηση των σκληρών ναρκωτικών; Δίπλα μας, στα Σκόπια, δεν παράγονται σκληρά ναρκωτικά; Θέτουμε εμείς ως θέμα το κλείσιμο αυτών των εργοστασίων για την ένταξη των Σκοπίων στην Ευρωπαϊκή Ένωση; Θα με ρωτήσετε εάν τα ξέρουν. Φυσικά και τα ξέρουν! Τα ξέρουν, κύριε Σούρλα, και χαίρομαι που συμφωνείτε μ’ αυτό! 
      ΠΡΟΕΔΡΕΥΩΝ (Γεώργιος Σούρλας): Και ξέρουν και πού επακριβώς βρίσκονται οι πρώτες ύλες, όπως ο οξικός ανυδρίτης ο οποίος αποθηκεύεται, όπως και τις ακριβείς ποσότητες. Έχουν φωτογραφηθεί και καταγραφεί όλα και είναι γνωστά συγκεκριμένα και επώνυμα. 
      ΠΑΝΑΓΙΩΤΗΣ ΣΓΟΥΡΙΔΗΣ: Άρα, πρέπει να δούμε πώς θα σταματήσουν όλα αυτά. 
      Βλέπουμε μία κοινωνία που κρύβει το ναρκομανή, αν έχει κάποιον στο σπίτι της. Φοβάται να το πει η μάνα, μήπως «κοινωνικά ξεπέσουμε». Αντιθέτως, διώχνουμε από πάνω μας, σαν να είναι λεπρός, οποιονδήποτε ναρκομανή υπάρχει, για να μην υποβαθμιστεί η γειτονιά μας, ο δήμος μας ή δεν ξέρω τι άλλο. 
      Αυτά είναι τα προβλήματα που πρέπει να δούμε. Εκεί πρέπει να εστιάσουμε την προσοχή μας. Αυτά τα προβλήματα λύνονται μόνο με το θέμα της παιδείας. Εννοώ παιδεία όχι υπό τύπο μόρφωσης, αλλά υπό τύπο καλλιέργειας. Πάνω σε αυτά τα μεγάλα ζητήματα θα πρέπει να καλλιεργήσουμε τη συνείδηση για μη συντηρητικές κοινωνίες. 
      Αυτά ήθελα να πω, αγαπητέ κύριε Προεδρεύοντα. Γι’ αυτό ζήτησα το λόγο. Αυτό εμένα με απασχολεί. Για τα υπόλοιπα θα έλεγα πως, είτε γίνουν με προεδρικό διάταγμα είτε γίνουν με νόμο, το ίδιο πράγμα κάνει. Καλώς η κωδικοποίηση. Όμως, θα μπορούσε να υπάρχει ουσιαστικό νομοσχέδιο πάνω στο θέμα των ναρκωτικών, για να παταχθεί η μάστιγα αυτή. Σε συνεργασία και με άλλα Υπουργεία να κατέβει πολυνομοσχέδιο, που να θέσει όχι κατασταλτικά, αλλά θεραπευτικά την όλη προσπάθεια. 
      Σας ευχαριστώ που μου δώσατε το δικαίωμα, παρά τον Κανονισμό, να πω αυτές τις λίγες σκέψεις. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Το Προεδρείο σας ευχαριστεί που κάνατε αυτές τις σωστές επισημάνσεις και εκφράσατε ευαισθησίες και αγανακτήσεις, οι οποίες στηρίζονται πάνω σε πραγματικά δραματικά γεγονότα. 
      Το λόγο έχει η κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. 
      Κυρία και κύριοι συνάδελφοι, πραγματικά τοποθετήσεις όπως αυτή του συναδέλφου, που μόλις τελείωσε, πιστεύω ότι τιμούν το Κοινοβούλιό μας. Δείχνουν, όπως και η δική σας κύριε Πρόεδρε χθες -που τη διάβασα, γιατί δεν είχα τη δυνατότητα να είμαι στην Αίθουσα εκείνη την ώρα- ότι το Ελληνικό Κοινοβούλιο ομόθυμα και παρά τις διαφωνίες και την κριτική που και εγώ θα ασκήσω από τη θέση της Αντιπολίτευσης στην Κυβέρνηση έχει τη συνέπεια, τη σοβαρότητα και την ευθύνη που χρειάζεται, για να βοηθήσει και να συμβάλει σε μια κοινή προσπάθεια. 
      Γιατί δεν φθάνει το Κοινοβούλιο. Δεν φθάνει η Κυβέρνηση, η εκάστοτε κυβέρνηση. Είναι ένα θέμα παγκόσμιο, ένα θέμα μεγάλο, ένα θέμα που και σε τοπικό, αλλά και σε εθνικό και υπερεθνικό επίπεδο χρειάζεται συνεργασία πέρα και έξω από οποιοδήποτε άλλο. Ίσως είναι το πιο δύσκολο θέμα. 
      Θα μου επιτρέψετε, όμως, κύριε Πρόεδρε, πριν μπω στην ουσία του θέματος και εγώ με τη σειρά μου, να πω δυο λόγια πάνω στην πολιτική συζήτηση. Λυπάμαι να πω πως δεν ήταν του ιδίου επιπέδου. 
      Ακούσαμε τον πάρα πολύ άξιο και φίλο μου κύριο Υφυπουργό στο μισό περίπου της ομιλίας του να επικαλείται τέσσερις φορές τον τέως Πρωθυπουργό Κώστα Σημίτη. Και αναρωτιέμαι, κύριοι συνάδελφοι, τι νόημα έχει να επικαλούμαστε έναν τέως Πρωθυπουργό, όταν εσείς οι ίδιοι τον έχετε, από τούτο το Βήμα και δια του Αρχηγού σας, αποκαλέσει «αρχιερέα της διαπλοκής», χωρίς κανένα σεβασμό στο έργο του. Πρόκειται για έργο που ήλθατε στις ουρές του, πανηγυρίζοντας, για να «κόψετε κορδέλες». Και θυμηθήκατε σήμερα τον κ. Σημίτη, κύριε Υφυπουργέ; 
      Τον κ. Σημίτη να τον θυμάστε κάθε μέρα, όσο η Μονάδα Εντατικής Θεραπείας του «Αττικού Νοσοκομείου» είναι κλειστή, διότι εσείς επί δύο χρόνια δεν μπορέσατε να βάλετε νοσηλευτές. Τον κ. Σημίτη και το ΠΑ.ΣΟ.Κ. να τον θυμάστε επειδή –δύο χρόνια ή είκοσι έξι μήνες που κυβερνάτε- δεν έχετε προσθέσει τίποτα στο σύστημα υγείας και έχουν πάει όλα πίσω! 
      Θα σας συνιστούσα, λοιπόν, περισσότερη προσοχή, όταν μιλάτε για τον τέως Πρωθυπουργό και τον επικαλείσθε και για τις προηγούμενες κυβερνήσεις του ΠΑ.ΣΟ.Κ. .
      Μας είπατε, επίσης, ότι δεν έχουμε θέσεις. Γιατί; Ακούσατε ποτέ καμία από τις θέσεις μας, αυτές που πρόσφατα είπε ο κ. Παπανδρέου για το αγροτικό ή τις παλαιότερες θέσεις που πάλι είχε πει ο κ. Παπανδρέου για τη διαφάνεια; Δείξατε ποτέ –έστω μία φορά- ότι τις έχετε υιοθετήσει και ότι έχετε πάρει μια πρωτοβουλία;
      Και τώρα τελευταία μας καλείτε σε διάλογο, για να εφαρμόσετε τους δικούς μας νόμους. Έλεος! Δεν έχετε έργο, σταματήστε τους λαϊκισμούς και την προπαγάνδα.
      Δυστυχώς, όμως, κυρίες και κύριοι συνάδελφοι, η ελληνική Βουλή επί δύο μέρες ασχολείται με μια στεγνή διεκπεραίωση. Και εδώ δεν είναι το θέμα ότι εν πάση περιπτώσει υπήρχε μια κωδικοποίηση. Εμείς δεν λέμε ότι κακώς έγινε η κωδικοποίηση. Έγινε καλώς και έγινε ένα σοβαρό έργο και το έργο αυτό της Επιτροπής Κωδικοποίησης πρέπει να το αξιοποιήσουμε. Διότι χρειαζόταν επιτέλους και γι’ αυτό και η προηγούμενη Κυβέρνηση πήρε την πρωτοβουλία και γι’ αυτό, κύριε Υφυπουργέ, συνεχίσατε ως Κυβέρνηση αυτό το έργο.
      Η διαφωνία μας είναι πού; Η διαφωνία μας είναι στο ότι έπρεπε κατά τη γνώμη μας αυτό το σοβαρό έργο της Επιτροπής να το αξιοποιήσουμε, να το επεξεργαστούμε περαιτέρω, ούτως ώστε να άρουμε τις αντιφάσεις του και αφού το έχουμε πια ολοκληρωμένο, να δούμε τι άλλο θα κάνουμε σε νομοθετική πρωτοβουλία για τα ναρκωτικά. Άρα –θέλω να πω και ένα επιχείρημα επιπλέον- δεν θα έπρεπε να περιμένετε τουλάχιστον και τα πορίσματα, μήπως κάτι είχε να πει και η Διακομματική Επιτροπή των ναρκωτικών;
      Περνώντας όμως από το καθαρά διαδικαστικό του νομοσχεδίου στην ουσία του προβλήματος, που, όπως ανέφερα πριν, είναι ίσως η πιο σύνθετη. Παραπονεθήκατε κύριε Υπουργέ και χθες και είπατε γιατί δεν κάνουμε επερώτηση για τα ναρκωτικά. Γιατί ακριβώς δεν θέλουμε να βάλουμε το μείζον θέμα των ναρκωτικών σε επερώτηση. Μπορεί να μας αναγκάσετε να το κάνουμε, αν τα πράγματα συνεχίσουν όπως πάνε τώρα. Αυτό όμως δεν σημαίνει ότι δεν έχουμε ευθύνη να επισημαίνουμε ολιγωρίες, παραλείψεις, αδυναμίες και λάθη.
      Και έρχομαι να πω: έξι κέντρα πρόληψης φτιάξατε μόνο. Υποσχεθήκατε ότι θα κάνετε κέντρα υποκατάστασης και δεν τηρήσατε τις υποσχέσεις σας. Τι γίνεται; Υποστηρίζονται τα κέντρα υποκατάστασης που υπάρχουν; Τι γίνεται στην Πάτρα; Είναι αλήθεια ότι στην Πάτρα έχουμε πολλούς θανάτους χρηστών, που είχαν εκδηλώσει ενδιαφέρον σε πρόγραμμα υποκατάστασης και δεν μπήκαν ποτέ; Αυτά τα πράγματα πρέπει να τα δούμε.
      Δεν είναι μια στενή αντιπολίτευση αυτή που σας ασκώ, κύριε Υφυπουργέ. Γιατί πιστεύω ότι αυτό το θέμα πρέπει να είναι θέμα πολιτικής προτεραιότητας. Το είπαν και πριν οι συνάδελφοί μου, το είπατε κι εσείς, κύριε Πρόεδρε. Καμιά φορά δεν θέλουμε να το βλέπουμε, οι πολίτες και όλοι μας. Αντί όμως να μη θέλουμε να το βλέπουμε, πρέπει να το βάλουμε ψηλά και να πούμε ότι αυτό θα είναι το πρώτο θέμα που θα βλέπουμε κάθε μέρα. Κάθε μέρα θα ξυπνάμε οι Βουλευτές, θα ξυπνάμε οι πολίτες, θα βλέπουμε στον καθρέφτη μας και θα λέμε: «τι σκέψη έκανα εγώ σήμερα για τα ναρκωτικά; Τι έκανα για να μην πεθάνει άλλο ένα παιδί στο Μενίδι;», για να αναφέρω μια περιοχή που είναι στην εκλογική μου περιφέρεια και πλήττεται πολύ;
      Κύριε Υπουργέ, και μια που αναφέρθηκε στο Μενίδι, στα Λιόσια, στο Ζεφύρι, να πω ότι πρόσφατα ο Δήμος Αχαρνών πήρε μια πρωτοβουλία, την οποία είχαν προκαλέσει οι φορείς της περιοχής, οι σύλλογοι γονέων και κηδεμόνων, οι τοπικοί σύλλογοι. Γιατί το τοπικό επίπεδο είναι επίσης ένα επίπεδο όπου πρέπει να φτιάξουμε υποδομές, πρέπει να φτιάξουμε δυνατούς συλλόγους, δυνατούς δήμους, να μπορούν να μας βοηθάνε στην καταπολέμηση του προβλήματος.
      Και τι έγινε, λοιπόν; Έγινε μια πολύωρη και πολύ ενδιαφέρουσα συζήτηση για το θέμα. Η τοπική κοινωνία, βεβαίως, χτύπησε το καμπανάκι, υπήρξε μια ευαισθητοποίηση και η Κυβέρνηση ήταν απούσα. Ούτε εσείς πήγατε, το Υπουργείο Υγείας, ούτε το Υπουργείο Δημόσιας Τάξης. Μα, καλά, δεν μπορούσατε να στείλετε έναν σύμβουλό σας, ένα γενικό γραμματέα, είτε εσείς είτε το Υπουργείο Δημόσιας Τάξης, σε έναν τόσο μεγάλο δήμο του λεκανοπεδίου, που έχει τρομερό πρόβλημα;
      Το λέω αυτό σαν παράδειγμα, για να πω τι; Για να πω ότι είναι κρίμα που χρειαζόμαστε να σας λέμε στατιστικά, ότι πέρσι μέχρι φέτος από τους διακόσιους εξήντα ένα θανάτους έχουμε πάει στους τριακόσιους είκοσι δύο, όταν ο Ο.ΚΑ.ΝΑ. αυτή τη στιγμή βρίσκεται ουσιαστικά ακέφαλος. Σας ζητούμε, λοιπόν, ζητούμε από την Κυβέρνηση συνολικά να θέσει το θέμα των ναρκωτικών –και εμείς θα βοηθήσουμε, θα βοηθήσουμε από την πλευρά μας με πολύ δημιουργική αντιπολίτευση- ως πρώτη προτεραιότητα στην πολιτική ατζέντα.
      Ευχαριστώ πολύ που με ακούσατε.
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου.
      ‘Εχω την τιμή να ενημερώσω το Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση  με θέμα:  «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, δεκατέσσερις μαθητές και μαθήτριες και τρεις συνοδοί δάσκαλοι και έντεκα γονείς από το Δημοτικό Σχολείο Αγιάς Χανίων.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση νομοθετικού έργου για το πρόβλημα των ναρκωτικών και έχουν την τύχη να καλείται τώρα στο Βήμα ο κ. Σκουλάκης, ο συμπατριώτης τους, ο οποίος ως Υφυπουργός αλλά και ως Βουλευτής έδωσε και δίνει μεγάλους αγώνες, αποτελεσματικούς, για το θέμα των ναρκωτικών.
      Ορίστε, κύριε Σκουλάκη, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Αγαπητέ Πρόεδρε, κύριε Υφυπουργέ, αγαπητοί συνάδελφοι, με την ευκαιρία της συζήτησης του σχεδίου νόμου «Κώδικας Νόμων για τα Ναρκωτικά», θα ήθελα να μου επιτρέψετε να καταθέσω τη δική μου εμπειρία μια που έτυχε όπως είπε ο κύριος Πρόεδρος -και τον ευχαριστώ πολύ για τα καλά του λόγια- τρεις κυβερνητικές θητείες, σε διαφορετικές περιόδους, να έχω την αρμοδιότητα του μεγάλου αυτού προβλήματος.
      Καλή είναι η κωδικοποίηση, δεν είναι κακό πράγμα. Ειδικοί επιστήμονες κουράστηκαν, συγκέντρωσαν όλους τους υπάρχοντες νόμους και τα άρθρα σε ένα κείμενο, το οποίο θα είναι μπούσουλας για όλους μας. Δεν νομίζω ότι ήταν τόσο επείγον να φέρετε ένα τέτοιο σχέδιο νόμου και να μας φέρετε στη δύσκολη θέση να σας ελέγχουμε, γιατί αυτό το θεωρήσατε ως μείζον θέμα και δεν αγγίζετε άλλα πράγματα τα οποία βλέπουμε όλοι μας ότι δεν τα προχωράτε. Δεν χρειάζεστε νόμους, εφαρμογή των νόμων χρειάζεστε και τίποτα άλλο. 
      ΄Εχω την αίσθηση ότι και αυτό το σχέδιο νόμου είναι αποτέλεσμα της νομοσχεδιομανίας του προηγούμενου Υπουργού, ο οποίος ήθελε να παρουσιάσει και σ’ αυτόν τον τομέα ένα μεγάλο επίτευγμα, να πούμε ωραία πράγματα για τα ναρκωτικά. ‘Όχι, κύριε Υφυπουργέ, ωραία λόγια για τα ναρκωτικά! ΄Οποιος λέει ωραία λόγια και δεν κάνει πράξη αυτά τα οποία λέει, τότε προσφέρει κακή υπηρεσία στην κοινή προσπάθεια εναντίον των ναρκωτικών. 
      Εμείς δεν είπαμε ποτέ ότι λύσαμε το πρόβλημα των ναρκωτικών. Όμως, είχαμε μια εθνική πολιτική χαραγμένη, κοινά αποδεκτή από όλους, είχαμε ένα εθνικό σχέδιο δράσης, μια διακομματική επιτροπή σε λειτουργία, ένα Εθνικό Παρατηρητήριο, ενταγμένο στο Ευρωπαϊκό Παρατηρητήριο και σε όλους τους διεθνείς οργανισμούς. Είχαμε τέσσερις κυρίως φορείς που ασχολούνταν και ασχολούνται μ’ αυτό το πρόβλημα, το ΚΕ.Θ.Ε.Α., τον Ο.ΚΑ.ΝΑ., το 18 ΑΝΩ., το Ψ.Μ.Θ. και άλλους φορείς. Σας παραδώσαμε εξήντα τρία κέντρα πρόληψης, κάπου δέκα με δώδεκα μονάδες υποκαταστάτων, ένα κέντρο πρώτων βοηθειών πρότυπο για την Ευρώπη, στεγνά προγράμματα. Αυτά τα οποία εμείς σας λέμε, εσείς τα αμφισβητήσατε από την πρώτη στιγμή και όμως ο ΟΗΕ στην έκθεσή του επαινεί την Ελλάδα για την ποιότητα των προγραμμάτων της χώρας μας στην ετήσια έκθεση του 2001. Και το Ευρωπαϊκό Παρατηρητήριο το 2003 πάλι λέει επίσημα ότι τα κέντρα πρόληψης της χώρας μας βρίσκονται σε σωστό δρόμο και έχουν αρχίσει να αποδίδουν ορατά και μετρήσιμα αποτελέσματα. Αυτά έλεγαν οι ξένοι. Αμφισβήτηση από πλευράς πολιτικής ηγεσίας του Υπουργείου Υγείας μεγάλα λόγια. «Εγώ δεν θα γίνω μπόγιας ανθρώπινων ψυχών» το θυμάμαι αυτό που το είπε στην Επιτροπή στην πρώτη συνεδρίαση ο τότε Υπουργός Υγείας,  ότι «θα λύσω το πρόβλημα το θεραπευτικό με ένα προεδρικό διάταγμα και εν πάση περιπτώσει θα φέρουμε δικό μας εθνικό σχέδιο δράσης». ΄Εχουν περάσει είκοσι έξι μήνες και εθνικό σχέδιο δράσης δεν ήρθε, αλλά ούτε εφαρμόζεται το δικό μας εθνικό σχέδιο δράσης, γιατί δεν υπάρχει πολιτική βούληση. Δεν έχετε στην ατζέντα σας ψηλά το θέμα των ναρκωτικών.
      Δεν ασχολείστε. Αυτή είναι η δική μας εκτίμηση και κάθε ημέρα το διαπιστώνουμε, εμείς που είχαμε τη χαρά και την τιμή να είμαστε μέλη της Διακομματικής Επιτροπής της Βουλής. Σας εξομολογούμαι το εξής, κύριε Υφυπουργέ: Νιώθουμε -εγώ τουλάχιστον, επιτρέψτε μου να το πω για τον εαυτό μου και μόνο- ότι η επιτροπή μας έχει μετατραπεί σε διακομματικό άλλοθι της κυβερνητικής απραξίας. Αυτό το λέω μετά λόγου γνώσης. 
      Δεν μιλήσαμε είκοσι τέσσερις μήνες. Προ ημερών είχα κάνει μία επίκαιρη ερώτηση στον Πρωθυπουργό και ήθελα να έλθει ο Πρωθυπουργός να απαντήσει. Καλά κάνει και πηγαίνει σε μία κοινότητα το χρόνο. Καλό είναι, αλλά δεν αρκεί αυτό. Χρειάζεται να συντονίσει την Κυβέρνησή του και έπρεπε να είναι εδώ να απαντήσει. Δεν ήρθε όμως. 
      Ήρθε ο κ. Αβραμόπουλος, ο οποίος είπε πάρα πολύ ωραία λόγια, όμως δεν πρόκειται να γίνει τίποτα από αυτά που είπε ο Υπουργός. Γιατί; Γιατί οι προϋπολογισμοί των μεγάλων φορέων είναι απαγορευτικοί. Έδωσα εδώ τα στοιχεία. Δεν είναι δυνατόν να γίνει ούτε ένα Κέντρο Πρόληψης –ένα, δυο είναι δρομολογημένα, αν γίνουν- ούτε μία Μονάδα Υποκατάστατων, αν δεν τροποποιηθούν οι προϋπολογισμοί. Ούτε τους μισθούς δεν θα έχετε να πληρώσετε. 
      Στην Πάτρα, όπως είπε η κ. Χριστοφιλοπούλου, μετά από ερωτήσεις που έχουμε κάνει, έχει δεσμευτεί η Κυβέρνηση ότι σύντομα ξεκινάει το Πρόγραμμα Υποκατάστατων, αλλά δεν γίνεται τίποτα. Στα Χανιά προ οκταμήνου είχε δεσμευθεί ο Υπουργός επίσημα ότι ξεκινάει στεγνό πρόγραμμα. Αυτό δεν πρόκειται να γίνει. 
      Η λίστα στα Χανιά έχει φθάσει στους εκατόν πενήντα. Η λίστα της ντροπής –έτσι τη λέγατε- βρισκόταν στις δυόμισι χιλιάδες το Μάρτιο του 2004. Τώρα έχει ξεπεράσει τις τέσσερις χιλιάδες. Γιατί –ακούστε, είναι φοβερό- δεν προσλήφθηκαν οι ενενήντα θεραπευτές, τις θέσεις των οποίων είχε προκηρύξει ο κ. Στεφανής. Ακύρωσαν τη διαδικασία και δεν τους προσέλαβαν ποτέ. Αν είχαν προσληφθεί, θα υπήρχαν διπλές βάρδιες στην Αθήνα ώστε να απορροφηθεί το μεγαλύτερο κομμάτι των αναμενόντων στη λίστα του Λεκανοπεδίου της Αττικής. Αυτή είναι η αλήθεια. 
      Από εκεί και πέρα έρχεται ένα προεδρικό διάταγμα –το πολυδιαφημισμένο προεδρικό διάταγμα- στην επιτροπή. Όλοι οι Βουλευτές, όλες οι πτέρυγες καταθέτουμε κάποιες παρατηρήσεις γι’ αυτό το προεδρικό διάταγμα. Τις θέσεις του ΠΑ.ΣΟ.Κ. θα τις ξανακαταθέσω για να υπάρχουν. 
      Περιμέναμε ότι θα ληφθούν υπ' όψιν και πληροφορούμαστε ότι το προεδρικό διάταγμα, χωρίς να έλθει ξανά στην επιτροπή, προωθήθηκε στο Συμβούλιο της Επικρατείας, το οποίο απερρίφθη. Με ποιο αιτιολογικό όμως; Και λέμε μετά ότι υπάρχει πολιτική βούληση. Δεν υπάρχει πολιτική βούληση, δεν υπάρχει σοβαρότητα.
      Ακούστε, λοιπόν, τι λέει το Συμβούλιο της Επικρατείας, απορρίπτοντας το περιβόητο προεδρικό διάταγμα: «Εντελώς αόριστες και ασαφείς ρυθμίσεις και υποεξουσιοδοτήσεις που δεν βρίσκουν έρεισμα στις διατάξεις οι οποίες μνημονεύονται». Παρακάτω λέει: «Υπό τα ανωτέρω δεδομένα το παρόν σχέδιο, το οποίο αφενός περιέχει διατάξεις αντίθετες προς τους ορισμούς του νόμου για τη διαδικασία χορηγήσεως και ανακλήσεως των αδειών ιδρύσεως και λειτουργίας των ανωτέρω μονάδων, αφετέρου δε δεν παρουσιάζει την απαιτούμενη για κανονιστικό κείμενο σαφήνεια και πληρότητα, δεν προτείνεται στο σύνολό του και κατά την ομόφωνη απόφαση του τμήματος δεν μπορεί να τύχει περαιτέρω επεξεργασίας». Αυτή είναι η απάντηση του Συμβουλίου της Επικρατείας στο προεδρικό διάταγμα που θα έλυνε κατά τον κ. Κακλαμάνη –τον τότε Υπουργό Υγείας- το πρόβλημα των θεραπευτικών προγραμμάτων.
      Κάναμε παρατηρήσεις, αλλά δεν τις έλαβε υπ' όψιν. Έχουν περάσει είκοσι πέντε μήνες, προεδρικό διάταγμα δεν ενεκρίθη, εθνικό σχέδιο δράσης δεν έρχεται. Τι διαπιστώνουμε στην επιτροπή; Ότι αυτή η έλλειψη ευαισθητοποίησης, η έλλειψη ενδιαφέροντος έχει οδηγήσει πολλές παραμέτρους του προβλήματος σε αδιέξοδο. 
      Μετά από μια επιστολή του κ. Τσούγκα, του υπεύθυνου του εργαστηρίου του Πανεπιστημίου της Θεσσαλονίκης, αποκαλύπτεται ότι το εργαστήριο δεν μπορεί να λειτουργήσει για 150.000 ευρώ και γι’ αυτό το λόγο δεν γίνονται τοξικολογικές εξετάσεις.
      Έστειλε επιστολή, στείλαμε επιστολή στους συναρμόδιους Υπουργούς, ρωτήθηκε ο Υπουργός κ. Αβραμόπουλος προχθές, είπε ότι θα το λύσει, αλλά λύση δεν βλέπω. Αποκαλύπτονται και άλλα πράγματα. Υπάρχει πρόβλημα στην απονομή δικαιοσύνης σε όλη την Ελλάδα. 
      Αγαπητοί συνάδελφοι, αποκαλύφθηκε χθες σε δημόσια συνεδρίαση της επιτροπής ότι τοξικολογικές εξετάσεις -ενώ πρέπει να γίνονται, που είναι απαραίτητο και μάλιστα πιο αντικειμενικό από τα άλλα εννιά ερωτήματα που έχουν θεσπιστεί- δεν γίνονται, γιατί δεν ζητούνται. Και βλέπουμε εμπόρους να βαφτίζονται χρήστες -εξαρτημένοι και χρήστες- επειδή δεν ξέρουν καλά το τροπάριο να μην απαντούν σωστά …
      ΑΝΤΩΝΙΟΣ ΦΟΥΣΑΣ:  Αυτό δεν είναι θέμα δικαστηρίων, είναι θέμα ιατρών περισσότερο. 
      ΕΜΜΑΝΟΥΗΛ ΣΚΟΥΛΑΚΗΣ: Εν πάση περιπτώσει, αυτά είναι θέματα τα οποία η επιτροπή θα τα αναφέρει…
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ο κ. Φούσας δεν ήταν στην επιτροπή. 
      ΕΜΜΑΝΟΥΗΛ ΣΚΟΥΛΑΚΗΣ: Ήσασταν στην επιτροπή; 
      ΑΝΤΩΝΙΟΣ ΦΟΥΣΑΣ:  Δεν ήμουν. 
      ΕΜΜΑΝΟΥΗΛ ΣΚΟΥΛΑΚΗΣ: Λοιπόν, αφήστε, είναι μεγάλα τα θέματα.
      Τελειώνοντας, κύριε Πρόεδρε –ευχαριστώ για την ανοχή σας, θα καταθέσω και αυτά που διάβασα στη Βουλή για να υπάρχουν- θα ήθελα να σας κάνω μία έκκληση και να την μεταφέρετε στον Υπουργό. Δεν θα ανεχθούμε άλλο αυτή την απραξία. Δύο χρόνια αντέξαμε. Δύο χρόνια στηρίξαμε τις προσπάθειές σας με προτάσεις, παραινέσεις, κατηγορηθήκαμε, αν θέλετε, αλλά αυτή τη διγλωσσία εγώ προσωπικά και πολλοί συνάδελφοι δεν θα την αντέξουμε. Δεν μπορεί από τη μία μεριά να λέμε μεγάλα λόγια, να λέμε «θα κάνουμε», «θα δείξουμε» και στην ουσία να μην υπάρχουν οι προϋποθέσεις για καμία παραπέρα δράση. 
      Θα σας πω και κάτι για να κλείσω. Σαν παράταξη έχετε τεράστια ευθύνη, γιατί την ίδια ώρα που βάζετε σε πρώτη προτεραιότητα το θέμα των ναρκωτικών, επίλεκτα στελέχη της Νέας Δημοκρατίας, κυρίως στη βόρεια Ελλάδα, με τις παρεμβάσεις τους έστελναν το χειρότερο μήνυμα στην ελληνική κοινωνία. Όταν ο Νομάρχης της Θεσσαλονίκης έλεγε «όποιος θέλει μονάδα υποκατάστατων, να την κάνει δίπλα σπίτι του», έβαζε την ταφόπετρα σε όλη την προσπάθεια της πολιτείας, εφόσον δεν υπήρξε απάντηση από τον Αρχηγό σας και εφόσον δεν την πήρε πίσω. Έπρεπε να την είχε πάρει πίσω, έπρεπε να τον έχετε υποχρεώσει να την έχει πάρει πίσω και αυτόν και τον Δήμαρχο Θεσσαλονίκης, ο οποίος με ομόφωνη απόφασή του δεν δέχτηκε στα Λαδάδικα τη μονάδα επανένταξης. Και μόνο όταν τον έφερε η επιτροπή ενώπιος ενωπίω αναγκάστηκε να αλλάξει την απόφαση. 
      Αυτά είναι μηνύματα διγλωσσίας, αυτά είναι μηνύματα χαϊδέματος των αυτιών των Ελλήνων και πρέπει όλοι μας αυτά που λέμε να τα κάνουμε πράξη και πάνω από όλα η Κυβέρνηση.
      Καταθέτω στα Πρακτικά τα προαναφερθέντα έγγραφα.
      (Στο σημείο αυτό ο Βουλευτής κ. Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη. 
      Ο κ. Κοσιώνης, Αντιπρόεδρος της Βουλής και Κοινοβουλευτικός  Εκπρόσωπος του Κ.Κ.Ε., έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Δεν είχα υπόψη μου να δευτερολογήσω. Το κάνω για δύο λόγους: 
      Ο ένας λόγος είναι η επανάληψη με μία άλλη μορφή του φαινομένου που εμφανίστηκε την πρώτη μέρα από πολλούς «όλοι μαζί, για το θέμα των ναρκωτικών» κ.λπ.. Σήμερα το επανέφερε με μία άλλη μορφή ο κ. Κωνσταντόπουλος, ο οποίος στην πραγματικότητα είναι πάρα πολύ προσεκτικός στις διατυπώσεις του, αλλά είπε -θέλοντας πιθανόν να αποταθεί προς το ΠΑ.ΣΟ.Κ.- ότι το νόμο 2003 που είχε φέρει το ΠΑ.ΣΟ.Κ. για τα ναρκωτικά τον ψήφισε όλη η Βουλή. Δεν είναι αλήθεια, κύριε Υπουργέ. Καλό είναι να είστε λίγο προσεκτικός. Δεν το λέω με την έννοια της μομφής, το λέω με την έννοια της παρατήρησης, για να καταγραφεί στα Πρακτικά. 
      Άλλο χαρακτηριστικό είναι ότι η υπόθεση των ναρκωτικών δεν έχει χρώμα. Αυτό το τεράστιο πρόβλημα, κύριε Υφυπουργέ και κύριοι συνάδελφοι, έχει πολιτικά, κοινωνικά και ιδεολογικά χαρακτηριστικά και το γνωρίζουμε πάρα πολύ καλά. Και αυτό που είπε ο Μανώλης Σκουλάκης πιο μπροστά για την επιτροπή, δείχνει τα αδιέξοδα γενικότερα της αντιμετώπισης του προβλήματος στην απονομή δικαιοσύνης -μέχρι που είχαμε και το ξέσπασμα ενός συναδέλφου που λέει «είναι απαράδεκτη αυτή η κατάσταση, φταίνε όλα τα κόμματα» κ.λπ., αλλά η πραγματικότητα είναι αυτή-  άρα στο θέμα της καταστολής. 
      Ο δεύτερος λόγος είναι ότι αυτό το πλαίσιο που επικρατεί αυτήν τη στιγμή αποϊδεολογικοποιείται με την εξής έννοια: ποιο είναι το κυρίαρχο στοιχείο ελάττωσης προσφοράς και ζήτησης; 
      Και μάλιστα άκουσα πάρα πολλά πράγματα. Έγινε μια κουβέντα για το Αφγανιστάν. Βέβαια δεν ήταν μόνο ο κ. Σούρλας. Είπε και κάποιος άλλος για το Αφγανιστάν, αλλά αυτό δεν έχει ιδιαίτερη σημασία. Είπε κάτι όμως ο κ. Σούρλας -και δεν το λέω τώρα για να τον επικρίνω, το λέω γιατί θέλω να επικεντρώσω εκεί που θα δούμε παρακάτω- ότι το να απαιτεί κανείς, το να λέει κανείς για μια κοινωνία απαλλαγμένη από τα ναρκωτικά, είναι ρομαντικό και καλύτερα να μην το αναφέρουμε. Είναι σαν εκείνο που ακουγόταν παλιά, ότι το καλύτερο είναι εχθρός του καλού. Μπορεί να γίνει. Αυτό, η αποϊδεολογικοποίηση που λέω, δεν κάνει κουβέντα καθόλου για την άρση των αιτίων που οδηγούν τη νεολαία στη χρήση ναρκωτικών. Θα δεχθούμε αλλιώς ότι, μετά το τέλος της δεκαετίας του ’70 σε πανευρωπαϊκό και σε πανελλαδικό επίπεδο, μπαστάρδεψε η νεολαία μας ή μήπως τα αδιέξοδα που αντιμετωπίζει την ωθούν εκεί, όπως ανεργία, ψυχολογικά προβλήματα, κοινωνικά προβλήματα, μη διέξοδος σε άλλες δραστηριότητες, όπως ερασιτεχνικός αθλητισμός και άλλα; Αυτό είναι για το θέμα της ζήτησης, για να δούμε γιατί η ζήτηση είναι αυξημένη.
      Το δεύτερο είναι το θέμα της προσφοράς. Από πού είναι η προσφορά; Η προσφορά είναι από το εμπόριο που υπάρχει και με το θέμα του Αφγανιστάν και όχι μόνο. Και εδώ τώρα το να δώσουμε μια γροθιά και να κάνουμε κάτι τέτοιο που ακούστηκε σήμερα, πού να τη δώσουμε; Εδώ είναι οι στρατηγικοί εταίροι μας που έχουν καταλάβει το Αφγανιστάν και αυξήσανε σε τεράστιο βαθμό και τεράστια ποσοστά την παραγωγή οπίου και ηρωίνης για ολόκληρο τον κόσμο. Θα τα βάλουμε με τους στρατηγικούς μας εταίρους, που είναι συνένοχη και η Ελλάδα που έχει δυνάμεις στο Αφγανιστάν; 
      Ο δεύτερος λόγος για τον οποίο θα ήθελα να πω κάτι είναι στο θέμα της προσφοράς. Για το παραεμπόριο, το εμπόριο κ.λπ. είπα νωρίτερα. Από την άλλη μεριά τα κράτη κάνουν τη δική τους προσφορά, για να ελαττώσουν –λέει- την προσφορά απ’ αυτούς που διακινούν τα ναρκωτικά. Έχει καθιερωθεί πλέον. Τα είπα και χθες στην πρώτη συζήτηση που κάναμε, για την ιστορική διαδρομή που έχουν τα υποκατάστατα. Και αυτό είναι –και τελειώνω με αυτό- μια σύμπτωση, κύριε Κωνσταντόπουλε. Σήμερα διάβαζα σε γερμανικές εφημερίδες της Τρίτης ότι γίνεται επεξεργασία σχεδίου νόμου, κύριε Σούρλα, από την υπεύθυνη της γερμανικής Βουλής -η οποία ας σημειωθεί ότι  είναι σοσιαλδημοκράτισσα- για να επιτραπεί στους γιατρούς η γραφή της ηρωίνης σε συνταγή. Από μελέτες που έγιναν –λέει- είναι αποδοτικότερη και είναι πολύ καλύτερη η ηρωίνη από την κοδεϊνη. Βέβαια είχε γίνει και εδώ μια συζήτηση, το ΕΣΥ να δίνει ναρκωτικά, να δίνει την ηρωίνη, να δίνει αυτά τα πράγματα. Δεν εφαρμόστηκε. Τώρα πάει να εφαρμοστεί σιγά-σιγά. Και αυτό που πάει να γίνει στην Πάτρα είναι αυτού του τύπου πλέον: υποκατάστατα μέσα στο Πανεπιστημιακό Νοσοκομείο του Ρίου. 
      Άρα, λοιπόν, το θέμα της προσφοράς το αναλαμβάνει το κράτος. Και το δίνει και δωρεάν, κρατώντας τους ανθρώπους αυτούς όμηρους και ναρκομανείς συνέχεια. Δεν έχει πολιτικά και ιδεολογικά χαρακτηριστικά αυτό, δεν έχει χρώμα, κύριε Υφυπουργέ, αυτό το πράγμα; Όλοι «καιγόμαστε» για τα ναρκωτικά, όλους μας ενδιαφέρει, αλλά δεν το βλέπουμε όλοι με την ίδια μορφή, με τα ίδια κριτήρια πολιτικού, οικονομικού και ιδεολογικού χαρακτήρα. 
      Άρση των αιτίων που οδηγούν τη νεολαία εκεί! Έγινε κουβέντα καθόλου γι’ αυτά τα πράγματα, για τα προβλήματα που αντιμετωπίζει η νεολαία, που έχουν δημιουργηθεί τις τελευταίες δεκαετίες; Καμία κουβέντα, τίποτα! Πώς θα αντιμετωπίσουμε, λοιπόν, το πρόβλημα; Υποκαθιστώντας τα πάντα με μια άλλη πολιτική και ιδεολογική αντίληψη, στην οποία εμείς είμαστε κατηγορηματικά αντίθετοι;
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Κοσιώνη. 
      Το λόγο έχει ο εισηγητής του ΠΑ.ΣΟ.Κ.  κ. Μουσιώνης. 
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
      Κυρία και κύριοι συνάδελφοι, κύριε Υπουργέ, το σημαντικό είναι ότι μας δόθηκε η ευκαιρία δύο μέρες τώρα να αναφερθούμε επ’ ευκαιρία του συγκεκριμένου σχεδίου νόμου, της πρότασης της Κυβέρνησης, στο πρόβλημα των ναρκωτικών. Αυτό που επισημάνθηκε απ’ όλες τις πλευρές είναι ότι το πρόβλημα των ναρκωτικών δεν είναι ούτε απλά επιστημονικό ούτε νομοτεχνικό. Είναι ένα βαθύτατα πολιτικό ζήτημα και απαιτεί πολιτικές, απαιτεί θέσεις, πρωτοβουλίες.
      Κύριε Υπουργέ, ειλικρινά αν είχατε έργο σαν Κυβέρνηση και αν πραγματικά φέρνατε νόμο, δεν θα είχατε καθόλου το άγχος να παρουσιάσετε μία άρτια επιστημονικά και νομοτεχνικά δουλειά ως έργο πολιτικό. Να σας αναφέρω ότι εκκρεμεί ο νόμος για την πρωτοβάθμια φροντίδα και περίθαλψη, όπως επίσης ότι δεσμευτήκατε από τις προγραμματικές δηλώσεις της Κυβέρνησης άμα τη αναλήψει των καθηκόντων σας μετά τις εκλογές. Και αυτό ακόμα εκκρεμεί. Επίσης, είχατε προεκλογικά υποστηρίξει ότι η λυδία λίθος και η βάση του προβλήματος στο σύστημα υγείας βρίσκεται στο ότι το ΠΑ.ΣΟ.Κ. με δύο νόμους δεν εφάρμοσε συγκεκριμένες πολιτικές και ότι εσείς θα κάνατε πράξη κάποια πράγματα. 
      Από τότε περιμένουμε το συγκεκριμένο νόμο και σήμερα θα περιμέναμε από εσάς πολλά. Αναφέρομαι και σε προσπάθειες κάποιων συναδέλφων, αλλά δεν θα σταθώ στα ενδεχόμενα κάποιας σκοπιμότητας, κάποιας άλλης αντιμετώπισης και προσέγγισης του θέματος. Καλό είναι να μην παίζουμε με τα θύματα από τα ναρκωτικά, αλλά να «παίζουμε» με τις ευθύνες μας και τις θέσεις που πρέπει να πάρουμε για το πρόβλημα. 
      Θα ήθελα κατ’ αρχήν να χαιρετίσω, κλείνοντας με την τοποθέτησή μου, τη διαδικασία που ολοκληρώνεται σε λίγο, την πραγματικά ξεχωριστή τοποθέτηση του Αντιπροέδρου της Βουλής του κ. Σούρλα, όπως και του Προέδρου της Διακομματικής Επιτροπής του Κώστα Κιλτίδη για δεύτερη φορά. 
      Θα ήθελα να μεταφέρω, κύριε Υπουργέ, σε σας, στην Κυβέρνηση και σε όλους τους συναδέλφους της Βουλής την τόσο σημαντική δουλειά που έχει γίνει, όχι απλά με διακομματικούς όρους, αλλά πραγματικά με υπερκομματικούς όρους σε αυτή την Επιτροπή, όπου αναδείχθηκαν τεράστια ελλείμματα και μεγάλες αντιφάσεις. 
      Να μου δώσετε την ευκαιρία να πω ότι κατά τη διάρκεια της συγκεκριμένης συνεδρίασης της Διακομματικής Επιτροπής και με την παρουσία του Υπουργού Δικαιοσύνης του κ. Παπαληγούρα εμείς επιμέναμε ότι υπήρχε μια διαδικασία κωδικοποίησης νόμων και κανονιστικών διατάξεων που αφορούν τα ναρκωτικά. Η απάντηση του κυρίου Υπουργού Δικαιοσύνης ήταν ότι κάτι τέτοιο δεν υφίσταται. Σας παραπέμπω στα πρακτικά της Διακομματικής Επιτροπής της Βουλής. Δηλαδή, υπήρχε παντελής άγνοια από Υπουργό της σημερινής Κυβέρνησης! Το ένα είναι αυτό. 
      Δεύτερον, είπαμε και λέμε και θα το ξαναπούμε για τρίτη, για τέταρτη, για πέμπτη φορά, ότι αυτή η δουλειά είναι πάρα, μα πάρα πολύ σημαντική. Αυτή τη δουλειά πρέπει να αξιοποιήσουμε φέρνοντας ένα νέο νόμο και όχι να παρουσιάσουμε αυτό ως νομοθετικό έργο. Επικαλεστήκατε στην τοποθέτησή σας, κύριε Υπουργέ, κάποιες εφημερίδες που μιλούν για νόμο «για τα μάτια του κόσμου». Εγώ θα προχωρήσω προσθέτοντας τη φράση «στάχτη στα μάτια του κόσμου». 
      Στην Κυβέρνηση ειλικρινά –και το λέω με όρους διακομματικούς, με όρους επιτροπής για τη μελέτη και την αντιμετώπιση του προβλήματος των ναρκωτικών- υπάρχει παντελής απουσία έργου. Υπάρχει παντελής απουσία κυβερνητικού έργου! 
      Αυτή τη φοβερή δουλειά μπορούμε να την αξιοποιήσουμε ως αρχή για ένα νέο ξεκίνημα, να δούμε τι έχει αναδειχθεί ως αντίφαση, πού υπάρχει έλλειμμα επικαιροποίησης – όλα αυτά πραγματικά είναι στα χέρια μας- και να ξεκινήσει ένας μεγάλος διάλογος ανάμεσα στους φορείς, μέσα στη Βουλή και με ειδικούς επιστήμονες, ανάμεσα στα κόμματα, καταλήγοντας σε ένα νέο νομοθέτημα, το οποίο θα απαντά με συγκεκριμένους όρους, αλλά και διασφαλίζοντας, όπως είπαν και κάποιοι συνάδελφοι –και εδώ είναι θέμα πολιτικής βούλησης- και τους απαραίτητους πόρους. Είναι θέμα πολιτικής βούλησης. 
      Κύριε Υπουργέ, κλείνοντας θα ήθελα να πω πως η πρότασή μας είναι να αποσυρθεί αυτό το κατ’ επίφαση νομοσχέδιο. Είναι μία επιστημονική δουλειά, είναι  μια επιστημονική κωδικοποίηση, η οποία οφείλουμε να ομολογήσουμε, διευκολύνει πάρα πολύ την ερμηνεία, διευκολύνει τον εφαρμοστή του δικαίου, αλλά δεν χρειάζεται να του δώσουμε και το κύρος του νέου τυπικού νόμου. Έχουμε ευθύνη.
      Κλείνοντας χρησιμοποιώ μία φράση ενός συναδέλφου «τι είναι πατρίδα;» –υπονοώντας και την κοινωνία που ζει σ’ αυτή την πατρίδα- «αν είναι οι κάμποι, οι ραχούλες, τα βουνά» θέλω να πω το εξής. Και δεν είναι κραυγή αγωνίας, κύριε Υπουργέ. Δεν είναι κραυγή αγωνίας κάποιων συναδέλφων. Είναι θέση με ιδιαίτερη σαφήνεια, μια πάρα πολύ σοβαρή προσπάθεια της Διακομματικής Επιτροπής για τη μελέτη και την αντιμετώπιση του προβλήματος των ναρκωτικών. 
      Εάν δεν πάρουμε γενναία μέτρα, νέους νόμους και αν δεν υπάρξουν νέοι πόροι, τότε θα σπρώξουμε και τους υπόλοιπους πολίτες να πάρουν τις ραχούλες, τα βουνά και τα λαγκάδια!
      Εύχομαι, λοιπόν, τούτο. Αντί για επικλήσεις ενότητας, όλοι μαζί θα πρέπει να δούμε πώς θα κάνουμε πράξη επιτέλους, την όποια εκφρασμένη πλέον πολιτική βούληση, αντιμετωπίζοντας επί της ουσίας σ’ αυτήν τη χώρα, σ’ αυτόν τον τόπο το πρόβλημα των ναρκωτικών.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μουσιώνη.
      Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Συζητήσαμε δύο μέρες τώρα με πνεύμα κατανόησης θα έλεγα, απ’ όλες τις πλευρές το μεγάλο θέμα που έχει ανακύψει στις σύγχρονες κοινωνίες, το θέμα των ναρκωτικών. Είναι ένα πρόβλημα σύνθετο, πολυσχιδές. Είναι κοινωνικό, πολιτικό, ιδεολογικό, όπως είπε και ο κ. Κοσιώνης και πιστεύω ότι δεν θα διαφωνήσει κανένας. Αφορά όλη την κοινωνία, όλους τους ανθρώπους, αλλά αφορά κυρίως τους νέους και γι’ αυτό ακριβώς πρέπει να μας προβληματίσει ακόμα περισσότερο η ουσιαστική, η οριστική του λύση. 
      Η ουσιαστική λύση του προβλήματος συνίσταται στην πρόληψη. Η θεραπεία είναι πολύ πιο δύσκολη. Όχι ότι αποκλείεται αυτή, γιατί υπάρχουν και κάποιοι που νομίζουν ότι από τη στιγμή που παίρνει κάποιος ναρκωτικά και μάλιστα έφτασε στα σκληρά ναρκωτικά, είναι καταδικασμένος. Μην ασχολείστε μ’ αυτόν, αφήστε τον, ας τον ρίξουμε στο πυρ το εξώτερο! 
      Δεν είναι έτσι όμως, γιατί ευτυχώς υπάρχουν πάρα πολλά περιστατικά, τα οποία έχουν αντιμετωπιστεί και μάλιστα επιτυχώς. Για να γίνει όμως αυτό χρειάζονται πάρα πολλά. Χρειάζεται όλη η κοινωνία να συμπαρασταθεί ξεκινώντας από την οικογένεια, από το φιλικό περιβάλλον του χρήστη και βέβαια φτάνοντας στην οργανωμένη, τη συντεταγμένη πολιτεία, η οποία θα πρέπει να δώσει όλες τις δυνατότητες για να βοηθηθεί ο άνθρωπος αυτός, να θεραπευτεί, να απαλλαγεί απ’ αυτό τον βραχνά και στη συνέχεια να ενταχθεί ξανά στο κοινωνικό σύνολο. Γιατί ένας άνθρωπος, ο οποίος δεν εντάσσεται στο κοινωνικό σύνολο, έστω κι αν απεξαρτηθεί πλήρως, έχει σοβαρό πρόβλημα να υποτροπιάσει. Αυτό δυστυχώς δεν το έχουμε συνειδητοποιήσει. 
      Και για να μπορέσει να ενταχθεί, πρέπει να του δώσουμε τη δυνατότητα να εξασφαλίσει εργασία και να μην είναι δακτυλοδεικτούμενος. Απ’ αυτήν την άποψη δεν είναι επιτρεπτή η αντιμετώπιση που γίνεται σε ορισμένες περιπτώσεις, ιδιαίτερα στη βόρεια Ελλάδα, όπου υπάρχουν κλειστές πόρτες, στεγανά. Έξω! Σαν τους λεπρούς, σαν τους χολερικούς, όπως τους αντιμετώπιζαν κάποτε. 
      Οι άνθρωποι αυτοί είναι, επίσης, μέλη της κοινωνίας μας. Είναι δικοί μας άνθρωποι, είναι δικά μας παιδιά. Δεν μπορούμε να αδιαφορήσουμε και δεν μπορούμε να αγνοήσουμε αυτό το πρόβλημα. Αυτά τα φαινόμενα όχι απλώς πρέπει να καταδικάζονται, αλλά να μην επιτρέπει η πολιτεία να εκδηλώνονται. Να πάρει όλα τα αναγκαία μέτρα.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Δεύτερον, συζητάμε για την κωδικοποίηση. Είπαμε ότι κανένας δεν έχει αντίρρηση για την κωδικοποίηση, πλην όμως η κωδικοποίηση δεν είναι για να διευκολύνεται η νομική διεκπεραίωση. Είναι για να δοθεί και λύση. Και απ’ αυτή την άποψη αυτό το νομοσχέδιο δεν προσφέρει τίποτα, δεν κάνει τίποτα. 
      Θα μου πείτε: Περιμένετε μόνο με την κωδικοποίηση να λυθούν τα προβλήματα; Όχι. Αλλά –δυστυχώς- η Κυβέρνηση έπρεπε να έχει κινηθεί σ’ άλλη βάση. Να κωδικοποιούμε και να εντάσσουμε ξανά στο νομικό μας σύστημα νόμους του 1932, του 1912, του 1936, ή του 1941, δεν νομίζουμε ότι είναι η καλύτερη επιλογή.
      Στο συγκεκριμένο νομοσχέδιο επανέρχεται το θέμα της κατηγοριοποίησης των ουσιών. Οι κατηγορίες έτσι όπως θεσπίζονται, δεν νομίζουμε ότι λύνουν το πρόβλημα. Το να μπαίνει στην ίδια κατηγορία η κάνναβις και η ηρωίνη είναι μεγάλο επιστημονικό λάθος.
      Κύριε Υπουργέ, σαν διαπρεπής γιατρός που είστε, ξέρετε ότι δεν είναι στην ίδια κατηγορία, δεν έχουν τις ίδιες επιπτώσεις, δεν προκαλούν την ίδια εξάρτηση, δεν προκαλούν τις ίδιες βλάβες. Όχι ότι η κάνναβις δεν είναι και αυτή εξαρτησιογόνος ουσία. Είπαμε ότι υπάρχουν πολλές εξαρτησιογόνες ουσίες, δεν είναι όλες ναρκωτικά. Και θα ήθελα απ’ αυτήν την άποψη να επαναφέρω το θέμα που έθεσαν και χθες ότι θα πρέπει αλλιώς να χαρακτηριστούν, όχι ναρκωτικές ουσίες, όχι ναρκωτικά. Εξαρτησιογόνες, ψυχοτρόπες, εθιστικές, πείτε τις όπως θέλετε, όχι όμως ναρκωτικά γιατί δεν είναι σωστός ο ορισμός. Επίσης, αυτό προδιαθέτει και σε μη σωστή αντιμετώπιση, από τη στιγμή που ξεκινάμε στραβά, με λανθασμένη ταξινόμηση.
      Μίλησαν χθες εδώ στην Αίθουσα κάποιοι συνάδελφοι και είπαν ότι εξαρτησιογόνα είναι και άλλα και όχι μόνο ουσίες. Και η τηλεόραση μας έχει κάνει εξαρτήματά της, όπως και τα κομπιούτερ. Βλέπουμε αυτή τη στιγμή τους νέους καθηλωμένους πάνω από το κομπιούτερ και δεν μπορούν να σηκώσουν κεφάλι. Και αυτό δημιουργεί και άλλα προβλήματα υγείας, τα οποία θα πρέπει κάποτε και αυτά να μας απασχολήσουν. 
      Θα πρέπει τα Κέντρα Απεξάρτησης να αναπτυχθούν όπου χρειάζεται και να τους δοθούν όλες οι δυνατότητες που χρειάζονται για να μπορέσουν να αντιμετωπίσουν το πρόβλημα. Ασφαλώς, τα υποκατάστατα και η μεθαδόνη δεν είναι λύση, είναι υποβοήθηση για να προχωρήσουμε σε καλύτερη λύση.
      Αναφέρθηκε και από τον κ. Μουσιώνη ότι η Πρωτοβάθμια Φροντίδα Υγείας έχει μείνει στα αζήτητα. Δυστυχώς, είναι ένα πρόβλημα που χρονίζει πάρα πολύ, κύριε Μουσιώνη, όχι τώρα, αλλά εδώ και δύο δεκαετίες.
      ΑΡΙΣΤΕΙΔΗΣ ΜΟΥΣΙΩΝΗΣ: Το είπα και εγώ, κύριε συνάδελφε.
      ΑΘΑΝΑΣΙΟΣ ΛΕΒΕΝΤΗΣ: Συμφωνείτε και εσείς, όπως και όλοι μας εδώ μέσα, ότι από τότε που ξεκίνησε το Ε.Σ.Υ. θα έπρεπε η Πρωτοβάθμια Φροντίδα Υγείας να έχει αντιμετωπιστεί διαφορετικά. Δυστυχώς, πάει συνεχώς στις καλένδες και με τις προηγούμενες κυβερνήσεις και μ’ αυτήν την Κυβέρνηση και δεν βλέπω να προχωράει.
      Βέβαια, μέσα σ’ αυτό το πλαίσιο θα μπορούσε να ενταχθεί και η συνολική αντιμετώπιση του προβλήματος των ναρκωτικών σε καλύτερη βάση, όταν υπήρχαν οργανωμένες υπηρεσίες Πρωτοβάθμιας Φροντίδας Υγείας.
      Εμείς λέμε ότι δεν είμαστε αντίθετοι στην κωδικοποίηση, αλλά είμαστε αντίθετοι στο να επανέρχονται οι νόμοι οι οποίοι τόσα χρόνια, τόσες δεκαετίες χρησιμοποιούνται σαν κατασταλτικός και μόνο μηχανισμός. Είμαστε αντίθετοι στο να  εξακολουθήσουν αυτοί οι νόμοι να ισχύουν. Όχι ότι αποκλείεται η καταστολή σε κάποιες ειδικές περιπτώσεις, όπως είναι οι έμποροι ναρκωτικών και μάλιστα οι μεγαλέμποροι οι οποίοι μένουν σταθερά στο απυρόβλητο. Και υπάρχουν στη χώρα μας. Υπάρχουν διεθνή κυκλώματα. Είναι ένα μεγάλο θέμα που βέβαια δεν μπορούμε να το λύσουμε.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Όμως, εμείς είμαστε αντίθετοι στο να πάμε να κωδικοποιήσουμε ένα νόμο που έχει κωδικοποιήσει όλες αυτές τις κατασταλτικές διατάξεις και διαδικασίες και να τις επαναφέρουμε και να τις διαιωνίσουμε. Γι’ αυτό, καταψηφίζουμε το νομοσχέδιο επί της αρχής. Είμαστε αντίθετοι και στο περιεχόμενο αυτών των διατάξεων, γιατί υπάρχουν και διατάξεις, βέβαια, για τις οποίες δεν έχει κανένας αντίρρηση. Όμως, το να αντιμετωπίζεται ο χρήστης ως εγκληματίας, αυτός ο μικρός χρήστης, ο νέος άνθρωπος, αυτό δυστυχώς δεν έχει αποδώσει και ούτε πρόκειται να αποδώσει. 
      Εμείς πιστεύουμε ότι το ζήτημα πρέπει να αντιμετωπιστεί διαφορετικά και η Κυβέρνηση να φέρει ξανά το θέμα με καινούριο νομοσχέδιο. Υπάρχουν και προτάσεις νόμου και από εδώ, υπάρχουν προτάσεις και από την αρμόδια Διακομματική Επιτροπή για τα Ναρκωτικά και από άλλους συναδέλφους.
      Αλλιώς, αν δεν το αντιμετωπίσουμε έτσι, τότε αυτό το καθημερινώς διογκούμενο μεγάλο κοινωνικό πρόβλημα συνεχώς θα επιδεινώνεται.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Θα δώσω το λόγο στον κ. Φούσα για να κλείσουμε τη συζήτηση, καθώς νομίζω ότι δεν υπάρχει άλλος εγγεγραμμένος, εκτός αν θέλει να μιλήσει ο κύριος Υπουργός.
      Ορίστε, κύριε συνάδελφε, έχετε το λόγο.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
      Κατ’ αρχάς, φοβάμαι ότι αρκετοί συνάδελφοι, χωρίς να θέλω να μειώσω τις γνώσεις και τις ικανότητές τους, δεν κατάλαβαν τι έργο κάνουμε σήμερα.
      Σήμερα δεν κάνουμε τίποτε άλλο, παρά δημιουργούμε έναν Κώδικα όλων των νόμων που έχουν σχέση με τα ναρκωτικά.
      Τι θα πει αυτό; Θα πει ότι οι νόμοι που υπήρχαν και υπάρχουν από το 1932, από το 1940 και μέχρι σήμερα, που είναι διάσπαρτοι κατά χρονικά διαστήματα ή πολλά θέματα που έχουν συμπεριληφθεί σε άσχετους νόμους -γιατί έτσι γινόταν τόσα χρόνια μέχρι τώρα- και που ο ερμηνευτής του δικαίου ή και οι συλλειτουργοί της δικαιοσύνης είναι πολύ δύσκολο να τους βρουν, όλα αυτά θα είναι σε έναν Κώδικα, όπου ο οιοσδήποτε έχει υποχρέωση ή ενδιαφέρεται να δει αυτά τα νομοθετήματα, θα μπορεί να τα προσδιορίζει και να τα μελετήσει πολύ πιο εύκολα.
      Λέμε, επίσης, ότι αυτό δεν γίνεται έτσι, επειδή τώρα σκέφτηκε η Κυβέρνηση αυτή ότι πρέπει να το κάνει, αλλά γιατί το προβλέπει το ίδιο το άρθρο 76 παράγραφος 7 του Συντάγματος και επίσης, εσείς οι του ΠΑ.ΣΟ.Κ., θεσμοθετήσατε το ν. 3133/2003, όπου συγκροτήσατε σχετική επιτροπή και προβλέψατε δεκαεννέα κατηγορίες νομοθετημάτων που πρέπει να γίνουν κώδικες. Τώρα, λοιπόν έρχεστε, αφού όλα αυτά προηγήθηκαν και λέτε, για λόγους και μόνο αντιπολιτευτικούς, «εμείς δεν ψηφίζουμε αυτόν τον Κώδικα».
      Και τα μεν κόμματα της Αριστεράς έχουν ένα δίκιο ίσως. Ισχυρίζονται ότι «εμείς δεν μπορούμε, έστω και εμμέσως, να έρθουμε τώρα να εγκρίνουμε και να συμπεριλάβουμε νομοθετήματα τα οποία είχαμε καταψηφίσει». Οφείλω, να σας πω ότι βρίσκω ότι έχετε ένα δίκιο, αλλά όμως δεν πρόκειται περί αυτού. Διότι η Βουλή μας, με την αρχή της πλειοψηφίας, κατέστησε νόμους του κράτους αυτά τα νομοθετήματα, από το 1932 έστω μέχρι σήμερα και όλα αυτά που είναι έτσι και αλλιώς νόμοι του κράτους, λέμε ότι τώρα πρέπει να είναι σε ένα ενιαίο κείμενο.
      Αντίθετα, όμως, εσείς του ΠΑ.ΣΟ.Κ. -παρά το γεγονός ότι πρέπει να εκφράσω τις ευχαριστίες μου προς το συνάδελφο, το γιατρό κ. Μουσιώνη, για τα φιλόφρονα λόγια προς το πρόσωπό μου, όσον αφορά την εισήγησή μου και όλους τους εισηγητές, τα οποία ασφαλώς ανταποδίδω- πρέπει να πω ότι εδώ κάνετε λάθος και υπάρχει και μια αντίφαση. Τα περισσότερα από αυτά τα νομοθετήματα εσείς τα ψηφίσατε. Είναι δικοί σας νόμοι. Και τώρα  που λέμε ότι όλα αυτά τα νομοθετήματα πρέπει να συμπεριληφθούν σε ένα νομοθέτημα-κώδικα που θα μπορεί αυτός που πρέπει να τα χρησιμοποιήσει και να τα εφαρμόσει εύκολα να προστρέχει σε αυτά, λέτε εσείς, για λόγους αντιπολιτευτικούς, ότι δεν τα ψηφίζετε. Αυτό είναι πολύ αντιφατικό και θα πρέπει να σας πω ότι είναι και πολύ επικίνδυνο για το κόμμα σας, αλλά δυστυχώς είναι επικίνδυνο και για την αξιοπιστία γενικότερα του πολιτικού κόσμου.
      Δεν μπορείτε εσείς να ψηφίζετε όλα αυτά τα νομοθετήματα και τώρα, επειδή αποφασίσατε να κάνετε μετωπική σύγκρουση και αντιπολίτευση, να λέτε «ούτε αυτό το ψηφίζουμε». Δημιουργείτε γενικότερο πρόβλημα αξιοπιστίας, αλλά είναι δική σας η ευθύνη.
      ΑΡΙΣΤΕΙΔΗΣ ΜΟΥΣΙΩΝΗΣ: Δεν καταψηφίζουμε την ουσία.
      ΑΝΤΩΝΙΟΣ ΦΟΥΣΑΣ: Όσον αφορά το άλλο θέμα, μετατρέψατε εδώ τη συζήτηση σε μια γενικευμένη επερώτηση για το θέμα των ναρκωτικών. Δικαίωμά σας να το κάνετε αυτό. Πράγματι και εγώ ο ίδιος αναφέρθηκα στο μεγάλο, στο τεράστιο πρόβλημα των ναρκωτικών.
      Μα, επιτέλους, ανακύπτουν δύο μεγάλα ζητήματα. 
      Το πρώτο ζήτημα είναι το εξής: Αν αυτά που λέτε τα πιστεύει το κόμμα σας, τότε γιατί δεν κάνατε μια επερώτηση εδώ, να διαρκέσει τρεις-τέσσερις ώρες για να δούμε όλο το θέμα, για να δούμε τι συμβαίνει; Δεν το κάνατε, όμως, αυτό, γιατί θα είχατε αντίλογο από τον αρμόδιο Υπουργό για το τι κάνατε μέχρι σήμερα και βεβαίως θα ανεδεικνύοντο οι δικές σας ευθύνες.
      Δεύτερον, ισχυρίζεστε, όσα ισχυριστήκατε για το μεγάλο πρόβλημα των ναρκωτικών, αφού σημειώσω ότι όλοι μας συμφωνούμε ότι αυτό το πρόβλημα είναι τεράστιο και ασφαλώς πρέπει να παταχθεί. Είπατε να γίνει το ένα και το άλλο. Να γίνει. 
      Ερώτημα: γιατί δεν τα κάνατε εσείς επί τόσα χρόνια; Γιατί θέλετε, σώνει και καλά, να τα κάνει μέσα στα δυο χρόνια αυτή η Κυβέρνηση, που έκανε αρκετά, αλλά δεν τα ολοκλήρωσε όλα; Αυτά που δεν κάνατε εσείς επί είκοσι χρόνια, μας εγκαλείτε γιατί δεν τα κάναμε σε δύο χρόνια. Έλεος κύριοι! Και εδώ υπάρχει θέμα αξιοπιστίας σας στον ελληνικό λαό και υπάρχει μέγα θέμα, γιατί πράγματι ο ελληνικός λαός αντιλαμβάνεται πολύ καλά και κρίνει ασφαλώς τις συμπεριφορές καθενός μας εδώ.
      Άρα, λοιπόν, πρέπει να πω ότι εμείς, ως Κυβέρνηση -και ορθώς το Υπουργείο- φέραμε αυτόν τον Κώδικα, γιατί θα είναι ένα σπουδαίο εργαλείο για τους δικαστές και τους λειτουργούς της δικαιοσύνης.
      Ανέκυψε και ένα θέμα γενικότερο, το πώς απονέμεται η δικαιοσύνη για το θέμα των ναρκωτικών. Επιτρέψτε μου να σας πω και από την προσωπική μου εμπειρία ως δικηγόρος στα ποινικά δικαστήρια ότι, πράγματι, υπάρχει μείζον ζήτημα. Όμως, το ζήτημα, κυρίες και κύριοι συνάδελφοι, δεν είναι στους δικαστές μας. Οι δικαστές δικάζουν με τους υφιστάμενους νόμους, με τα στοιχεία που υπάρχουν στη δικογραφία και, βεβαίως, και με τη συνείδησή τους. Έτσι, δικάζουν οι δικαστές. Αν πράγματι μια ιατροδικαστική έκθεση αποφαίνεται ότι ένας έμπορος ναρκωτικών –δυστυχώς, και αυτό συνέβη πολλές φορές- είναι τοξικομανής, δεν είναι ευθύνη ή δεν είναι καθ’ ολοκληρίαν ευθύνη των δικαστών, ίσως και καθόλου, αλλά εκείνων, οι οποίοι εκδίδουν αυτές τις βεβαιώσεις, εν πολλοίς και ψευδείς εκθέσεις. 
      Πράγματι, υπάρχει ένα ζήτημα και μου το είπαν αυτές τις ημέρες οι γιατροί. Πώς είναι δυνατόν σε έναν, που επικαλείται πως είναι τοξικομανής, να μην εξετάσουμε το αίμα του, τα ούρα και ό,τι άλλο χρειάζεται σε αυτό το θέμα; Και εδώ υπάρχει ζήτημα. Γιατί διαμαρτύρεστε, όμως, κύριοι του ΠΑ.ΣΟ.Κ.; Όλα αυτά δεν γίνονται με δικά σας νομοθετήματα; Εσείς δεν βάλατε τα εννέα ερωτήματα, αλλά δεν βάλατε όλα και εκείνα που ήταν απαραίτητα; 
      Εδώ, λοιπόν, υπάρχει ένα ζήτημα και σας επισημαίνω, αγαπητέ κύριε Υπουργέ, ότι αυτό το θέμα πρέπει να το ξαναδούμε. Πρέπει να γίνεται με καλύτερο τρόπο και με περισσότερες εγγυήσεις η εξέταση των κατηγορουμένων, οι οποίοι επικαλούνται ότι είναι τοξικομανείς. Είναι δικαίωμά τους, βεβαίως, να το επικαλεστούν. Αυτό κανείς δεν το αρνείται. Όμως, είναι δικαίωμα και της δικαιοσύνης και της πολιτείας να έχει εκείνες τις εγγυήσεις και τους τρόπους, ώστε το αποτέλεσμα να είναι απολύτως ασφαλές και να απολαμβάνουν του ευεργετήματος αυτού εκείνοι, οι οποίοι πράγματι έχουν το εν λόγω πρόβλημα.
      Πέρα από όλα αυτά, εγώ θα ήθελα να σας πω, έστω και την τελευταία στιγμή, ότι κάνετε λάθος να επιμένετε και να μην ψηφίζετε αυτόν τον Κώδικα. Κάνετε μεγάλο λάθος. Ήταν ώρα να στείλουμε ένα μήνυμα προς την ελληνική κοινωνία ότι όλες οι παρατάξεις είμαστε αποφασισμένες να δώσουμε στη δικαιοσύνη τις προϋποθέσεις, ώστε να πολεμηθεί και να παταχθεί όσο είναι δυνατόν καλύτερα και αποτελεσματικότερα το πρόβλημα των ναρκωτικών, και ιδίως της εμπορίας, και να αντιμετωπιστούν τα θύματα που είναι νέα παιδιά. Δεν σας καταλαβαίνει η ελληνική κοινωνία και ιδίως δεν καταλαβαίνει αυτές τις σκέψεις σας και αυτές τις διαδικαστικές αιτιάσεις σας. Ναι, όλοι μαζί ψηφίζουμε τον Κώδικα και στην πορεία κάνουμε ό,τι είναι καλύτερο, ώστε να βελτιώσουμε το νομικό πλαίσιο για το μεγάλο αυτό πρόβλημα. Ο Υπουργός σάς είπε, «εδώ είμαστε για να το αλλάξουμε». Εμείς σας λέμε ότι εδώ είμαστε και θα το αλλάξουμε, αν αισθανθούμε ότι έχουμε υποχρέωση να το κάνουμε. Αυτό, όμως, δεν αίρει τη δική σας ευθύνη περί του ότι επί τόσα χρόνια δεν το κάνατε.
      Τέλος, θέλω να πω κάτι ακόμη. Είπα και στην πρωτολογία μου ότι το πρόβλημα των ναρκωτικών δεν είναι η τιμωρία, δεν είναι οι κυρώσεις –βεβαίως, είναι και αυτό- αλλά προεχόντως είναι η πρόληψη και σε αυτό πρέπει να στρέψουμε το ενδιαφέρον μας, για να προλάβουμε ό,τι μπορούμε στο μεγάλο αυτό πρόβλημα. Δεν ξέρω αν μπορούμε σε μερικές χώρες να μεταβούν μερικοί και να μπορέσουν να απαγορέψουν την καλλιέργεια τους. Δεν είμαι σε θέση να το γνωρίζω αυτό, αλλά ξέρω ότι στη δική μας χώρα -όπου ασφαλώς έγιναν και γίνονται προσπάθειες- πρέπει να γίνουν περισσότερες προσπάθειες, ώστε να μπορούμε να προλάβουμε το μέγα πρόβλημα των ναρκωτικών. 
      Επίσης, υπάρχει και κάτι τελευταίο. Η ενημέρωση των νέων παιδιών, η οποία γίνεται, πρέπει να γίνει ακόμα περισσότερο μέσα από τα σχολεία, τους χώρους της Εκκλησίας, τα πνευματικά κέντρα, τα γήπεδα, αλλά ιδίως μέσω των Μέσων Μαζικής Ενημέρωσης και προεχόντως από την τηλεόραση. Διότι καλό είναι να ακούμε και να βλέπουμε όσα βλέπουμε, αλλά θα ήταν πολύ καλύτερο να βλέπαμε συνεχώς μερικές εκπομπές για το μεγάλο πρόβλημα των ναρκωτικών. Έτσι, λοιπόν, όλοι μαζί ας δώσουμε μια μάχη –και αξίζει αυτή η μάχη- για τον ελληνικό λαό και ιδίως για τα νέα παιδιά.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φούσα.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, θα ξεκινήσω από τις θετικές διαπιστώσεις και την ομοψυχία όλου του νομοθετικού Σώματος γι’ αυτό το μεγάλο «όχι» στα ναρκωτικά. Δυστυχώς, σε κάθε δικό μας «όχι» στα ναρκωτικά υπάρχουν δεκάδες, εκατοντάδες «ναι» από συγκεκριμένους διαύλους που θέλουν για δικούς τους λόγους να προωθήσουν τα ναρκωτικά, για λόγους ευνόητους και κυρίως πλουτισμού. 
      Ελπίζω ότι η πρόκληση της κοινωνικής ευθύνης όλων μας, όλης της συντεταγμένης πολιτείας, θα είναι μεγαλύτερη και ισχυρότερη από τις προκλήσεις εύκολου πλουτισμού και κατανάλωσης, όλο και πιο πολλών νέων και άχρηστων καταναλωτικών αγαθών. Ελπίζω ότι αυτή η πρόκληση της κοινωνικής ευθύνης να υπερισχύσει. Ελπίζω επίσης ότι οι ιστορικές αγορεύσεις, τόσο του νυν Αντιπροέδρου της Βουλής, του κ. Σούρλα, όσο και του πρώην Αντιπροέδρου της Βουλής, του κ. Σγουρίδη, εδώ σ’ αυτήν την Αίθουσα, χθες και σήμερα, θα αφυπνίσουν συνειδήσεις και θα ενεργοποιήσουν τα κατηργημένα αντανακλαστικά του πολιτικού, κοινωνικού και οικονομικού ιστού της χώρας μας στο μεγάλο αυτό θέμα.
       Θα ενεργοποιήσουν αυτά τα αντανακλαστικά, ώστε οι ουσιαστικές προτάσεις που ακούστηκαν να μπουν στην ατζέντα των συζητήσεων από τα Μέσα Μαζικής Επικοινωνίας, αλλά και να γίνουν αντικείμενο συζήτησης σε κάθε γωνιά της πατρίδας μας, σε κάθε οικογένεια, για να αφυπνιστούμε επιτέλους όλοι μαζί. Προτάσεις υπάρχουν, λύσεις υπάρχουν, γνωρίζουμε πού πάσχει το σύστημα. Ο κύριος Αντιπρόεδρος της Βουλής προηγουμένως αναφέρθηκε και σε λεπτομέρειες γνώσεων. Δύναμη όλων μας είναι η γνώση. Η γνώση υπάρχει. Ελπίζω ότι πολύ σύντομα θα υπάρξει και από την παγκόσμια κοινότητα και η πολιτική θέληση για λύση αυτού του προβλήματος.
      Κύριοι συνάδελφοι, τώρα όσον αφορά τα αρνητικά και απευθυνόμαστε και στον κ. Σκουλάκη, θέλω να σας πω, ότι δεν είπαμε, δεν βιαστήκαμε να φέρουμε αυτήν την κωδικοποίηση. Αντίθετα, αργήσαμε. Αργήσαμε δυο χρόνια. Δεν υπερηφανευόμαστε. Δεν είμαστε σίγουρα υπερήφανοι ότι φέραμε ένα καινούργιο νομοσχέδιο. Σας το είπαμε αυτό επανειλημμένως. Φέραμε μια άρτια επιστημονική δουλειά, ένα χρήσιμο εργαλείο στα χέρια των δικαστών μας. Αλήθεια, ποιος ενοχλείται απ’ αυτό το χρήσιμο εργαλείο στα χέρια των δικαστών μας; Ποιος ενοχλείται από την κωδικοποίηση της διάσπαρτης νομοθεσίας που υπάρχει και είναι, θα έλεγα, ένα φρένο σήμερα, ένα εργαλείο, κάτι το οποίο  κάνει τη δουλειά των δικαστών μας πιο δύσκολη σήμερα; Και ποιος ωφελείται από το ότι σήμερα δεν έχουμε αυτό το χρήσιμο εργαλείο; 
      Έρχεστε σήμερα να μας πείτε ότι η κωδικοποίηση δεν ωφελεί; Ότι δεν  πρέπει να κάνουμε πράξη αυτό το οποίο ο συνταγματικός νομοθέτης επιβάλλει να το κάνουμε εδώ και τόσα χρόνια; Την κωδικοποίηση της νομοθεσίας μας; Έρχεστε σήμερα να μας πείτε, λοιπόν, ότι αυτό το οποίο ξεκίνησε η προηγουμένη κυβέρνηση και πολύ σωστά το ξεκίνησε, ήταν λάθος, ότι δεν έπρεπε να το κάνουμε; 
      Πραγματικά, ήταν μάθημα για όλους μας εδώ μέσα, το πόσο απελπιστικά μόνος, έμεινε ο πρώην γραμματέας του υπουργικού συμβουλίου, ο πρώην γραμματέας της κυβέρνησης, των κυβερνήσεων του ΠΑ.ΣΟ.Κ., στη θέση του στο μεγάλο θέμα αυτό. Το πόσο απελπιστικά μόνος έμεινε ουσιαστικά ο πρώην Πρωθυπουργός της χώρας από τα πολιτικά του τέκνα, από τα πολιτικά του παιδιά εδώ μέσα, οι οποίοι αρνήθηκαν να ψηφίσουν αυτό το οποίο αυτός ξεκίνησε. Και εμείς, σαν συνέχεια του κράτους, να πασχίσουμε και μόνοι μας να ψηφίσουμε αυτό το σχέδιο νόμου, την κωδικοποίηση. Αυτό το σύγχρονο εργαλείο με παλιά νομοθετήματα, το οποίο μπορούμε να το κάνουμε ακόμη καλύτερο. Και δεσμευτήκαμε εδώ μέσα ότι αυτή η κωδικοποίηση είναι η αρχή, ότι πολύ σύντομα θα φέρουμε ένα νέο νομοσχέδιο, με βάση τις παρατηρήσεις της διακομματικής επιτροπής της Βουλής, για τα ναρκωτικά, με βάση τις παρατηρήσεις  όλων των συναδέλφων ότι αυτό το νομοσχέδιο, αυτή η κωδικοποίηση θα είναι η αρχή, θα είναι ο μπούσουλας, αν θέλετε, για κάτι καινούργιο, το οποίο θα «γεννήσουμε» όλοι μαζί εδώ σήμερα. Ποιος δεν το θέλει αυτό; Ποιος δεν θέλει να δώσει στους δικαστές μας την κωδικοποίηση και επιτέλους αυτή η διάσπαρτη νομοθεσία να ενσωματωθεί, να γίνει κάτι κοινό, όπου μαζί με την κωδικοποίηση των κανονιστικών πράξεων θα είναι ένα σύγχρονο βιβλίο, το οποίο θα είναι στα χέρια όλων μας επιτέλους;
      Κύριοι συνάδελφοι, οι κραυγές αγωνίας που ακούστηκαν εδώ μέσα, δεν ήταν ουσιαστικά κραυγές αγωνίας, ήταν καταθέσεις ψυχής και του Αντιπροέδρου της Βουλής και όλων των συναδέλφων, καταθέσεις ψυχής που ελπίζω ότι θα μας αφυπνίσουν όλους μας. Θέλω να πιστεύω ότι υπήρξαν καλές προθέσεις από όλους, ότι ίσως στο βωμό της αντιπολίτευσης θυσιάστηκε η ουσία. Θέλω να πιστεύω ότι μέσα σας πραγματικά συμφωνείτε και εσείς για την ανάγκη ψήφισης αυτής της κωδικοποίησης, προώθησης αυτής της κωδικοποίησης. Θέλω να πιστεύω ότι αυτά που μας ενώνουν –και μας ενώνει η μάχη κατά των ναρκωτικών- είναι πολύ περισσότερα από αυτά που μας χωρίζουν και μας χωρίζουν μικρά, νομίζω, και στείρα αντιπολιτευτικά.
      Με τη δέσμευση ότι θα φέρουμε πολύ σύντομα ένα νέο νομοσχέδιο για τα ναρκωτικά, θα ήθελα έστω και την ύστατη στιγμή να σας καλέσω να υπερψηφίσετε την κωδικοποίηση των νόμων για τα ναρκωτικά.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, σαράντα οκτώ μαθητές και μαθήτριες και τρεις συνοδοί δάσκαλοι από το Δημοτικό Σχολείο Κάτω Καστριτσίου Αχαΐας. 
      Η Βουλή τους καλωσορίζει.
      (Χειροκροτήματα απ’  όλες τις πτέρυγες της Βουλής)
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)».
      Ερωτάται το Σώμα:	Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΡΙΣΤΕΙΔΗΣ ΜΟΥΣΙΩΝΗΣ: Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)», έγινε δεκτό κατά πλειοψηφία επί της αρχής.
      Προχωρούμε στην ψήφιση των άρθρων.
      Ερωτάται το Σώμα: Γίνεται δεκτό το άρθρο πρώτο με τη φραστική διόρθωση του Υπουργού στο άρθρο 5, παράγραφος 3 του Κώδικα; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΡΙΣΤΕΙΔΗΣ ΜΟΥΣΙΩΝΗΣ: Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο πρώτο έγινε δεκτό κατά πλειοψηφία, με τη φραστική διόρθωση του Υπουργού στο άρθρο 5, παράγραφος 3 του Κώδικα.
      Ερωτάται το Σώμα: Γίνεται δεκτό το άρθρο δεύτερο ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΡΙΣΤΕΙΔΗΣ ΜΟΥΣΙΩΝΗΣ: Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο δεύτερο έγινε δεκτό κατά πλειοψηφία, ως έχει.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΡΙΣΤΕΙΔΗΣ ΜΟΥΣΙΩΝΗΣ: Κατά πλειοψηφία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό κατά πλειοψηφία και στο σύνολο.
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      ( Να καταχωρισθεί το κείμενο του νομοσχεδίου 129 α΄)
      Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.52΄ λύεται η συνεδρίαση για αύριο, ημέρα Παρασκευή 5 Μαΐου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης είκοσι έξι Βουλευτών του ΠΑ.ΣΟ.Κ. προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα δημόσια έργα, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 4-5-2006	ΣΕΛ. 2


