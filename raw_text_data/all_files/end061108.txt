
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΙΗ΄

Τετάρτη 8 Νοεμβρίου 2006 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1.Ανακοινώνεται ότι τη συνεδρίαση παρακολουθούν μαθητές, από το 2ο Γυμνάσιο Κορωπίου, το Λύκειο Παραβόλας Αιτωλοακαρνανίας και το Γ΄ Επαγγελματικό Λύκειο Βόλου.σελ.
2. ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση και λήψη απόφασης, για τις αιτήσεις άρσης ασυλίας των Βουλευτών κ.κ.  Α. Ρεγκούζα και Δ. Τσιόγκα,σελ.
3.Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 9 Νοεμβρίου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των σχεδίων νόμων του Υπουργείου Οικονομίας και Οικονομικών: «α)Κύρωση του απολογισμού του Κράτους οικονομικού έτους 2004.β)Κύρωση του Ισολογισμού του Κράτους οικονομικού έτους 2004.»σελ.

ΟΜΙΛΗΤΕΣ
Α) Επί Διαδικαστικού Θέματος:
ΧΑΤΖΗΓΑΚΗΣ Σ. σελ.

Β) Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ. σελ.
ΒΑΣΙΛΕΙΟΥ Γ. σελ.
ΓΕΩΡΓΑΚΟΠΟΥΛΟΣ Δ. σελ.
ΓΚΑΤΖΗΣ Ν. σελ.
ΔΕΡΜΕΝΤΖΟΠΟΥΛΟΣ Α. σελ.
ΔΟΥΚΑΣ Π. σελ.
ΔΡΑΓΑΣΑΚΗΣ Ι. σελ.
ΕΥΘΥΜΙΟΥ Π. σελ.
ΚΑΡΑΟΓΛΟΥ Θ. σελ.
ΚΑΣΤΑΝΙΔΗΣ Χ. σελ.
ΚΟΡΚΑ-ΚΩΝΣΤΑ Α. σελ.
ΜΑΚΡΥΠΙΔΗΣ Α. σελ.
ΠΑΠΑΝΔΡΕΟΥ Β. σελ.
ΤΑΣΟΥΛΑΣ Κ. σελ.
ΧΡΙΣΤΟΔΟΥΛΑΚΗΣ Ν. σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ IH΄
     Τετάρτη 8 Νοεμβρίου 2006
     
     Αθήνα, σήμερα στις 8 Νοεμβρίου 2006, ημέρα Τετάρτη και ώρα 10.55΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Θεόδωρο Καράογλου, Βουλευτή Β΄ Θεσσαλονίκης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατικό Κέντρο Λάρισας ζητεί την άμεση κατασκευή των εργατικών κατοικιών στην περιοχή της Γιάννουλης και την ανέγερση νέου κτηρίου του Ι.Κ.Α..
     2) Οι Βουλευτές Β΄ Αθηνών και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία γονείς μαθητών των δημοτικών σχολείων του Νέου Ψυχικού ζητούν την αύξηση των δαπανών για την παιδεία και την αναβάθμιση της εκπαίδευσης.
     3) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Διπλωματούχων Μηχανικών Κοζάνης ζητεί να γίνει σιδηροδρομική παράκαμψη της Κοζάνης και μεταφορά του σιδηροδρομικού σταθμού στα Κοίλα της Κοζάνης.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται σε καταγγελίες για την κατάσταση που επικρατεί στο Νοσοκομείο της Αεροπορίας.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας ζητεί την άμεση ίδρυση τομέα του Ε.Κ.Α.Β. στην Ιεράπετρα.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος του Δημοτικού Διαμερίσματος Έξω Λακωνίων Δήμου Αγίου Νικολάου ζητεί την κυκλοφοριακή σύνδεση της περιοχής του με την εθνική οδό.
     7) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η κ. Βακαλοπούλου Ιφιγένεια ζητεί τον επαναπροσδιορισμό του χρόνου έναρξης ισχύος και της, με ημερομηνία 14/7/2006, απόφασης του Δ.Σ. του Δ.Ο.Α.Τ.Α.Π..
     8) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Κατζηλάκης Ανδρέας, υπάλληλος του Υπουργείου Αγροτικής Ανάπτυξης, ζητεί την ικανοποίηση εργασιακού του αιτήματος.
     9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Εθνική Ομοσπονδία Κινητικά Αναπήρων ζητεί τη χορήγηση του επιδόματος απολύτου αναπηρίας, σε όλους τους συνταξιούχους, παραπληγικούς και τετραπληγικούς.
     10) Η Βουλευτής Ηλείας κ. ΚΡΙΝΙΩ ΚΑΝΕΛΟΠΟΥΛΟΥ κατέθεσε αναφορά με την οποία οι σύλλογοι των μαθητών και των γονέων του Μουσικού Σχολείου Βαρθολομιού Ηλείας ζητούν το διορισμό στο σχολείο καθηγητών μουσικών οργάνων.
     11) Η Βουλευτής Ηλείας κ. ΚΡΙΝΙΩ ΚΑΝΕΛΟΠΟΥΛΟΥ κατέθεσε αναφορά με την οποία ο Δήμαρχος Λεχαινών ζητεί την ίδρυση υποκαταστήματος Ο.Α.Ε.Ε. στα Λεχαινά.
     12) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Κηρέως ζητεί την άμεση εκτίμηση των ζημιών στις καλλιέργειες της ευρύτερης περιοχής Μαντουδίου και την αποζημίωση των παραγωγών.
     13) Οι Βουλευτές Β΄ Πειραιώς, Λασιθίου και Β΄ Αθηνών κύριοι ΓΡΗΓΟΡΙΟΣ ΝΙΩΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΕΩΡΓΙΟΣ ΑΝΩΜΕΡΙΤΗΣ αντίστοιχα, κατέθεσαν αναφορά με την οποία η κ. Φώτου Ελένη, ψυχολόγος, ζητεί την αναγνώριση του πτυχίου της.
     14) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ζητεί να διαπραγματεύεται την εκποίηση των ακινήτων της με ιδιώτες η Ε.Α.Σ. Αξιούπολης.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Καλαβρύτων Αχαΐας ζητεί τη συνέχιση του προγράμματος «Βοήθεια στο Σπίτι».
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 60/03-10-06 ερώτηση του Βουλευτή κ. Νικόλαου Σαλαγιάννη δόθηκε με το υπ’ αριθμ. 201/10-10-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Σε απάντηση στην ανωτέρω ερώτηση, σας υποβάλλουμε συνημμένα το υπ' αριθμ. Φ/109/43/10176/10-10-2006 έγγραφο του Οργανισμού Τουριστικής Εκπαίδευσης και Κατάρτισης.
     Η Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
     2. Στην με αριθμό 187/6-10-06 ερώτηση του Βουλευτού κ. Μάρκου Μπόλαρη δόθηκε με το υπ’ αριθμ. Γ.Π. 19807/17-10-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 187/6-10-06  ερώτηση που κατατέθηκε στη Βουλή από το Βουλευτή κ. Μ. Μπόλαρη σχετικά με τη λειτουργία των Μαστογράφων στο ΓΝ Σερρών, σας γνωρίζουμε τα εξής:
     Από 9-10-2006 έχει ξεκινήσει η λειτουργία του δεύτερου Μαστογράφου και ήδη προγραμματίζονται ραντεβού.
     Επίσης με πρωτoβoυλία του Νοσοκομείου υπoβλήθηκε και εγκρίθηκε πρόταση στο πλαίσιο του Ευρωπαϊκού Προγράμματος INTERREG ΙΙΙ, για την προμήθεια κινητού οχήματος για την πρόληψη γυναικολογικού καρκίνου, προϋπολογισμού 377.988 ευρώ, με κινητό Μαστογράφο, ώστε να προσφέρονται οι υπηρεσίες υγείας σε κάθε σημείο του Νομού.
     Ο Υπουργός
     ΔΗΜΗΤΡΗΣ ΑΒΡΑΜΟΠΟΥΛΟΣ»
     3. Στην με αριθμό 105/4-10-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 600/24-10-06 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 105/04-10-2006 εγγράφου σας, με το οποίο μας διαβιβάσθηκε ερώτηση της Βουλευτού κας Ρ. Ζήση που κατατέθηκε στην Βουλή των Ελλήνων σας γνωρίζουμε τα ακόλουθα:
     1. Στην γραμμή Βόλου  Αγ. Κων/νου - Σκιάθου - Σκοπέλου - Αλοννήσου είναι δρομολογημένα την τρέχουσα δρομολογιακή περίοδο (2005-2006) μετά από σχετική δήλωση των πλοιοκτητριών εταιρειών τους, δύο επιβατηγά-οχηματαγωγά και τρία επιβατηγά-ταχύπλοα πλοία, τα οποία εκτελούν καθημερινά δρομολόγια προς Σκιάθο -Σκόπελο. Ειδικότερα, για την περίοδο μέχρι 04-08-2006, από Βόλο για Αλόννησο εκτελούνταν δύο δρομολόγια εβδομαδιαίως με το επιβατηγό-οχηματαγωγό « ΕΞ. ΣΚΙΑΘΟΣ», τα οποία από 05-08-2006 μέχρι 03-09-2006 αυξήθηκαν σε τρία, ενώ ένα δρομολόγιο εκτελείτο από το επιβατηγό-οχηματαγωγό «JET FERRY Ι» από το λιμένα Αγ. Κων/νου. Πλέον των επιβατηγών-οχηματαγωγών εκτελούνται καθημερινά ένα με δύο δρομολόγια από Βόλο και Αγ. Κων/νο για Σκιάθο - Σκόπελο - Αλόννησο με τα επιβατηγά ταχύπλοα «F/C 5», «F/C 6» και «F/D ΧΧΙΙΙ».
     Επίσης, οι Σποράδες διέθεταν καθ’ όλη τη διάρκεια της θερινής περιόδου καθημερινή ακτοπλοϊκή σύνδεση με το λιμένα Θεσσαλονίκης, με το επιβατηγό ταχύπλοο «F/C 3».
     2. Πλέον των ανωτέρω, για την κάλυψη συγκοινωνιακών αναγκών (ιδιαίτερα της μεταφοράς οχημάτων), το ΥΕΝ προχώρησε σε σύναψη σύμβασης ανάθεσης δημόσιας υπηρεσίας για την δρομολογιακή περίοδο από 01-11-2005 έως 31-10-2006 με την πλοιοκτήτρια εταιρεία του επιβατηγού-οχηματαγωγού «ΣΑΟΣ ΙΙ», για την προσέγγιση στις Β. Σποράδες τέσσερις φορές την εβδομάδα κατά την εκτέλεση του δρομολογίου Αγ. Κων/νος Βόλος - Σκιάθος - Σκόπελος - Αλόννησος και μια φορά την εβδομάδα κατά την εκτέλεση του δρομολογίου Βόλος - Σκιάθος - Σκόπελος - Αλόννησος – Κύμη-Λήμνος. Κατά την περίοδο από 10-08-2006 μέχρι 10-09-2006 το επιβατηγό-οχηματαγωγό «ΣΑΟΣ ΙΙ», εκτός των ανωτέρω υποχρεώσεών του, προσέγγιζε με ελεύθερη δρομολόγηση επιπλέον δύο φορές στις Β. Σποράδες, προερχόμενο από Αγ. Κων/νο και από Βόλο.
     Σημειώνεται ότι για την ακτοπλοϊκή σύνδεση των Σποράδων με Βόλο και Αγ. Κων/νο δεν έχουν εκφρασθεί μέχρι σήμερα παράπονα από το επιβατικό κοινό.
     3. Για την επόμενη δρομολογιακή περίοδο (01-11-2006 μέχρι 31-10-2007) και σύμφωνα με τις δηλώσεις δρομολόγησης των πλοιοκτητριών εταιρειών, στην γραμμή Βόλου/Αγ. Κων/νου - Σκιάθου - Σκοπέλου - Aλovvήσoυ θα δραστηριοποιούνται τρία επιβατηγά-οχηματαγωγά πλοία και τρία επιβατηγά ταχύπλοα πλοία.
     Παράλληλα, για τη νέα δρομολογιακή περίοδο, το ΥΕΝ, λαμβάνοντας υπόψη τις δηλώσεις ελεύθερης δρομολόγησης, εξέδωσε την με αριθ. 3327.1/01/06/24-08-2006 «Προκήρυξη Μειοδοτικών Διαγωνισμών για την Εξυπηρέτηση Δρομολογιακών Γραμμών με σύναψη Σύμβασης ή Συμβάσεων Δημόσιας Υπηρεσίας Διάρκειας μέχρι δώδεκα (12) ετών» στην οποία συμπεριλήφθηκαν, μεταξύ άλλων, η δρομολογιακή γραμμή «Αγ. Κων/νος/ Κύμη - Σκιάθος - Σκόπελος - Αλόννησος - Λήμνος» και επιστροφή με ένα δρομολόγιο την εβδομάδα για όλη την διάρκεια της δρομολογιακής περιόδου και η δρομολογιακή γραμμή «Θεσ/νίκη - Σποράδες - Κυκλάδες - Ηράκλειο» με ένα δρομολόγιο την εβδομάδα κατά την χρονική περίοδο από 02/04/07 έως 02/09/07, με την προϋπόθεση ότι το πλοίο θα εκτελεί δρομολόγια σε ακτοπλοϊκές γραμμές για δέκα μήνες.
     4. Το ΥΕΝ καταβάλλει κάθε δυνατή προσπάθεια για την καλύτερη εξυπηρέτηση των κατοίκων και παραγωγικών τάξεων των νησιών και εξετάζει θετικά κάθε επιχειρηματική πρωτοβουλία και πρόταση που στοχεύει στην αύξηση της προσφοράς και στην αναβάθμιση των παρεχόμενων υπηρεσιών.
     5. Πάγια πολιτική του ΥΕΝ στον τομέα των λιμένων είναι ο συνεχής εκσυγχρονισμός και η αναβάθμιση των λιμενικών υποδομών της χώρας, καθώς και η βελτίωση των παρεχόμενων λιμενικών υπηρεσιών.
     6. Στο πλαίσιο των αρμοδιοτήτων χάραξης της Εθνικής Λιμενικής Πολιτικής και του γενικού σχεδιασμού της λιμενικής ανάπτυξης, το ΥΕΝ επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους, καθώς και της εκπόνησης σχετικών μελετών βελτίωσης, αναβάθμισης και εκσυγχρονισμού των λιμένων της χώρας.
     Σημειώνεται ότι, σύμφωνα με την κείμενη νομοθεσία, το ΥΕΝ δεν έχει αρμοδιότητα εκτέλεσης δημοσίων έργων. Στο πλαίσιο των προτάσεων της Γενικής Γραμματείας Λιμένων και Λιμενικής Πολιτικής για τη ΣΑΕ 189 του Προγράμματος Δημοσίων Επενδύσεων έτους 2006, είχε προταθεί η ένταξη του έργου «Αποκατάσταση  κρηπιδώματος Σκιάθου».
     7. Με τη σύναψη του χρηματoδοτικoύ πρωτοκόλλου που υπεγράφη μεταξύ ΥΕΝ και Ευρωπαϊκής Τράπεζας Επενδύσεων, δίνεται η δυνατότητα χρηματοδότησης μιας σειράς έργων που αφορούν μεταξύ άλλων στην κατασκευή νέων λιμένων, στην αναβάθμιση των υφιστάμενων και στη βελτίωση της λειτουργικότητας τους.
     Το ΥΕΝ αναγνωρίζοντας την συμβολή των λιμένων στην τουριστική ανάπτυξη της χώρας, προτίθεται να αξιοποιήσει πλήρως τις δυνατότητες χρηματοδότησης που παρέχονται από το ανωτέρω πρωτόκολλο για την υλοποίηση έργων σε λιμένες που εξυπηρετούν την τουριστική δραστηριότητα.
     Για την αξιοποίηση του χρηματοδοτικού πρωτοκόλλου, το ΥΕΝ προτίθεται να προχωρήσει με διαφανείς διαδικασίες στην πρόσληψη συμβούλου για την πλήρη υλοποίησή του.
     Ο Υπουργός
     ΜΑΝΩΛΗΣ ΚΕΦΑΛΟΓΙΑΝΝΗΣ»
     4. Στην με αριθμό 59/3-10-06 ερώτηση του Βουλευτή  κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./8/18-10-06 έγγραφο από τον Υπουργό  Πολιτισμού η ακόλουθη απάντηση:
     «Σχετικά με την υπ’ αριθμ. 59/03.10.2006 ερώτηση του Βουλευτή κ. Αλέκου Αλαβάνου, σας γνωρίζουμε τα εξής:
     Η Περιφέρεια Αττικής, Υπηρεσία Διαχείρισης Ε.Π. Αττικής, προέγκρινε την δημοπράτηση του έργου στις 27.10.2005.
     Η χρηματοδότηση του έργου και μέχρι ύψους 29.162.000 ευρώ έχει εξασφαλισθεί από κοινοτικούς πόρους, μέσω του αντίστοιχου Τεχνικού Δελτίου από την Περιφέρεια Αττικής.
     Ο διαγωνισμός του εν λόγω έργου πραγματοποιήθηκε στις 21.01.2006.
     Η ενιαία επιτροπή διαγωνισμού και εισήγησης για ανάθεση περαίωσε την Α΄ Φάση του διαγωνισμού (έλεγχο τυπικών στοιχείων των διαγωνιζόμενων) και υπέβαλε στην Προϊστάμενη αρχή τα σχετικά Πρακτικά στις 16.03.2006, μαζί με τις υποβληθείσες ενστάσεις.
     Η Προϊστάμενη Αρχή (Γενικός Δ/ντής Υπουργείου Πολιτισμού) υπέβαλε ερώτημα στο Ν.Σ.Κ. και εκείνο γνωμοδότησε στις 5.7.2006 να ακυρωθεί η εν λόγω δημοπρασία.
     Η Διεύθυνση Αναστήλωσης Νεώτερων και Σύγχρονων Μνημείων, φορέας υλοποίησης του έργου, εξέδωσε την υπ' αριθ. ΥΠ.ΠΟ./ΔΑΝΣΜ/15731/434/24.7.2006 απόφαση «Περί ακύρωσης της δημοπρασίας και επαναδημοπράτησης με το ίδιο φυσικό αντικείμενο».
     Υπέβαλε νέα τεύχη δημοπράτησης στην Περιφέρεια Αττικής, προσαρμοσμένα και στον πρόσφατο Ν. 3841/06, για έγκριση της επαναδημοπράτησης.
     Η Περιφέρεια Αττικής, μετά από τον σχετικό έλεγχο, ενέκρινε στις 14.09.2006.
     Ήδη ο φορέας υλοποίησης, έχει ξεκινήσει την δημοσίευση της διακήρυξης στον Εθνικό και κοινοτικό τύπο.
     Το εν λόγω έργο συνολικού προϋπολογισμού 36.000.000,00 ευρώ (με ΦΠΑ), χρηματοδοτείται από την κοινότητα για το ποσό των 21.872.000,00 ευρώ και το υπόλοιπο (14.128.000,00 ευρώ) από εθνικούς πόρους.
     Υπάρχει εξασφάλιση των εθνικών πόρων, μέχρι του ποσού των 7.290.000,00 ευρώ (το 25%) το δε υπόλοιπο ποσό (6.839.000,00 ευρώ) έχει προβλεφθεί ως δικαίωμα προαίρεσης με χρηματοδότηση 100% από εθνικούς πόρους ή κοινοτικούς, ανάλογα με το ποσοστό έκπτωσης που θα προκύψει από τον διαγωνισμό.
     Προβλέπεται να υπογραφεί η σχετική σύμβαση στο Α΄ εξάμηνο του 2007.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     5. Στην με αριθμό 118/4-10-06 ερώτηση των Βουλευτών κυρίων Χρήστου Μαρκογιαννάκη, Στυλιανού Νικηφοράκη δόθηκε με το υπ’ αριθμ. 21/17-10-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 19542/11-10-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (EΛΓΑ) σε απάντηση της ανωτέρω ερώτησης των Βουλευτών κ.κ. Χ. Μαρκογιαννάκη, Σ. Νικηφοράκη.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 33/2-10-06 ερώτηση του Βουλευτή  κ. Χρήστου Χάιδου δόθηκε με το υπ’ αριθμ. 9/17-10-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 19312/09-10-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Χ. Χάιδου.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 43/3-10-06 ερώτηση του Βουλευτή  κ. Νικολάου Νικολόπουλου δόθηκε με το υπ’ αριθμ. Υ/ΙΑ/1/19-10-06 έγγραφο από τον Υπουργό  Επικρατείας η ακόλουθη απάντηση:
     «Σχετικώς με την ανωτέρω ερώτηση, σε ό,τι μας αφορά σας διαβιβάζουμε συνημμένως το υπ’ αριθμ. πρωτ. 17182/13.10.2006 έγγραφο του Προέδρου του Εθνικού Συμβουλίου Ραδιοτηλεόρασης, μετά του συνημμένου σ’ αυτό εγγράφου, στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων) ).
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 9 Νοεμβρίου 2006.
     «Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 42/6.11.2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Αγροτικής Ανάπτυξης και Τροφίμων, σχετικά με το χρονοδιάγραμμα μετατροπής των ζαχαρουργείων Λάρισας και Ξάνθης σε εργοστάσια παραγωγής βιοαιθανόλης κ.λπ..
     2. Η με αριθμό 37/6.11.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αθανασίου Μωραΐτη προς την Υπουργό Εθνικής Παιδείας και Θρησκευμάτων, σχετικά με την ίδρυση τέταρτου τμήματος της Πανεπιστημιακής Σχολής Αγρινίου κ.λπ..
     3. Η με αριθμό 47/6.11.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς την Υπουργό Εθνικής Παιδείας και Θρησκευμάτων, σχετικά με την ανέγερση νέων σχολικών κτηρίων στο Ολυμπιακό Χωριό του Δήμου Αχαρνών κ.λπ..
     4. Η με αριθμό 49/6.11.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με τις καθυστερήσεις στην εγκατάσταση του φυσικού αερίου σε περιοχές της Αττικής κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 39/6.11.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Θεόδωρου Κολιοπάνου προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με τις εισαγωγές μεταλλαγμένου ρυζιού από τις Η.Π.Α. και την Κίνα, την προστασία των καταναλωτών κ.λπ..
     2. Η με αριθμό 50/6.11.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την προστασία των παιδιών και των εργαζομένων στο Παιδιατρικό Νοσοκομείο «Άγια Σοφία», από διαρροές τοξικών αερίων κ.λπ..
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί των σχεδίων νόμων του Υπουργείου Οικονομίας και Οικονομικών: «α. Κύρωση του Απολογισμού του Κράτους οικονομικού έτους 2004. β. Κύρωση του Ισολογισμού του Κράτους οικονομικού έτους 2004.»
     Η συζήτηση του Απολογισμού και του Ισολογισμού του Κράτους γίνεται σε δύο συνεδριάσεις, όπως ορίζει ο Κανονισμός της Βουλής στο άρθρο 123 παράγραφος 8 με ανάλογη εφαρμογή του άρθρου 107, δηλαδή με οργανωμένη συζήτηση.
     Σύμφωνα, λοιπόν, με το άρθρο 107 που εφαρμόζεται αναλόγως, η Διάσκεψη των Προέδρων αποφάσισε κάθε μία από τις δύο, προβλεπόμενες από τον Κανονισμό, συνεδριάσεις να έχει τη διάρκεια τεσσάρων ωρών. Ο χρόνος αυτός κατανέμεται στις Κοινοβουλευτικές Ομάδες ανάλογα με τη δύναμή τους, καθώς και στους Ανεξάρτητους Βουλευτές.
     Στο Προεδρείο έχουν κατατεθεί κατάλογοι ομιλητών από τα κόμματα, με καθορισμό της σειράς των ομιλητών και της διάρκειας των ομιλιών τους και για τις δύο συνεδριάσεις. Η εγγραφή των Ανεξάρτητων Βουλευτών στον κατάλογο των ομιλητών γίνεται σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών και ο συνολικός χρόνος ομιλίας τους είναι δεκαέξι λεπτά, δηλαδή από οκτώ λεπτά σε κάθε συνεδρίαση.
     Στη συνέχεια από την αντίστοιχη υπηρεσία θα καταρτιστεί ενιαίος κατάλογος με προτάσεις των εισηγητών και των ειδικών αγορητών και με εναλλαγή των ομιλητών. Δικαίωμα δευτερολογίας στη διαδικασία αυτή έχουν μόνο οι εισηγητές, μετά την ολοκλήρωση της ομιλίας του τελευταίου ομιλητή.
     Επίσης, σύμφωνα με το άρθρο 107 του Κανονισμού της Βουλής δεν υπολογίζεται στο συνολικό χρόνο, που έχει διατεθεί σε κάθε Κοινοβουλευτική Ομάδα, η διάρκεια ομιλίας των Υπουργών, των Προέδρων των κοινοβουλευτικών ομάδων και των αναπληρωτών τους και ορίζεται στο μισό του χρόνου σύμφωνα με το άρθρο 97 του Κανονισμού της Βουλής. 
     Προτείνω να μην ισχύσει ο περιορισμός του χρόνου για τους Υπουργούς και για τους Κοινοβουλευτικούς Εκπροσώπους. 
     Tο Σώμα συμφωνεί;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Σώμα συμφώνησε.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι με απόφαση του Γραμματέα της Κοινοβουλευτικής Ομάδας της Νέας Δημοκρατίας κ. Σταύρου ορίζεται ως Κοινοβουλευτικός Εκπρόσωπος εκ μέρους της Νέας Δημοκρατίας ο κ. Κωνσταντίνος Τασούλας. Επίσης, με απόφαση του Κοινοβουλευτικού Εκπροσώπου του Κομμουνιστικού Κόμματος Ελλάδος κ. Ορέστη Κολοζώφ ορίζεται ως Κοινοβουλευτικός Εκπρόσωπος εκ μέρους του Κομμουνιστικού Κόμματος Ελλάδος για το νομοσχέδιο, που συζητείται, ο κ. Νικόλαος Γκατζής.
     Το λόγο έχει ο εισηγητής της Πλειοψηφίας κ. Καράογλου.
     ΘΕΟΔΩΡΟΣ ΚΑΡΑΟΓΛΟΥ: Κύριε Υπουργέ, αγαπητοί συνάδελφοι και συναδέλφισσες, για άλλη μια χρονιά φέτος έχουμε στην Ολομέλεια της Βουλής την καθιερωμένη θεσμικά συζήτηση για την κύρωση του Απολογισμού και του Ισολογισμού για το οικονομικό έτος 2004. 
     Πριν έρθει στην Ολομέλεια η συζήτηση του παραπάνω θέματος, είχαμε τη δυνατότητα να συζητήσουμε διεξοδικά τον Απολογισμό και τον Ισολογισμό του οικονομικού έτους 2004 στην ειδική επιτροπή, που προβλέπεται από το Σύνταγμα και τον Κανονισμό της Βουλής, έτσι ώστε να υπάρχει ενδελεχής έλεγχος στα διαχειριστικά πεπραγμένα της κυβερνητικής πολιτικής για το έτος αυτό. Δηλαδή, σήμερα στην ουσία έχουμε τη λογοδοσία της Κυβέρνησης για την οικονομική διαχείριση ενός έτους, για την εκτέλεση του προϋπολογισμού για το έτος αυτό, για την πορεία της υλοποίησης των εσόδων από τη μια και των δαπανών από την άλλη, που πραγματοποιήθηκαν εντός του έτους αυτού. 
     Πριν, όμως, μπούμε στην ουσία της συζήτησης για τον Απολογισμό και τον Ισολογισμό του κράτους για το οικονομικό έτος 2004, οφείλουμε να σταθούμε σε δύο διαδικαστικά μεν, ιδιαιτέρως, όμως, κατά την ταπεινή μου άποψη, σημαντικά θέματα, τα οποία και τα προηγούμενα χρόνια απασχόλησαν τόσο την αρμόδια Ειδική Επιτροπή όσο και την Ολομέλεια της Βουλής, χωρίς όμως, δυστυχώς, να υπάρξει κάποια θετική εξέλιξη και αντιμετώπισή τους. Γι’ αυτόν το λόγο άλλωστε εξακολουθούν να είναι εξίσου επίκαιρα. 
     Πρώτον, η ανάγκη αναβάθμισης και ουσιαστικής λειτουργίας της ειδικής επιτροπής. Όπως είναι γνωστό σε όλους η σύσταση και η λειτουργία της συγκεκριμένης Ειδικής Επιτροπής προβλέπεται από το Σύνταγμα και τον Κανονισμό της Βουλής, βάσει του άρθρου 31Α΄ και σκοπό έχει τον έλεγχο του Απολογισμού και του Ισολογισμού του κράτους για ένα συγκεκριμένο οικονομικό έτος. Όμως, αν θέλουμε η συγκεκριμένη ειδική επιτροπή να λειτουργεί ουσιαστικά, αν επιθυμούμε πραγματικά την αναβάθμισή της, θα πρέπει να αποφασίσουμε να ενισχυθούν αφ’ ενός μεν οι αρμοδιότητές της, αφ’ ετέρου δε οι ελεγκτικοί μηχανισμοί της. Θα πρέπει να στελεχωθεί με το κατάλληλο προσωπικό, το ειδικευμένο επιστημονικά στα δημόσια λογιστικά και θα πρέπει να έχει ουσιαστική γραμματειακή υποστήριξη. Επίσης, αν επιθυμούμε την ουσιαστική λειτουργία της και την αναβάθμισή της, αν επιθυμούμε τον άμεσο έλεγχο από το Κοινοβούλιο και από τον ελληνικό λαό στην τρέχουσα διαχείριση, του προϋπολογισμού, θα πρέπει να έχει αυτή η ειδική επιτροπή τη δυνατότητα να ασκεί προληπτικούς ελέγχους κατά την τρέχουσα διαχειριστική χρήση ή εναλλακτικά να έχει την αρμοδιότητα αυτή, ανά τακτά χρονικά διαστήματα τεσσάρων ή έξι μηνών, να ελέγχει δηλαδή την πορεία υλοποίησης του τρέχοντος προϋπολογισμού. Μόνο με τον τρόπο αυτό θα μπορούμε να ισχυριστούμε ότι υπάρχει ουσιαστικός έλεγχος, πλήρης διαφάνεια στη διαδικασία του κοινοβουλευτικού ελέγχου του προϋπολογισμού και των δημοσίων οικονομικών. 
     Στη συνέχεια, βέβαια, προβλέπω για το συγκεκριμένο θέμα να χυθούν πολλά «κροκοδείλια δάκρυα», ειδικότερα από τους συναδέλφους του ΠΑ.ΣΟ.Κ.. Φυσικά στο ερώτημα: «Αφού συμφωνείτε με τα παραπάνω, δηλαδή με την αναβάθμιση και την ουσιαστική λειτουργία της Ειδικής Επιτροπής Ελέγχου Απολογισμού και Ισολογισμού του κράτους, τόσα χρόνια –σχεδόν είκοσι- που ήσασταν στην Κυβέρνηση γιατί δεν τα υλοποιήσατε;» απάντηση δεν υπάρχει. Βλέπετε, ότι οι αγαπητοί συνάδελφοι Βουλευτές του ΠΑ.ΣΟ.Κ. προτιμούν να είναι τιμητές των πάντων, αυστηροί κριτές και επικριτές όλων των κυβερνητικών δράσεων, παραλείψεων ή και τυχόν λαθών, αλλά παρ’ ότι ήταν τόσα πολλά χρόνια στην κυβέρνηση πολύ εύκολα ξεχνούν τα δικά τους λάθη, τις παραλείψεις τους και βέβαια ξεχνούν να κάνουν την αυτοκριτική τους. 
     Δεύτερο διαδικαστικό θέμα είναι η ταχύτερη ολοκλήρωση των διαδικασιών για την κύρωση του Απολογισμού και του Ισολογισμού του κράτους. Η κατάσταση στον τομέα αυτό έχει ως εξής. Στο τέλος περίπου του επόμενου της χρήσης έτους ολοκληρώνεται από το Γενικό Λογιστήριο του Κράτους ο Απολογισμός και ο Ισολογισμός του προηγούμενου χρόνου, ο οποίος συζητείται στα μέσα του μεθεπόμενου έτους και κυρώνεται στα τέλη του μεθεπόμενου έτους, όπως σήμερα δηλαδή καλή ώρα, συζητάμε τον Απολογισμό-Ισολογισμό του έτους 2004, για τον οποίο τέλειωσε η διαδικασία ελέγχου από το Γενικό Λογιστήριο του Κράτους το Νοέμβριο του 2005, οπότε και εκδόθηκε σε τόμους. Συζητήθηκε για πρώτη φορά στην ειδική επιτροπή τον Ιούνιο του 2006 και έρχεται για κύρωση στη Βουλή το Νοέμβριο του 2006, δηλαδή δύο περίπου χρόνια μετά τη λήξη του. Εκτιμούμε όμως –και αυτό είναι και άποψη της αρμόδιας ειδικής επιτροπής- ότι όλη αυτή η διαδικασία καθυστερεί πάρα πολύ. Λειτουργούμε αρκετά ετεροχρονισμένα. Πιστεύουμε ότι όλη αυτή η διαδικασία πρέπει το πολύ εντός του αμέσως επόμενου χρόνου, από την ολοκλήρωση της υπό συζήτηση διαχειριστικής περιόδου, να ολοκληρώνεται. Δηλαδή, η χρήση του 2005 πρέπει ως το τέλος του 2006 να εξετάζεται αναλυτικά, να συζητείται διεξοδικά στα αρμόδια όργανα –στην ειδική επιτροπή και στην Ολομέλεια της Βουλής- και στη συνέχεια να κυρώνεται και όχι όπως συμβαίνει σήμερα που συζητάμε, με καθυστέρηση δύο χρόνων. Δηλαδή συζητάμε για το οικονομικό έτος 2004 στα τέλη του 2006.
     Μετά από τις δύο αυτές εισαγωγικές διαδικαστικές παρατηρήσεις, που θεωρώ, όμως, ότι είναι ιδιαίτερα σημαντικές, ας έρθουμε στην ουσία του θέματος, στη συζήτηση δηλαδή για την κύρωση του Απολογισμού και του Ισολογισμού του κράτους για το οικονομικό έτος 2004. 
     Να ξεκινήσω βέβαια, επισημαίνοντας μια σημαντική ιδιαιτερότητα. Ο συζητούμενος Απολογισμός και Ισολογισμός του 2004 είναι ο πρώτος της νέας διακυβέρνησης της χώρας, της Κυβέρνησης του Κώστα Καραμανλή -θα ακολουθήσουν πολλοί ακόμη με τη βοήθεια του Θεού και με τη θέληση του ελληνικού λαού- είναι, όμως, Απολογισμός και Ισολογισμός ενός προϋπολογισμού που βρήκε από την προηγούμενη κυβέρνηση του ΠΑ.ΣΟ.Κ., που καταρτίστηκε και ψηφίστηκε από την τότε κοινοβουλευτική πλειοψηφία του ΠΑ.ΣΟ.Κ. στα τέλη του 2003. Λόγω του ότι ο προϋπολογισμός αυτός ήταν προεκλογικός, μια που –θυμίζω- υποχρεωτικά την άνοιξη του 2004 ολοκληρωνόταν η θητεία της τότε κυβέρνησης του ΠΑ.ΣΟ.Κ. και πηγαίναμε για κοινοβουλευτικές εκλογές, ήταν ένας προϋπολογισμός ψεύτικος, ένας προϋπολογισμός ωραιοποιημένος, με μπόλικα «φτιασίδια», μόνο και μόνο για να εντυπωσιάσει τους Έλληνες πολίτες, για να ξεγελάσει συνειδητά τις αρμόδιες επιτροπές της Ευρωπαϊκής Ένωσης, μια γνωστή άλλωστε και προσφιλής πρακτική των κυβερνήσεων του ΠΑ.ΣΟ.Κ. Έτσι, ο συγκεκριμένος προϋπολογισμός, ο προϋπολογισμός του 2004 «βρίθει» μαργαριταριών, διογκώνοντας ψευδώς τα έσοδα, αποκρύπτοντας σκανδαλωδώς τις δαπάνες, ακόμη και συγκεκριμένες λειτουργικές δαπάνες, μειώνοντας τεχνητά τα δημόσια ελλείμματα, το δημόσιο χρέος. Ο συγκεκριμένος προϋπολογισμός του 2004 είναι το αποκορύφωμα της δημιουργικής λογιστικής, των λογιστικών αλχημειών, που τόσα χρόνια δίδαξε το ΠΑ.ΣΟ.Κ. και οι κυβερνώντες. Ήταν ένας προϋπολογισμός που δεν έκλεινε με καμία κυβέρνηση, ούτε ακόμη-ακόμη και με μια πιθανή, υπό το μάγο Χάρι Πότερ θα μπορούσε να υλοποιηθεί! Τόσα μαγικά κόλπα είχαν κάνει οι αλχημιστές του ΠΑ.ΣΟ.Κ.! Αυτόν τον προϋπολογισμό κληθήκαμε να υλοποιήσουμε μετά τις 7 Μαρτίου του 2004, όταν ο ελληνικός λαός με την ψήφο του μας έδωσε την ευθύνη της διακυβέρνησης της χώρας. Βεβαίως, εύλογα θα μπορούσε κάποιος καλοπροαίρετος πολίτης να ρωτήσει: «Και για ποιο λόγο δεν τον τροποποιήσατε; Για ποιο λόγο δεν υλοποιήσατε τη σχετική πρόβλεψη του Συντάγματος, που προβλέπει διορθωτικό προϋπολογισμό;». 
     Αγαπητοί συνάδελφοι και συναδέλφισσες, είμαι υποχρεωμένος να θυμίσω στο Σώμα ότι, όταν αναλάβαμε τη διακυβέρνηση της χώρας, έμεναν λιγότερο από πέντε μήνες για τη διεξαγωγή των Ολυμπιακών Αγώνων του 2004, της μεγαλύτερης αθλητικής, πολιτιστικής, κοινωνικής διοργάνωσης, που είχε αναλάβει ποτέ η χώρα. Τα περισσότερα των έργων ήταν ημιτελή, ήμασταν αρκετά πίσω στο οργανωτικό στάδιο για την ολοκλήρωση των προετοιμασιών και ο χρόνος κυλούσε αμείλικτα. Δεν υπήρχαν περιθώρια για άλλες προτεραιότητες. Έτσι, όπως ήταν φυσικό, όλο το ενδιαφέρον της Κυβέρνησης, του ελληνικού λαού, όλων μας στράφηκε στην προσπάθεια της προετοιμασίας και της επιτυχούς διεξαγωγής των αγώνων αυτών και -δόξα τω Θεώ- με τη συντονισμένη προσπάθεια όλων, της Κυβέρνησης, των φορέων, των τεχνικών υπηρεσιών, με την πολύτιμη βοήθεια του ελληνικού λαού, όλα πήγαν καλά. Τα έργα, ως την έναρξη των Ολυμπιακών Αγώνων, ολοκληρώθηκαν, η οργάνωσή τους ήταν άψογη, κερδίσαμε ως χώρα τις θετικές γνώμες όλης της υφηλίου. Όταν, όμως, ολοκληρώθηκε η Ολυμπιάδα, αλλά στη συνέχεια και η εξίσου επιτυχημένη Παραολυμπιάδα, ήταν ήδη Οκτώβριος του 2004 και στην ουσία έμεναν μόνο δυο-τρεις μήνες για την ολοκλήρωση του προϋπολογισμού του έτους εκείνου. Οι διαδικασίες, όμως, για την τροποποίησή του, κάτι που -απ’ ό,τι γνωρίζω- ποτέ στο παρελθόν δεν έχει γίνει, είναι εξαιρετικά χρονοβόρες. Δηλαδή, πρακτικά δεν υπήρχε χρόνος για να γίνει διορθωτικός προϋπολογισμός για το 2004. 
     Αλλά πέραν του σημαντικότατου αυτού ζητήματος, δηλαδή της διοργάνωσης της Ολυμπιάδας και της πλήρους σχεδόν στροφής του κυβερνητικού ενδιαφέροντος στην επιτυχή αυτή διοργάνωση πρέπει να σας πω ότι κανείς, από την Κυβέρνηση ξεκινώντας, συνεχίζοντας με τους Βουλευτές του ελληνικού Κοινοβουλίου, αλλά είμαι βέβαιος ότι και από Βουλευτές του ΠΑ.ΣΟ.Κ. δεν γνώριζε το πραγματικό μέγεθος της παραποίησης των στοιχείων του προϋπολογισμού του 2004. Κανείς μας δεν μπορούσε να φανταστεί σε ποιο βαθμό θα υπήρχε υπερεκτίμηση των εσόδων, υποεκτίμηση των δαπανών, μόνο και μόνο για να «φτιασιδωθεί» ο προϋπολογισμός του 2004, αυτός ο εικονικός, ψευδής προϋπολογισμός.
     Και για του λόγου το αληθές, αγαπητοί συνάδελφοι, να θυμίσω μόνο πως μεταξύ των άλλων ο προϋπολογισμός του 2004 συνειδητά υποεκτιμούσε τις εγγεγραμμένες πιστώσεις για μισθούς και συντάξεις, μεγέθη απολύτως προβλέψιμα. «Ξεχνούσε» τις εκλογικές δαπάνες των ευρωεκλογών, κάτι που ήταν προγραμματισμένο. Εμφάνιζε τις μισές περίπου από τις απαραίτητες δαπάνες για την ολοκλήρωση των ολυμπιακών έργων και για τη διεξαγωγή των Ολυμπιακών Αγώνων. «Ξεχνούσε» τις υποχρεωτικές εισφορές σε ασφαλιστικά ταμεία Ι.Κ.Α., Τ.Ε.Β.Ε., Ν.Α.Τ., Ταμείο Νομικών κ.λπ. «Ξεχνούσε» τις πληρωμές του Ε.Κ.Α.Σ., τα χρέη στα νοσοκομεία, τις αμυντικές δαπάνες και πάρα πολλές άλλες δαπάνες δισεκατομμυρίων ευρώ «ων ουκ έστιν αριθμός». Να θυμίσω ακόμη σε αυτό το σημείο, ότι ο προϋπολογισμός του 2004 προέβλεπε ύψος εξόδων περίπου 64.000.000.000 ευρώ. Τελικά, όμως, από τον Απολογισμό προκύπτει ότι πραγματοποιήθηκαν δαπάνες ύψους περίπου 83.000.000.000 ευρώ, δηλαδή 19,5 δισεκατομμύρια ευρώ περισσότερα, τα οποία διετέθησαν για υποεκτιμημένες δαπάνες ή μη προβλεπόμενες ή για την πληρωμή τόκων και χρεολυσίων, που επίσης εμφανίστηκαν υποεκτιμημένα στο σχετικό προϋπολογισμό.
     Αξίζει ακόμα να αναφέρουμε ότι για την εξυπηρέτηση του δημοσίου χρέους, για το έτος 2004, πληρώθηκαν περίπου 41,5 δισεκατομμύρια ευρώ. Δηλαδή περίπου το 50% των δαπανών του προϋπολογισμού του 2004 πήγαν για την εξόφληση παλαιών τόκων και χρεολυσίων, δηλαδή οφειλών. Αυτή είναι άλλη μια τρανή απόδειξη της χρεοκοπημένης οικονομικής πολιτικής των κυβερνήσεων του ΠΑ.ΣΟ.Κ., που στην κυριολεξία με δανεικά και αγύριστα προσπαθούσαν να κάνουν πολιτική, υποθηκεύοντας το μέλλον του τόπου, το μέλλον των παιδιών μας.
     Η Κυβέρνηση της Νέας Δημοκρατίας ήταν αναγκασμένη -πιστή στις δεσμεύσεις της για μη επιβολή νέων φορολογιών στο δοκιμαζόμενο οικονομικά ελληνικό λαό, αλλά και μπροστά στο τεράστιο στοίχημα, που εύρισκε μπροστά της, δηλαδή της έγκαιρης ολοκλήρωσης των ολυμπιακών έργων και της επιτυχούς διεξαγωγής των Ολυμπιακών Αγώνων- να προσφύγει σε δανεισμό, για να καλύψει αυτά τα τεράστια ελλείμματα που παρέλαβε. Έτσι, αναγκάστηκε να δανειστεί περίπου 50.000.000.000 ευρώ για να κλείσει ο προϋπολογισμός έναντι των προβλεπομένων, που ήταν περίπου 23.000.000.000 ευρώ. Όμως, αυτό ήταν ένα εντελώς ψευδές νούμερο, γιατί θα θυμίσω ότι και ο προϋπολογισμός του 2003 μιλούσε για δάνεια 23.000.000.000 ευρώ, αλλά τελικά η τότε κυβέρνηση του ΠΑ.ΣΟ.Κ. αναγκάσθηκε να δανειστεί 38.000.000.000 ευρώ. Δηλαδή, είχε μια απόκλιση στις προβλέψεις της κατά 41%. Σκόπιμα δηλαδή κατά το 2004, η τότε κυβέρνηση του ΠΑ.ΣΟ.Κ., ενέγραψε στον προϋπολογισμό μόνο 23.000.000.000 ευρώ, για ανάγκες δανεισμού, για να εμφανίσει αφ’ ενός μικρότερο το έλλειμμα και αφ’ ετέρου μικρότερο το δημόσιο χρέος.
     Αν θέλετε, όμως και μερικούς συγκεκριμένους αριθμούς, αλλά για να σας αποδείξω του λόγου το αληθές, ευχαρίστως να σας δώσω μερικούς ενδεικτικούς. Για το Υπουργείο Οικονομίας και Οικονομικών προβλέπονταν 37.000.000.000 ευρώ και τελικά πληρώθηκαν 52,5 δισεκατομμύρια. Αύξηση 43,13%. Για το Υπουργείο Ανάπτυξης ο προϋπολογισμός του 2004 προέβλεπε 188.000.000 ευρώ και τελικά πληρώθηκαν 310.000.000 ευρώ. Αύξηση 65%. Για το Υπουργείο Εργασίας και Κοινωνικών Ασφαλίσεων ο προϋπολογισμός προέβλεπε 5,5 δισεκατομμύρια ευρώ και τελικά πληρώθηκαν 6,3 δισεκατομμύρια ευρώ. Αύξηση 12%. Για το Υπουργείο Μεταφορών και Επικοινωνιών ο προϋπολογισμός προέβλεπε 300.000.000 ευρώ και τελικά πληρώθηκαν 436.000.000 ευρώ. Αύξηση 49,51%. Για το Υπουργείο Τύπου και Μέσων Μαζικής Ενημέωσης ο προϋπολογισμός προέβλεπε 72.000.000 ευρώ και τελικά πληρώθηκαν 117.000.000 ευρώ. Αύξηση 61,73%.
     Είναι φανερό από τους αριθμούς, που ανέφερα ενδεικτικά μόνο για μερικά Υπουργεία, πόσο έξω ήταν αυτός ο προϋπολογισμός του 2004. Από τα στοιχεία που έχουν μελετηθεί από τον Ισολογισμό και τον Απολογισμό του 2004 προκύπτει ότι σαφώς είχαμε μια πολύ σοβαρή και έντιμη διαχείριση από την πλευρά του Υπουργείου Οικονομίας στα πλαίσια των δυνατοτήτων που υπήρχαν. Είναι επίσης σαφές ότι υπάρχει πολύ μεγάλη διαφορά στις πραγματοποιηθείσες από τις προβλεπόμενες δαπάνες. Όπως ανέφερα, όμως, πριν οι διαφορές αυτές οφείλονταν στην υποεκτίμηση των δαπανών, οι οποίες προβλέπονταν στον προϋπολογισμό, γιατί η τότε κυβέρνηση του ΠΑ.ΣΟ.Κ. ήθελε για πολιτικούς λόγους να εμφανίζει μικρότερο το έλλειμμα και μικρότερες ανάγκες για δανεισμό. Βέβαια, στην πράξη αυτό δεν ίσχυσε. Θεωρώ, όμως, ότι ο Ισολογισμός και ο Απολογισμός του κράτους του οικονομικού έτους 2004 είναι σωστός. Άλλωστε, έχει ελεγχθεί τυπικά και έχει πάρει και την έγκριση του Ελεγκτικού Συνεδρίου.
     Να, λοιπόν, ποια ήταν η πραγματική κατάσταση των δαπανών του 2004 και να ποιες ήταν οι υποθετικές προβλέψεις του προϋπολογισμού του 2004. 
     Τώρα, σε σχέση με κάποιους μύθους, που οι διαδεχόμενοι εμένα στο Βήμα συνάδελφοι του ΠΑ.ΣΟ.Κ. θα θελήσουν να παρουσιάσουν –άλλωστε είναι γνωστό ότι ο καθένας στην Ελλάδα ζει το μύθο του- για να τους προλάβω και για να σας προϊδεάσω θα αναφερθώ, για λόγους συντομίας, μόνο σε πέντε από αυτούς.
     Πρώτος μύθος: Κατάρρευση των εσόδων για το 2004. Ακούστηκε στην αρμόδια επιτροπή της Βουλής και ασφαλώς θα ακουσθεί και στην Ολομέλεια ότι το 2004 είχαμε κατάρρευση των εσόδων και μείωση των φορολογικών εσόδων κατά 10%. Τα πράγματα είναι απλά. Υπάρχουν αριθμοί, οι οποίοι πρέπει να αποδεικνύουν του λόγου το αληθές ή όχι; Από πού προκύπτει ο ισχυρισμός ότι είχαμε πλήρη κατάρρευση των εσόδων και ότι αυτό ήταν αποτέλεσμα του ότι η νέα Κυβέρνηση της χώρας το 2004 απαξίωσε εντελώς τους ελεγκτικούς μηχανισμούς; Τα απολογιστικά στοιχεία είναι δεδομένα και δεν αμφισβητούνται από κανένα. Είναι ξεκάθαρα και σαφή. 
     Τα τακτικά έσοδα διακρίνονται σε άμεσους και σε έμμεσους φόρους. Από άμεσους φόρους έναντι προβλέψεων 15.199.000.000 ευρώ για το 2004 στον προϋπολογισμό, που κατήρτισε το ΠΑ.ΣΟ.Κ., τελικά εισπράχτηκαν 15.085.188.000 ευρώ. Δηλαδή, είχαμε μία μικρή απόκλιση κατά 113.000.000 ευρώ ή 0,75%. Αυτό είναι καταστροφή των ελεγκτικών μηχανισμών; Τα στοιχεία είναι συγκεκριμένα και δεν χωρούν καμία αμφισβήτηση. Η μείωση κατά 0,75% προέρχεται από τις δύο απανωτές εκλογές, τις εθνικές το Μάρτιο του 2004 και τις ευρωεκλογές τον Ιούνιο του 2004. Είχαμε αλλαγή της Κυβέρνησης, πράγμα που σημαίνει ότι κάποια πράγματα έπρεπε να εξετασθούν από την αρχή και να γίνουν κάποιες τομές και διοικητικές αλλαγές στον υπηρεσιακό μηχανισμό, κάτι που έγινε στη συνέχεια. Τον επόμενο χρόνο τα έσοδα ήταν πολύ καλύτερα. Άρα δεν στοιχειοθετείται ούτε αποδεικνύεται από πουθενά η κατάρρευση των εσόδων για το 2004.
     Δεύτερος μύθος: Ο υπερδανεισμός, ένα ζήτημα στο οποίο έγινε ειδικότερη αναφορά στην ειδική επιτροπή από τον εισηγητή της Μειοψηφίας. Πράγματι, στον προϋπολογισμό του 2004 προβλεπόταν δανεισμός περίπου 23.000.000.000 ευρώ και τελικά ο δανεισμός ανήλθε στα 50.000.000.000 ευρώ περίπου. Όμως, αυτή η αύξηση οφείλεται στο ότι σκόπιμα στον προϋπολογισμό του 2004 οι δαπάνες για τα ολυμπιακά έργα και για μια σειρά άλλων οφειλών εμφανίστηκαν υποεκτιμημένες έτσι ώστε να εμφανιστεί μία ρόδινη κατάσταση της ελληνικής οικονομίας. Άλλωστε, να θυμίσω ότι οι ίδιες οι κυβερνήσεις του ΠΑ.ΣΟ.Κ. στον προϋπολογισμό του 2003 εμφάνιζαν ανάγκες για δανειακές υποχρεώσεις της χώρας 27.000.000.000 ευρώ και τελικά δανείστηκαν 38.000.000.000 ευρώ. Είναι φανερό ότι ήταν πάγια τακτική των κυβερνήσεων του ΠΑ.ΣΟ.Κ. να εμφανίζουν ωραιοποιημένα στοιχεία.
     Έτσι, λοιπόν, και ο προϋπολογισμός του 2004 ήταν προεκλογικός και έπρεπε να δείχνει όμορφος για να πουλήσει στον ελληνικό λαό. Ευτυχώς, όμως, από τις εμπειρίες που είχε ο ελληνικός λαός από τις κυβερνήσεις του ΠΑ.ΣΟ.Κ. κατά τα προηγούμενα χρόνια, δεν τον έπεισαν για τα ψεύδη αυτά.
     Μύθος τρίτος: Υπέρβαση δαπανών. Προηγουμένως έκανα μία αναλυτική αναφορά και είπα ότι όλα τα αριθμητικά δεδομένα, που εμφανίστηκαν στον προϋπολογισμό του 2004 ήταν υποτιμημένα, γιατί ήθελαν να δείξουν ότι μειώνεται το έλλειμμα και το δημόσιο χρέος. 
     Αν υπάρχει ένα εύκολα προβλέψιμο νούμερο, γιατί αυτό είναι σταθερό, αυτό αφορά τους μισθούς και τις συντάξεις. Βεβαίως κάθε χρόνο προσθέτουμε στην εισοδηματική πολιτική αυτούς και με βάση τα απολογιστικά στοιχεία μπορούμε να υπολογίσουμε αυτόν τον αριθμό με πολύ καλή προσέγγιση.
     Όμως, από τον Απολογισμό του 2004 προκύπτει ότι ακόμη και αυτός ο αριθμός που αφορά τους μισθούς και τις συντάξεις, που ήταν απόλυτα προβλέψιμος, ήταν πάρα πολύ υποτιμημένος, απείχε μακράν της πραγματικότητας.
     Επίσης η Κυβέρνηση του ΠΑ.ΣΟ.Κ. είχε ξεχάσει να συμπεριλάβει τις δαπάνες για την καταβολή των εκλογικών επιδομάτων και για μια σειρά εκλογικών δαπανών που αφορούσαν τις εθνικές εκλογές και τις ευρωεκλογές του 2004. Είχε ξεχάσει τις οφειλές και τα χρήματα, που έπρεπε να προβλεφθούν για την ολοκλήρωση των ολυμπιακών έργων και για την πετυχημένη διεξαγωγή των Ολυμπιακών Αγώνων. Είχε ξεχάσει τις οφειλές στα ασφαλιστικά ταμεία, στο Τ.Ε.Β.Ε. στο Τ.Α.Ε. στο Ταμείο Νομικών, στο Ι.Κ.Α. στον Ο.Γ.Α. τα χρήματα που έπρεπε να δώσει για το Ε.Κ.Α.Σ., προκειμένου να δοθεί αυτό το επίδομα και μια σειρά άλλων ανοικτών υποχρεώσεων. 
     Μύθος τέταρτος: Για όλα τα δεινά της ελληνικής οικονομίας φταίει η δημοσιονομική απογραφή!
     Αγαπητοί συνάδελφοι και συναδέλφισσες, αυτή είναι η λογική του παραλόγου σε όλο της το μεγαλείο ή καλύτερα θα έλεγα μιας πασοκικής αντίληψης για τη «λογική». Σύμφωνα με αυτήν δεν φταίει η αρρώστια, για τα προβλήματα ενός ασθενούς, αλλά φταίει το θερμόμετρο που δείχνει τα συμπτώματα της ασθένειας . Γνωρίζαμε ότι υπήρχαν μεγάλα κρυφά ελλείμματα και χρέη, όλοι μας η Βουλή, ο Ελληνικός λαός, ο Ευρωπαίοι εταίροι μας, οι ευρωπαϊκές υπηρεσίες, όλοι!
     Θυμίζω σε όλους ότι η Ευρωπαϊκή Στατιστική Υπηρεσία, ήδη από το 2002, αμφισβητούμε τα στατιστικά στοιχεία, που της έδιδαν οι ελληνικές υπηρεσίες και ήδη τον Αύγουστο του 2002 είχε αναθεωρήσει αυτά τα στοιχεία για το έλλειμμα και το χρέος προς τα πάνω.
     Γνωρίζουμε ακόμη τη συνεχή αλληλογραφία μεταξύ  EUROSTAT και ελληνικών υπηρεσιών με επιστολές που η EUROSTAT αμφισβητούμε τα στοιχεία που παρείχαν οι κυβερνήσεις του ΠΑ.ΣΟ.Κ. και ζητούσε διευκρινίσεις σε επιμέρους ζητήματα.
     Γνωρίζουμε επίσης όλοι μας το αποτέλεσμα της δημοσίευσης συγκεκριμένου άρθρου, πριν από δύο χρόνια περίπου από τον πρώην Πρωθυπουργό κ. Σημίτη στους «FINANCIAL TIMES» και τις ανταλλαγές επιστολών μεταξύ στελεχών των κυβερνήσεων του ΠΑ.ΣΟ.Κ. με τους γενικούς διευθυντές της EUROSTAT. Το αποτέλεσμα ήταν η πλήρης γελιοποίηση  των απόψεών τους.
     Ας σοβαρευτούμε, όμως. Κανείς λογικός άνθρωπος δεν μπορεί να πειστεί ότι για την κατάντια της ελληνικής οικονομίας φταίει η «απογραφή» και όχι η άφρων οικονομική πολιτική επί μια εικοσαετία των κυβερνήσεων του ΠΑ.ΣΟ.Κ.
     Έλεος αγαπητοί συνάδελφοι του ΠΑ.ΣΟ.Κ.. Μην υποτιμάτε τη νοημοσύνη μας, μην υποτιμάτε τη νοημοσύνη του ελληνικού λαού.
     Μύθος πέμπτος και τελευταίος: Η διάλυση της ελληνικής οικονομίας! Ολοκληρώνοντας, λοιπόν, τους μύθους, που εν συντομία σας ανέφερα και που σύντομα θα ακούσετε αναλυτικά από τους συναδέλφους του ΠΑ.ΣΟ.Κ. να σας αναλύουν, θα σταθώ στο επιστέγασμα αυτών των μύθων, ότι δηλαδή εξαιτίας όλων των προηγουμένων προβλημάτων, στα οποία αναφέρθηκα, διέλυσε η Κυβέρνηση την ελληνική οικονομία. Ουδείς ψευδέστερος τους ισχυρισμού αυτού.
     Ας δούμε, λοιπόν, όλοι μαζί τα πραγματικά δεδομένα της ελληνικής οικονομίας. 
     Δημοσιονομικό έλλειμμα. Το έλλειμμα στα τέλη του 2004 ξεπερνούσε το 7% επί του Α.Ε.Π. σύμφωνα με τα επίσημα στατιστικά στοιχεία της EUROSTAT. Ήδη το 2005 μειώθηκε στο 4,5%, ενώ το 2006 αναμένεται για πρώτη φορά να κλείσει σε ποσοστό κάτω του 3% και συγκεκριμένα στο 2,6%.
     Δημόσιο χρέος. Το 2004 το δημόσιο χρέος ξεπερνούσε το 110% του Α.Ε.Π.. Ως τα τέλη του 2006 θα έχει μειωθεί στο 104% και βαίνει συνεχώς μειούμενο.
     Αύξηση του ρυθμού ανάπτυξης. Το 2004, χρονιά Ολυμπιακών Αγώνων –το τονίζω με όλα τα ολυμπιακά έργα σε πλήρη εξέλιξη, ο ρυθμός ανάπτυξης του Α.Ε.Π. ήταν 3,8%. Το 2005 και το 2006, παρά το ότι οι αμετανόητες «κασσάνδρες» του ΠΑ.ΣΟ.Κ. προέβλεπαν πτώση αυτού του ρυθμού και κάποιοι μάλιστα «ειδικοί επιστήμονες», πρώην Υπουργοί του ΠΑ.ΣΟ.Κ., ισχυρίζονταν ότι εάν δεν συμβεί αυτό θα σχίσουν τα πτυχία τους, και τα δύο αυτά χρόνια το ποσοστό ήταν πολύ ικανοποιητικό, δηλαδή το 2005 έκλεισε στο 3,9% και το 2006 το πρώτο εννεάμηνο, κινείται κοντά στο 4%. Το Α.Ε.Π. συνεχώς αυξάνει. Με το σχίσιμο, όμως, των πτυχίων των συναδέλφων αυτών, δεν ξέρουμε τι θα γίνει!
     Ανεργία. Παραλάβαμε την ανεργία της χώρας στο 11,3%, το μεγαλύτερο κοινωνικό πρόβλημα που αντιμετωπίσαμε. Σήμερα, μετά την υλοποίηση μιας συγκεκριμένης αναπτυξιακής πολιτικής, που ήδη αποδίδει καρπούς, η ανεργία στο δεύτερο τρίμηνο του 2006 βρίσκεται στο 8,8%, δηλαδή 2,5 ποσοστιαίες μονάδες μικρότερη από αυτήν που τη βρήκατε. Είναι ή δεν είναι δείγμα προόδου και ανάπτυξης αυτό της ελληνικής οικονομίας, αγαπητοί συνάδελφοι; Στοιχειοθετούν όλα τα παραπάνω στοιχεία, που και αντικειμενικά είναι και δεν αμφισβητούνται πλέον από κανέναν, γιατί έχουν προκύψει από απόλυτη συμφωνία και συνεργασία μεταξύ ελληνικών και ευρωπαϊκών στατιστικών υπηρεσιών τις απόψεις που μιλούν περί διάλυσης της ελληνικής οικονομίας;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ τελειώστε, κύριε συνάδελφε, γιατί είναι συγκεκριμένος ο χρόνος και πρέπει να τηρηθεί ο Κανονισμός. 
     ΘΕΟΔΩΡΟΣ ΚΑΡΑΟΓΛΟΥ: Ποιον καλόπιστο και καλοπροαίρετο πολίτη μπορείτε να πείσετε ότι στέκουν οι αίολοι ισχυρισμοί σας, όταν μιλούν πραγματικά οι αριθμοί, όταν έχουμε την απόλυτη αλήθεια των αριθμών;
     Ωραία, λοιπόν, τα παραμύθια, αγαπητοί συνάδελφοι, αλλά ξεχάσαμε μα πούμε και για το «δράκο» του παραμυθιού. Άλλωστε κάθε ωραίο παραμύθι έχει και το δράκο του. Για σας, λοιπόν, αυτός ο δράκος του παραμυθιού, ήταν ο δικός σας, ο σοσιαλιστής Επίτροπος, ο αρμόδιος για το οικονομικά, κ. Αλμούνια. Συνεχώς επικαλούσασταν δηλώσεις του για την ανάγκη λήψης νέων μέτρων, για μεγάλα προβλήματα της ελληνικής οικονομίας.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε, τελειώνετε, γιατί είναι περιορισμένος ο χρόνος είναι οργανωμένη η συζήτηση και δεν θα μπορέσουν να ομιλήσουν όλοι οι συνάδελφοι.
     ΘΕΟΔΩΡΟΣ ΚΑΡΑΟΓΛΟΥ: Κλείνω, κύριε Πρόεδρε.
     Έλα, όμως, που τα πράγματα ήρθαν τελείως διαφορετικά. Έτσι μόλις προχθές ακούσαμε τον αρμόδιο περί των οικονομικών Επίτροπο, κατά τη διάρκεια της φθινοπωρινής συνόδου των υπουργών Οικονομικών του ECOFIN, να αναπτύσσει τις εκτιμήσεις της Επιτροπής του, σύμφωνα με τις οποίες «αναγνωρίζεται η σημαντική αναπτυξιακή δυναμική, που χαρακτηρίζει την ελληνική οικονομία, με αποτέλεσμα να υπάρχει μεγάλη άνοδος των επενδύσεων, αύξηση της απασχόλησης και μείωση της ανεργίας. Ακόμη αναγνωρίζεται η σημαντική δημοσιονομική προσπάθεια, που έγινε τα τελευταία χρόνια και η οποία οδηγεί τα ελλείμματα κάτω από το 3% του Α.Ε.Π. τόσο φέτος όσο και για τα επόμενα χρόνια». 
     Κλείνοντας, αγαπητοί συνάδελφοι, με την ανοχή του κυρίου Προέδρου και τον οποίον θερμά ευχαριστώ, με βάση αυτές τις αρχές που ανέφερα, διαχειριστήκαμε,  τα δημόσια οικονομικά του 2004, με εντιμότητα με σοβαρότητα νοικοκυρεμένα, με σκληρή δουλειά, με οικονομία. Κατορθώσαμε και κλείσαμε έναν ψεύτικο προϋπολογισμό, όπως αυτός του 2004, που, όπως προείπα, ήταν ο χειρότερος όλων των προϋπολογισμών, που έφεραν οι κυβερνήσεις του ΠΑ.ΣΟ.Κ. προς το ελληνικό κοινοβούλιο. Κάναμε μια χρηστή διαχείριση ενός οικονομικού προϋπολογισμού με τον καλύτερο δυνατό τρόπο και είμαστε περήφανοι. Γι' αυτό και κοιτάμε στα μάτια εσάς, αλλά και τον ελληνικό λαό, γιατί σεβαστήκαμε και το τελευταίο του ευρώ, γιατί και το τελευταίο ευρώ έπιασε τόπο.
     Γι’ αυτόν το λόγο, κύριε Πρόεδρε, ζητάμε από όλους τους συναδέλφους να κάνουν την υπέρβασή τους, να αρθούν στο ύψος των περιστάσεων. Είμαι βέβαιος ότι κάνουν ότι μπορούν να το κάνουν. Και τους καλούμε να ψηφίσουμε όλοι μαζί, ομόφωνα, τον Απολογισμό, και τον Ισολογισμό του οικονομικού έτους 2004.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, το Προεδρείο κάνει μια συναδελφική παράκληση. Παρακαλώ να είμαστε μέσα στα πλαίσια του χρόνου που έχουμε συμφωνήσει. Η συζήτηση είναι οργανωμένη. Και εάν υπάρχει παράταση της ομιλίας κάποιου ομιλητή, αυτό είναι σε βάρος των άλλων συναδέλφων.
     ‘Εχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, σαράντα πέντε μαθητές και μαθήτριες και δύο συνοδοί- καθηγητές από το 2ο Γυμνάσιο Κορωπίου. 
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Το λόγο έχει ο εισηγητής του ΠΑ.ΣΟ.Κ. κ. Μακρυπίδης. Έχετε στη διάθεσή σας δεκαπέντε λεπτά, κύριε συνάδελφε.
     ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, συζητάμε σήμερα τον Απολογισμό και τον Ισολογισμό για το έτος 2004 και φαίνεται ότι αποτελεί μία τυπική κοινοβουλευτική διαδικασία αυτή η συζήτηση. Και, όμως, πριν από τέσσερα-πέντε χρόνια ήταν αίτημα και διεκδίκηση του ελληνικού Κοινοβουλίου να υπάρχει αυτή η δυνατότητα, όπως και η δυνατότητα να κουβεντιάζουμε το προσχέδιο του προϋπολογισμού, κάτι που δεν υπήρχε.
     Άρα δυο ζητήματα κορυφαία, γύρω από τα δημοσιονομικά της χώρας μας, όπως είναι ο Απολογισμός που καθιερώθηκε για πρώτη φορά το 2001 και ο Ισολογισμός, πρέπει να γίνονται ως μια μορφή διαδικασίας ελέγχου των προϋπολογισμών, όπως και το προσχέδιο εν όψει της σύνταξης του προϋπολογισμού που –επαναλαμβάνω- σήμερα φαίνεται ως μια κοινοβουλευτική τυπική διαδικασία και όμως, πριν από μερικά χρόνια ήταν αίτημα και πιστεύω ότι αποτελεί η κατάκτηση αυτή μια κορυφαία διαδικασία του ελληνικού Κοινοβουλίου.
     Η εξέταση του Απολογισμού και του Ισολογισμού του κράτους για το  2004 γενικά πιστεύω ότι είναι μια σημαντική διαδικασία, γιατί λογοδοτεί ουσιαστικά η εκάστοτε κυβέρνηση για την εκτέλεση του προϋπολογισμού και κρίνεται κατά πόσο έχουν επαληθευτεί οι προβλέψεις.
     Εξίσου σημαντικός είναι και ο ρόλος αυτής της ειδικής επιτροπής του Απολογισμού και του Ισολογισμού, γιατί έχει τη δυνατότητα να αξιολογεί και τα έσοδα και τις δαπάνες, πέρα, όμως, από τη λογιστική απεικόνιση να μπορεί να τα αξιολογεί –επαναλαμβάνω τα έσοδα και τις δαπάνες- και ως προς την κοινωνική ανταποδοτικότητά τους. Δηλαδή, συνεισφέρει όχι μόνο ως προς το ελεγκτικό μέρος, αλλά, κατά τη γνώμη μου, μεγαλύτερη είναι η συνεισφορά και όσον αφορά τον πολιτικό –θα έλεγα- προσανατολισμό για τους επόμενους προϋπολογισμούς.
     Η εξέταση του Απολογισμού και του Ισολογισμού του Κράτους τα προηγούμενα χρόνια, το 2001, το 2002, το 2003 κατέστησε την ανάγκη, όπως έχει ειπωθεί κατά κόρον, της ύπαρξης μιας τεχνικής υποστήριξης του έργου της ειδικής επιτροπής με διάφορους εμπειρογνώμονες, που να είναι εξειδικευμένοι στα δημόσια λογιστικά και γενικά στη δημοσιονομική λειτουργία του κράτους, κάτι που υπάρχει στο σύνολο των κρατών του Ο.Α.Σ.Α..
     Άρα βλέπουμε ότι υπάρχει αναγκαιότητα –και απευθύνομαι σε σας, κύριε Πρόεδρε, το έχουμε πει κατά κόρον, και δι’ υμών προς την κυρία Πρόεδρο της Βουλής- πρώτον, να υπάρχει επιτέλους η στήριξη με εμπειρογνώμονες και με ειδικευμένα στελέχη αυτής της επιτροπής και, δεύτερον, ότι όντως θα πρέπει να γίνεται ο Απολογισμός και ο Ισολογισμός σε χρονικό διάστημα το αργότερο ενός χρόνου από όταν λήγει η υλοποίηση του συγκεκριμένου προϋπολογισμού, για τον οποίο αναφέρεται.
     Όμως, θα ήθελα να σταθώ, κύριε Πρόεδρε και κύριοι συνάδελφοι, στον Απολογισμό και στον Ισολογισμό του 2004. Αυτός ο Απολογισμός και ο Ισολογισμός όντως έχει μια ιδιαιτερότητα. Είναι ο προϋπολογισμός που συντάχθηκε από προηγούμενη κυβέρνηση και υλοποιήθηκε από μια  άλλη κυβέρνηση, γιατί είχαμε τις εκλογές το Μάρτη του 2004. 
     Είναι όντως ο Απολογισμός και ο Ισολογισμός για τον πρώτο χρόνο της διακυβέρνησης της χώρας από τη Νέα Δημοκρατία και άκουσα προηγουμένως τον αγαπητό συνάδελφο να λέει ότι θα ακολουθήσουν πολλοί τέτοιοι με τη θέληση του Θεού. Τώρα το ρίξαμε στα θεία; Πάει ο λαός; Δηλαδή πλέον έχετε εναποθέσει τις ελπίδες της επανεκλογής της Νέας Δημοκρατίας στο Θεό ή στη δεξιά του Θεού;
     Θα ήθελα, όμως, να ξεπεράσω αυτήν την αναφορά και να σταθώ στην ουσία. Είναι όντως μια χρονιά, αγαπητοί συνάδελφοι, κρίσιμη το 2004. Και αναφέρομαι κυρίως στα δημοσιονομικά της χώρας. Ξέρετε γιατί; Είναι μια χρονιά, που σημαδεύτηκε από την πιο άστοχη, από την πιο αφελή, από την πολιτικά εγκληματική απόφαση για τα δημοσιονομικά της χώρας.
     Αναφέρομαι στη χρονιά της δημοσιονομικής απογραφής, μια απόφαση της Κυβέρνησης της Νέας Δημοκρατίας, μια απόφαση του Πρωθυπουργού, του κ. Καραμανλή, μια απόφαση του Υπουργού Οικονομίας και Οικονομικών, του κ. Αλογοσκούφη, που εξέθεσε τη χώρα μας στην Ευρωπαϊκή Ένωση. Απαξίωσε και αποδυνάμωσε τις ισχυρές βάσεις της οικονομίας και όλα τα οικονομικά επιτεύγματα επί κυβερνήσεων του ΠΑ.ΣΟ.Κ.. Αναφέρομαι ενδεικτικά στην ένταξη της χώρας στην Οικονομική και Νομισματική Ένωση και όλα αυτά έγιναν καθαρά για αντιπολιτευτικούς λόγους. 
     Χρησιμοποιήθηκε αυτή η περιβόητη δημοσιονομική απογραφή ως άλλοθι για την άσκηση τρία χρόνια σκληρής αντιλαϊκής και μονόπλευρης λιτότητας, αθετώντας όλες τις προεκλογικές δεσμεύσεις και υποσχέσεις, με τις οποίες υφαρπάξατε την ψήφο του ελληνικού λαού. Και αν αυτό είναι μια κριτική αντιπολιτευτική, θα σας επιβεβαιώσω του λόγου το αληθές με συγκεκριμένα στοιχεία.
     Σήμερα ο κ. Αλογοσκούφης από διάφορα έντυπα και μέσα ενημέρωσης παρουσιάζεται ως θαυματοποιός, ως ταχυδακτυλουργός. Γιατί; Μείωσε το έλλειμμα κάτω από το 3% και λένε ότι θα βγει η χώρα μας από την επιτήρηση το 2007.
     Πρέπει ο κ. Αλογοσκούφης και η Κυβέρνηση της Νέας Δημοκρατίας να μας απαντήσουν: Γιατί οδήγησαν τη χώρα σ’ αυτήν την επώδυνη περιπέτεια της επιτήρησης; Γιατί χρησιμοποίησαν την οικονομία σαν πειραματόζωο για μαθητευόμενους μάγους; 
     Μπορεί όντως με μια σειρά από λογιστικές αλχημείες και λογιστικά τρικ να μειώνεται το δημοσιονομικό έλλειμμα. Όμως, η Κυβέρνηση της Νέας Δημοκρατίας με την εφαρμοζόμενη πολιτική της τρία χρόνια τώρα διόγκωσε το κοινωνικό έλλειμμα, ενώ με μια σειρά από μέτρα εξυπηρέτησε τους «ημετέρους», τους οικονομικά ισχυρούς, τους τραπεζίτες, τους μεγαλοβιομήχανους, τους εφοπλιστές εξοφλώντας έτσι προεκλογικά γραμμάτια με χαριστικές αποφάσεις, που επιβράβευαν φοροφυγάδες -άρα περαίωση εκκρεμών φορολογικών υποθέσεων, επαναπατρισμό κεφαλαίων από το εξωτερικό, το μαύρο χρήμα- λειτούργησε τα αμαρτωλά  τελωνεία –για να τα θυμηθούμε πάλι- της Νίκης και της Δοϊράνης.
     Αυτά ήταν τα έργα και οι ημέρες της Νέας Δημοκρατίας, τριών μηνών Κυβέρνηση, το καλοκαίρι του 2004! Και μέσα στο 2004 πήρε και άλλα μέτρα. Μείωσε κατά δέκα μονάδες το συντελεστή φορολογίας των μεγάλων επιχειρήσεων. Αφού υπήρχαν σοβαρά προβλήματα στην οικονομία, γιατί προχώρησε τόσο γρήγορα στη μείωση του συντελεστή φορολογίας κατά δέκα μονάδες στις μεγάλες επιχειρήσεις, ενώ για τους μισθωτούς και για τους εργαζόμενους τους λέει για τα έτη 2007, 2008, 2009 και περιμένετε; 
     Για τους έχοντες και κατέχοντες προχώρησε γρήγορα ως Κυβέρνηση σε τέτοια ευνοϊκά μέτρα. Από τα διανεμόμενα κέρδη τους χάρισε 1.000.000.000 ευρώ στους μεγαλοεισοδηματίες από μερίσματα και μετοχές. Να, γιατί λέμε ότι πλέον εξόφλησε γραμμάτια και ότι με αυτήν την πολιτική της εξυπηρέτησε «ημετέρους».
     Αντίθετα, για τους εργαζόμενους τι έκανε το 2004, για τους μισθωτούς, για τους συνταξιούχους, για τους μικρομεσαίους, για τους αγρότες, για τα αδύνατα οικονομικά και κοινωνικά στρώματα; 
     Προχώρησε στην αύξηση των συντελεστών του Φόρου Προστιθέμενης Αξίας από 8% σε 9% και από 18% σε 19%, επιβαρύνοντάς τους με 1,2 δισεκατομμύρια ευρώ. Προχώρησε στην αύξηση του ειδικού φόρου κατανάλωσης στα καύσιμα, στα οινοπνευματώδη, στα τσιγάρα, επιβαρύνοντας αυτά τα λαϊκά στρώματα με 1.000.000.000 ευρώ.
     Αυτό, δυστυχώς, είναι το μεγάλο κοινωνικό έλλειμμα, που δημιούργησε η Κυβέρνηση της Νέας Δημοκρατίας και γι’ αυτό το μεγάλο κοινωνικό έλλειμμα, που δημιουργήσατε εις βάρος του λαού, θα πρέπει να απολογηθείτε! Και ο λαός είναι έτοιμος στις επικείμενες εθνικές εκλογές να σας το ξεπληρώσει αυτό το κοινωνικό έλλειμμα, που τον επιβαρύνατε με την πολιτική σας τρία χρόνια! 
     Θα ήθελα, όμως, κυρίες και κύριοι συνάδελφοι, να σταθώ και σε κάποια συγκεκριμένα στοιχεία, όσον αφορά τον Απολογισμό του 2004.
     Ως προς τα έσοδα, ήταν η μεγαλύτερη κατάρρευση εσόδων, που έγινε την τελευταία δεκαπενταετία! Η αύξηση στα συνολικά έσοδα το 2004, μετά τις επιστροφές, ήταν 19,5 δισεκατομμύρια ευρώ ή 26,74 δισεκατομμύρια για την ακρίβεια, σε σχέση με την πρόβλεψη.
     Ο δανεισμός –ομόλογα, έντοκα γραμμάτια, δάνεια- για το 2004 έφτασε στα 43,5 δισεκατομμύρια ευρώ, από 22,13 δισεκατομμύρια ευρώ, που είχαν προϋπολογιστεί. Δηλαδή, παρουσίασε υπέρβαση κατά 21,4 δισεκατομμύρια ευρώ, 90% ποσοστιαία αύξηση. Αυτά ήταν τα θαύματα. Αυτά ήταν τα έργα και οι ημέρες της διακυβέρνησής σας για το 2004. Η δε υστέρηση των φορολογικών εσόδων ξεπερνά το 1,8 δισεκατομμύρια ευρώ, σε σχέση με τις προβλέψεις.
     Αναφέρθηκα προηγουμένως, κυρίες και κύριοι συνάδελφοι, ακριβώς στο πού οφείλεται αυτή η μεγάλη υστέρηση των εσόδων. Και αυτό γιατί; Γιατί καταργήσατε τους ελεγκτικούς μηχανισμούς, γιατί προσπαθήσατε να δημιουργήσετε το γαλάζιο κράτος με τα «γαλάζια παιδιά» και τους «ημετέρους» και γιατί προχωρήσατε σε μια σειρά από χαριστικές αποφάσεις στους οικονομικά ισχυρούς, παίρνοντας μέτρα υπέρ τους και συγχρόνως επιβραβεύοντας τη φοροδιαφυγή.
     Άκουσα προχθές ότι η Νέα Δημοκρατία, μετά από τρία χρόνια στη Κυβέρνηση, θα προχωρήσει στην ποινικοποίηση της μη καταβολής του Φόρου Προστιθέμενης Αξίας, που όντως συμφωνούμε ότι είναι φοροκλοπή. Δεν είναι ούτε φοροδιαφυγή ούτε φοροαποφυγή. Είναι φοροκλοπή, θα συμφωνήσουμε. 
     Και ερωτώ: Υπάρχει σήμερα το θεσμικό πλαίσιο, που είναι ποινικό το αδίκημα της μη καταβολής του Φ.Π.Α.. Είστε τρία χρόνια Κυβέρνηση, ποιες είναι οι ποινές –και οι διοικητικές και οι ποινικές- που επιβάλατε σε φοροφυγάδες, κύριε Υπουργέ; Τεχνάσματα και επικοινωνιακά τρικ κάνετε. Ουσία, όμως, δεν κάνετε. Και αυτά τα ζει η αγορά, τα ζουν οι ειλικρινείς φορολογούμενοι. Ποιους εξυπηρετείτε και ποιους επιβραβεύετε με την πολιτική σας;
     ΚΩΝΣΤΑΝΤΙΝΟΣ ΤΑΣΟΥΛΑΣ: Τι είναι; Πρόεδρος Πλημμελειοδικών;
     ΑΝΔΡΕΑΣ ΜΑΚΡΥΠΙΔΗΣ: Πόσους στείλατε στα δικαστήρια;
     Και επειδή έχουμε ακούσει κατά κόρον από τη μεριά της Κυβέρνησης, της Νέας Δημοκρατίας, να μας κατηγορούν στο παρελθόν για λογιστικές αλχημείες, για δημιουργική λογιστική, εσείς τι κάνατε, κυρίες και κύριοι; Έχετε γίνει μετρ στη δημιουργική λογιστική και έχει γίνει πρύτανης των καθηγητών σ’ αυτόν το νέο τρόπο ο κ. Αλογοσκούφης. Γιατί; Ακούστε. Πρώτον, γιατί επιμήκυνε το οικονομικό έτος 2004 σε δεκατρείς μήνες. Εδώ πλέον αλλάξαμε και τη χρονική διάρκεια του έτους, ως προς την είσπραξη των εσόδων από το Φ.Π.Α. περιορίζοντας αντίστοιχα το οικονομικό έτος 2003 σε έντεκα μήνες. Δεν είναι δημιουργική λογιστική αυτό; 
     Δεύτερον, ενέγραψε στον προϋπολογισμό του 2005, σύμφωνα με ομολογία μέλους της Κυβέρνησής σας, σ’ αυτήν την Αίθουσα, πλαστά στοιχεία για τα τελικά έσοδα του 2004. Κυβερνητικό στέλεχος στη Βουλή είπε μεταξύ των άλλων ότι το 2004 θα κλείσει με έσοδα 40,7 δισεκατομμύρια ευρώ και στο επικαιροποιημένο πρόγραμμα αναθεώρησης του Μαρτίου εμφάνισε τελικά τα έσοδα να είναι 39,2 δισεκατομμύρια ευρώ. Δηλαδή, ενέγραψε πρόσθετα έσοδα 1,4 δισεκατομμύρια ευρώ για το κλείσιμο του 2004. Αυτό δεν είναι άποψη ενός Βουλευτή της Αντιπολίτευσης, είναι ομολογία κυβερνητικού σας στελέχους!
     Το Ελεγκτικό Συνέδριο στην έκθεσή του αναφέρει ότι για τον Απολογισμό του 2004 βεβαιώθηκαν πιστωτικά έσοδα, χωρίς πρόβλεψη προϋπολογισμού και συγκεκριμένα κεφαλοποιήθηκαν τόκοι δανείων ύψους 5,2 δισεκατομμυρίων ευρώ με εγγραφή αντίστοιχων εσόδων για το 2004 και η μελλοντική πληρωμή τους εντάχθηκε στο δημόσιο χρέος. 
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
     Θα ήθελα να αναφερθώ και σε μια σειρά από άλλα στοιχεία, τα οποία είχαμε την ευκαιρία να αναπτύξουμε κατά τη συζήτηση του Απολογισμού και του Ισολογισμού στην αρμόδια Διαρκή Επιτροπή.  Όμως, θα ήθελα να περιοριστώ σε δυο σημεία, που έχουν να κάνουν με το σήμερα και θα κλείσω με αυτό, κύριε Πρόεδρε, στα πλαίσια και της παραίνεσής σας.
     Για το 2004 αναφέρθηκα προηγουμένως συζητώντας τον Απολογισμό και τον Ισολογισμό. Έρχομαι στο 2005, που ήταν ο πρώτος αξιόπιστος και ειλικρινής, κατά τον κύριο Πρωθυπουργό, προϋπολογισμός. Ξέρετε με τι απόκλιση έκλεισε, κυρίες και κύριοι συνάδελφοι; Πάνω από 2,6 δισεκατομμύρια στα έσοδα και στις δαπάνες. Δηλαδή 1,5 δισεκατομμύρια στα έσοδα και 1,1 δισεκατομμύρια στις δαπάνες πολύ περισσότερο από την πρόβλεψη, που εσείς είχατε κάνει. Αυτά είναι στοιχεία που κάνατε στο προσχέδιο του προϋπολογισμού για το 2006. 
     Για δε το 2006 συνεχίσατε τις αλχημείες, προκειμένου να πετύχετε αυτό το θαύμα που είπατε, που είναι η μείωση του ελλείμματος. Με ποιο τρόπο; Με μια σειρά από φορολογικά μέτρα, όπως είναι η αύξηση των συντελεστών καθαρού κέρδους για οκτακόσιες πενήντα χιλιάδες μικρομεσαίους, επιβαρύνοντας με 100.000.000 ευρώ, με αύξηση του συντελεστή προκαταβολής φόρου εισπράττοντας 450.000.000 πέρα από την πρόβλεψη, με μείωση του φορολογικού οφέλους από τις επιχειρήσεις εισπράττοντας 80.000.000 και με φοροεπιβαρύνσεις από την αύξηση του ειδικού φόρου κατανάλωσης στα καύσιμα και στα τσιγάρα. Με μια σειρά από πρόσθετα αντιλαϊκά μέτρα πετύχατε το «θαύμα»!
     Θα ήθελα να κλείσω λέγοντας το εξής: Είχαμε ακούσει κατ’ επανάληψη από τη μεριά της Νέας Δημοκρατίας και μάλιστα από πρωτοκλασάτα στελέχη τα προηγούμενα χρόνια την παρότρυνση ότι είναι αντιπολιτευτική η δική μας στάση, σχετικά με την πορεία του δημόσιου χρέους. Κροκοδείλια δάκρυα, κύριοι συνάδελφοι της Νέας Δημοκρατίας. Και αυτό γιατί; Γιατί το δημόσιο χρέος το 2003 ήταν 167,7 δισεκατομμύρια ευρώ. Ξέρετε πόσο θα είναι, σύμφωνα με την πρόβλεψή σας το 2007; Θα είναι 210,6 δισεκατομμύρια ευρώ. 
     Και καταλήγω. Αν, κύριοι της Νέας Δημοκρατίας, το δημόσιο χρέος το έτος 2003 επιβάρυνε τον κάθε Έλληνα πολίτη με 18.000 ευρώ σε ετήσια βάση…
     ΠΡΟΕΔΡΕΥΩΝ (Σωτήρης Χατζηγάκης): Κλείστε, σας παρακαλώ, κύριε συνάδελφε.
     ΑΝΔΡΕΑΣ ΜΑΚΡΥΠΙΔΗΣ: …μετά από πολιτική τριών χρόνων διακυβέρνησης της Νέας Δημοκρατίας αυτή η επιβάρυνση έχει φθάσει στα 23.000 ευρώ. 
     Για όλα αυτά καταψηφίζουμε όχι μόνο τον Απολογισμό και του Ισολογισμό της Νέας Δημοκρατίας, αλλά συνολικά την οικονομική σας πολιτική. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μακρυπίδη.
     Κυρίες και κύριοι συνάδελφοι, σας υπενθυμίζω ότι στις 12.00΄ η ώρα θα αρχίσει η ψηφοφορία για την άρση ασυλιών και παρακαλείστε να μην απομακρυνθείτε από την Αίθουσα.
     Το λόγο έχει ο ειδικός αγορητής του Κ.Κ.Ε. κ. Γκατζής.
     ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
     Κύριοι συνάδελφοι, για ακόμη μια φορά γινόμαστε μάρτυρες ενός «καυγά» ανάμεσα στο ΠΑ.ΣΟ.Κ. και τη Νέα Δημοκρατία –όσον αφορά στους εισηγητές τους, τουλάχιστον- για τα προβλήματα της οικονομίας, για την κατάσταση της εργατικής τάξης, των εργαζομένων, για το ποιος ωφελείται και ποιος όχι. Μια αντιπαράθεση ουσιαστικά, η οποία είναι χωρίς περιεχόμενο, γιατί και τα δυο κόμματα υπηρετούν την ίδια πολιτική. Αυτό το αποδεικνύει και ο προϋπολογισμός, τον οποίο συνέταξε το ΠΑ.ΣΟ.Κ. και υλοποίησε απαρέγκλιτα η Νέα Δημοκρατία.
     Αλλά πριν έρθω σ’ αυτό, θα ήθελα να αναφερθώ σε κάτι που ειπώθηκε και από τους δυο εισηγητές και που επανέρχεται για πολλοστή φορά και αφορά την επιστημονική στελέχωση και τη γραμματειακή υποστήριξη αυτής μας της επιτροπής. Επειδή όλοι οι προϋπολογισμοί αφορούν θέματα βασικά, θέματα πολιτικά, θέλω να πω ότι αν έρθουν ένας ή δυο τεχνοκράτες δεν θα δώσουν τη λύση, πέρα από ορισμένες διευκρινίσεις. Κατά την άποψή μας, αυτός ο προϋπολογισμός μόνο με πολιτικά κριτήρια θα πρέπει να αξιολογηθεί, χωρίς αυτό να σημαίνει ότι με τα στοιχεία τους δεν θα δώσουν ορισμένες δυνατότητες παραπέρα επεξεργασίας. Δεν είμαστε, λοιπόν, αντίθετοι. 
     Η Νέα Δημοκρατία το ζητούσε, όταν ήταν στην αντιπολίτευση. Το είχε θέσει ο κ. Ρεγκούζας. Ήρθε στην εξουσία και δεν το υλοποιεί τρία χρόνια τώρα. Το ΠΑ.ΣΟ.Κ., όταν ήταν στην κυβέρνηση, δεν το υλοποίησε όταν το ζητούσε τότε η αξιωματική αντιπολίτευση. 
     Βλέπετε ότι και εδώ έχετε μια ταύτιση τόσο στο ρόλο που παίζετε, όταν είστε στην αντιπολίτευση, όσο και στο ρόλο, όταν είστε στην κυβέρνηση. 
     Έρχομαι, όμως, στην ουσία. Κυρίες και κύριοι συνάδελφοι, με ή χωρίς απογραφή, με θετική ή με μη θετική εισήγηση των ειδικών της Ευρωπαϊκής Ένωσης –Αλμούνια κ.λπ.- για την οικονομία της χώρας και για την πορεία της, με σοσιαλδημοκρατικές ή συντηρητικές κυβερνήσεις, με κεντροαριστερές ή κεντροδεξιές κυβερνήσεις –όπως έχουμε και ένα συνασπισμό των δυο αυτών κομμάτων ή πολιτικών τάσεων στη Γερμανία- η γενικευμένη και οργανωμένη επίθεση, που γίνεται στα πλατιά λαϊκά στρώματα και ιδιαίτερα στους εργαζόμενους συνεχίζεται και καλά κρατεί! Όποιος κι αν είναι στην κυβέρνηση, από τις δυο αυτές πτέρυγες, είτε σοσιαλδημοκράτες, είτε κεντροαριστεροί, είτε κεντροδεξιοί, είτε συντηρητικοί, όπως και στη χώρα μας συνεχίζει αυτό και δείτε ως παράδειγμα τον Απολογισμό του προϋπολογισμού του 2004, τον οποίο εξετάζουμε σήμερα.
     Η επίθεση οξύνεται και θα οξύνεται ακόμα περισσότερο στα οικονομικά, στα κοινωνικά, στα δημοκρατικά και στα άλλα δικαιώματα των εργαζομένων, όσο δεν θα παλεύουν οι εργαζόμενοι για την ανατροπή αυτής της πολιτικής, για να γίνουν κυρίαρχοι στη διαχείριση του πλούτου που παράγουν και για να χαράξουν εκείνη την πολιτική, προκειμένου να υπερασπιστούν τα δικά τους συμφέροντα. Είναι καιρός πια να φτάσουμε σ’ αυτό.
     Κυρίες και κύριοι Βουλευτές, για να κλείσω το θέμα, θα σας έλεγα να δείτε τι συζητείται σήμερα στην Ευρώπη, σ’ αυτήν την Ευρώπη που τα μονοπώλια τελικά επιβάλλουν την πολιτική τους θέληση, επιβάλλουν τα στρατηγικά, τα οικονομικά και τα εφήμερα συμφέροντά και κέρδη τους, μέσω των πολιτικών τους υπαλλήλων, που βρίσκονται στα κράτη-μέλη κυβερνήτες και διαχειριστές του πλούτου των χωρών.
     Συζητάνε, λοιπόν, με εισηγήσεις οι κυβερνήσεις της Ευρωπαϊκής Ένωσης –για να δείτε ότι δεν είναι κυβερνήσεις των λαών, για να δείτε ότι αυτή η Ευρώπη δεν είναι για τους λαούς, αλλά είναι για τα μονοπώλια- να πάνε το χρόνο εργασίας των εργαζομένων στις εξήντα πέντε ώρες την εβδομάδα.
     Να, λοιπόν, που τα λέγαμε εμείς και πριν από ένα χρόνο περίπου. Σας λέγαμε ότι έρχεται, ότι θα έρθει αυτό και εσείς μας απαντούσατε ότι εμείς κινδυνολογούμε και λασπολογούμε. Αυτή είναι η Ευρωπαϊκή Ένωση και αν δεν ανατραπεί η πολιτική της, οι εργαζόμενοι θα έχουν αυτές τις επιβαρύνσεις και αυτές τις συνέπειες.
     Να πω, όμως, και για το θέμα το οποίο συζητάμε. 
     Κυρίες και κύριοι συνάδελφοι, ο κρατικός προϋπολογισμός και ο Απολογισμός του, μαζί και ο Ισολογισμός του κράτους, είναι ένα εξαιρετικά σημαντικό πολιτικό θέμα, αφού σ’ αυτόν εμφανίζεται, ως ένα βαθμό, η ταξική ουσία της πολιτικής, που εφαρμόζεται στη χώρα. Και ο λόγος γίνεται όχι μόνο για την οικονομική πολιτική, αλλά για το σύνολο της αντεργατικής πολιτικής, που εφαρμόζεται σε όλους τους τομείς της οικονομικής και της κοινωνικής ζωής των εργαζομένων.
     Το Κ.Κ.Ε. υποστηρίζει –αυτό το αποδεικνύει εξάλλου καθημερινά και η ζωή- ότι τόσο η Νέα Δημοκρατία όσο και το ΠΑ.ΣΟ.Κ., υλοποιούν μία πολιτική, η οποία βρίσκεται στην ίδια κατεύθυνση. Εξυπηρετεί την κερδοφορία του μεγάλου κεφαλαίου και στρέφεται ευθέως εναντίον της εργατικής τάξης και ενάντια στα άλλα πλατιά λαϊκά στρώματα και στη νεολαία.
     Από μία άποψη, ο Απολογισμός του 2004 αποτελεί ένα από τα πιο χαρακτηριστικά παραδείγματα, αφού πρόκειται για τη συζήτηση των αποτελεσμάτων του προϋπολογισμού του 2004, τον οποίο εισηγήθηκε και ψήφισε η τότε κυβέρνηση του ΠΑ.ΣΟ.Κ. και τον εκτέλεσε η Κυβέρνηση της Νέας Δημοκρατίας. Αυτό το σημειώνω απαρέγκλιτα. 
     Η Κυβέρνηση, όμως, της Νέας Δημοκρατίας δεν αντιμετώπισε και κανένα ουσιαστικό πρόβλημα στην υλοποίηση αυτού του προϋπολογισμού. Εξάλλου, στην ίδια αντιλαϊκή πολιτική, στην ίδια αντιλαϊκή ρότα, βρίσκονται και οι  προϋπολογισμοί τόσο του 2005 όσο και του 2006 που συνέταξε, υλοποίησε και υλοποιεί σήμερα η Κυβέρνηση της Νέας Δημοκρατίας.
     Κύριοι συνάδελφοι, το γεγονός παραμένει. Οι προϋπολογισμοί του ΠΑ.ΣΟ.Κ. και οι προϋπολογισμοί της Νέας Δημοκρατίας προωθούν την ενίσχυση της ανταγωνιστικότητας, της παραγωγικότητας και της επενδυτικής δραστηριότητας, την ενίσχυση της κερδοφορίας του κεφαλαίου, η οποία προέρχεται μέσα από την ακόμα μεγαλύτερη συμπίεση της εργατικής τάξης, παράλληλα με μια μονομερή εύνοια της πολιτικής των έως τώρα κυβερνήσεων στις επιδιώξεις αυτές.
     Επίσης, υπάρχει προώθηση των αναδιαρθρώσεων στην ελληνική οικονομία, μέσα από μια επιτάχυνση των ιδιωτικοποιήσεων, απελευθέρωση των αγορών, μεγαλύτερη ελαστικοποίηση και ευελιξία στην αγορά εργασίας και αφαίρεση των εργατικών κατακτήσεων. 
     Οι κρατικοί προϋπολογισμοί τόσο του ΠΑ.ΣΟ.Κ. όσο και της Νέας Δημοκρατίας, λειτουργούν αναδιανεμητικά προς όφελος της ολιγαρχίας του πλούτου και σε βάρος των λαϊκών στρωμάτων. Εξυπηρετούν τις ανάγκες αναπαραγωγής του κοινωνικού κεφαλαίου. 
     Κατά τη συζήτηση του προϋπολογισμού, κυρίες και κύριοι συνάδελφοι, το Κομμουνιστικό Κόμμα είχε κάνει κάποιες παρατηρήσεις και κάποιες επισημάνσεις. Είπαμε,  λοιπόν, ότι προβλέπει για άλλη μια φορά εισοδηματική πολιτική, για τους εργαζόμενους και για τους συνταξιούχους, με αυξήσεις κάτω του πληθωρισμού και την αύξηση της παραγωγικότητας, τη στιγμή που η ακρίβεια ροκανίζει τα λαϊκά εισοδήματα. 
     Είχαμε πει ότι επιβάλλει τη διατήρηση σε υψηλά επίπεδα των φόρων, ιδίως των έμμεσων φόρων, για τους μισθούς των συνταξιούχων και των μικρομεσαίων, ότι αυξάνει τις επιδοτήσεις και τις χρηματοδοτήσεις μέσω των κρατικών δαπανών για τους μεγαλοεπιχειρηματίες, ενώ ο νέος αναπτυξιακός νόμος αυξάνει τις φοροαπαλλαγές και τους δίνει τσάμπα χρήμα και προνόμια των υπερκερδών τους. 
     Περικόπτει τις δαπάνες κοινωνικού χαρακτήρα, όπως στην υγεία, στην πρόνοια, στην κοινωνική ασφάλιση, στην παιδεία, στον πολιτισμό και αντίστοιχοι τομείς παραδίδονται στην ιδιωτική επιχειρηματική κερδοσκοπία. 
     Προωθεί αποφασιστικά τις καπιταλιστικές αναδιαρθρώσεις και τις ιδιωτικοποιήσεις, τις αλλαγές των εργασιακών σχέσεων και της κοινωνικής ασφάλισης. 
     Μειώνει ουσιαστικά τις δαπάνες του Προγράμματος Δημοσίων Επενδύσεων, την ώρα που ενισχύει τα κονδύλια για τους Ολυμπιακούς Αγώνες του 2004, αυξάνοντας έτσι θεαματικά τα κέρδη των μεγαλοεργολάβων και των μεγάλων κατασκευαστικών εταιρειών.
     Αυξάνει, παρά τους αντίθετους ισχυρισμούς του ΝΑΤΟ και της Ευρωπαϊκής Ένωσης, τις στρατιωτικές δαπάνες, προκειμένου να εξυπηρετηθούν τα ιμπεριαλιστικά συμφέροντα και σχέδια του ΝΑΤΟ και της Ευρωπαϊκής Ένωσης, όπως η δημιουργία Ευρωστρατού, η συμμετοχή σε κατοχικές αποστολές, η νέα δομή των Ενόπλων Δυνάμεων κ.λπ. Και δεν είναι λίγα. Περίπου 1.000.000.000 ευρώ θέλουμε για τη συντήρηση των τμημάτων του Στρατού, που έχουμε σε ξένες χώρες, όχι για να κατοχυρώσουν δημοκρατικά δικαιώματα, αλλά για να ενισχύσουν την κατοχή, των δυνάμεων κατοχής που έχουν επιβάλει τα ιμπεριαλιστικά συμφέροντα.
     Οι εκτιμήσεις, αγαπητοί συνάδελφοι, επιβεβαιώθηκαν στο ακέραιο και από τον προϋπολογισμό και από τον Ισολογισμό –επιβεβαιώθηκαν δηλαδή στη ζωή- και αποτυπώνονται σε μεγάλο βαθμό μέσα από ειδικές επισημάνσεις, τις οποίες θα κάνουμε. 
     Σε ό,τι αφορά τα έσοδα: Τα έσοδα του 2004 είναι αυξημένα κατά 26,7% από τα προϋπολογισθέντα. Το είπαν και άλλοι εισηγητές. Ποιο είναι, όμως, το χαρακτηριστικό; Το χαρακτηριστικό είναι ότι έχουμε μια αύξηση και αυτή η αύξηση της τάξεως του 26,7% οφείλεται, κυρίες και κύριοι συνάδελφοι, κυρίως στην εκρηκτική αύξηση των πιστωτικών δανεισμών, που έκανε η Κυβέρνηση, δηλαδή τα πιστωτικά έσοδα, τα οποία αυξήθηκαν κατά 53,64%. 
     Από την άλλη μεριά, τα έσοδα κυρίως του προϋπολογισμού τα σηκώνουν πάλι τα υποζύγια, που ήταν τα ίδια επί ΠΑ.ΣΟ.Κ., τα ίδια και επί Νέας Δημοκρατίας, δηλαδή οι εργαζόμενοι, οι συνταξιούχοι, οι μισθωτοί, οι αγρότες και οι μικροεπαγγελματοβιοτέχνες.
     Από τα τακτικά έσοδα, κυρίες και κύριοι συνάδελφοι, μόνο το 14% το πληρώνουν οι μεγάλες ανώνυμες εταιρείες και απ’ αυτό το 14% δεν έχουν εισπραχθεί 4.000.000.000, τα οποία χρωστούν οι «μεγάλες ανώνυμες εταιρείες» ΦΑΒΕ και ΦΑΕ Αθηνών-Θεσσαλονίκης και των εφοπλιστών, δηλαδή οι εφορίες που υπάγονται οι εφοπλιστές. Αυτό το ποσό, μαζί με όλες τις άλλες εφορίες, ανέρχεται, κύριοι  Βουλευτές, στο αστρονομικό ποσό περίπου των 11 δισεκατομμυρίων και κάτι εκατομμυρίων ευρώ. 
     Είναι απαράδεκτο, όταν ξέρουμε ότι για 10 δραχμές, για 10 ευρώ, οι δημόσιες υπηρεσίες βγάζουν σε πλειστηριασμό τα ακίνητα των μικροοφειλετών, ιδιαίτερα των μικροεπαγγελματιών, αλλά και των άλλων εργαζομένων.
     Κύριοι Βουλευτές, η ίδια πολιτική και ακριβώς ο ίδιος χαρακτήρας και εικόνα ισχύει και στο Πρόγραμμα Δημοσίων Επενδύσεων. Αν κοιτάξει κάποιος, θα δει ότι από τα έσοδα το 52,36% προέρχεται από δανεισμό και μόνο το 47,64% προέρχεται από τον κρατικό προϋπολογισμό. 
     Και εδώ οι δανειακές ανάγκες –που παρουσιάζει ως ανάγκες η Κυβέρνηση- είναι αυξημένες σε σχέση με το 2003 κατά 11,77%, ενώ ο δανεισμός του εξωτερικού είναι αυξημένος κατά 385,84%, σύμφωνα φυσικά με τα στοιχεία, που έχει καταθέσει και το Ελεγκτικό Συνέδριο.
     Κύριοι Βουλευτές, δεν είναι μόνο αυτό. Θα δούμε ότι αυτός ο δανεισμός χρόνο με το χρόνο αυξάνει και επί κυβέρνησης ΠΑ.ΣΟ.Κ. και επί Κυβέρνησης Νέας Δημοκρατίας. Και δεν ευσταθεί αυτό που λένε ότι δεν υπήρχε καλή διαχείριση. Η διαχείριση ίδια ήταν και επί κυβερνήσεως ΠΑ.ΣΟ.Κ. και επί Κυβέρνησης Νέας Δημοκρατίας. Ο προσανατολισμός είναι αυτός που συσσωρεύει τα χρέη, που αυξάνει το δημόσιο χρέος. Ο προϋπολογισμός και αυτή η πολιτική κατεύθυνση, η αντιλαϊκή, η αντιδραστική, είναι που συσσωρεύουν τελικά τις επιβαρύνσεις στους εργαζομένους, που δεν μπορούν να σηκώσουν τις πλάτες και να ανατρέψουν τα αδιέξοδα της οικονομίας, Αυτά, λοιπόν, δεν ανατρέπονται και θα χειροτερεύουν μέρα με την μέρα, παρά τις θυσίες που κάνουν οι εργαζόμενοι. Γι’ αυτό θα πρέπει να σταματήσουν να κάνουν τέτοιου είδους θυσίες. 
     Το πρόβλημα είναι η ταξική πολιτική, που ακολουθείται και που χαρίζει, κύριοι Βουλευτές, κατά μέσο όρο 9,5 δισεκατομμύρια ευρώ ετησίως στους τραπεζίτες για τόκους και χρεολύσια. 
     Κύριοι Βουλευτές, είχαμε καταθέσει και τους πίνακες που τα αποδεικνύουν και αν θα κοιτάξετε στην έκθεση, που έχετε στα χέρια σας, θα δείτε όλα αυτά τα στοιχεία.
     Από την άλλη μεριά, αγαπητοί φίλοι, κοιτώντας τα έσοδα, τα οποία προέρχονται από τα φυσικά πρόσωπα, θα δείτε ότι έχουμε μία αύξηση κατά 155.000.000 απ’ αυτά που πληρώνουν οι εργαζόμενοι, οι μισθωτοί, οι συνταξιούχοι στα έσοδα του προϋπολογισμού και από την άλλη μεριά, έχουμε μείωση κατά 115.000.000 για τις μεγάλες εταιρείες. Δηλαδή, έχουμε 155.000.000 επιπλέον για τους μεν, μείωση κατά 115.000.000 για τους άλλους, για τις μεγάλες επιχειρήσεις κ.λπ..
     Θέλετε να δείτε άλλα στοιχεία για να καταλάβετε την ταξικότητα του προϋπολογισμού, τον οποίο συνέταξε το ΠΑ.ΣΟ.Κ. και υλοποίησε η Νέα Δημοκρατία, δηλαδή, είναι με την ίδια ακριβώς πολιτική αντίληψη; 
     Κοιτάξτε τι γίνεται με τις δαπάνες στον κρατικό προϋπολογισμό, αγαπητοί συνάδελφοι. Ως προς τις δαπάνες στο πρόγραμμα δημοσίων επενδύσεων –και ας αρχίσω από εκεί που είναι μικρό- χρόνια τώρα, τόσο η κυβέρνηση του ΠΑ.ΣΟ.Κ. όσο και η Κυβέρνηση της Νέας Δημοκρατίας είχαν κάνει το εξής: Προϋπολόγιζαν παραδείγματος χάριν άλφα ποσό και στην πραγματικότητα, από τα προϋπολογισθέντα, δαπανούνταν κατά μέσο όρο το 50% περίπου και ιδιαίτερα σε κοινωνικές δαπάνες, παιδεία, υγεία, σχολεία, κοινωνική πρόνοια  κ.λπ.. Όλα αυτά συνεχίζουν. Φέτος είναι 50%, 40% με 50% κατά μέσο ήταν και οι προηγούμενοι προϋπολογισμοί, που είχε προγραμματίσει και εκτελέσει το ΠΑ.ΣΟ.Κ..
     Εδώ θα ήθελα να πω ότι και στον κρατικό προϋπολογισμό, αν το δει κάποιος, ανεξάρτητα από το νόμιμο ή όχι, το παράτυπο ή τις τάδε λογιστικές αλχημείες, που λέει η Κυβέρνηση ότι έκανε το ΠΑ.ΣΟ.Κ. κ.λπ., ανεξάρτητα από το τι προϋπολογίστηκε και τι διέθετε τελικά, γεγονός είναι ότι υπήρξε ένα αποτέλεσμα, το οποίο εμφανίζεται στα στοιχεία του Απολογισμού τόσο για τα έσοδα όσο και για τις δαπάνες. 
     Για τα έσοδα ήδη επισημάνθηκε πιο πάνω ότι υπήρξαν τεράστια πιστωτικά έσοδα, που προσπορίζουν υπερκέρδη, μέσω των τόκων, στο τραπεζικό κεφάλαιο, ενώ τα φορολογικά έσοδα τα καταβάλλουν κυρίως οι εργαζόμενοι, οι συνταξιούχοι, οι μισθωτοί κ.λπ.. Αυτή είναι μία διαπίστωση, η οποία βγαίνει, όπως και αν κοιτάξει κάποιος τον προϋπολογισμό. Από την άλλη, οι μεγάλοι έχουν και τη φορολογική ασυλία. Δεν πληρώνουν και αυτά τα οποία τους αναλογούν φορολογικά, με βάση αυτά τα στοιχεία, τα οποία δηλώνουν. Ούτε αυτά, δηλαδή, δεν πληρώνουν.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. Τα υπόλοιπα θα τα πω στη δευτερολογία μου. Να κλείσω, όμως, πρώτα αυτό το κεφάλαιο.
     Στις δαπάνες, όπως προκύπτει και από τους πίνακες, τους οποίους σας έχουμε καταθέσει, κύριοι Βουλευτές, κατά το 2004 το Υπουργείο Οικονομικών διαχειρίστηκε τη μερίδα του λέοντος, το 57,19%. Καταλαβαίνουμε ότι πρέπει να πληρώσει τοκοχρεολύσια κ.λπ.. Από την άλλη μεριά, μεγάλες δαπάνες έχουμε για το Υπουργείο Εθνικής Άμυνας και για το Υπουργείο Δημόσιας Τάξης. Το Υπουργείο Εθνικής Άμυνας έχει τις δαπάνες αυτές, οι οποίες είναι υπέρογκες, όχι για να υπερασπίζεται ή να θωρακίζει τη χώρα μας από κινδύνους, αλλά για να εξυπηρετεί νατοϊκές ανάγκες, ανάγκες τελικά επιβολής κατακτητικών και επιθετικών προθέσεων και πράξεων, που σχεδιάζουν οι ιμπεριαλιστικές δυνάμεις και εκτελεί το ΝΑΤΟ, με τη σύμφωνη βέβαια γνώμη και συμμετοχή της Κυβέρνησής μας.
     Από την άλλη έχουμε περιορισμούς, όπως σας είπα, στο Υπουργείο Υγείας και Πρόνοιας, που έχει μόλις το 4,2% του προϋπολογισμού και στο Υπουργείο Εθνικής Παιδείας που βρίσκεται στο τόσο χαμηλό επίπεδο, του 6% περίπου. Να μη μιλήσουμε και για το Υπουργείο Πολιτισμού, που η χώρα μας ήταν και η χώρα διοργάνωσης των Ολυμπιακών Αγώνων και που ήταν στο 0,53%.
     Με άλλα λόγια, όπως προκύπτει, για να μη μακρηγορήσω –και αναφέρομαι σε αυτά τα κεφάλαια- κοιτάξτε τι γίνεται στο Υπουργείο Εργασίας -σας έχω καταθέσει και τους πίνακες, εξάλλου βρίσκονται και μέσα στην εισήγηση του προϋπολογισμού- δείτε τι γίνεται στο Υπουργείο Γεωργίας, τι γίνεται και στα άλλα Υπουργεία. 
     ΠΡΟΕΔΡΕΥΩΝ (Σωτήρης Χατζηγάκης):  Ολοκληρώστε, κύριε συνάδελφε.
     ΝΙΚΟΛΑΟΣ ΓΚΑΤΖΗΣ: Όπως προκύπτει από τα στοιχεία του Απολογισμού για τη δημοσιονομική πολιτική, που εφαρμόστηκε, ήταν έντονα διανεμητική, κύριοι συνάδελφοι, υπέρ του μεγάλου κεφαλαίου και σε βάρος των πλατιών λαϊκών στρωμάτων και της νεολαίας.
     Το Κ.Κ.Ε. καταψήφισε αυτόν τον προϋπολογισμό, όπως καταψηφίζει και τον Ισολογισμό και τον Απολογισμό, που συζητάμε σήμερα. Και δεν θα μπορούσε να πράξει διαφορετικά, αφού ως αποτέλεσμα της συγκεκριμένης δημοσιονομικής και της ευρύτερης οικονομικής πολιτικής, αλλά και της συνολικής πολιτικής, που εφάρμοσε προηγούμενα το ΠΑ.ΣΟ.Κ. και εφαρμόζει σήμερα η Νέα Δημοκρατία, είναι η δημιουργία για τους εργαζόμενους, για τα ευρύτερα λαϊκά στρώματα και για τη νεολαία οξύτατων προβλημάτων. Τα προβλήματα αυτά θα τα αναφέρω στη δευτερολογία μου, όπως δικαιούμαι με βάση τον Κανονισμό.
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Γκατζή.
     Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ:  Κύριε Πρόεδρε, το ερώτημα που γεννιέται, σε όποιον συμβαίνει να παρακολουθεί τη συζήτηση σήμερα είναι ακριβώς το θέμα της συζήτησης. Τι ακριβώς συζητάμε; Υποτίθεται ότι συζητάμε για να επικυρώσουμε ή όχι τον Απολογισμό και το Γενικό Ισολογισμό του κράτους για το έτος 2004. Το ερώτημα είναι: Μπορεί η Βουλή να το κάνει αυτό; Μπορούν δηλαδή τα κόμματα και οι Βουλευτές να έχουν άποψη έγκυρη και συγκεκριμένη και υπεύθυνα να ψηφίσουν υπέρ ή κατά; 
     Η άποψη η δική μας είναι «όχι». Η Βουλή δεν ασκεί έλεγχο επί του προϋπολογισμού. Και όσο το κρύβουμε αυτό ή όσο αποφεύγουμε να το πούμε, τόσο το πρόβλημα αναπαράγεται. Δεν μπορεί η Βουλή να ασκήσει έλεγχο επί του προϋπολογισμού, γιατί δεν ξέρουμε τι γίνεται με τους ειδικούς λογαριασμούς. Ποιος Βουλευτής της Νέας Δημοκρατίας –λέω για τη Νέα Δημοκρατία επειδή είναι Κυβέρνηση σήμερα, τα ίδια λέγαμε και για το ΠΑ.ΣΟ.Κ.- μπορεί να ενημερώσει τη Βουλή, για το τι ποσά διακινούνται μέσω των ειδικών λογαριασμών. Φθάσαμε στο σημείο να διαβάζουμε από το δημοσιογράφο κ. Νικολάου στην «ΚΑΘΗΜΕΡΙΝΗ» -ο οποίος μάλιστα δεν φταίει ο άνθρωπος, σαν να ανακάλυψε ξαφνικά το θέμα αυτό- ότι υπάρχουν πάνω από εξήντα ειδικοί λογαριασμοί, μέσω των οποίων διακινούνται 8.000.000.000 ευρώ, πάνω από το 4% του εθνικού εισοδήματος. Και δεν ενοχλείται κανείς. Θεωρείται κάτι φυσιολογικό. 
     Μα, αυτά είναι χρήματα του ελληνικού λαού. Με ποιο δικαίωμα η Κυβέρνηση, η όποια κυβέρνηση, τα εντάσσει σε μια αδιαφανή διαχείριση; Τι απέγινε η επιταγή του Συντάγματος, που λέει ότι όλα τα έσοδα και τα έξοδα του κράτους εγγράφονται στον προϋπολογισμό; Τι απέγιναν οι υποδείξεις που έχουμε κάθε χρόνο, γραπτές, από το Ελεγκτικό Συνέδριο, που λένε ότι αυτά είναι αντισυνταγματικά; 
     Τι συζητάμε, λοιπόν; Κάνουμε μια συζήτηση τελετουργική, επειδή απαιτείται να επικυρωθεί ο Ισολογισμός. Εγώ θα περίμενα επιτέλους η Νέα Δημοκρατία να έλθει και να κάνει έναν Απολογισμό, γι’ αυτά για τα οποία κατηγορούσε το ΠΑ.ΣΟ.Κ. και ορθώς κατηγορούσε το ΠΑ.ΣΟ.Κ.. Γιατί, ως Κυβέρνηση, κάνει τα αντίθετα; Πέρασαν τρία χρόνια. Ορισμένοι λένε ότι πάμε σε εκλογές του χρόνου.
     Ποιος είναι ο Απολογισμός της Νέας Δημοκρατίας; Δεν θυμάστε που μαζί εδώ με τον κ. Αλογοσκούφη, αλλά και με όλους σας, καταγγέλλαμε το ΠΑ.ΣΟ.Κ, για αδιαφάνεια και για ειδικούς λογαριασμούς; Τίποτα δεν έχει να πει η Κυβέρνηση; Το προσπερνά έτσι αυτό το θέμα; 
     Φθάσαμε στο σημείο, εγώ αριστερός Βουλευτής τώρα, θα κάνω αναφορά στην έκθεση του Διεθνούς Νομισματικού Ταμείου! Η έκθεση του Διεθνούς Νομισματικού Ταμείου για την Ελλάδα, σας λέει να καταργήσετε τους ειδικούς λογαριασμούς και να αναβαθμίσετε το ρόλο της Βουλής. Και δεν είναι μόνο αυτό. Κατ’ αρχάς, μια εργασία, που εμείς έχουμε κάνει, ως κόμμα, επί του θέματος είναι καταγεγραμμένη στα Πρακτικά, στην έκθεση, που έχετε μπροστά σας. Όποιος ενδιαφέρεται μπορεί να τα δει. Εγώ θα ήθελα να αναφερθώ σε επιμέρους μόνο στοιχεία. 
     Δεύτερον, δεν παρέχονται από τον Απολογισμό και τον Ισολογισμό πληροφορίες, σχετικά με τις αλλαγές των πιστώσεων. Ψήφισε δηλαδή η τότε Βουλή έναν προϋπολογισμό, αλλά δεν ξέρει κανείς από αυτά τα κονδύλια που ψηφίστηκαν, τι υλοποιήθηκε ακριβώς. Διότι φεύγουν πιστώσεις από έναν λογαριασμό, πάνε στον άλλον, μπορεί τελικά το άθροισμα το αλγεβρικό να κλείνει, αλλά  το περιεχόμενο των δαπανών έχει αλλάξει. 
     Τρίτον, δεν τηρείται ο ν. 2362/99, περί δημοσίου λογιστικού, ούτε τώρα ούτε παλιά, ο οποίος απαιτούσε και απαιτεί –είναι σε ισχύ ο νόμος, αλλά δεν εφαρμόζεται- εάν υπάρχουν υπερβολικές αποκλίσεις στις δαπάνες, να έρχεται συμπληρωματικός προϋπολογισμός. Έγινε μία καταστροφή -παίρνω την αθώα εκδοχή- μία πλημμύρα. Χρειάστηκαν πρόσθετοι πόροι, πέρα από αυτούς που υπολόγιζε ο προϋπολογισμός. Ο νόμος απαιτεί να έρθει εδώ συμπληρωματικός προϋπολογισμός. Ουδέποτε ήρθε συμπληρωματικός προϋπολογισμός. Γιατί; Διότι  κανείς δεν έχει ορίσει την έννοια της υπερβολικής απόκλισης. Σκόπιμα. Αφήνουμε ασαφές το τι σημαίνει υπερβολική απόκλιση και οι κυβερνήσεις, οι εκάστοτε Υπουργοί, δεν λογοδοτούν στη Βουλή. Δεν έρχονται στη Βουλή. 
     Τέταρτον, -πολύ σοβαρό- δεν παρέχει, ούτε ο Απολογισμός, ούτε ο προϋπολογισμός βεβαίως, πληροφορίες για τις υποχρεώσεις του κράτους. Να σας το πω απλά για όσους δεν γνωρίζουν, για να γίνει κατανοητό αυτό. Ας υποθέσουμε ότι το κράτος χρωστάει σε εργολάβους, σε προμηθευτές 1.000.000.000 ευρώ. Εάν τα τιμολόγια πληρωθούν μέχρι 31 Δεκεμβρίου, θα εγγραφεί στον προϋπολογισμό η δαπάνη. Εάν τα τιμολόγια πάνε για το νέο έτος για να πληρωθούν, δεν εμφανίζεται πουθενά, ότι υπάρχει μία υποχρέωση του κράτους 1.000.000.000 ευρώ. Γι’ αυτό ακούμε κάθε τόσο για χρέη στα νοσοκομεία, κρυφά χρέη κ.λπ.. 
     Ψηφίζει εδώ η Βουλή ένα νόμο, ο οποίος λέει ότι από αύριο το πρωί το κράτος πρέπει να δίνει αυτά τα χρήματα σε αυτούς. Αυτή η υποχρέωση που αναλαμβάνει το κράτος δεν εγγράφεται στον προϋπολογισμό. Μα, είναι υποχρέωση. Το αποτέλεσμα, λοιπόν, είναι, είτε να δημιουργούνται υποχρεώσεις, που δεν φαίνονται πουθενά είτε να μην εκπληρώνονται οι υποχρεώσεις. 
     Συζητάμε τώρα στην επιτροπή ένα νομοσχέδιο για τα συνταξιοδοτικά των δημοσίων υπαλλήλων. Και εκεί βλέπουμε επιδόματα, που υποσχέθηκε και ψήφισε νόμους το κράτος για το επίδομα τάδε, για την άλφα κατηγορία ή τη βήτα κατηγορία και μετά δεν το δίνει. Δίνει την πρώτη δόση και μετά δεν δίνει τα υπόλοιπα. 
     Υπάρχουν, λοιπόν, πάρα πολλά –δεν θέλω να επεκταθώ- γεγονότα –δεν μιλώ για τίποτε άλλο, για γεγονότα και στοιχεία μιλάω-  τα οποία δεν επιτρέπουν στη Βουλή να έχει υπεύθυνη άποψη για το τι ψηφίζει, σε ό,τι αφορά και τον προϋπολογισμό, αλλά και τον Απολογισμό, που είναι σήμερα το θέμα μας. Και το πρόβλημα αυτό επιτείνεται από το γεγονός, όχι μόνο το τι έχει ή δεν έχει ο προϋπολογισμός μέσα, αλλά και από το πώς η Βουλή αντιμετωπίζει τον προϋπολογισμό, με βάση τον Κανονισμό της. Αυτό είναι ένα δεύτερο θέμα, για το οποίο θα έλεγα και στο Κ.Κ.Ε. -και θα εξηγήσω, γιατί αναφέρομαι στο Κ.Κ.Ε.- να είναι πιο σαφής η θέση του. Ας αφήσουμε τα τεχνοκρατικά, αν θα έχουμε ειδικούς επιστήμονες, τεχνοκράτες κ.λπ.. Το πολιτικό ζήτημα είναι το εξής: Θέλουμε  ή όχι η Βουλή να έχει έναν αναβαθμισμένο ρόλο, σε ό,τι αφορά την ουσία του προϋπολογισμού; Θέλουμε ή όχι η Βουλή σε αυτόν τον ταξικό προϋπολογισμό να μπορεί, εφόσον θέλει, να επιφέρει τροποποιήσεις; Να διαμορφώνονται –λέει- μέσα στη Βουλή πλειοψηφίες, που να λένε «όχι».
      Εγώ θέλω να αγοράσουμε με ευθύνη μας ένα φάντομ λιγότερο, διότι θεωρώ ότι είναι ζωτικότερης σημασίας το να δώσω το επίδομα στους δασκάλους. Τη θέλουμε αυτήν τη δυνατότητα ή δεν τη θέλουμε; Θεωρώ -για όλα τα αριστερά κόμματα- ότι σ’ αυτό δεν πρέπει να υπάρχει δεύτερη γνώμη. Και αναφέρθηκα στο Κ.Κ.Ε, γιατί θυμάμαι παλιά, ότι οι εισηγήσεις για τον προϋπολογισμό πάντα περιείχαν αυτό το αίτημα. Τώρα όσον αφορά το πώς θα το κάνουμε, αν θα είναι επιτροπή του άρθρου 31Α΄ αν θα υπάρξουν άλλες αλλαγές, εμείς έχουμε συγκεκριμένες ιδέες και απόψεις, αλλά δεν είναι αυτό το θέμα της διαφωνίας. Και το λέω ακριβώς για να διευκρινίσουμε τα πράγματα. Είναι τεράστια η ευθύνη των κυβερνήσεων του ΠΑ.ΣΟ.Κ, είναι τεράστια η ευθύνη των κυβερνήσεων της Νέας Δημοκρατίας, που συντηρούν ένα τόσο αδιαφανές σύστημα αφ’ ενός, αλλά και καταδικάζουν το Κοινοβούλιο σ’ ένα ρόλο παθητικού, παρατηρητή, πράγμα που δεν συμβάλλει και στο κύρος και στην αξιοπιστία του Κοινοβουλίου. 
     Εμείς τώρα τι έχουμε κάνει. Από τότε που είμαστε στο Κοινοβούλιο –όποιος κάνει τον κόπο να δει τις εισηγήσεις μας-  επαναλαμβάνουμε στερεότυπα αυτά τα θέματα. 
     Από εκεί και πέρα, επειδή το πρόβλημα οξύνθηκε τα τελευταία χρόνια, με επιστολή που καταθέσαμε στην Πρόεδρο της Βουλής, την κ. Μπενάκη, το Σεπτέμβριο του  2004, με τον τότε Πρόεδρο του Συνασπισμού, τον κ. Κωνσταντόπουλο, κάναμε και συγκεκριμένη πρόταση. Πώς δηλαδή μπορεί και πρέπει να οργανωθεί ένα γραφείο, για τον προϋπολογισμό, στη Βουλή, πώς και γιατί μπορεί να υπάρξει μία ουσιαστικότερη διαδικασία για τη συζήτηση του προϋπολογισμού και του Απολογισμού. 
     Επίσης φέτος κατά τη συνεδρίαση της επιτροπής, ο Πρόεδρος της, ο κ. Σκρέκας, μας ζήτησε να υποβάλουμε συγκεκριμένες προτάσεις. Ξανά υποβάλαμε συγκεκριμένες γραπτές προτάσεις, που από λάθος δεν υπάρχουν και εδώ στην έκθεση που έχουμε, αλλά θα αναφερθώ εν συντομία μετά σε αυτές. Πριν πω το  τι πρέπει να γίνει, πρέπει να συνειδητοποιήσουμε ότι αυτό που γίνεται σήμερα έχει συνέπειες. Η αδιαφάνεια δεν είναι ένα κοσμητικό επίθετο, ή μία πολυτέλεια. Η αδιαφάνεια είναι το πέπλο, που συγκαλύπτει πελατειακές σχέσεις, σπατάλες, ακόμη και διαφθορά. Η διαφάνεια είναι το δημοκρατικό δικαίωμα του πολίτη να γνωρίζει πού πηγαίνουν τα λεφτά του, ακόμα και αν διαφωνεί με τον τρόπο που γίνεται η κατανομή των δαπανών. Θέλω να ξέρω πού πάνε τα λεφτά και ας διαφωνώ με τον τρόπο που κατανεμήθηκαν. Από το να μην ξέρω καθόλου; 
     Με το σύστημα που έχουμε σήμερα δεν μπορεί να υπάρξει  έλεγχος των δαπανών. Εννοώ έλεγχος της κοινωνικής και της οικονομικής τους αποτελεσματικότητας. Έχουμε άπειρους τυπικούς ελέγχους, γραφειοκρατικούς, χωρίς να αποδίδουν ουσιαστικό αποτέλεσμα. 
     Και τέλος, τα λεφτά δεν πιάνουν τόπο, διότι αν δεν αξιολογήσεις τις πολιτικές σου, αν ψηφίσεις εδώ νόμους που λες, ας πάνε αυτά τα χρήματα εκεί αν μετά δεν ελέγχεις τι αποτέλεσμα είχες, τα λεφτά δεν πιάνουν τόπο. Τι πρέπει να γίνει, λοιπόν; 
     Συνοπτικά να επαναλάβω πράγματα, τα οποία έχουν ανακαλύψει και οι επιστήμονες για μας, αλλά και άλλες κοινωνίες και άλλα κοινοβούλια. Εδώ δεν έχουμε ένα θέμα, που θα ανακαλύψουμε εμείς την πυρίτιδα. Το θέμα μας είναι, αν θέλουμε -και φαίνεται ότι δεν θέλουμε- να εφαρμόσουμε εμπειρίες, οι οποίες έχουν δώσει θετικά αποτελέσματα. 
     Πρώτον, λοιπόν, από τον προϋπολογισμό κονδυλίων, που έχουμε δώσει σήμερα -τυφλά κονδύλια έδειχνε ο προϋπολογισμός- να περάσουμε σε αυτό που ονομάζουν πολλοί, προϋπολογισμό προγραμμάτων. Τα χρήματα για να υλοποιηθεί αυτό το πρόγραμμα, αυτή η δράση, αυτό θα πει προϋπολογισμός προγραμμάτων. Δεν είναι καινούργιο πράγμα. Το δίδασκε ο αείμνηστος, ο  Καράγιωργας στην Πάντειο, τη δεκαετία του 1970 και το αναφέρω για να τιμήσουμε και έναν προοδευτικό καθηγητή.
     Εφαρμόζεται σε πολλές χώρες του κόσμου μετά από το Β΄ Παγκόσμιο Πόλεμο. Ο προϋπολογισμός προγραμμάτων επιτρέπει και ένα σύστημα αξιολόγησης των δαπανών σε ό,τι αφορά την κοινωνική και την οικονομική τους αποτελεσματικότητα.
     Το δεύτερο που πρέπει να κάνουμε είναι να εξασφαλίσουμε διαφάνεια και συμμετοχή. Εμείς, ο Συνασπισμός, υποστηρίζουμε την ιδέα των συμμετοχικών προϋπολογισμών πριν από όλα στην Αυτοδιοίκηση και εδώ είναι μία παγκόσμια εμπειρία -δεν είναι δική μας ανακάλυψη- θετική εμπειρία, όμως. Ωφελήθηκε η Σεβίλλη που το εφαρμόζει, ωφελήθηκαν οι κάτοικοι του Πόρτο Αλέγκρο, θα ωφεληθούν και οι κάτοικοι στην Ελλάδα, όπου εφαρμοστεί. 
     Τι θα σημαίνει συμμετοχικός προϋπολογισμός του κράτους; Εδώ δεν μπορούμε να μιλήσουμε, επί του παρόντος τουλάχιστον, για άμεση συμμετοχή πολιτών, μπορούμε, όμως, να μιλήσουμε για ενεργητική συμμετοχή της Βουλής, για ενεργητική συμμετοχή των φορέων ανά Υπουργείο, για συμμετοχή των θεσμών.
      Δεν είναι δυνατόν τον προϋπολογισμό του Υπουργείου Παιδείας να τον κρατάει η κ. Γιαννάκου ως όπλο και να λέει «ή θα κάνετε αυτές τις αλλαγές, που εγώ θεωρώ σωτήριες ή δεν θα πάρετε λεφτά». Πού ζούμε;
     Υπάρχει, λοιπόν, περιθώριο και δυνατότητα να υπάρξει μία άλλη λογική σε ό,τι αφορά τον τρόπο κατάρτισης και εκτέλεσης του προϋπολογισμού. Αυτό δεν θα αλλάξει αυτόματα το περιεχόμενό του, δηλαδή ο προϋπολογισμός της Νέας Δημοκρατίας θα είναι ένας συντηρητικός προϋπολογισμός, θα επιτρέψει, όμως, στην κοινωνία να δει και θα την υποβοηθήσει να παρέμβει και  μέσω της Βουλής και άμεσα στο να γίνουν αλλαγές.
     Προτείνουμε την κατάργηση των ειδικών λογαριασμών, την ενσωμάτωση τους στον τακτικό προϋπολογισμό και αν κάπου κρίνει η Κυβέρνηση ότι είναι αναγκαίο να υπάρχει ειδικός λογαριασμός, να φέρει ειδικό νόμο στη Βουλή, η Βουλή να συγκροτήσει τον ειδικό λογαριασμό και η Βουλή να ορίσει τον τρόπο λειτουργίας και ελέγχου αυτού του λογαριασμού. Εδώ περιλαμβάνουμε και τα μυστικά κονδύλια. Άλλο terra incognita, άλλο ταμπού, άλλο μυστηριώδες ζήτημα. Μυστικά κονδύλια. Πού υπάρχουν; Δεν πρέπει η Βουλή να τα ξέρει και να αξιολογήσει την κάθε περίπτωση, τη σκοπιμότητα, την αναγκαιότητα κ.λπ.;
     Τέλος, κυρίες και κύριοι συνάδελφοι -πρέπει να το πω αυτό- δεν φταίει για όλα η Κυβέρνηση. Υπάρχουν και εδώ μέσα ευθύνες. Ξέρουμε ότι η εκτελεστική εξουσία, στην ουσία βάζει τη σφραγίδα της και εδώ μέσα, αλλά είναι ευθύνη όλων σας και όλων μας αν πρέπει να συνεχίζεται και να ωραιοποιείται αυτό το γεγονός ή αν θέλουμε η Βουλή να αποκτήσει τη σχετική, έστω αυτονομία της και τη δυνατότητα της.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Δραγασάκη.
     Κυρίες και κύριοι συνάδελφοι, στο σημείο αυτό παρακαλώ να διακόψουμε τη συζήτηση του νομοσχεδίου, για να εισέλθουμε στη συζήτηση των αιτήσεων άρσης ασυλίας.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     Συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης ασυλίας των Βουλευτών κυρίων Αδάμ Ρεγκούζα και Δημητρίου Τσιόγκα.
     Θυμίζω ότι η συζήτηση διεξάγεται με τη διαδικασία του άρθρου 108 παράγραφος 1, εδάφιο δεύτερο και επομένως το λόγο δικαιούται να πάρει ο Βουλευτής που έχει αντίρρηση στην αίτηση του εισαγγελέα για άρση της ασυλίας.
     Ο λόγος δίνεται πάντα, εφόσον ζητηθεί, στο Βουλευτή στον οποίο αφορά η αίτηση και στους Κοινοβουλευτικούς Εκπροσώπους, οι οποίοι ομιλούν μετά τους τυχόν ομιλητές της κάθε υπόθεσης.
     Σύμφωνα με το άρθρο 83 του Κανονισμού, η Βουλή δεν εισέρχεται στην ουσία των υποθέσεων, αλλά ερευνάται μόνο εάν η πράξη, για την οποία ζητείται η άρση της ασυλίας συνδέεται με την πολιτική δραστηριότητα του Βουλευτή ή αν η δίωξή του υποκρύπτει πολιτική σκοπιμότητα ή αποσκοπεί ενδεχομένως στο να τρωθεί το κύρος της Βουλής ή του Βουλευτή ή να παρακωλυθεί ουσιαστικώς η άσκηση του λειτουργήματός του ή να επηρεαστεί η λειτουργία της Βουλής ή της Κοινοβουλευτικής Ομάδας στην οποία ανήκει ο Βουλευτής.
     Τέλος, υπενθυμίζω ότι έχουμε δεχθεί επί των αιτήσεων άρσης ασυλίας η Βουλή να αποφασίζει με ονομαστική ψηφοφορία για να αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος που θα μπορούσε να οδηγήσει σε αμφισβητήσεις των αποτελεσμάτων και για τη διευκόλυνση και μόνο της ονομαστικής ψηφοφορίας να καταρτίζεται ψηφοδέλτιο. Το ψηφοδέλτιο στο οποίο ο κάθε συνάδελφος θα αναγράψει το όνομά του, θα καταχωρίζεται στα αντίστοιχα Πρακτικά. Ανταποκρινόμεθα έτσι στις διατάξεις του άρθρου 83, που απαιτεί φανερή ψηφοφορία.
     Αφού, λοιπόν, ολοκληρωθεί η συζήτηση επί των δύο υποθέσεων της σημερινής ειδικής ημερήσιας διάταξης θα προχωρήσουμε σε ονομαστική ψηφοφορία, όπως σας περιέγραψα.
     Η πρώτη υπόθεση αφορά το συνάδελφο κ. Αδάμ Ρεγκούζα, ο οποίος κατηγορείται για την πράξη της συκοφαντικής δυσφήμισης, άρθρα 362 και 363 του Ποινικού Κώδικα.
     Η δεύτερη υπόθεση αφορά το συνάδελφο κ. Δημήτριο Τσιόγκα, ο οποίος κατηγορείται για την πράξη της κατάληψης οδοστρώματος άρθρα 292, παράγραφος 1 του Ποινικού Κώδικα και 34, παράγραφος 2, του ν. 2696/1999.
     Οι λεπτομέρειες και των δύο υποθέσεων αναφέρονται στο σχετικό ενημερωτικό σημείωμα που διανεμήθη μαζί με την ειδική ημερήσια διάταξη.
     Επί της αιτήσεως που αφορά την άρση ασυλίας του κ. Αδάμ Ρεγκούζα, υπάρχει συνάδελφος που ζητά το λόγο κατά το άρθρο 108 του Κανονισμού; 
     Κανείς.
     Επί της αιτήσεως που αφορά την άρση ασυλίας του κ. Δημητρίου Τσιόγκα, υπάρχει συνάδελφος που ζητά το λόγο κατά το άρθρο 108 του Κανονισμού;
     Κανείς.
     Κυρίες και κύριοι συνάδελφοι, για την οικονομία του χρόνου θα ήθελα να σας προτείνω να διεξαχθεί η ψηφοφορία ταυτοχρόνως και για τις δύο περιπτώσεις, με μια εκφώνηση του καταλόγου.
     Συμφωνεί το Σώμα; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Σώμα συμφώνησε, ομοφώνως.
     Επαναλαμβάνω πως για τη διευκόλυνση της ψηφοφορίας έχει καταρτισθεί ψηφοδέλτιο με το όνομα του συναδέλφου, για τον οποίο ζητείται η άρση ασυλίας και στο οποίο έχει καταγραφεί και η σχετική πρόταση της Επιτροπής της Κοινοβουλευτικής Δεοντολογίας.
     Κάθε συνάδελφος, θα σημειώνει την ψήφο του δίπλα στο όνομα του συναδέλφου, για τον οποίο ζητείται η άρση της ασυλίας. 
     Εκείνος που ψηφίζει υπέρ της άρσης της ασυλίας σημειώνει την προτίμησή του δίπλα στο όνομα του Βουλευτή και στην στήλη «ΝΑΙ». Δηλαδή λέει «ΝΑΙ» στην αίτηση του εισαγγελέως, που ζητεί την άρση της ασυλίας. 
     Εκείνος που ψηφίζει κατά της άρσης της ασυλίας σημειώνει δίπλα στο όνομα του Βουλευτή και στην στήλη «ΟΧΙ», αντιστοίχως «ΟΧΙ». 
     Εκείνος που ψηφίζει «ΠΑΡΩΝ», θα το σημειώσει στην αντίστοιχη στήλη του ψηφοδελτίου. 
     Στο ψηφοδέλτιο θα αναγράφει κάθε συνάδελφος το όνομά του και την εκλογική του περιφέρεια και θα το υπογράφει, διότι η ψηφοφορία είναι ονομαστική. 
     Στη συνέχεια και με την εκφώνηση του ονόματός του, από τους επί του καταλόγου συναδέλφους, θα παραδίδονται τα ψηφοδέλτια στους συναδέλφους κ. Γεώργιο Γαρουφαλιά από την Νέα Δημοκρατία και κ. Συλβάνα Ράπτη από το ΠΑ.ΣΟ.Κ, οι οποίοι θα το μονογράψουν και θα ανακοινώνουν ότι ο Βουλευτής εψήφισε. 
     Μετά το τέλος της ψηφοφορίας θα γίνει καταμέτρηση των ψήφων, όπως θα προκύψουν από τα ψηφοδέλτια τα οποία θα καταχωριστούν μαζί με το πρωτόκολλο ψηφοφορίας στα Πρακτικά της σημερινής συνεδρίασης.
     Συμφωνεί το Σώμα; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Το Σώμα συμφώνησε ομοφώνως.
     Καλούνται επί του καταλόγου οι Βουλευτές κ. Κωνσταντίνος Γκιουλέκας από την Νέα Δημοκρατία και κ. Ανδρέας Μακρυπίδης από το ΠΑ.ΣΟ.Κ.. 
     Για την καταμέτρηση των ψήφων και την εξαγωγή του αποτελέσματος, καλούνται πάλι οι Βουλευτές κ. Γεώργιος Γαρουφαλιάς από την Νέα Δημοκρατία και η κ. Συλβάνα Ράπτη από το ΠΑ.ΣΟ.Κ..
     Παρακαλώ να αρχίσει η ανάγνωση του καταλόγου.
     (ΨΗΦΟΦΟΡΙΑ)
     (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
     ΠΡΟΕΔΡΕΥΩΝ (Σωτήρης Χατζηγάκης): Υπάρχει συνάδελφος ο οποίος δεν άκουσε το όνομά του; 
     Ο κύριος Κατσιλιέρης και ο κ. Δούκας.
     (Στο σημείο αυτό ψηφίζουν οι  Βουλευτές κ. Πέτρος  Κατσιλιέρης και κ. Πέτρος Δούκας)
     Κυρίες και κύριοι συνάδελφοι, κηρύσσεται περαιωμένη η ψηφοφορία και παρακαλώ τους κύριους ψηφολέκτες να προβούν στην καταμέτρηση των ψήφων και στην εξαγωγή του αποτελέσματος. 
     (ΚΑΤΑΜΕΤΡΗΣΗ)
     ( ΚΑΤΑ ΤΗ ΔΙΑΡΚΕΙΑ ΤΗΣ ΚΑΤΑΜΕΤΡΗΣΗΣ )
     ΠΡΟΕΔΡΕΥΩΝ (Σωτήρης Χατζηγάκης): Επανερχόμαστε τώρα στην ημερησία διάταξη νομοθετικής εργασίας και στη συνέχιση της συζήτησης του νομοσχεδίου του Υπουργείου Οικονομίας και Οικονομικών: «Μόνη συζήτηση επί των σχεδίων νόμων: α) Κύρωση του Απολογισμού του κράτους οικονομικού έτους 2004 και β) Κύρωση του Ισολογισμού του κράτους οικονομικού έτους 2004.
     Τον λόγο έχει ο κ. Κωνσταντίνος Αγοραστός, Βουλευτής Λαρίσης.
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, είναι επίκαιρη όσο ποτέ η έκθεση του κυρίου Αλμούνια και της Ευρωπαϊκής Επιτροπής με τα εύσημα που δίνει στην Κυβέρνηση και στον Υπουργό κύριο Αλογοσκούφη για την επιτυχία του να μειώσει το δημοσιονομικό έλλειμμα από το 7,8% του Α.Ε.Π. το 2004 στο 2,6% το 2006, ο οποίος πρέπει να σημειωθεί ότι δεν έσπευσε να πανηγυρίσει αλλά δήλωσε ότι η υποχώρηση του ελλείμματος κάτω από το 3% του Α.Ε.Π. είναι μόνο το πρώτο βήμα στην βελτίωση των δημοσιονομικών. 
     Η έκθεση αυτή, αγαπητοί συνάδελφοι, στιγματίζει ανεξίτηλα όλη την κινδυνολογική, την καταστροφική προπαγάνδα που ανενδοίαστα άσκησε δυόμισι ολόκληρα χρόνια το ΠΑ.ΣΟ.Κ. για να σκεπάσει τις δικές του ενοχές για την κατάρρευση των δημοσίων οικονομικών. Ένα κόμμα το οποίο προέβλεπε έλλειμμα 1,2% του Α.Ε.Π. το 2004 ενώ τελικά ανέβηκε στο 7,8% του Α.Ε.Π., αντί να σιωπά και να ζητήσει συγχώρηση από τον λαό μεταχειρίστηκε όλα τα τεχνάσματα και κατέφυγε σε όλες τις μεθόδους, στην απόκρυψη της αλήθειας για να παραπλανήσει αλλά και να τρομάξει τον λαό.
     Κυρίες και κύριοι συνάδελφοι, ποιος δε θυμάται ότι κάποιοι από το ΠΑ.ΣΟ.Κ. εμφάνιζαν τον κ. Αλμούνια πότε να «μοιράζει χαστούκια» στην Κυβέρνηση και πότε στον κ. Αλογοσκούφη; Ποιος ξεχνά ότι μέχρι προχθές προβλέπατε ότι η επιτροπή θα απορρίψει τον προϋπολογισμό, ενώ ο Αρχηγός της Αξιωματικής Αντιπολίτευσης δήλωνε ότι η Κυβέρνηση θα γελοιοποιηθεί στις Βρυξέλλες; Πώς θα κρυφτούν όλοι αυτοί σήμερα, όταν η επιτροπή στην έκθεσή της αναγνωρίζει την αξιοπιστία της δημοσιονομικής πολιτικής της Κυβέρνησης; Πού θα κρυφτούν, όταν η επιτροπή προβλέπει μείωση των ελλειμμάτων κατά 2,6% το 2006 και κατά 2,4% το 2008, χωρίς να ληφθούν υπ’ όψιν τα αναθεωρημένα στοιχεία του Α.Ε.Π.; 
     Και εδώ θα ήθελα να σας πω ότι η αναθεώρηση του Α.Ε.Π., είτε θέλετε είτε δε θέλετε είτε το παραδέχεστε είτε όχι, ήταν διαδικασία επιβεβλημένη. Έγινε στην άριστη χρονική συγκυρία με τον καλύτερο τρόπο και με τα μεγαλύτερα οφέλη, αφού είχε κλειδωθεί το Δ΄ Κοινοτικό Πλαίσιο Στήριξης και το Ταμείο Συνοχής. 
     Πού θα κρυφτούν τώρα, όταν βλέπουν ρυθμούς ανάπτυξης υψηλούς και πεσμένη ανεργία; Φυσικά το ΠΑ.ΣΟ.Κ. έχει αποδείξει με την πορεία του, με τις παλινωδίες του ότι υπολογίζει ότι οι Έλληνες έχουν ασθενή μνήμη. Κύριοι, είναι δύσκολο να ξεχαστεί μια ψευδολογία, που κράτησε δυόμισι ολόκληρα χρόνια. Θεωρία συνωμοσίας διακινούσε το ΠΑ.ΣΟ.Κ. ότι η Ευρωπαϊκή Επιτροπή δέχθηκε την απογραφή της Κυβέρνησης της Νέας Δημοκρατίας για να συκοφαντηθεί το ΠΑ.ΣΟ.Κ., για να έχει άλλοθι ο κ. Καραμανλής στην άσκηση της οικονομικής πολιτικής. Και τώρα η ίδια η επιτροπή βγάζει την Ελλάδα από την επιτήρηση για να μπορέσει η Κυβέρνηση να κάνει παροχές και να κερδίσει τις εκλογές; Τι μπορεί να αντιτάξει κανείς σήμερα; 
     Αγαπητοί συνάδελφοι, ούτε ο Ναστρεντίν Χότζα δεν είχε τέτοιες φαντασιώσεις. Το μόνο που μπορούμε να ευχηθούμε είναι τα παθήματα του παρελθόντος να γίνουν μαθήματα και από εδώ και πέρα και το ΠΑ.ΣΟ.Κ. και ο Αρχηγός του να ασκήσουν μια εποικοδομητική πολιτική για την οικονομία. Είναι γεγονός ότι παρά τις καταστροφολογίες της Αντιπολίτευσης η οικονομία βγαίνει από την επιτήρηση και οι προφητείες περί σεισμών, λοιμών και καταποντισμών και ανεκτέλεστων προϋπολογισμών δεν επαληθεύτηκαν. Αυτό θα πρέπει να γίνει μάθημα για τα επόμενα στοιχήματα της χώρας.
     Η αλήθεια είναι ότι κερδήθηκε μια μεγάλη μάχη όσον αφορά στα δημοσιονομικά. Όμως, ο πόλεμος  για την πραγματική ανόρθωση της οικονομίας συνεχίζεται. Υπάρχουν πολλές αγκυλώσεις και μαύρες τρύπες που υπονομεύουν κάθε προσπάθεια πραγματικής ανάπτυξης. Σ’ αυτές στρέφει την προσπάθειά της η Κυβέρνηση, αλλά πρέπει να κάνει το ίδιο και η εχέφρων Αντιπολίτευση. Η ισχυροποίηση της οικονομίας είναι εθνικό θέμα, είναι εθνικό στοίχημα και γι’ αυτό μικροκομματικοί σχεδιασμοί, πρέπει να παραμεριστούν.
     Συζητάμε σήμερα ένα Ισολογισμό και ένα Απολογισμό του Κράτους του 2004. Δεν ελέγχουμε τη σκοπιμότητα, ούτε την αποτελεσματικότητα. Ελέγχουμε τα μεγέθη και τις υπερβάσεις και εγκρίνουμε αυτές. Ο προϋπολογισμός του 2004 ήταν απόλυτα, ήταν καθαρά προεκλογικός. Βέβαια, οι ένοχοι του εγκλήματος γυρίζουν στον τόπο του εγκλήματος. Γι’ αυτό και οι ομιλητές του ΠΑ.ΣΟ.Κ. μιλούν συνέχεια για την οικονομία και για το παρελθόν. Μιλούν για την απογραφή, γιατί η απογραφή ήταν η ασφαλιστική δικλίδα που κατέδειξε τα λάθη, τις παραλήψεις και τη δημιουργική λογιστική που χρησιμοποίησαν οι κυβερνήσεις του  ΠΑ.ΣΟ.Κ.. Τους διαψεύδουν επτά στους δέκα Έλληνες πολίτες που δέχονται την απογραφή.
     Μίλησαν για πολιτικά εγκλήματα, για εγκληματική πολιτική, για εξόφληση γραμματίων. Ποιο γραμμάτιο ξοφλήσατε, κύριοι του ΠΑ.ΣΟ.Κ., στο Χρηματιστήριο; Μίλησαν για περαιώσεις. Μα, οι «νονοί των περαιώσεων» ήταν οι κυβερνήσεις του ΠΑ.ΣΟ.Κ.. Η Νέα Δημοκρατία έκανε την τελευταία περαίωση το 2005 την φορολογική, για να υπάρχει ισονομία και ισοπολιτεία για να κλείσει αυτός ο κύκλος των περαιώσεων. Έκτοτε δεν έγινε καμία άλλη και υπάρχει ρητή δήλωση και δέσμευση του Υπουργού. Δηλαδή, χρησιμοποιεί τρικ η EUROSTAT; Χρησιμοποιούν τρικ οι ελεγκτικοί μηχανισμοί των Βρυξελλών; Οι κυβερνήσεις του ΠΑ.ΣΟ.Κ. χρησιμοποίησαν τρικ.
     Εμείς έχουμε το σθένος, έχουμε τη δυνατότητα να μειώσουμε τους φορολογικούς συντελεστές στις επιχειρήσεις, γιατί έχουμε πολιτική στρατηγικής ανάπτυξης των επιχειρήσεων. Μειώνουμε τους φορολογικούς συντελεστές και αυξάνουμε τις θέσεις εργασίας. Παράλληλα μειώνουμε και τους φορολογικούς συντελεστές με νομοσχέδιο που θα κατατεθεί και για τα φυσικά πρόσωπα.
     Κύριοι, ο Ισολογισμός και ο Απολογισμός του Κράτους για το 2004 έχει μια ιδιαιτερότητα. Βασίζεται σε ένα προϋπολογισμό που συνέταξε το ΠΑ.ΣΟ.Κ.. Ήταν προεκλογικός και είχε μεγέθη σκοπίμως υπερτιμημένα και άλλα σκοπίμως υποτιμημένα. Υπήρχε ίσως το σενάριο να μην μπορέσει η επόμενη κυβέρνηση να εκτελέσει αυτόν τον προϋπολογισμό. Αυτό το σενάριο είναι υπαρκτό. Είχε δηλωθεί από μεγάλα πρωτοκλασάτα στελέχη του ΠΑ.ΣΟ.Κ. περί μιας παρένθεσης της Κυβέρνησης της Νέας Δημοκρατίας. Όλοι είχαν αποδοθεί σε έναν αγώνα, ο οποίος οδηγούσε προς αυτήν την κατεύθυνση. Γι’ αυτό μέσα σ’ αυτόν τον αγώνα ήταν και ένας πλαστός προϋπολογισμός, εικονικός, ώστε να μην μπορέσει η επόμενη κυβέρνηση που σίγουρα θα ήταν της Νέας Δημοκρατίας να τον υλοποιήσει.
     Αλλά η Νέα Δημοκρατία  ανέλαβε την υποχρέωση της εφαρμογής του Προϋπολογισμού για τον οποίο είχε πολλές διαφωνίες. Όμως, για λόγους χρηστής διοίκησης και συνέχισης της λειτουργίας του κράτους έπρεπε να προχωρήσει. Θα μπορούσε να κάνει αναθεώρηση. Δεν το επέβαλαν οι συνθήκες εκείνης της εποχής, δηλαδή, οι Ολυμπιακοί Αγώνες. Δεν το επέβαλαν οι συνθήκες της κάλυψης των έργων των Ολυμπιακών Αγώνων. Γι’ αυτό υλοποιήθηκε στο ακέραιο ο προϋπολογισμός και μάλιστα, παρά τις υπερβάσεις, οι οποίες έπρεπε να γίνουν. 
     Όμως, ο προϋπολογισμός της κυβέρνησης του ΠΑ.ΣΟ.Κ. αποδείχτηκε εικονικός. Μία σειρά εξόδων σκόπιμα δεν εμφανιζόταν, διότι το 2004 ήταν προεκλογική χρονιά. Οι δαπάνες για μισθούς και συντάξεις και οι προεκλογικές δαπάνες για τις Κοινοβουλευτικές Εκλογές και για τις Ευρωεκλογές ήταν σκόπιμα υποεκτιμημένες. Επίσης, απουσίαζαν δαπάνες για ανειλημμένες υποχρεώσεις για τους Ολυμπιακούς Αγώνες, αλλά και για εξόφληση οφειλών προς ασφαλιστικά ταμεία. Το κόστος των Ολυμπιακών Αγώνων σύμφωνα με τις τελικές εκτιμήσεις ανέβηκε στα 8,5 δισεκατομμύρια ευρώ. Πόσα είχατε προϋπολογίσει εσείς, κύριοι του ΠΑ.ΣΟ.Κ.;
     Είναι πλέον γνωστό σε όλους ότι πολλά από τα έργα των Ολυμπιακών Αγώνων εμφάνιζαν απίστευτες υπερβάσεις στο κόστος τους, όπως το Κωπηλατοδρόμιο, το κλειστό της Άρσης Βαρών, τα γήπεδα Τένις, με αποτέλεσμα να μη δοθούν τα χρήματα στην περιφέρεια, σε εκείνους τους δήμους που είχαν προγράμματα αθλητικά, έργα ενταγμένα στο πρόγραμμα «ΕΛΛΑΔΑ 2004». Όλα τα παραπάνω προκάλεσαν μεγάλες αποκλίσεις μεταξύ Προϋπολογισμού – Απολογισμού 2004. 
     Ενώ τα έξοδα προβλεπόντουσαν στα 64.000.000.000, έφθασαν στα 83,5 δισεκατομμύρια ευρώ. Ξεκάθαρη ήταν η αποτυχία του οικονομικού σχεδιασμού του ΠΑ.ΣΟ.Κ.. Αυτό φαίνεται από τα 41,5 δισεκατομμύρια ευρώ που δόθηκαν για τοκοχρεολύσια το 2004. Δηλαδή, το 50% των δαπανών του Προϋπολογισμού ήταν τοκοχρεολύσια δανείων των κυβερνήσεων του ΠΑ.ΣΟ.Κ..
     Η Κυβέρνηση της Νέας Δημοκρατίας παρά τις αντιρρήσεις για τον Προϋπολογισμό του 2004 ανέλαβε να τον υλοποιήσει, χωρίς να λάβει έκτακτα οικονομικά μέτρα. Με μέτρα ήπιας προσαρμογής, πιστή στις προεκλογικές της δεσμεύσεις κατάφερε με ιδιαίτερη επιτυχία να τον υλοποιήσει. Και όπως αποτυπώνονται στα στοιχεία του Απολογισμού – Ισολογισμού ακολουθήθηκε μία έντιμη οικονομική πολιτική.
     Ακούστηκαν διαφόρων ειδών υπερβολές σε σχέση με τον καθεαυτό Ισολογισμό – Απολογισμό του 2004, που δε βασίζονται σε κανένα στοιχείο. Ειπώθηκε ότι το 2004 είχαμε κατάρρευση των εσόδων και μείωση των φορολογικών εσόδων κατά 10%. Τα στοιχεία είναι ξεκάθαρα. Από την είσπραξη των άμεσων φόρων είχαμε πρόβλεψη στον προϋπολογισμό για 15.199 εκατομμύρια ευρώ. Τελικά εισπράξαμε 15.085 εκατομμύρια ευρώ. Η μείωση είναι της τάξης του 0,75%. Αυτή είναι η κατάρρευση των εσόδων και η καταστροφή των ελεγκτικών μηχανισμών στην οποία αναφέρεστε; 
     Τα έσοδα πήγαν καλά. Τα έξοδα ήταν υποεκτιμημένα. Τα έσοδα ήταν υπερτιμημένα.
     Εμείς πιάσαμε το στόχο. Η Κυβέρνηση έπιασε το στόχο των εσόδων, αλλά κάλυψε και τα έξοδα, τα οποία έπρεπε να γίνουν. 
     Δημοσιονομική απογραφή. Γυρίζετε γύρω από τη δημοσιονομική απογραφή γιατί σας έχει χαλάσει το άλλοθι. Η νομιμοποίηση της δημοσιονομικής απογραφής ήρθε από τους επτά στους δέκα Έλληνες πολίτες. Είπαν «ναι» στη φιλοσοφία της δημοσιονομικής απογραφής. Μεταξύ σας υπάρχουν τρεις τάσεις: αυτοί που συμφωνούν με την απογραφή αρκεί να γίνει με κάποιον τρόπο, ώστε να μην φύγει εκτός ελληνικών συνόρων, αυτοί που διαφωνούν και αυτοί που συμφωνούν με την απογραφή, όπως άλλωστε έχουν κάνει και άλλα σοσιαλιστικά κράτη στην Ευρώπη.
     Μιλάτε για την καταγραφή του αμυντικού υλικού. Κύριοι συνάδελφοι, εσείς δεν το καταγράψατε ποτέ. Δεν το καταγράφατε. Εμφανίσατε μια μέθοδο παγκόσμιας πρωτοτυπίας της τελικής παραλαβής που δεν εφαρμόζεται πουθενά. Εμείς εφαρμόσαμε τη μέθοδο, η οποία ήταν ενδεδειγμένη και μέσα από τις υποδείξεις της EUROSTAT. Και από το 2006 εμφανίζουμε και χρησιμοποιούμε το νέο σύστημα της καταγραφής, που έχει επιβάλει η EUROSTAT. 
     Μιλάτε για δανεισμό. Μιλάτε για υπερδανεισμό. Πράγματι, στον προϋπολογισμό του 2004 προβλεπόταν από εσάς δανεισμός 23 δισεκατομμυρίων ευρώ, ενώ το τελικό ποσό που δανειστήκαμε, για να μπορέσουμε να τον εκτελέσουμε, ήταν 50.000.000.000 ευρώ. Η αύξηση οφείλεται στα πλασματικά στοιχεία του προϋπολογισμού του ΠΑ.ΣΟ.Κ. με τις προεκτιμημένες δαπάνες για τα Ολυμπιακά Έργα, που στόχευαν να εμφανίσουν μειωμένο το έλλειμμα και σε καλή κατάσταση την οικονομία. Τα στοιχεία που δώσατε για το δανεισμό του 2004 είναι εντελώς ψευδή. Από τη μια, το 2003 ο δανεισμός ανήλθε στα 38.000.000.000 ευρώ, τη στιγμή που είχατε πρόβλεψη στον προϋπολογισμό του 2003 27.000.000.000 ευρώ, η απόκλιση ήταν 11,27 δισεκατομμυρίων ευρώ και κάθε άλλο παρά αμελητέα μπορεί να χαρακτηριστεί και από την άλλη το 2004, μια καθοριστική χρονιά με πολλά έργα σε εξέλιξη, ο δανεισμός πέφτει σύμφωνα με τους υπολογισμούς σας στα 22,7 δισεκατομμυρίων ευρώ για να ωραιοποιηθεί η κατάσταση, να φαίνεται μικρότερο το έλλειμμα και μικρότερο το δημόσιο χρέος.
     Κυρίες και κύριοι συνάδελφοι, ο προεκλογικός προϋπολογισμός έπρεπε να δείχνει όμορφος ακόμα και με κόστος την αλήθεια. Είπατε ότι θα καταψηφίσετε τον Ισολογισμό και τον Απολογισμό του Κράτους του 2004. Κύριοι συνάδελφοι, αναιρείτε τον εαυτό σας. Πρέπει εσείς να μας πείσετε να τον ψηφίσουμε, όχι εμείς. Γιατί είναι ένας προϋπολογισμός που έγινε από εσάς, είναι ένας προϋπολογισμός που ήταν εικονικός, είναι ένας προϋπολογισμός που ήταν πλαστός, ένας προϋπολογισμός που ήταν προεκλογικός, ένας προϋπολογισμός που έταζε πολλά και δεν τα προέβλεπε. Κι εμείς ήρθαμε και τα υλοποιήσαμε γιατί πιστεύουμε στη συνέχεια του κράτους και του κράτους δικαίου.
     Κύριοι συνάδελφοι, μιλήσατε για ελλείμματα και δεν μιλήσατε για το ποιοι ήταν οι «νονοί» που βάπτιζαν την παγκόσμια πρωτοτυπία των τοκομεριδίων για να μην τα εμφανίζουν στο έλλειμμα. Μιλήσατε για ποινικοποίηση της φορολογίας, ότι την είχατε προβλέψει. Τη θυμηθήκατε όμως μόλις είδε το φως της δημοσιότητας και μόλις την άγγιξε η Νέα Δημοκρατία. Τόσα χρόνια τι κάνατε; Πόσους στείλατε στα δικαστήρια και πόσοι καταδικάστηκαν; Εσείς δεν την εφαρμόσατε. Εσείς επιμηκύνατε το οικονομικό έτος. Ο συνάδελφος είχε κάποια λάθος στοιχεία κι εσείς εμφανίσατε πλαστά στοιχεία.
     Κύριοι συνάδελφοι, ο Ισολογισμός και ο Απολογισμός του 2004 έχει ελεγχθεί, έχει πάρει την έγκριση του Ελεγκτικού Συνεδρίου του Κράτους, η διαχείριση του προϋπολογισμού του 2004 ήταν χρηστή, η Κυβέρνηση της Νέας Δημοκρατίας σεβάστηκε και το τελευταίο ευρώ του Έλληνα φορολογούμενου. Γι’ αυτό σας καλούμε να ψηφίσετε αυτό τον Ισολογισμό και Απολογισμό του Κράτους.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Αγοραστέ και για την οικονομία του χρόνου.
     ( ΜΕΤΑ ΤΗΝ ΚΑΤΑΜΕΤΡΗΣΗ )
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας επί των αιτήσεων άρσεως ασυλίας των συναδέλφων Βουλευτών, κυρίων Αδάμ Ρεγκούζα και Δημήτριο Τσιόγκα.
     Ψήφισαν συνολικά 179 Βουλευτές.
     Για το συνάδελφο κ. Αδάμ Ρεγκούζα, υπέρ της άρσεως ασυλίας ψήφισαν 1, κατά 177, παρών 1. 
     Συνεπώς η αίτηση της εισαγγελικής αρχής απορρίπτεται. 
     Για το συνάδελφο κ. Δημήτριο Τσιόγκα, υπέρ της άρσεως ασυλίας ψήφισαν 1, κατά 178, παρών κανένας.
     Συνεπώς η αίτηση της εισαγγελικής αρχής απορρίπτεται. 
     ( Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρίζονται στα Πρακτικά και έχουν ως εξής:
     «ΟΝΟΜΑΣΤΙΚΗ ΨΗΦΟΦΟΡΙΑ για άρσεις ασυλίας Βουλευτών
      «ΕΠΙΚΡΑΤΕΙΑΣ               Έβερτ Μιλτιάδης     -          Σουφλιάς Γεώργιος     -          Μπερνιδάκη- Άλντους Ελευθερία     +          Ρουσόπουλος Θεόδωρος     -          Βαληνάκης Ιωάννης     -          Καρύδη Χρυσή     +          Διαμαντοπούλου Άννα     +          Δαμανάκη Μαρία     +          Μάνος Στέφανος     -          Ανδρουλάκης Δημήτρης (Μίμης)     +          Ανδριανόπουλος Ανδρέας     +          Κοσμίδης Σωκράτης     -                         Α΄ ΑΘΗΝΩΝ                Αβραμόπουλος Δημήτριος     -          Κακλαμάνης Νικήτας     -          Βουλγαράκης Γεώργιος     -          Αλογοσκούφης Γεώργιος     -          Παυλόπουλος Προκόπιος     -          Γιαννάκου Mαριέττα     -          Μπενάκη-Ψαρούδα Άννα     -          Κωνσταντάρας Δημήτριος     +          Κουντουρά Έλενα     +          Παπουτσής Χρήστος      +          Αλευράς Αθανάσιος (Νάσος)     +          Τσούρας Αθανάσιος     +          Ράπτη Αναστασία-Συλβάνα     +          Παπαντωνίου Ιωάννης (Γιάννος)     -          Αρσένης Γεράσιμος     +          Κανέλλη Γαρυφαλλιά (Λιάνα)     -          Κωνσταντόπουλος Νικόλαος     -                         Β΄ ΑΘΗΝΩΝ               Τζαννετάκης Τζαννής     +          Μητσοτάκης Κυριάκος     +          Σπηλιωτόπουλος Αριστόβουλος (Άρης)     +          Καμμένος Παναγιώτης (Πάνος)     -          Μεϊμαράκης Ευάγγελος - Βασίλειος     -          Παναγιωτόπουλος Παναγιώτης (Πάνος)     -          Παπακώστα-Σιδηροπούλου Κατερίνα     +          Πολύδωρας Βύρων     -          Βαρβιτσιώτης Μιλτιάδης     +          Γιακουμάτος Γεράσιμος     -          Λιάπης Μιχάλης - Γιώργος     -          Βούλτεψη Σοφία     +          Πετραλιά-Πάλλη Φάνη     -          Ζαγορίτης Ελευθέριος (Λευτέρης)     -          Σταθάκης Αριστοτέλης (Άρης)     +          Παπαθανασίου Γιάννης     -          Κασσίμης Θεόδωρος     -          Ανδρεουλάκος Απόστολος     -          Καρράς Κώστας     +          Αποστολάκη Ελένη-Μαρία(Μιλένα)     +          Λοβέρδος Ανδρέας     +          Δημαράς Ιωάννης      +          Παπανδρέου Βασιλική (Βάσω)     -          Κακλαμάνης Απόστολος     +          Ευθυμίου Πέτρος     +          Παπαδόπουλος Αλέξανδρος (Αλέκος)     +          Χυτήρης Τηλέμαχος     -          Κουλούρης Κίμων     -          Γείτονας Κωνσταντίνος     +          Κούρκουλα Ελένη     -          Πρωτόπαπας Χρήστος     -          Ανωμερίτης Γεώργιος     +          Μπένος Σταύρος-Ιωάννης     -          Κατσέλη Ελεονώρα (Νόρα)     +          Παπαϊωάννου Μιλτιάδης     +          Τζουμάκας Στέφανος     -          Παπαρήγα Αλεξάνδρα     -          Κολοζώφ Ορέστης     +          Σκυλλάκος Αντώνιος     -          Αλαβάνος Αλέξανδρος     -          Κουβέλης Φώτιος-Φανούριος     +          Δραγασάκης Ιωάννης     +                         ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ               Σαλμάς Μάριος     -          Καραγκούνης Ανδρέας     -          Αγγελόπουλος Νικόλαος     +          Μαγγίνας Βασίλειος     -          Κωστόπουλος Απόστολος     +          Βερελής Χρίστος     +          Μωραΐτης Αθανάσιος(Θάνος)     +          Μακρυπίδης Ανδρέας     +                         ΝΟΜΟΣ ΑΡΓΟΛΙΔΟΣ                Μανώλης Ιωάννης     +          Παπαδημητρίου Ελισάβετ (Έλσα)     -          Μανιάτης Ιωάννης     -                         ΝΟΜΟΣ ΑΡΚΑΔΙΑΣ               Τατούλης Πέτρος     -          Λυκουρέντζος Ανδρέας     -          Ρέππας Δημήτριος     +                         ΝΟΜΟΣ ΑΡΤΗΣ               Καραμπίνας Κωνσταντίνος     +          Παπαγεωργίου Γεώργιος     +          Κολιοπάνος Θεόδωρος     +                         ΝΟΜΟΣ ΑΤΤΙΚΗΣ               Βλάχος Γεώργιος     -          Μπούρας Αθανάσιος     +          Δούκας Πέτρος     +          Κατσιγιάννης Αθανάσιος     +          Κατσίκης Θεόδωρος     +          Σταύρου Απόστολος     +          Πάγκαλος Θεόδωρος     +          Βρεττός Κωνσταντίνος (Ντίνος)     -          Χριστοφιλοπούλου Παρασκευή (Εύη)     +          Οικονόμου Βασίλειος     +          Παπαηλίας Ηλίας     -          Λεβέντης Αθανάσιος     +                         ΝΟΜΟΣ ΑΧΑΪΑΣ               Σπηλιωτόπουλος Σπήλιος     -          Νικολόπουλος Νικόλαος     +          Βασιλείου Θεόφιλος     +          Μπεκίρης Μιχαήλ     -          Φούρας Ανδρέας     -          Βέρρας Μιλτιάδης     +          Σπηλιόπουλος Κωνσταντίνος     -          Κατσιφάρας Απόστολος     +          Κοσιώνης Παναγιώτης     +                         ΝΟΜΟΣ ΒΟΙΩΤΙΑΣ               Μπασιάκος Ευάγγελος     -          Γιαννάκης Μιχαήλ     -          Ακριβάκης Αλέξανδρος     +          Τόγιας Βασίλειος     -          
     ΝΟΜΟΣ ΓΡΕΒΕΝΩΝ                Φώλιας Χρήστος     -                         ΝΟΜΟΣ ΔΡΑΜΑΣ               Δαϊλάκης Σταύρος     +          Τζίμας Μαργαρίτης     +          Αηδόνης Χρήστος     +                         ΝΟΜΟΣ ΔΩΔΕΚΑΝΗΣΟΥ                Παυλίδης Αριστοτέλης     -          Καραμάριος Αναστάσιος     -          Χρύσης Βασίλειος     +          Καΐσερλης Κωνσταντίνος     +          Παρασκευάς Ιωάννης     +                         ΝΟΜΟΣ ΕΒΡΟΥ               Δερμεντζόπουλος Αλέξανδρος     +          Κελέτσης Σταύρος     -          Φωτιάδης Απόστολος     +          Ντόλιος Γεώργιος     +                         ΝΟΜΟΣ ΕΥΒΟΙΑΣ                Λιάσκος Αναστάσιος     -          Κεδίκογλου Συμεών (Σίμος)     -          Μαρκόπουλος Κωνσταντίνος     +          Περλεπέ-Σηφουνάκη Αικατερίνη     +          Παπαγεωργίου Γεώργιος     +          Πιπεργιάς Δημήτριος     +                         ΝΟΜΟΣ ΕΥΡΥΤΑΝΙΑΣ               Τσιαμάκης Δημοσθένης     -                         ΝΟΜΟΣ ΖΑΚΥΝΘΟΥ               Βαρβαρίγος Δημήτριος     +                         ΝΟΜΟΣ ΗΛΕΙΑΣ               Αδρακτάς Παναγιώτης     +          Κοντογιάννης Γεώργιος     +          Κανελλοπούλου Κρινιώ     +          Κουτσούκος Γιάννης     +          Αντωνακόπουλος Παναγιώτης     +          Γεωργακόπουλος Δημήτριος     +                         ΝΟΜΟΣ ΗΜΑΘΙΑΣ               Χαλκίδης Μιχαήλ     -          Φωτιάδης Ηλίας     +          Χρυσοχοΐδης Μιχαήλ     +          Σιδηρόπουλος Αναστάσιος     +                         ΝΟΜΟΣ ΗΡΑΚΛΕΙΟΥ                Κεφαλογιάννης Εμμανουήλ     +          Δεικτάκης Γεώργιος     -          Μπαντουβάς Κωνσταντίνος     +          Στρατάκης Εμμανουήλ     +          Σχοιναράκη-Ηλιάκη Ευαγγελία     +          Φραγκιαδουλάκης Μάνος     +          Ματζαπετάκης Στυλιανός     +          Κεγκέρογλου Βασίλειος     +                         ΝΟΜΟΣ ΘΕΣΠΡΩΤΙΑΣ               Μπέζας Αντώνιος     +                         Α΄ ΘΕΣΣΑΛΟΝΙΚΗΣ               Καραμανλής Κωνσταντίνος     -          Γκιουλέκας Κωνσταντίνος     +          Ιωαννίδης Ιωάννης     +          Ορφανός Γεώργιος     +          Παπαθεμελής Στυλιανός- Άγγελος     +          Ράπτη Ελένη     -          Καλαφάτης Σταύρος     +          Σπηλιόπουλος Αναστάσιος     +          Παπανδρέου Γεώργιος     -          Καστανίδης Χαράλαμπος     +          Βενιζέλος Ευάγγελος     +          Αράπογλου Χρυσή     +          Τσοχατζόπουλος Απόστολος-Αθανάσιος     +          Μαγκριώτης Ιωάννης     +          Χουρμουζιάδης Γεώργιος     -          Ξηροτύρη-Αικατερινάρη Ασημίνα     +                         Β΄ ΘΕΣΣΑΛΟΝΙΚΗΣ                Ρεγκούζας Αδάμ     +          Σαλαγκούδης Γεώργιος     +          Καράογλου Θεόδωρος     +          Γαλαμάτης Δημήτριος     +          Γερανίδης Βασίλειος     -          Τσιόκας Θεοχάρης     +          Τζέκης Άγγελος     -                         ΝΟΜΟΣ ΙΩΑΝΝΙΝΩΝ               Καλογιάννης Σταύρος     -          Τασούλας Κωνσταντίνος     +          Φούσας Αντώνιος     +          Αργύρης Ευάγγελος     -          Παντούλας Μιχαήλ     -                         ΝΟΜΟΣ ΚΑΒΑΛΑΣ               Καλαντζής Γεώργιος     -          Χριστοφιλογιάννης Δημήτρης      +          Τσακλίδης Ιωάννης     -          Εμινίδης Σάββας     +                         ΝΟΜΟΣ ΚΑΡΔΙΤΣΗΣ                Σιούφας Δημήτριος     -          Ταλιαδούρος Σπυρίδων     -          Τσιάρας Κωνσταντίνος     +          Ρόβλιας Κωνσταντίνος     +          Σαλαγιάννης Νικόλαος     +                         ΝΟΜΟΣ ΚΑΣΤΟΡΙΑΣ               Αγγελής Ανέστης     +          Πετσάλνικος Φίλιππος     +                         ΝΟΜΟΣ ΚΕΡΚΥΡΑΣ               Γεωργιάδης Νικόλαος     -          Δένδιας Νικόλαος-Γεώργιος     +          Γκερέκου Αγγελική (Άντζελα)     +                         ΝΟΜΟΣ ΚΕΦΑΛΛΗΝΙΑΣ                Αλιβιζάτος Πέτρος -Παύλος     +                         ΝΟΜΟΣ ΚΙΛΚΙΣ               Κιλτίδης Κωνσταντίνος     +          Τσιτουρίδης Σάββας      -          Φλωρίδης Γεώργιος     +                         ΝΟΜΟΣ ΚΟΖΑΝΗΣ               Τσιαρτσιώνης Νικόλαος     +          Παπαδόπουλος Μιχάλης     -          Κασαπίδης Γεώργιος     +          Λωτίδης Λάζαρος     +          Βλατής Ιωάννης     +                         ΝΟΜΟΣ ΚΟΡΙΝΘΙΑΣ               Παπαληγούρας Αναστάσιος-Πέτρος     -          Κόρκα-Κώνστα Αθηνά     +          Μανωλάκης Άγγελος     -          Χωρέμης Αναστάσιος     -                         ΝΟΜΟΣ ΚΥΚΛΑΔΩΝ               Χωματάς Ιωάννης     +          Μανούσου-Μπινοπούλου Αριάδνη     -          Ρήγας Παναγιώτης     -                         ΝΟΜΟΣ ΛΑΚΩΝΙΑΣ               Σκανδαλάκης Παναγιώτης     -          Δαβάκης Αθανάσιος     -          Γρηγοράκος Λεωνίδας     -                         ΝΟΜΟΣ ΛΑΡΙΣΗΣ               Ζώης Χρήστος     +          Χαρακόπουλος Μάξιμος     +          Γαρουφαλιάς Γεώργιος     +          Αγοραστός Κωνσταντίνος     +          Έξαρχος Βασίλειος     +          Νασιώκας Έκτορας     +          Χατζημιχάλης Νικόλαος- Φώτιος     +          Τσιόγκας Δημήτριος     -                         ΝΟΜΟΣ ΛΑΣΙΘΙΟΥ               Πλακιωτάκης Ιωάννης     +          Καρχιμάκης Μιχαήλ     -                         ΝΟΜΟΣ ΛΕΣΒΟΥ               Γιαννέλης - Θεοδοσιάδης Ιωάννης     -          Καλογήρου Χριστιάνα     -          Σκοπελίτης Σταύρος      -                         ΝΟΜΟΣ ΛΕΥΚΑΔΑΣ               Βεργίνης Ξενοφών     +                         ΝΟΜΟΣ ΜΑΓΝΗΣΙΑΣ               Νάκος Αθανάσιος     -          Μακρή Ζωή (Ζέττα)     +          Σούρλας Γεώργιος     +          Ζήση Ροδούλα      +          Γκατζής Νικόλαος     +                         ΝΟΜΟΣ ΜΕΣΣΗΝΙΑΣ               Σαμπαζιώτης Δημήτριος     +          Καλαντζάκου Σοφία     +          Λαμπρόπουλος Ιωάννης     -          Κουσελάς Δημήτριος     +          Κατσιλιέρης Πέτρος     +                         ΝΟΜΟΣ ΞΑΝΘΗΣ               Κοντός Αλέξανδρος     -          Τσαλίδης Φίλιππος     +          Σγουρίδης Παναγιώτης     +                         Α΄ ΠΕΙΡΑΙΩΣ               Μαντούβαλος Πέτρος     -          Μιχαλολιάκος Βασίλειος     -          Καλός Γεώργιος      -          Μελάς Παναγιώτης     +          Σημίτης Κωνσταντίνος     -          Παντελάκη Ελπίδα     -                         Β΄ ΠΕΙΡΑΙΩΣ               Νεράντζης Αναστάσιος     -          Τραγάκης Ιωάννης     +          Βασιλείου Γεώργιος     +          Κουράκος Ιωάννης     +          Νιώτης Γρηγόριος      +          Λιντζέρης Δημήτριος     +          Διαμαντίδης Ιωάννης     +          Νικολαΐδου Βαρβάρα (Βέρα)     -                         ΝΟΜΟΣ ΠΕΛΛΗΣ               Καρασμάνης Γεώργιος     -          Τζαμτζής Ιορδάνης (Δάνης)      +          Φουντουκίδιου-Θεοδωρίδου Παρθένα     -          Τζάκρη Θεοδώρα     -                         ΝΟΜΟΣ ΠΙΕΡΙΑΣ               Κωνσταντόπουλος Γεώργιος     -          Πολύζος Ευάγγελος     -          Καρπούζας Αντώνιος     +          Παπαγεωργίου Αθανάσιος     +                         ΝΟΜΟΣ ΠΡΕΒΕΖΗΣ               Τσαντούλας Δημήτριος     +          Παπαχρήστος Ευάγγελος     +                         ΝΟΜΟΣ ΡΕΘΥΜΝΗΣ               Κεφαλογιάννης Ιωάννης     -          Όθωνας Εμμανουήλ     -                         ΝΟΜΟΣ ΡΟΔΟΠΗΣ               Στυλιανίδης Ευριπίδης     -          Αχμέτ Ιλχάν     +          Μανωλιά Χρυσάνθη     +                         ΝΟΜΟΣ ΣΑΜΟΥ               Θαλασσινός Θαλασσινός     +                         ΝΟΜΟΣ ΣΕΡΡΩΝ               Χαϊτίδης Ευγένιος     -          Λεονταρίδης Θεόφιλος     -          Κόλλια - Τσαρουχά Μαρία     -          Τσιπλάκης Κωνσταντίνος     -          Καριπίδης Αναστάσιος     +          Μουσιώνης Αριστείδης     +          Μπόλαρης Μάρκος     +                         ΝΟΜΟΣ ΤΡΙΚΑΛΩΝ               Λέγκας Νικόλαος     +          Σκρέκας Θεόδωρος     +          Χατζηγάκης Σωτήριος     +          Χάϊδος Χρήστος     +          Μερεντίτη Αθανασία     +                         ΝΟΜΟΣ ΦΘΙΩΤΙΔΑΣ                Γιαννόπουλος Αθανάσιος     -          Καλλιώρας Ηλίας     +          Σταυρογιάννης Νικόλαος     -          Αντωνίου Αντωνία (Τόνια)     +          Παπαδήμας Λάμπρος     -                         ΝΟΜΟΣ ΦΛΩΡΙΝΗΣ               Κορτσάρης Νικόλαος     -          Λιάνης Γεώργιος     +                         ΝΟΜΟΣ ΦΩΚΙΔΟΣ               Μπούγας Ιωάννης     +                         ΝΟΜΟΣ ΧΑΛΚΙΔΙΚΗΣ                Βαγιωνάς Γεώργιος     +          Πάππας Βασίλειος     -          Δριβελέγκας Ιωάννης     +                         ΝΟΜΟΣ ΧΑΝΙΩΝ               Μαρκογιαννάκης Χρήστος     +          Νικηφοράκης Στυλιανός     +          Χριστοδουλάκης Νικόλαος     +          Σκουλάκης Εμμανουήλ     +                         ΝΟΜΟΣ ΧΙΟΥ               Πίττας Ιωάννης     -          Τσουρή Ελπίδα»)     -          ΣΥΝΟΛΟ ΨΗΦΙΣΑΝΤΩΝ		179
     
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
     
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, συνεχίζουμε τη συζήτηση επί του νομοσχεδίου.
     Το λόγο έχει η κ. Βάσω Παπανδρέου.
     ΒΑΣΙΛΙΚΗ ΠΑΠΑΝΔΡΕΟΥ: Κυρίες και κύριοι συνάδελφοι, συζητάμε σήμερα τον Ισολογισμό και τον Απολογισμό του 2004. 
     Κατ’ αρχήν, θα ήθελα να πω ότι ο τρόπος με τον οποίο γίνεται η συζήτηση, αλλά και η παρακολούθηση του Προϋπολογισμού του 2004 δεν νομίζω ότι τιμά την ελληνική Βουλή. Βεβαίως, πάντα υπήρχαν προβλήματα μεταξύ προϋπολογισμών και απολογισμών. Είχαμε, όμως, καταφέρει τα τελευταία χρόνια να είμαστε πολύ κοντά στην πραγματικότητα. Δηλαδή, αυτό τον προϋπολογισμό που ψήφιζε η ελληνική Βουλή, αυτό τον προϋπολογισμό να υλοποιεί η Κυβέρνηση. Βεβαίως υπήρχαν μεγάλα περιθώρια ακόμη για βελτίωση της διαδικασίας. Δυστυχώς, όμως, τα τρία τελευταία χρόνια βλέπουμε μια τεράστια απόκλιση πλέον και μια υποβάθμιση της Βουλής, γιατί κάθε χρόνο άλλο προϋπολογισμό ψηφίζει η ελληνική Βουλή, άλλο προϋπολογισμό υλοποιεί η Κυβέρνηση και δεν έχει κανέναν ενδοιασμό να αλλάζει τον προϋπολογισμό επανειλημμένως κατά τη διάρκεια του χρόνου.
     Θα έπρεπε αυτή η Επιτροπή Απολογισμού και Ισολογισμού, κύριε Πρόεδρε, να αναβαθμιστεί στο πλαίσιο της Βουλής, να έχει εμπειρογνώμονες και να κάνει πιο ουσιαστική συζήτηση και έλεγχο του απολογισμού και ισολογισμού κάθε χρόνου. Νομίζω ότι αυτό θα πρέπει η ελληνική Βουλή να το προχωρήσει, εάν θέλουμε πραγματικά να συμμετέχει ουσιαστικά και αποτελεσματικά σε θέματα ελέγχου της Κυβέρνησης.
     Το 2004 ο Προϋπολογισμός καταρτίστηκε από την κυβέρνηση του ΠΑ.ΣΟ.Κ. και υλοποιήθηκε από την Κυβέρνηση της Νέας Δημοκρατίας. Η Κυβέρνηση της Νέας Δημοκρατίας είχε δυο επιλογές: εάν ήταν μια υπεύθυνη και σοβαρή Κυβέρνηση ή να υλοποιήσει τον προϋπολογισμό αυτό ή να φτιάξει το δικό της προϋπολογισμό, εφόσον θεωρούσε ότι ο προϋπολογισμός που είχε κάνει το ΠΑ.ΣΟ.Κ. δεν ήταν σοβαρός ή δεν ήταν αυτός που θα έπρεπε. Δεν μπορεί να έρχεται σήμερα στην ελληνική Βουλή και να λέει ότι «τον προϋπολογισμό αυτό που υλοποιήσαμε, τον υλοποιήσαμε με αποτελεσματικότητα και επάρκεια, αλλά είναι τελείως διαφορετικός από τον προϋπολογισμό που ψηφίστηκε». Η αποτυχία υλοποίησης του Προϋπολογισμού είναι συνολικά δική σας αποτυχία. 
     Βεβαίως το 2004 είχατε τη φαεινή ιδέα να κάνετε τη λεγόμενη απογραφή, γιατί ο στόχος σας ήταν το πώς θα πλήξετε το ΠΑ.ΣΟ.Κ.. Τελικά πλήξατε τη χώρα. Και είναι πρωτοφανές στα ευρωπαϊκά επίπεδα ο Υπουργός Οικονομικών να κατηγορεί τη χώρα του. Δεν είναι τυχαίο ότι τον Ιούνιο του 2005 ο ECONOMIST έγραφε ότι στην Ευρωζώνη όποιος απορρίπτει τους προκατόχους του, απορρίπτει τη χώρα του. Κι εσείς απορρίψατε τους προκατόχους και απορρίψατε τη χώρα. Και η χώρα πληρώνει πολύ βαριά αυτές σας τις τακτικές, γιατί γνωρίζετε πολύ καλά ότι προεκλογικά είχατε υποσχεθεί τα πάντα στους πάντες και ήταν αδύνατον να τα υλοποιήσετε. Άρα έπρεπε να βρείτε ένα επιχείρημα, ένα πρόσχημα για να μην υλοποιήσετε τις υποσχέσεις σας, για να μην παραδεχθείτε ότι συνειδητά κοροϊδεύατε τους Έλληνες πολίτες προεκλογικά. Το πρόσχημα αυτό,  μέσω της απογραφής, ήταν ότι το ΠΑ.ΣΟ.Κ. είχε κάνει σημεία και τέρατα και είχε υπονομεύσει την οικονομία σε τέτοιο βαθμό που δεν μπορούσαν να υλοποιηθούν οι υποσχέσεις σας. Έτσι καταφέρατε την Ελλάδα των Ολυμπιακών Αγώνων, την Ελλάδα της Ο.Ν.Ε., την Ελλάδα με τεράστιο κύρος στο εξωτερικό να την κάνετε «ανέκδοτο» στις Βρυξέλλες. Γιατί δεν κάνατε μια απογραφή με κάποια διαφάνεια και να ενημερώσετε και εμάς εδώ και τον ελληνικό λαό; Ειλικρινά, τι απογραφή κάνατε;
     Έχουμε ζητήσει επανειλημμένως να κατατεθεί αυτή η μελέτη για την απογραφή, αλλά ποτέ δεν κατατέθηκε. Τόσο πολύ ντρέπεστε γι’ αυτά που έχετε κάνει; Τόση πολλή αδιαφάνεια; Τέτοια υποβάθμιση της Βουλής; 
     Πρόσφατα βρήκατε ένα άλλο κόλπο. Αυξήσατε το Α.Ε.Π. μέσα σε μία νύχτα κατά 25%. Και βεβαίως σας ζητάει η Ευρωπαϊκή Επιτροπή και η EUROSTAT να τους καταθέσετε τις μελέτες και τη μεθοδολογία που ακολουθήσατε.
     Ζητήσαμε και εμείς, οι Βουλευτές, να κατατεθεί η μελέτη για την αναθεώρηση του Α.Ε.Π.. Και ο κύριος Υπουργός –και δεν ντρέπεται γι’ αυτό- αντί να μας καταθέσει τη μελέτη, την οποία έκανε, για την αναθεώρηση του Α.Ε.Π., κατέθεσε τον κανονισμό της EUROSTAT. Τέτοια περιφρόνηση προς τηνε Βουλή δεν είχε ξαναγίνει ποτέ! Αυτό, όμως, δείχνει το ποιόν και την ποιότητα της ίδιας της Κυβέρνησης.
     Δεν μπορεί, κύριε Πρόεδρε, να υποβαθμίζεται σ’ αυτόν το βαθμό η ελληνική Βουλή και να κοροϊδεύει ο Υπουργός τους Βουλευτές. Τελικά κοροϊδεύει τον ίδιο του τον εαυτό.
     Στον προϋπολογισμό του 2004 το έλλειμμα έφτασε στο 7,8. Αυτό μετά από αλλεπάλληλες αναθεωρήσεις. Δεν μπορούσατε, δηλαδή, να προβλέψετε τι θα κάνετε από τον ένα μήνα στον άλλο. Είχαμε μία κατάρρευση των εσόδων, γιατί καταργήσατε το Σ.Δ.Ο.Ε., το οποίο ήταν «πασοκοκρατούμενο» και έπρεπε να φτιάξετε το δικό σας κομματικό μηχανισμό. Δεν χρησιμοποιήσατε τουλάχιστον τους μηχανισμούς που υπήρχαν, μέχρι να τους αλλοιώσετε με τα κομματικά σας στελέχη. Έτσι, είχαμε μία κατάρρευση των εσόδων. Είχαμε 1,8 δισεκατομμύρια λιγότερα από τα προβλεπόμενα.
     Ταυτόχρονα, προχωρήσατε σε χαριστικές ρυθμίσεις προς πάρα πολλούς. 
     Και επειδή ο προηγούμενος ομιλητής είπε ότι είναι υπερήφανοι που μειώσατε τους συντελεστές στις επιχειρήσεις, θέλω να σας υπενθυμίσω ότι και στο δικό σας προεκλογικό πρόγραμμα λέγατε ότι θα μειώσετε τους συντελεστές για τα αδιανέμητα κέρδη στο 25% και όχι τα διανεμόμενα. Και ήρθατε και μειώσατε τους συντελεστές στα διανεμόμενα, ώστε ορισμένοι να έχουν μεγαλύτερα εισοδήματα και βεβαίως επιβάλλατε πλήθος φόρων και επιβαρύνσεων στους πολλούς. Έτσι έχουμε μία τεράστια αναδιανομή εισοδήματος από τους πολλούς στους λίγους.
     Το 2004 κάνατε και το άλλο πρωτοφανές στα παγκόσμια χρονικά: Δεκατρείς μήνες Φ.Π.Α.. Το 2003 είχε έντεκα μήνες. Το πώς γίνεται αυτό, μόνο εσείς μπορείτε να το εξηγήσετε. 
     Οι δαπάνες εκτροχιάστηκαν. Το 2004 είχαμε υπέρβαση των τακτικών δαπανών, που ήρθατε με το σύνθημα ότι θα περιορίσετε τις σπατάλες, κατά 19,5 δισεκατομμύρια δραχμές. Και βέβαια το έλλειμμα σταδιακά πήγε –μετά από πέντε, έξι αναθεωρήσεις- στο 7,8.
     Οι λογιστικοί κανόνες, που χρησιμοποιήσατε, είναι κατά το δοκούν. Ό,τι σας συνέφερε. Η απογραφή γίνεται και αλλάζετε τις μεθόδους καταγραφής των αμυντικών δαπανών, ενώ ήταν νόμιμη η μέθοδος. Και όχι μόνο ήταν νόμιμη, αλλά τώρα είστε υποχρεωμένοι να ακολουθήσετε την ίδια μέθοδο που ακολουθούσε και το ΠΑ.ΣΟ.Κ..
     Τα χρέη, όμως, των νοσοκομείων, περίπου 2,5 δισεκατομμύρια, δεν τα βάζετε με τη μέθοδο που λέτε, αλλά ακολουθείτε την αντίστροφη μέθοδο. Τα χρεώνετε όταν δημιουργήθηκε υποχρέωση και όχι τότε που πληρώθηκαν. Διότι έπρεπε να αυξηθούν τα ελλείμματα των προηγούμενων χρόνων, που ήταν η κυβέρνηση του ΠΑ.ΣΟ.Κ., για να έχετε εσείς μία άνεση τα επόμενα χρόνια.
     Παρά τις αλχημείες αυτές, όμως, το 2005 το έλλειμμα έφτασε να είναι στο 5,2%.
     Κι έχουμε ρωτήσει επανειλημμένως: Τα ελλείμματα των νοσοκομείων, που είναι πάνω από 2 δισεκατομμύρια για το 2005 και το 2006, που τα έχετε γράψει; Διότι εκεί υπάρχουν πολλά κρυφά χρέη. Και για να μειώσετε τα ελλείμματα, αλλάζετε τα νούμερα όπως σας συμφέρει. Άλλα δεν τα γράφετε, για άλλα αυξάνετε τις εθνικολογιστικές προσαρμογές από τετρακόσια πενήντα σε χίλια εννιακόσια. Τέτοιες αλχημείες κάνετε.
     Εγώ, κύριε Υπουργέ, ξέρω ότι όλες οι χώρες της Ευρωπαϊκής Ένωσης κάνουν και κάποιες ρυθμίσεις. Οι αλχημείες, όμως, που ακολουθείτε εσείς, είναι πρωτοφανείς. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Ένα λεπτό, κύριε Πρόεδρε.
     Αυξάνετε το δημόσιο χρέος -ενώ ήρθατε να το περιορίσετε, το έχετε εκτινάξει- και μειώνονται οι τόκοι που πληρώνουμε κάθε χρόνο. Πώς είναι δυνατόν αυτό όταν αυξάνονται τα επιτόκια; Άλλη παγκόσμια πρωτοτυπία. 
     Κι έρχεστε τώρα και μας λέτε ότι θα βγούμε από την επιτήρηση. Και αποδεικνύεται ότι δεν έπρεπε να έχουμε μπει στην επιτήρηση. Μπήκαμε με τα «μαγειρέματα». Και για να βγούμε, όμως, πάλι «μαγειρεύετε». 
     Εδώ θα έρθω να σας υπενθυμίσω ότι το 2005, στις φθινοπωρινές προβλέψεις, η επιτροπή προέβλεπε έλλειμμα για το 2005 3,7. Τελικά έφτασε στο 5,2. Δεν ξέρω πού θα πάει το έλλειμμα του 2006. 
     Το μεγαλύτερο, όμως, έγκλημα που κάνατε, ήταν η αύξηση του Α.Ε.Π. κατά 25%.
     Ποιος σας έδωσε το δικαίωμα, κύριε Υπουργέ και κύριοι της Κυβέρνησης, να χρεώσετε τη χώρα με τουλάχιστον 6.000.000.000 ευρώ για μεγαλύτερες εισφορές και επιστροφές στα Κοινοτικά Ταμεία; Εσείς δεν έχετε χρήματα να δώσετε στους αστυνομικούς, στην παιδεία, στους δασκάλους. Έχετε, όμως, 6 δισεκατομμύρια για να τα επιστρέψουμε στα Ταμεία της Ευρωπαϊκής Ένωσης.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ να ολοκληρώσετε, κυρία Παπανδρέου.
     ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, αποδεικνύεται και από το 2004, αλλά και από την όλη σας οικονομική πολιτική και τους προϋπολογισμούς των επόμενων χρόνων, ότι οδηγείτε τη χώρα σε αδιέξοδα. Όχι μόνο δεν ψηφίζουμε τον Απολογισμό και τον Ισολογισμό του 2004, που εσείς τον υλοποιήσατε, αλλά καταψηφίζουμε συνολικά την οικονομική σας πολιτική, γιατί είναι μία πολιτική σε βάρος των πολλών και απλώς εξυπηρετείτε τους «κουμπάρους», τους γνωστούς και τα μεγάλα συμφέροντα.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και τρεις συνοδοί καθηγητές του Λυκείου Παραβόλας Αιτωλοακαρνανίας.
     Η Βουλή τους καλωσορίζει.
     (Χειροκροτήματα σ΄όλες τις πτέρυγες της Βουλής)
     Το λόγο έχει η κ. Αθηνά Κόρκα-Κώνστα.
     ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, συζητάμε την Κύρωση του Απολογισμού και του Ισολογισμού του οικονομικού έτους 2004. Θέλω κι εγώ να υπενθυμίσω την ιδιαιτερότητα του συγκεκριμένου Απολογισμού και Ισολογισμού.
     Η Κυβέρνηση της Νέας Δημοκρατίας, με την ανάληψη της θητείας της, κλήθηκε να εφαρμόσει έναν προϋπολογισμό, ο οποίος συντάχθηκε και ψηφίστηκε από την προηγούμενη κυβέρνηση, την κυβέρνηση του ΠΑ.ΣΟ.Κ. και συγκεκριμένα κατά την προεκλογική περίοδο, θα έλεγα, το Δεκέμβριο του 2003. Δεν κατάρτισε και δεν ψήφισε η ίδια τον προϋπολογισμό, ο οποίος ήταν στηριγμένος σε όμορφα επεξεργασμένα στοιχεία, να χρησιμοποιήσω αυτήν την έκφραση. Εμπεριείχε στοιχεία με λογιστικές αλχημείες. Ήταν ένας εικονικός προϋπολογισμός προεκλογικός, διότι παρατηρήθηκαν διαφορές μεταξύ πραγματοποιηθέντων εσόδων και εξόδων από τα εμπεριεχόμενα σε αυτόν, πράγμα αναμενόμενο άλλωστε.
     Κυρίες και κύριοι συνάδελφοι, θα ήθελα να υπενθυμίσω κι εγώ ότι το 2004 ήταν η χρονιά διεξαγωγής των Ολυμπιακών Αγώνων στη χώρα μας. Για την ασφαλή και επιτυχή διεξαγωγή τους, απαιτήθηκαν ποσά, όπως η καταβολή αποζημιώσεων προσωπικού για επιπλέον απασχόληση, τα αντίστοιχα επιδόματα. Απαιτήθηκαν σημαντικές δαπάνες για την ολοκλήρωση της προετοιμασίας τους. Απαιτήθηκαν ποσά για την έγκαιρη ολοκλήρωση των Ολυμπιακών έργων με τελικό κόστος αυτών πολλαπλάσιο πολλές φορές της αρχικής εκτίμησης. Έχει γίνει αναφορά και αναλυτικών στοιχείων μέσα σ’ αυτήν την Αίθουσα. 
     Φυσικό αποτέλεσμα, λοιπόν, ήταν και στον Απολογισμό και στον Ιολογισμό να προκύψουν επιπλέον δαπάνες.
     Ο πρωταρχικός, όμως, στόχος της χώρας μας, ο σημαντικός αυτός στόχος επιτεύχθηκε. Οι Ολυμπιακοί και Παραολυμπιακοί Αγώνες ολοκληρώθηκαν στις 30 Σεπτεμβρίου.
     Εδώ θέλω να δώσω κι εγώ μία απάντηση στους συναδέλφους του ΠΑ.ΣΟ.Κ.. Γιατί η Κυβέρνηση –λένε- της Νέας Δημοκρατίας δεν άλλαξε τον προϋπολογισμό; Στο ερώτημα αυτό απαντάμε: Πότε, κυρίες και κύριοι συνάδελφοι; Τον Οκτώβριο του 2004 μετά τους Ολυμπιακούς Αγώνες που σε δύο μήνες θα ερχόταν προς έγκριση ο προϋπολογισμός της επόμενης χρονιάς;
     Θα ήθελα, επίσης, να υπενθυμίσω: Ο προϋπολογισμός του 2004 δεν εμπεριείχε σημαντικές και αναγκαίες δαπάνες. 
     Δεν εμπεριείχε απόλυτα προβλέψιμα μεγέθη, περιείχε, όμως, μικρότερες υποεκτιμημένες πιστώσεις για μισθούς και συντάξεις -να θυμίσουμε μισθούς περίπου 400.000.000 ευρώ περίπου λιγότερα, συντάξεις και αναδρομικά για το Ε.Κ.Α.Σ.- δεν εμπεριείχε εκλογικές δαπάνες. Είχαν συμπεριληφθεί δαπάνες μιας εκλογικής αναμέτρησης; Υπήρχε κάποιος ο οποίος δεν ήξερε ότι είχαμε τις Εθνικές Εκλογές τον Μάρτιο του 2004 και τον Ιούνιο του 2004 επίκειντο οι Ευρωεκλογές; 
     Δεν είχαν συμπεριληφθεί, κυρίες και κύριοι του ΠΑ.ΣΟ.Κ., δαπάνες για εκλογικά επιδόματα.
     Παρελήφθησαν, επίσης, εντέχνως θα πω και ας μου επιτραπεί η έκφραση, οφειλές δημοσίου προς πολλούς ασφαλιστικούς οργανισμούς σε ταμεία, Τ.Ε.Β.Ε., Ι.Κ.Α., Ο.Γ.Α., Ταμείο Νομικών, Α.Τ.Ε. και όλα αυτά μαζί έδιναν σημαντικά ποσά δαπανών, που τελικά πραγματοποιήθηκαν, χωρίς όμως να έχουμε συμπεριληφθεί σωστά στον προϋπολογισμό του 2004. Να αναφερθώ και σε νοσήλεια δημοσίου, σε εφημερίες, υπερωρίες ιατρικού προσωπικού, αντίστοιχα και στους εκπαιδευτικούς, στις αμοιβές ωρομίσθιων εκπαιδευτικών, στη μεταφορά μαθητών και στα επιδόματα φοιτητών, που είναι γνωστά;
     Εκτός από την υποεκτίμηση των δαπανών υπήρξε και απόκρυψη πληθώρας δαπανών για να παρουσιάζεται μικρότερο το έλλειμμα, να παρουσιάζεται μικρότερο το δημόσιο χρέος. Θα πω την έκφραση «λογιστική με θαύματα», γιατί μια άλλη κυβέρνηση ήταν αυτή που θα είχε την ευθύνη της υλοποίησης του προϋπολογισμού και της διεκπεραίωσης των «κληρονομημένων» –να τις χαρακτηρίσω κατ’ αυτόν τον τρόπο- υποθέσεων. 
     Θέλω, επίσης, κυρίες και κύριοι συνάδελφοι, να σταθώ και στη δημοσιονομική απογραφή. Χρειάζεται να το επαναλαμβάνουμε, γιατί δεν παύουν οι συνάδελφοι της Μείζονος Αντιπολίτευσης να αναφέρονται σε αυτό και να δίδονται και χαρακτηρισμοί σχετικά με την οικονομία, να λέμε ότι εκτέθηκε η χώρα μας, ότι έγινε η χώρα μας «πειραματόζωο» πολιτικά κ.λπ.. 
     Θα υπενθυμίσουμε για μια ακόμη φορά ότι ήταν απολύτως απαραίτητη η δημοσιονομική απογραφή, το έχουμε επαναλάβει και εξακολουθούμε να το λέμε. Έπρεπε και οφείλαμε ως Κυβέρνηση απέναντι στον ελληνικό λαό να γνωρίζει ποια είναι η πραγματική οικονομική κατάσταση της χώρας, ποιο είναι το έλλειμμα, ποιο είναι το χρέος, ότι το έλλειμμα είναι 7,8% του Α.Ε.Π. αντί για 2,4% που είχε προβλεφθεί, να ξέρουμε πού βρισκόμαστε, πού βαδίζουμε αφ’ ενός και αυτό το απεδέχθηκε ο ελληνικός λαός, γιατί τότε οι δημοσκοπήσεις αυτό έδειξαν και αφ’ ετέρου –αρκετά σημαντικό- η Ευρωπαϊκή Ένωση είχε αλλεπαλλήλως ζητήσει στοιχεία. 
     Αποφεύγατε, κυρίες και κύριοι της τότε κυβέρνησης, να καταθέσετε στοιχεία κατά τη χρόνια της διακυβέρνησής σας. Οι έλεγχοι ήταν συνεχείς. Άλλωστε δεν μπορούσε να κρυφτεί το έλλειμμα, παρά τα τερτίπια και τις λογιστικές αλχημείες που χρησιμοποιήθηκαν κατά το παρελθόν. Ήταν περίπου 12.000.000.000 ευρώ, το χρέος όμως αντί να αυξηθεί αντίστοιχα, αυξήθηκε κατά 50.000.000.000 ευρώ. 
     Η Ευρωπαϊκή Ένωση άρχισε τους ελέγχους, άρχισε τις προειδοποιήσεις, είχε κρούσει τον κώδωνα του κινδύνου, αλλεπάλληλες φορές, από το 2003 και όμω, στον Προϋπολογισμό του 2004 είχε γίνει προσπάθεια να μπει ένα μικρότερο ποσό δανεισμού, μικρότερο και από εκείνο το οποίο είχατε ζητήσει εσείς πάλι σε δικό σας προϋπολογισμό το 2003. Ενώ το 2003 ήταν 38.000.000.000 ευρώ, το 2004 προϋπολογίσατε ανάγκη για δανεισμό περίπου 23.000.000.000 ευρώ. Και αυτά με τις υποτιμημένες δαπάνες, με τις οφειλές. 
     Μ’ αυτόν τον τρόπο δείχνατε μείωση του ελλείμματος, μείωση του χρέους, άρα λιγότερη ανάγκη για δανεισμό για τους γνωστούς προεκλογικούς λόγους, γιατί άλλωστε μια άλλη κυβέρνηση θα ήταν αυτή που θα εφάρμοζε τον προϋπολογισμό.
     Ταυτόχρονα θέλω και εγώ να υπενθυμίσω, όπως  το υπενθύμισε και προηγούμενος συνάδελφος, ότι εφευρέθηκε η διαδικασία των τοκομεριδίων για να παροχετεύονται με έναν πρωτότυπο τρόπο προς το μέλλον, χρέη, ελλείμματα που πάλι θα τα τακτοποιούσε μια άλλη κυβέρνηση, η διακυβέρνηση της Νέας Δημοκρατίας. 
     Μια άλλη λογιστική αλχημεία, ήταν ο τρόπος διαγραφής των στρατιωτικών δαπανών, που υποτίθεται ότι θα έπρεπε να είχαν αναγραφεί στην τελική παραλαβή. Φυσικά η Ευρωπαϊκή Ένωση και η EUROSTAT δεν αποδέχθηκαν τέτοια συστήματα και έρχεται πλέον η Κυβέρνηση να πρέπει να πληρώσει –και πλήρωσε το 2004- 41,5 περίπου δισεκατομμύρια ευρώ, δηλαδή, περίπου το μισό προϋπολογισμό του 2004, που απορροφήθηκε αντίστοιχα ως ποσό για εξοφλήσεις παλαιών τόκων, χρεών, χρεωλυσίων κ.λπ..  Σ’ αυτήν, λοιπόν, την τραγική κατάσταση που ευθύνονται οι δικές σας κυβερνήσεις, παρελήφθη η χώρα. 
     Αποδεικνύεται περίτρανα συνεπώς ότι η πολιτική των κυβερνήσεών σας, κυρίες και κύριοι του ΠΑ.ΣΟ.Κ., ήταν να υποθηκεύσετε το μέλλον και όχι μόνο με άδεια ταμεία. Η νέα διακυβέρνηση δεν είχε να αντιμετωπίσει άδεια ταμεία, αλλά γεμάτα, όμως, γεμάτα από ελλείμματα, κρυφά χρέη, απλήρωτους λογαριασμούς. Κατασπαταλήθηκαν αλόγιστα ποσά, χωρίς να έχουν αντίκρισμα στην περιφέρεια, στη νεολαία. 
     Τι καταφέραμε; Η χώρα μας να είναι τότε ουραγός της Ευρωπαϊκής Ένωσης στην Ευρώπη των 15 μελών σε όλους ανεξαιρέτως τους δείκτες και στο κατά κεφαλήν εισόδημα και στα ελλείμματα και στην ανταγωνιστικότητα και στις εισροές κεφαλαίων για επενδύσεις και στις εξαγωγές και στην απορροφητικότητα κονδυλίων από το Γ΄ Κοινοτικό Πλαίσιο Στήριξης, μ’ ένα μόνο υψηλό δείκτη,  την ανεργία και ιδιαίτερα την ανεργία των νέων και των γυναικών σε διψήφιο αριθμό και πάνω και από το διπλάσιο ακόμη του μέσου όρου της Ευρωπαϊκής Ένωσης. 
     Υπήρχαν περιφερειακές ανισότητες. Έξι περιφέρειες της χώρας μας τότε ήταν οι φτωχότερες στην Ευρωπαϊκή Ένωση, μεταξύ αυτών και η Ήπειρος και η Πελοπόννησος, η περιφέρεια στην οποία ανήκω. Τα έξοδα του κάθε Υπουργείου ήσαν φυσικά περισσότερα από εκείνα τα οποία εντέχνως είχαν προγραμματισθεί και συμπεριληφθεί στο προϋπολογισμό του 2004. Έγινε μια σχετική ανάλυση και από τον εισηγητή μας κ. Καράογλου αναλυτικά ανά Υπουργείο.
     Κυρίες και κύριοι συνάδελφοι, μακράν απείχαν της πραγματικότητας τα ποσά που απαιτούνταν από τα εγγεγραμμένα στον Προϋπολογισμό του 2004. Φυσικά ο ελληνικός λαός δεν επείσθη και στις 7 Μαρτίου του 2004 έδωσε εντολή διακυβέρνησης στη Νέα Δημοκρατία. Συνεπής δε η σημερινή Κυβέρνηση προς τον ελληνικό λαό, μολονότι αντιμετώπισε τόσες δυσκολίες και τόσα προβλήματα που κληρονόμησε, προχώρησε βάζοντας γερά θεμέλια για την ανάπτυξη της οικονομίας και για τη βελτίωση των δημοσιονομικών μας μεγεθών, υλοποιώντας ταυτόχρονα δεσμεύσεις και για την ενίσχυση των οικονομικά ασθενέστερων και για μια αναπτυξιακή οικονομική πολιτική σε ένα ευνοϊκό περιβάλλον.
     Επειδή έγινε συζήτηση, κυρίες και κύριοι συνάδελφοι, σχετικά με το 2006, δηλαδή, για τον προϋπολογισμό που εκτελείται από τη σημερινή Κυβέρνηση και ακούστηκαν οι εκφράσεις «κατέρρευσαν τα έσοδα και το 2004, και το 2005 και προβλέπεται και το 2006», θα έχουμε την ευκαιρία να τα συζητήσουμε αυτά σε συζητήσεις για τον προϋπολογισμό και θα πούμε ότι ελάχιστες αποκλίσεις υπάρχουν και αυτές δείχνουν οι αριθμοί. Οι αριθμοί είναι και η πραγματικότητα. Θα αναφερθώ και εγώ σε αυτό που είπε ο συνάδελφός μου κ. Αγοραστός πριν, δηλαδή, ότι υπάρχει και η πρόσφατη Έκθεση Αλμούνια, όπου φαίνεται η επιτυχία του οικονομικού επιτελείου. 
     Κυρίες και κύριοι συνάδελφοι, ότι η χώρα μας κατάφερε μέσα σε αυτό το χρονικό διάστημα διακυβέρνησης, να σταματήσει τη φθίνουσα αυτήν πορεία κατά γεωμετρική πρόοδο και να προχωρήσει, μειώνοντας ελλείμματα, επιδιώκοντας την ορθολογικότερη επίσπευση και αξιοποίηση των πόρων από το Γ΄ Κοινοτικό Πλαίσιο Στήριξης, ότι προχώρησε νοικοκυρεύοντας το κράτος, επιτυγχάνοντας ρυθμούς πραγματικής ανάπτυξης και διπλάσιους από το μέσο όρο της Ευρωπαϊκής Ένωσης, αυξάνοντας το ρυθμό των επενδύσεων και στο δημόσιο και στον ιδιωτικό τομέα με ενίσχυση της ανταγωνιστικότητας και ταυτόχρονα με ενίσχυση των ασθενέστερων, με αυξήσεις σε Ε.Κ.Α.Σ., σε Ο.Γ.Α. και αφορολόγητα επιδόματα, με ρυθμίσεις για τα παρακρατηθέντα ποσά υπέρ του Λ.Α.Φ.Κ.Α., με ευνοϊκές ρυθμίσεις για οικογένειες που έχουν τρίτο παιδί και πάρα πολλές άλλες ρυθμίσεις και όλα αυτά έγιναν θωρακισμένα σε νέα νομοθετικά πλαίσια –θα χρησιμοποιήσω την έκφραση εργαλεία- όπως είναι ο νέος φορολογικός νόμος, ο νέος επενδυτικός Αναπτυξιακός Νόμος, ο εκσυγχρονισμός εργασιακών νόμων, ο νόμος για τις συμπράξεις δημοσίου και ιδιωτικού τομέα, ένας νόμος που θα φέρει νέα πνοή στην περιφέρεια κυρίως με έργα της Τοπικής Αυτοδιοίκησης και με έργα σημαντικά (Χ.Υ.Τ.Α. κ.λ.π.), είναι πράγματι άλματα που γίνονται για την κοινωνία μας. 
     Εν κατακλείδι, κυρίες και κύριοι συνάδελφοι, θα ήθελα να πω ότι το 2004, για να γυρίσω σε αυτό, ήταν έτος καμπής. Η δημοσιονομική κατάσταση της χώρας μπορεί να ήταν τραγική, έπρεπε, όμως, να αντιμετωπιστεί και αυτό έγινε από τη σημερινή Κυβέρνηση. Έπρεπε να αποφευχθεί ο κίνδυνος γενικότερης ανισορροπίας της οικονομίας και αυτό έγινε, αλλά ταυτόχρονα και η χώρα μας να συμμορφωθεί με τους κανόνες σταθερότητας και ανάπτυξης. Ήταν απόλυτη ανάγκη για επαναπροσδιορισμό της αναπτυξιακής πολιτικής, γιατί τότε οι προοπτικές της οικονομίας ήταν ανύπαρκτες και δυσοίωνες. 
     Το μεταρρυθμιστικό πρόγραμμα που τέθηκε σε εφαρμογή στόχευσε στην αξιοποίηση των συγκριτικών πλεονεκτημάτων της χώρας μας και στηρίχθηκε και στο νέο αναπτυξιακό υπόδειγμα, στην επιχειρηματικότητα, στην εξωστρέφεια, στην ανταγωνιστικότητα. Συνειδητά επιλέγει η πολιτική της ήπιας προσαρμογής για να επιτευχθεί ανάπτυξη της οικονομίας, ταυτόχρονα, όμως, με μείωση της ανεργίας και της κοινωνικής συνοχής. Επιλύονται, δηλαδή, σιγά-σιγά προβλήματα σημαντικά, τα οποία έλκονται από το παρελθόν. Ευθύνη, λοιπόν και κύριο μέλημά μας είναι το αποτελεσματικό κράτος με μία δίκαιη κοινωνία και περισσότερες ευκαιρίες για όλους κι αυτός ακριβώς είναι ο στόχος. Μπορεί τα προηγούμενα χρόνια, πριν το 2004 να μείναμε πίσω, όμως, η ταχύτητα που αναπτύσσεται, ο τρόπος που τρέχουμε, να μου επιτραπεί η έκφραση, είναι για να προλάβουμε τις εξελίξεις. Γιατί η χώρα μας δικαιούται να ζήσει σε καλύτερες μέρες. Η μισή Ελλάδα της περιφέρειας δικαιούται να αναγεννηθεί. Η χώρα μας δικαιούται να γίνει επιτέλους παράδειγμα προς μίμηση και όχι παράδειγμα προς αποφυγή που είχε γίνει κάποια προηγούμενα χρόνια.
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Κυρίες και κύριοι συνάδελφοι, όσον αφορά την κύρωση του Απολογισμού και Ισολογισμού του 2004, ο οποίος έχει ελεγχθεί και έχει εγκριθεί και από το Ελεγκτικό Συνέδριο του Κράτους, φυσικά ψηφίζω την κύρωσή του καθότι η Κυβέρνηση τον εφάρμοσε με τον καλύτερο τρόπο χρηστής διοίκησης.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα Κώνστα.
     Το λόγο έχει ο κ. Ευθυμίου.
     ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, όλοι απαιτούμε και κυρίως ο ελληνικός λαός, από όλους μας, να υπάρχει, όπως λέμε, ο «πολιτικός πολιτισμός». Κι αυτή η έννοια είναι απροσδιόριστη. Γι’ αυτό ίσως υπάρχει και μια τέτοια κρίση της ελληνικής κοινωνίας και του ελληνικού λαού έναντι των κομμάτων και έναντι της πολιτικής. 
     Πιθανότατα η σημερινή συζήτηση δείχνει γιατί αυτή η κρίση εδραιώνεται στην ελληνική κοινωνία. Γιατί νομίζω ότι κομμάτι του πολιτικού πολιτισμού είναι πριν απ’ όλα ο αμοιβαίος σεβασμός όλων των κομμάτων και ο κοινός σεβασμός στην αλήθεια, ο κοινός σεβασμός δηλαδή σε αντικειμενικά μεγέθη, σε πραγματικότητες. Για παράδειγμα, ποιος πολίτης σήμερα θα μπορούσε να καταλάβει ότι όλη αυτή η επίθεση που ασκείται από τους  Βουλευτές της Νέας Δημοκρατίας στο ΠΑ.ΣΟ.Κ. σ’ αυτή τη διαδικασία, οφείλεται σε μια διαδικασία που αυτό το τρομερό, φοβερό, αδιαφανές, σκοτεινό ΠΑ.ΣΟ.Κ. που έκανε τόσα κακά, θέσπισε το ίδιο το 2001; Κανένας πολίτης δεν μπορεί να καταλάβει, να δικαιολογήσει ένα κόμμα –τη Νέα Δημοκρατία- που ασκεί τέτοια άγρια επίθεση σε ένα άλλο κόμμα –το ΠΑ.ΣΟ.Κ.- που είναι, όμως, το κόμμα που θέσπισε το 2001 αυτήν τη διαδικασία, ώστε να υπάρχει διαφάνεια, να υπάρχει έλεγχος του Κοινοβουλίου στην εκτέλεση του προϋπολογισμού, δηλαδή, την αποκορύφωση της δημοκρατίας που είναι ότι το Κοινοβούλιο εκπροσωπώντας τον ελληνικό λαό, ελέγχει τις κυβερνήσεις του –όποιες κι αν είναι αυτές- στη χρήση του πιο σημαντικού πράγματος που είναι το δημόσιο χρήμα, δηλαδή ο κοινός πλούτος των Ελλήνων πολιτών.
     Γιατί, κύριε Δούκα, είναι προφανές, ότι ούτε είναι δικός σας ο προϋπολογισμός, όπως δεν ήταν και ο προϋπολογισμός του ΠΑ.ΣΟ.Κ. πριν. Εσείς έχετε και κάθε κυβέρνηση την ευθύνη της διαχείρισης του παραγωγικού πλούτου που αποδίδει αυτή η χώρα και ο ελληνικός λαός.
     Άρα ξεκινάμε από το πρώτο μεγάλος λάθος της Νέας Δημοκρατίας, που επαναλαμβάνω, ότι οποιοσδήποτε πολίτης παρακολουθεί αυτήν τη συζήτηση δεν θα μπορούσε να φανταστεί ότι δέχεται κριτική ένα κόμμα –το ΠΑ.ΣΟ.Κ.- που θέσπισε αυτήν τη διαδικασία διαφάνειας ώστε να συζητάμε σήμερα.
     Γιατί άραγε, στους ως τώρα ομιλητές της Νέας Δημοκρατίας τα 4/5 της ομιλίας τους αφορούν στο υποτιθέμενο κακό παρελθόν του ΠΑ.ΣΟ.Κ.; Δεν είναι δείγμα της πολιτικής ευθύτητας και αλήθειας, της πολιτικής, δηλαδή, στο επίπεδο του πραγματικού πολιτικού πολιτισμού, να μιλάμε με αμοιβαιότητα; Κρίνουμε τον προϋπολογισμό του 2004, αλλά κρίνουμε και την πολιτική στο σύνολό της.
     Αν κάποιες παρατηρήσεις που ασκούμε στο 2004 έχουν ισχύ, σημαίνει ότι μεταφέρονται και συγκριτικά στο σήμερα. Δηλαδή υπάρχει το στοιχείο ότι διαχειριστήκατε έναν προϋπολογισμό που λέτε ότι τον βρήκατε, που ήταν προϋπολογισμός του ΠΑ.ΣΟ.Κ., αλλά όταν οι αγορητές της Νέας Δημοκρατίας ομιλούν πρέπει να είναι εις θέση τα ίδια επιχειρήματα, την ίδια λογική να τη μεταφέρουν κατά αναλογία προς τη δική σας πολιτική.
     Και για να ξεκαθαρίσουμε, γιατί αυτά τα θέματα είναι σύνθετα, ο ελληνικός λαός μπορεί να αξιολογήσει και να κρίνει ότι αν είχατε πρόβλημα με τον προϋπολογισμό του 2004, επειδή τον πήρατε τρεις μήνες μετά την απαρχή εκτέλεσής του, το Σύνταγμα σας έδινε το δικαίωμα να καταρτίσετε το δικό σας προϋπολογισμό. Από την ώρα που δεν το κάνατε, αναλαμβάνετε ακέραια την ευθύνη για την εκτέλεσή του και την παρουσίαση εδώ του Ισολογισμού και Απολογισμού.
     Τα αναφέρω όλα αυτά γιατί εγώ θα επιλέξω την οδό που έλεγα πριν, ότι όλα πρέπει να κρίνονται ενώπιον του ελληνικού λαού κατά αναλογία: ό,τι αναφέρατε για το παρελθόν πρέπει να μπορεί να κρίνεται με το παρόν, που αυτό το παρόν είναι δικό σας και οι σημερινές αποφάσεις σας κρίνουν και το μέλλον και το 2007 καθώς ψηφίζετε σήμερα τον προϋπολογισμό του 2006.
     Θα ήθελα, λοιπόν, να επισημάνω την αλήθεια ορισμένων στοιχείων σε σχέση με τους ως τώρα ομιλητές της Νέας Δημοκρατίας. Άκουσα και πάλι αυτό που ήταν και πριν ένας κεντρικός ιστός της καταγγελίας σας κατά του ΠΑ.ΣΟ.Κ. ότι το ΠΑ.ΣΟ.Κ. υπερχρεώνει τη χώρα και χρεώνει κάθε Έλληνα πολίτη με απεριόριστη οφειλή για το μέλλον. Παίρνω όσα αναφέρετε στην έκθεσή σας για το συνολικό ποσό του δημοσίου χρέους και των Ενόπλων Δυνάμεων το 2004, που παρουσιάζεται αυξημένο κατά 26,5 δισεκατομμύρια ευρώ ή 15,47 δισεκατομμύρια ευρώ μεγαλύτερο σε σχέση με το 2003. Εγώ θα δεχθώ ότι πράγματι εμείς σας επιβάλαμε με τον κακό προϋπολογισμό που καταρτίσαμε να εκτινάξετε έτσι το χρέος, παρόλο που οφείλω να σημειώσω ότι την προηγούμενη χρονιά είχαμε μισή αύξηση του χρέους από το 2000 στο 2003. Θα δεχθώ όμως για την ανάγκη της συζήτησης ότι το «κακό ΠΑ.ΣΟ.Κ.» σας επέβαλε να εκτινάξετε ήδη το 2004 με αυτόν τον τρόπο το χρέος.
     Μπορείτε να εξηγήσετε, όμως, στον ελληνικό λαό πώς εσείς, αυτά τα δυόμισι χρόνια που διαχειρίζεστε την τύχη του προϋπολογισμού της χώρας έχετε φέρει στο τέλος του 2006 το χρέος της γενικής κυβέρνησης στα 203.000.000.000 ευρώ και αντίστοιχα το χρέος της κεντρικής κυβέρνησης προβλέπεται να φθάσει το 2006 στα 226,6 δισεκατομμύρια ευρώ; Δηλαδή αύξηση στα τρία χρόνια κατά 44,3%. Για να το κάνω απλό, κύριε Αγοραστέ –ήταν πριν λίγο στην Αίθουσα- που άκουγα τις φοβερές σας καταγγελίες, με τα δικά σας στοιχεία, της απογραφής, αν υποθέσουμε ότι το ΠΑ.ΣΟ.Κ. είχε αφήσει το 2004 χρέος σε κάθε Έλληνα πολίτη 18.000 ευρώ εσείς σε δυόμισι χρόνια αυτά τα 18.000 ευρώ τα έχετε μετατρέψει σε 23.000 ευρώ. Και αυτή είναι η ουσία, αυτή είναι η αλήθεια των αναντίρρητων στοιχείων από τα δικά σας δεδομένα. 
     Θα διαφωνήσω με τον Ανδρέα τον Μακρυπίδη ότι ο κ. Αλογοσκούφης είναι «ταχυδακτυλουργός». Είναι ένας μεσαίου επιπέδου βοηθός του Ντέιβιτ Κόπερφιλντ, αυτού που ζήσαμε εδώ στην Αθήνα. Διότι μόνο με τέτοια ειδικότητα ειδικευμένων εξαφανίσεων και εμφανίσεων πραγμάτων που υπάρχουν μπορεί να εξηγηθεί το εκπληκτικό εύρημα ότι το έλλειμμα της γενικής κυβέρνησης το 2005 σε απόλυτα μεγέθη που ήταν 9.495.000.000 ευρώ έγινε το 2006 με μέθοδο της πάπιας του Κόπερφιλντ 5.154.000.000 ευρώ, μειώθηκε δηλαδή, εξαφανίστηκε στην κυριολεξία κατά 4.341.000.000 ευρώ. Αυτό σήμαινε αυτονόητα ότι επειδή από πουθενά αλλού δεν προκύπτουν έσοδα ώστε να καλυφθεί αυτό το ποσό, ότι ο δανεισμός που το καλύπτει, θα ήταν ίσης τάξεως. Όμως, έχουμε μια άλλη τύπου μαγική συμπεριφορά.
     Ενώ το έλλειμμα μειώνεται, ξαφνικά εκτινάσσεται το χρέος στα 11,4 δισεκατομμύρια ευρώ, πράγμα που σημαίνει ότι έχουμε 7.000.000.000 ευρώ επιπλέον δανεισμό. Προφανώς είναι το τέχνασμα του Κόπερφιλντ, που όπως εκεί δεν μάθαμε ποτέ πώς γίνεται, έτσι και εδώ κανείς μελετώντας τους προϋπολογισμούς του κ. Αλογοσκούφη δεν μπορεί να βρει πώς ακριβώς η πάπια εμφανίζεται και εξαφανίζεται. Η κρίσιμη διαφορά, όμως, με το μάγο Κόπερφιλντ ότι εκεί ο κόσμος διασκεδάζει, εδώ ο ελληνικός λαός το πληρώνει. Πληρώνει τον κ. Αλογοσκούφη, πληρώνει την πολιτική του, πληρώνει τα τεχνάσματά του.
     Και ένα τελευταίο, γιατί δυστυχώς ο χρόνος πιέζει. Γιατί άραγε οι αγορητές της Νέας Δημοκρατίας δεν έκαναν το αυτονόητο; Δεν έκαναν το αυτονόητο, αυτήν την τρομερή καταγγελία έναντι του ΠΑ.ΣΟ.Κ. να τη συνδέσουν με την αντίστοιχη θετική πολιτική που επιτέλους ασκείται στους πρώτους διαφανείς προϋπολογισμούς, στους πρώτους προϋπολογισμούς που η Κυβέρνηση της Νέας Δημοκρατίας προσφέρει στον ελληνικό λαό. Ο λόγος είναι απλός, κυρίες και κύριοι της Νέας Δημοκρατίας που αγορεύσατε ως τώρα, και χρησιμοποιώ τα στοιχεία που κατέθεσε μόλις προχθές η Πανελλήνια Ομοσπονδία Εργαζομένων στις Δημόσιες Οικονομικές Υπηρεσίες. Σύμφωνα με τα στοιχεία, τα οποία διασταυρώσαμε και εμείς -είναι ακριβώς έτσι όπως αναφέρονται σε όλα τα δημόσια λογιστικά- οι επιπλέον άμεσοι και έμμεσοι φόροι που θα καταβάλουν οι Έλληνες την τριετία 2005-2007 θα φθάσουν τα 17.000.000.000 ευρώ. Πόσα ήταν στη φοβερή επικατάρατη προηγούμενη τριετία του ΠΑ.ΣΟ.Κ. 2002-2004; Ήταν 8,6 δισεκατομμύρια ευρώ. Με λίγα λόγια, η Νέα Δημοκρατία σ’ αυτήν την τριετία της διαφανούς διαχείρισης διπλασίασε ακριβώς τους έμμεσους και άμεσους φόρους που πληρώνει ο ελληνικός λαός. Επιπλέον φόροι για τα καύσιμα; Παίρνω άλλο ένα μέγεθος. Την περίοδο 2005-2007 θα πληρώσει ο ελληνικός λαός 2,5 δισεκατομμύρια ευρώ. Πόσο πλήρωνε την επικατάρατη τριετία 2002-2004; Πλήρωνε 617.000.000 ευρώ. Υπερτριπλασιασμός, τετραπλασιασμός. 
     Και ένα άλλο χαρακτηριστικό. Μήπως θα μπορούσε να πει κανείς ότι αυτός ο διπλασιασμός των φόρων είναι ικανοποίηση ενός κοινωνικού αιτήματος που νοιώθουμε όλοι, ότι αυτά τα δισεκατομμύρια ευρώ τα άντλησε από εκεί που έπρεπε ο κ. Δούκας και ο κ. Αλογοσκούφης, δηλαδή, από τους έχοντες και κατέχοντες; Όχι, γιατί εδώ υπήρξε –και τελειώνω, κύριε Πρόεδρε- η πιο βίαιη ανακατανομή εισοδήματος που έγινε ποτέ στα τριάντα δυο χρόνια της μεταπολίτευσης. Όλα αυτά αντλήθηκαν από τον εργαζόμενο, το συνταξιούχο, το μικρομεσαίο και οι τριάντα χιλιάδες μεγαλύτερες επιχειρήσεις της χώρας θα πληρώσουν 800.000.000 ευρώ λιγότερους φόρους έναντι φορολόγησης 740.000.000 που επέβαλε η κυβέρνηση του ΠΑ.ΣΟ.Κ., όπως ήταν υποχρεωμένη να επιβάλει στους έχοντες και κατέχοντες και όχι στους μη έχοντες, που αυτή είναι σήμερα η πολιτική σας. 
     ΠΡΟΕΔΡΕΥΩΝ (Γεώργιος Σούρλας): Κύριε Ευθυμίου, ολοκληρώστε σας παρακαλώ.
     ΠΕΤΡΟΣ ΕΥΘΥΜΙΟΥ: Τελειώνω, κύριε Πρόεδρε, λέγοντας ότι κανείς Έλληνας πολίτης δεν δέχεται για κανέναν δυο μέτρα και δυο σταθμά. Καταψηφίζουμε όχι μόνο για τη διαχείριση του προϋπολογισμού του 2004, αλλά για τη θεμελίωση μιας πολιτικής βαθιά αρνητικής για την ανάπτυξη, μιας πολιτικής που θα ανατρέψει ο ελληνικός λαός, μη δεχόμενος να είναι το υποζύγιο της μεταφοράς πόρων από τους πολλούς στους λίγους.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ευθυμίου.
     Το λόγο έχει ο κ. Θεόφιλος Βασιλείου.
     ΘΕΟΦΙΛΟΣ ΒΑΣΙΛΕΙΟΥ: Κυρίες και κύριοι συνάδελφοι, η πολιτική σαφώς έχει παιδευτικό χαρακτήρα για την κοινωνία, εκτιμώ όμως ότι πρώτα απ’ όλα παιδευτικό χαρακτήρα πρέπει να έχει για εμάς τους πολιτευομένους, πολύ περισσότερο για εμάς που στηρίζουμε κυβέρνηση ή έχουμε στηρίξει προηγούμενες. Δεν μου εδόθη αυτή η αίσθηση κατά τη διάρκεια της συζήτησης ενώπιον της Εθνικής Αντιπροσωπείας για τον Ισολογισμό – Απολογισμό του 2004. Απεναντίας μου εδόθη η αίσθηση ότι -και αν σκεφθεί κανείς την εξέλιξη των συζητήσεων για τον προϋπολογισμό που επίκειται- πολιτικά πολεμοχαρείς θέσεις, που έχουν επιλεγεί μάλλον ως ξύλινος λόγος έναντι της κοινωνίας, πολλαπλασιάζονται και δεν υπάρχει πεδίο αναγνώρισης ή πεδίο σύγκλισης απόψεων σε κοινά παραδεκτά πράγματα. Πλήρης απόρριψη των πάντων. Αισθάνομαι ότι βρίσκομαι στο βομβαρδισμένο Ιράκ, παρακολουθώντας την εισήγηση του εισηγητού της Μειοψηφίας και τις θέσεις των συναδέλφων από το ΠΑ.ΣΟ.Κ.. 
     Έχω την εντύπωση ότι στοχευμένα άπαντες θέλουμε το καλό της πατρίδας μας. Έχω την εντύπωση ότι στοχευμένα άπαντες δεν μπορούμε να λειτουργούμε επιχαίροντες αν κάτι δεν πάει καλά και ασφαλώς, έχει και την ιστορία του αυτό το συγκεκριμένο ζήτημα. Αν κάτι δεν πάει καλά, έχεις προτάσεις. Αν με βάση τη λογική της κριτικής που ασκείται σήμερα –σε εισαγωγικά «κριτικής» κατά την προσωπική μου εκτίμηση- μπορούμε να λειτουργήσουμε αναλογιζόμενοι τι συνέβη στο παρελθόν, ασφαλώς η κριτική μπορεί να έχει πιο παραγωγικό χαρακτήρα. 
     Εκτιμώ, λοιπόν, ότι η άποψη ή η κατάληξη ή το συμπέρασμα ή η εισήγηση του εισηγητού της Μειοψηφίας και του ΠΑ.ΣΟ.Κ. ότι: «καταψηφίζουμε τον Ισολογισμό του 2004» είναι μέγα πολιτικό ατόπημα. Και θα εξηγήσω. Στην αντίστοιχη περσινή συνεδρίαση εμείς, οι Βουλευτές της Νέας Δημοκρατίας, που στηρίζουμε την Κυβέρνηση Καραμανλή και τις προσπάθειές της, υπερψηφίσαμε τον Ισολογισμό του 2003. Μπορεί κανείς εκ των συναδέλφων του ΠΑ.ΣΟ.Κ. να μας εξηγήσει; Είμαστε όντα κατώτερης πολιτικής σκέψης; Είμαστε χαμηλής πολιτικής νοημοσύνης όλοι οι Βουλευτές της Νέας Δημοκρατίας που υπερψηφίσαμε τον Ισολογισμό του 2003, ενώ ασφαλώς διαφωνήσαμε με τον προϋπολογισμό του 2004; Απόλυτο «όχι» στον Ισολογισμό που κλείνει τους λογαριασμούς του κράτους; 
     Εκτιμώ ότι λόγοι κοινοβουλευτικής ευταξίας επιβάλλουν σε όλους μας μια προσαρμογή στην πορεία του δημοκρατικού μας πολιτεύματος που αναμφισβήτητα έχει βάση τον Κοινοβουλευτισμό και την πίστη μας στις κοινοβουλευτικές αρχές και αξίες. Θεωρώ, λοιπόν, μέγα πολιτικό ατόπημα το ότι ευκαιριακά, όπως πάντα, το ΠΑ.ΣΟ.Κ. μόνο απορρίπτει. Ευκαιριακά, όπως πάντα, το ΠΑ.ΣΟ.Κ. δεν προτείνει και δεν προτείνει, γιατί δεν έχει προτάσεις και βεβαίως αισθάνεται ένοχο για την προηγούμενη πρακτική του. Τι να πει; Για ποιο λόγο αισθανόταν ένοχο για την οικονομία του χθες; Για ποιο λόγο αισθάνεται ένοχο γιατί δεν έχει προτάσεις για σήμερα; Η άρνηση των πάντων δεν διευκολύνει τον πολίτη να διακρίνει αν ωριμάσατε και αν έχετε ευθύνη, προκειμένου να οδηγήσετε τη χώρα από τη νέα εξουσία την οποία επαγγέλλεστε, γι’ αυτό και δεν πείθετε τους πολίτες. Δεν υπάρχει καμία αμφιβολία γι’ αυτό. 
     Μέγα ζήτημα, αφού, όταν συζητάμε οικονομικά, επαναλαμβάνεται και ξανά επαναλαμβάνεται η υπόθεση της απογραφής. Και βεβαίως έχει βάση στη δική σας λογική ότι η Κυβέρνηση της Νέας Δημοκρατίας έκανε την απογραφή για να τιμωρήσει το ΠΑ.ΣΟ.Κ.. Τώρα το ΠΑ.ΣΟ.Κ. ήταν κυβέρνηση πριν από το 2004. Αν ανεδείχθησαν μαζί με τη EUROSTAT οι αδυναμίες των κυβερνήσεών του, αυτό δεν είναι δικός μας λογαριασμός ούτε ευθυνόμαστε γι’ αυτό. Και ακριβώς η ανάδειξη ενός ζητήματος και μόνο που αναμφισβήτητα σόκαρε την Ευρωπαϊκή Ένωση είναι η διαφορά στο έλλειμμα -που απέδειξε η λεγόμενη απογραφή- του 6,6% που ήταν στην πραγματικότητα το 2004 σε σχέση με το 1,5% που εμφανιζόταν. Είναι ένα σημαντικό στοιχείο, το οποίο τουλάχιστον έπρεπε να σας προβληματίσει. Τουλάχιστον έπρεπε να αναδείξει στον προβληματισμό σας και στις αναφορές σας σχετικά με την πορεία της οικονομίας την αποκλειστική σας ευθύνη, γιατί ακριβώς αυτά τα στοιχεία ήταν απολύτως πλαστά, γιατί εμφάνιζαν την πλαστότητα της πορείας της οικονομίας και αναμφισβήτητα ήταν εκτός συσχετισμών κοινής πορείας με την Ευρωπαϊκή Ένωση.
     Εμείς υπερηφανευόμαστε σήμερα να λέμε ότι με την προσπάθειά μας για τη μείωση των ελλειμμάτων, με την προσπάθεια τιθάσευσης του δημοσίου χρέους, με τη δημιουργία πολιτικών ανάπτυξης πάμε μαζί με την Ευρωπαϊκή Ένωση. Εξαιτίας τούτου βεβαίως απονέμονται εύσημα, εύσημα καλής πορείας. Στο τέλος δεν έρχεται ποτέ κανείς να πάρει ένα οριστικό μπράβο και ένα βραβείο. Όμως δεν μπορεί να μην εκτιμάται η πορεία, η σαφής στρατηγική, η θετική εξέλιξη των πραγμάτων.
     Όμως, τι απεγράφη με αυτή την απογραφή; Μακροοικονομικοί δείκτες, έλλειμμα, δημόσιο χρέος, κυρίως όμως απεγράφη η επίμονη θέση της EUROSTAT προς τις προηγούμενες κυβερνήσεις να δώσουν επιτέλους σοβαρά στοιχεία, καίρια στοιχεία, αντικειμενικά στοιχεία για το πού πάει η οικονομία.
     Δεν συνέβη αυτό. Και αν μεν κάποια στιγμή παρακαλούσατε τον Αλμούνια, το σοσιαλιστή Αλμούνια, να έχει διαφορετικές απόψεις –θυμάμαι εκείνες τις επισκέψεις στο εξωτερικό- προκειμένου να διίστανται οι απόψεις του με την Κυβέρνηση, να «δέρνει» την Κυβέρνηση Καραμανλή, σήμερα δεν άκουσα καμιά κουβέντα από κανέναν για τα εύσημα που χορηγεί ο κ. Αλμούνια και το ΕCΟFΙΝ ασφαλώς!
     Να δούμε τον Iσολογισμό του 2004. Σαφώς ο προϋπολογισμός του 2004 άλλα προέβλεπε και εν τέλει άλλα εξετελέσθησαν και ως προς το σύνολο των δαπανών και ως προς το σύνολο των εσόδων.
     Να θέσω δυο ερωτήματα: Μπορεί να μου εξηγήσει κάποιος από το ΠΑ.ΣΟ.Κ. για ποιο λόγο ο προϋπολογισμός του 2004 δεν περιέλαβε δαπάνες, οι οποίες μαθηματικά θα εκτελούντο το 2004; Περιλαμβάνονται στον προϋπολογισμό του 2004 οι Εκλογές του 2004 και τα κόστη τους; Είναι ανάγκη κάποιος να το εξηγήσει αυτό. 
     ΠΕΤΡΟΣ ΕΥΘΥΜΙΟΥ: Κύριε Γεωργιάδη, θα λάβετε απάντηση. Θα σας απαντήσει ο κ. Χριστοδουλάκης.
     ΘΕΟΦΙΛΟΣ ΒΑΣΙΛΕΙΟΥ: Δεν είμαι ο Γεωργιάδης και βεβαίως, ανεξάρτητα απ’ αυτό, έχω μάθει να ακούω και στην κοινοβουλευτική διαδικασία, κύριε Υπουργέ, γίνεται πάλη, αναμφισβήτητα, αυτών που λέμε και αυτών που ακούμε και μαθηματικά θα τα ακούσουμε.
     Έχω, λοιπόν, να πω και ένα δεύτερο. Γιατί είχε προβλεφθεί δανεισμός 23.000.000.000 ευρώ το 2004, ενώ το 2003 είχε προβλεφθεί δανεισμός 38.000.000.000 ευρώ, τέτοιας αντίστοιχης πορείας με όλα τα προηγούμενα χρόνια και υποτιμήθηκε ο δανεισμός του 2004; Είχε τόσο αντοχή η οικονομία, προκειμένου να δεσμευθεί η επόμενη κυβέρνηση –βλέπατε ότι χάνετε, δεν υπάρχει καμία αμφιβολία- με τη λογική ότι ξέρετε, υπάρχει αντοχή στην οικονομία, δεν θέλουμε άλλα δανεικά και αναμφισβήτητα τούτη η καινούργια κυβέρνηση ό,τι και να κάνει είναι εκτός τόπου και χρόνου. 
     Βεβαίως, προχώρησε σε δανεισμό 50.000.000.000 ευρώ. Όμως, δεν μπήκαν φόροι. Ακούγοντας τον εισηγητή της Μειοψηφίας και στην επιτροπή και τώρα, είμαι υποχρεωμένος να τον ρωτήσω το εξής: Είπατε ότι καταργήθηκε το ΣΔΟΕ, είπατε ότι υπήρξαν διαδικασίες παραγραφής ή μη ελέγχου ανέλεγκτων φορολογικών υποθέσεων και ότι πήγαν στις καλένδες και έμεινε το κράτος χωρίς φορολογικό έλεγχο και δεν υπήρξαν έσοδα;
     Δεν επιβάλαμε φόρους. Είμαστε απ’ αυτούς που πιστεύαμε και προεκλογικά και μετεκλογικά ότι τις ευθύνες και τα λάθη και τις παραλείψεις των κυβερνήσεων δεν μπορεί να τις πληρώνει ο πολίτης, οριστικά πλέον και αυτό πρέπει να είναι μια μόνιμη κεντρική πολιτική απόφαση όλων των κομμάτων, όχι μόνο της Κυβέρνησης! Και βεβαίως η Κυβέρνηση κάνει πολύ καλά τη δουλειά της προς αυτήν την κατεύθυνση. Δεν επιβάλαμε λοιπόν φόρους. 
     Δανειστήκαμε για ποιο λόγο; Για να πληρώσουμε 41.000.000.000 ευρώ, που είναι το μισό του συνόλου των δαπανών, για τοκοχρεολύσια. Ποιος τα έκανε αυτά τα χρέη; Ετησίως 10,2 δισεκατομμύρια ευρώ πληρώνονται για τόκους! Ξέρετε πόσα είναι αυτά; Είναι 3,5 τρισεκατομμύρια δραχμές! Καταλαβαίνει ο πολίτης. Για ποιο λόγο, λοιπόν, δεν εξηγεί κάποιος ποιος συσσώρευσε όλο αυτό το χρέος για να πληρώνονται από το 2004 10,2 δισεκατομμύρια ευρώ μόνο σε τόκους; 
     Κοινοτικά προγράμματα. Δεν δικαιούμαι να ρωτήσω εσάς που κάνετε γενικότερη κριτική στην οικονομία, για ποιο λόγο από το Β΄ Κοινοτικό Πλαίσιο Στήριξης χάθηκαν, στο κλείσιμο, 250.000.000 ευρώ; Υπήρξε γραφειοκρατία; Υπήρξε έλλειψη σχεδιασμού; Υπήρξε έλλειψη οράματος; Υπήρξε αδυναμία εκτέλεσης τέτοιων αποφάσεων; Χάθηκαν. 
     Στο Γ΄ Κοινοτικό Πλαίσιο Στήριξης, για ποιο λόγο τον Απρίλιο του 2004 κατεγράφη η απορρόφηση 21,2% στα τέσσερα πρώτα πλήρη χρόνια της εφαρμογής του προγράμματος; Δεν ευθύνεται κανείς γι’ αυτό; Δεν είναι ενεργοποίηση της οικονομίας η εφαρμογή ενός τεραστίου προγράμματος, όπως είναι το Γ΄ Κοινοτικό Πλαίσιο Στήριξης; 
     Στον αγροτικό τομέα, ποιος έκανε αναδιαρθρώσεις καλλιεργειών που τόσα χρόνια επαγγέλλεται η Ευρωπαϊκή Ένωση; Ποιος έκανε ένα τέτοιο πρόγραμμα; Κανένας! Πουθενά δεν υπάρχει αναδιάρθρωση καλλιέργειας για τους αγρότες. Ο αγροτικός τομέας στηρίχθηκε μόνο στις επιδοτήσεις –κακώς!- με πολύ κάκιστη νοοτροπία σε σχέση με την απόδοσή τους. Και επρόκειτο για κακώς αποδιδόμενες επιδοτήσεις.
     Για να μη θυμηθώ το τι έγινε το 2003 και το 2004 με το λάδι στην Κρήτη, στα νησιά, στην Πελοπόννησο και με τις επιδοτήσεις! Να μην επαναφέρω τέτοιες λογικές!
     Φίλες και φίλοι, αγαπητές κυρίες και κύριοι συνάδελφοι, οι εκτιμήσεις της EUROSTAT και του ΕCΟFΙΝ τον τελευταίο καιρό, κυρίως το τελευταίο τετραήμερο, λένε ότι η ελληνική οικονομία είναι στη σωστή κατεύθυνση. Λέει ότι επιβάλαμε συνέχεια, συνέπεια, αξιοπιστία, αποτελεσματικότητα και διαφάνεια. Αυτό το εγγυάται η Κυβέρνηση του Καραμανλή και το εγγυάται γιατί έχει δώσει δείγματα σαφή και συγκεκριμένα. Μαζί με την Ευρωπαϊκή Ένωση πορευόμαστε συνεκτιμώντας τις δυνατότητες τις πραγματικές και τις αντικειμενικές.
     Εμείς δεν διανοηθήκαμε ποτέ να κάνουμε κυβερνητική πολιτική, κοινωνική πολιτική με δανεικά. Γι’ αυτό και ο κόσμος μάς πιστεύει, γι’ αυτό και ο κόσμος εμπιστεύεται τον κ. Καραμανλή. Και απορείτε γιατί εμπιστεύεται τον Καραμανλή και δεν εννοείτε να προβληματιστείτε, δεν εννοείτε να βάλετε μυαλό! 
     Μειώσαμε το έλλειμμα και αυτό είναι σαφές και συγκεκριμένο. Αυξήσαμε το αφορολόγητο όριο. Ήδη από την 1.1.2008 για τους μισθωτούς και συνταξιούχους θα φτάσει στα 12.000 ευρώ. 
     Μειώσαμε τους φορολογικούς συντελεστές, για να πάρει ανάσα η ελληνική οικονομία, για να λειτουργήσουν οι επιχειρήσεις, επιχειρήσεις για τις οποίες ζητάτε υπερφορολόγηση, επιχειρήσεις για τις οποίες ζητάτε επανέλεγχο, όπως τον κάνατε παλιότερα με το άνοιγμα και το κλείσιμο των υποθέσεων.
     Επιταχύναμε τις απορροφήσεις του Γ΄ Κοινοτικού Πλαισίου Στήριξης. Ήδη ξεπεράστηκε το 50% και με την εξασφάλιση του κανόνα «ν+2» τα επόμενα δυο χρόνια φιλοδοξούμε να αναπνεύσει η οικονομία με την απόλυτη εξάντληση του Γ΄ Κοινοτικού Πλαισίου Στήριξης. 
     Προγραμματίζουμε το Δ΄ Κοινοτικό Πλαίσιο Στήριξης, την τεράστια επιτυχία του Δ΄ Κοινοτικού Πλαισίου Στήριξης, τα 20,1 δισεκατομμύρια ευρώ, τα οποία μαζί με τη συμμετοχή του προϋπολογισμού υπερβαίνουν τα 25.000.000.000 ευρώ. Έχω να σας πω ότι έχουν και ένα πρόσθετο πλεονέκτημα, ότι απορροφούν από την Ευρωπαϊκή Ένωση το 85% των πόρων με 15% εθνική συμμετοχή και αύξηση του χρόνου αξιοποίησής τους. 
     Στατιστικά, λίγο έστω, όχι σύμφωνα με τις προσδοκίες μας, μειώσαμε την ανεργία. 
     Αυξάνουμε τους ρυθμούς ανάπτυξης με Αναπτυξιακό Νόμο, ευέλικτο και αποτελεσματικό και αναμφισβήτητα με τη χρήση των προγραμμάτων της Ευρωπαϊκής Ένωσης και των κοινοτικών πόρων με απόλυτη διαφάνεια. 
     Αισθανόμαστε συνεπείς. Υπερψηφίζουμε τον Ισολογισμό, όχι ακριβώς γιατί είναι ο πρώτος Ισολογισμός της Νέας Δημοκρατίας. Υπενθυμίζω ότι για λόγους κοινοβουλευτικής ευταξίας στους κλεισμένους λογαριασμούς ψηφίσαμε και το δικό σας Ισολογισμό, που εσείς αρνείστε να το κάνετε σήμερα.
     Εμείς είμαστε περήφανοι για την άσκηση αυτής της κοινωνικής και οικονομικής πολιτικής από την Κυβέρνηση. Πολύ σύντομα –και αυτό δεν σας επιτρέπει να επιχαίρετε- αυτή η οικονομική πολιτική αποδίδει καρπούς και δυστυχώς, αντί να χαίρεστε γι’ αυτό, στεναχωριέστε που η κοινωνία της χώρας μας αρχίζει πλέον να βλέπει μπροστά και εμπιστεύεται αυτή την πολιτική.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βασιλείου.
     Ο κ. Χριστοδουλάκης έχει το λόγο για να πει τα όσα ξεκίνησε από τα έδρανα, ενώ μιλούσε ο κ. Βασιλείου.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε τον Aπολογισμό του 2004 μέσα σε μία παράδοξη συγκυρία. 
     Σκεφθείτε το εξής παράδειγμα: Υπάρχει ένας αθλητής, ένας δρομέας μεγάλων αποστάσεων ο οποίος έχει δοκιμαστεί πολλές φορές, πηγαίνει καλά στους αγώνες που συμμετέχει, χρειάζεται βέβαια να εμπλουτίσει τη προπόνησή του, χρειάζεται να τρέξει και σε πιο δύσκολα γήπεδα, αλλά πηγαίνει καλά και πάνω του έχουν επενδύσει αυτοί οι οποίοι παρακολουθούν τους αγώνες. Ξαφνικά πιάνουμε αυτόν το δρομέα, τον δένουμε χειροπόδαρα, μουδιάζει επί δυόμισι χρόνια και σιγά-σιγά οι δεσμώτες αποφασίζουν να λασκάρουν τα λουριά. Και πανηγυρίζουν όλοι, επειδή όταν φεύγουν τα λουριά μαθαίνουν ότι πάλι μπορεί να περπατάει, ενδεχομένως και να μπορεί να τρέξει. Πολύ λιγότερο βέβαια απ’ αυτό το οποίο θα έκανε εάν δεν μεσολαβούσαν τα δυόμισι χρόνια δυσφήμισης, εάν δεν μεσολαβούσαν τα δυόμισι χρόνια όπου η Κυβέρνηση θέλησε να αμαυρώσει τις επιδόσεις των προηγουμένων κυβερνήσεων και δεν έκανε το παν για να αφαιρέσει τις αναπτυξιακές δυνατότητες, τις οποίες είχε η ελληνική οικονομία, γιατί αυτός είναι ο δρομέας.
     Η ελληνική οικονομία, κυρίες και κύριοι συνάδελφοι, το 2004 βρισκόταν σε μία φάση διαρκούς βελτίωσης, παρά τα μείζονα προβλήματα και πλήγματα τα οποία είχε δεχθεί εξαιτίας της διεθνούς κρίσης του 2003. Εσείς παραλαμβάνοντας την ελληνική οικονομία οργανώσατε την αντιμετώπισή της και τη διαχείρισή της με ένα σκηνοθετικό τρόπο, έτσι ώστε να εξυπηρετήσετε τους κομματικούς σας σχεδιασμούς και τίποτα περισσότερο.
     Τον προϋπολογισμό του 2004 τον οποίο παραλάβατε και ο οποίος είχε υποδειγματική εφαρμογή έως τις 9 Μαρτίου του 2004, αρχίσατε να τον κακοποιείτε, να το διαστρέφετε, να τον καταστρέφετε, πράγμα το οποίο αποτέλεσε την πρώτη πράξη του δράματος που εν συνεχεία οδήγησε στην απογραφή, στην επιτήρηση και στη μείωση των προσδοκιών και των δυνατοτήτων της ελληνικής οικονομίας.
     Η Νέα Δημοκρατία αντιμετώπισε τον προϋπολογισμό του 2004 όχι με τη σύνεση και το ρεαλισμό που επέβαλε η ανάγκη της ελληνικής οικονομίας να πορευθεί σ’ ένα ταραγμένο διεθνές περιβάλλον με αυτοπεποίθηση και ισχύ και με τις διορθώσεις και προσαρμογές οι οποίες χρειάζονταν αναμφίβολα, αλλά με μία εμπαθή λογική, έτσι ώστε να μπορέσει η ίδια ως κόμμα να ξεφύγει από τις προεκλογικές Ερινύες των υποσχέσεων που την κυνηγούσαν και που απαιτούσαν την εκπλήρωσή τους. Ήθελε, επίσης, καταστρέφοντας και διαστρέφοντας τον προϋπολογισμό του 2004 να μπορέσει να διαχειριστεί το χρόνο διακυβέρνησης χωρίς έργο, χωρίς πνοή, χωρίς όραμα και χωρίς παράπονα από τους αδημονούντες ψηφοφόρους. Ταυτόχρονα ήθελε να επιβάλει αυτό το καθεστώς απραξίας, επιτήρησης και υπονόμευσης, έτσι ώστε κανείς να μην τολμά να διεκδικήσει, κανείς να μην τολμά να παραπονεθεί για τα όσα παράδοξα έβλεπε στο μέτωπο της ακρίβειας, της φορολογικής επιβάρυνσης και απλώς να περιμένει τις άλλες προεκλογικές Ευμενίδες αυτή τη φορά, των εκλογών του 2007, «να δώσουμε κάτι, να πούμε ότι μπορούμε σιγά-σιγά να εκπληρώσουμε τις υποσχέσεις, να ζητήσουμε ανανέωση της εμπιστοσύνης και να ξεγελάσουμε άλλη μία φορά το εκλογικό Σώμα».
     Κυρίες και κύριοι συνάδελφοι, πιστεύω ότι η κακόβουλη «κατεδάφιση» του προϋπολογισμού του 2004 από την Κυβέρνηση της Νέας Δημοκρατίας δεν συνιστά μόνο μία πράξη πολιτικής ανευθυνότητας, αλλά θα χρησιμεύσει στις επόμενες γενιές ως ένα μνημείο μελέτης, του πού μπορεί να σε οδηγήσει, σε τι ακραίους παραλογισμούς και ακραίες συμπεριφορές, ο κομματικός λόγος, η κομματική σκοπιμότητα, η κομματική εμπάθεια. 
     Θα αναφερθώ σε μερικά μόνο παραδείγματα από τα πάρα πολλά, τα οποία διέπραξε η Νέα Δημοκρατία νομίζοντας ότι βάζει το ΠΑ.ΣΟ.Κ. στη γωνία, στη πραγματικότητα όμως δένοντας τα χέρια και τα πόδια του δρομέα της ελληνικής οικονομίας. 
     Αναφέρω χαρακτηριστικά και επιγραμματικά: 
     Φόρτωσε όσο μπορούσε τα εξοπλιστικά προγράμματα βάζοντας δαπάνες το 2004 ακόμα και για όπλα, τα οποία δεν είχαν παραληφθεί. Έτσι έκανε ένα πρωτοφανές βήμα στην Ευρωπαϊκή Ένωση, να μπορέσει να μας θέσει σε καθεστώς επιτήρησης, ενώ η ίδια η Ευρωπαϊκή Ένωση πριν από λίγους μήνες είπε ότι αυτός είναι λανθασμένος τρόπος καταγραφής. Αντί να έχει η Κυβέρνηση την ευθύνη να αναιρέσει αυτά τα οποία έκανε, «αγρόν ηγόρασε» και το μόνο το οποίο κάνει τώρα είναι να χρησιμοποιεί τη σωστή εφαρμογή της απόφασης της Ευρωπαϊκής Ένωσης για τα τωρινά εξοπλιστικά μεταθέτοντας τις δαπάνες στο μέλλον. 
     Το πιο παράλογο και το μεγαλύτερο ψέμα το οποίο ακούστηκε –και άκουσα, δυστυχώς, και τον προηγούμενο ομιλητή να το επαναλαμβάνει- είναι για τις προεκλογικές δαπάνες που το ΠΑ.ΣΟ.Κ. είχε βάλει μόνο 80.000.000 ευρώ, ενώ έφτασαν τα 200 εκατομμύρια. Έτσι, λοιπόν, το ΠΑ.ΣΟ.Κ. είχε ξεγελάσει και τον ελληνικό λαό και την Νέα Δημοκρατία που έβαλε 80.000.000, ενώ η χώρα είχε δύο εκλογές, Εθνικές και Ευρωεκλογές και στοίχισαν 200.000.000. 
     Αμ, δεν είναι έτσι, κύριοι συνάδελφοι, διότι το ΠΑ.ΣΟ.Κ. είχε υπολογίσει με σχετικά μεγάλη ακρίβεια, όσο μπορεί, το απολύτως απαραίτητο κονδύλι για τις διπλές εκλογές. Θα περίμενε κανείς, αφού στοίχισαν 200.000.000 οι διπλές εκλογές του 2004 που ήταν οι απλούστερες δυνατές –Εθνικές από τη μία και Ευρωεκλογές από την άλλη με ενιαίο ψηφοδέλτιο σε όλη την Επικράτεια χωρίς έλεγχο σταυρών, χωρίς τίποτα- να στοιχίσουν υπερπολλαπλάσια οι διπλές εκλογές που είχαμε φέτος, Δημοτικές και Νομαρχιακές, οι οποίες ξέρουμε όλοι ότι διαχειριστικώς είναι εξαιρετικά πιο πολύπλοκες. Είναι περίπου τρεις φορές πιο πολύπλοκες και επαναλαμβανόμενες. 
     Πόσα έχει βάλει η Νέα Δημοκρατία στον προϋπολογισμό ως προεκλογικές δαπάνες για το 2006, παρακαλώ; Εξήντα πέντε εκατομμύρια ευρώ …
     ΑΝΔΡΕΑΣ ΜΑΚΡΥΠΙΔΗΣ: Να σταματήσει το παραμύθι.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εδώ αποδεικνύεται η φαιδρότητα των πολιτικών επιχειρημάτων της Νέας Δημοκρατίας. Δεν ξεπέρασε –δεν μπορώ να βρω κι εγώ σωστές εκφράσεις για να πω αυτό το πράγμα- τα όρια δημοσιονομικής διαχείρισης και πολιτικής ανευθυνότητας προκειμένου να συκοφαντήσει το ΠΑ.ΣΟ.Κ. και να χτίσει αυτό το οικοδόμημα της εναλλαγής κρύου-ζεστού και τάχα μου τώρα να είμαστε κι όλοι ευχαριστημένοι που βγαίνουμε από την άδικη επιτήρηση με συνευθύνη της Ευρωπαϊκής Ένωσης  που ήθελε να έχει την Ελλάδα «πειραματόζωο» για δυόμισι χρόνια. Θα πρέπει τώρα να πούμε και ευχαριστώ που έγινε το θαύμα και βγήκαμε από την επιτήρηση και μας λένε τώρα εύσημα και ωραία λόγια στις Βρυξέλλες. 
     Εκεί φτάσαμε, κυρίες και κύριοι συνάδελφοι; Καθήλωσε η Νέα Δημοκρατία το δρομέα επί δυόμισι χρόνια, επέβαλε ακρίβεια σε όλα τα μέτωπα, αύξησε τους φόρους τους οποίους πληρώνει η ελληνική οικογένεια και θέλει τώρα να ερχόμαστε και να λέμε ότι μας επαινούν οι Βρυξέλλες και πήραμε και εύσημα; 
     Προσωπικά δεν βρίσκω λέξεις να χαρακτηρίσω αυτό το οργανωμένο σκηνοθέτημα των τελευταίων δυόμισι ετών.
     Έρχομαι σε άλλα θέματα τώρα. Τα χρέη των νοσοκομείων. Ξέρετε πάρα πολύ καλά, κυρίες και κύριοι συνάδελφοι της Νέας Δημοκρατίας,  ότι αυτά τα χρέη δεν ήταν χρέη του προϋπολογισμού, αλλά ήταν διακανονισμός που επείγετο να γίνει από ασφαλιστικά ταμεία, όπως είχε ήδη συμφωνηθεί. Το χρέος του προϋπολογισμού ήταν απειροελάχιστο. Ούτε το 1/10 απ’ αυτό το οποίο κατεβλήθη και όχι 2,5 δισεκατομμύρια ευρώ που λέγατε. Εν πάση περιπτώσει, εσείς επιλέξατε να τους κάνετε τη χάρη και τα πληρώσατε. Τα βάλατε όλα στο έλλειμμα του 2004, ενώ ξέρατε ότι αφορούν προγενέστερα έτη και έπρεπε να κατανεμηθούν επί μία πενταετία τουλάχιστον. 
     Το 2006 τα χρέη των νοσοκομείων από τη δική σας διαχείριση μόνο για ένα έτος είναι 2.000.000.000. Τα έχετε βάλει στον προϋπολογισμό του 2006; Όχι. Τα έχετε βάλει στον προϋπολογισμό του 2007; Όχι. Πότε θα τα βάλετε; Θα περιμένουμε την άλλη κυβέρνηση μετά τις εκλογές. 
     Αυτό λέγεται σωστή δημοσιονομική διαχείριση ή λέγεται απύθμενο θράσος και κοροϊδία προς τον ελληνικό λαό και τον Έλληνα πολίτη;
     Άκουσα εδώ να λέτε πράγματα τα οποία είναι πρωτοφανή. Άμα τα πείτε όχι μόνο σε πρωτοετείς, αλλά ακόμα και στο λύκειο ή το γυμνάσιο, κόβεστε. Είναι δυνατόν να έρχεστε να λέτε εδώ πέρα ότι επιβαρύνεται το έλλειμμα και ο δανεισμός, επειδή πρέπει να πληρώσουμε χρεολύσια; Όταν πληρώνονται χρεολύσια, το χρέος δεν μεταβάλλεται διότι αντικαθιστάς το ένα χρέος με το άλλο και με το έλλειμμα δεν έχουν καμία σχέση.
     Και έρχεστε εδώ πέρα και λέτε –τάχαμου βαριά-βαριά- λόγια ότι με τα χρεολύσια αναγκαζόμαστε να κάνουμε δανεισμό; Αυτά, αν τα πει κλητήρας σε τράπεζα, κόβεται. Και ερχόσαστε εδώ και παραμυθιάζετε τον ελληνικό λαό ότι τάχα μου κληρονομήσατε χάος από το ΠΑ.ΣΟ.Κ. για να μπορέσετε να περνάτε όλα αυτά τα χρόνια τις πιο αντιλαϊκές, τις πιο αντιαναπτυξιακές και τις πιο επιβαρυντικές πολιτικές;
     Ας μιλήσουμε τώρα για άλλα θέματα, κυρίες και κύριοι.
     Θα ήθελα, κύριε Πρόεδρε, λίγο περισσότερο χρόνο, διότι εγώ είχα συντάξει και παρουσιάσει τον προϋπολογισμό του 2004. Βεβαίως είχε αδυναμίες –όλοι οι προϋπολογισμοί έχουν αδυναμίες- αλλά ποτέ δεν φανταζόμουν, όση πολιτική εχθρότητα και να είχε ελκύσει τότε το ΠΑ.ΣΟ.Κ. από τη Νέα Δημοκρατία, ότι θα φτάναμε σε τέτοια κατάσταση απερίφραστης υπονόμευσης της χώρας και της οικονομίας, για να εκδικηθεί η Νέα Δημοκρατία την Κυβέρνηση του ΠΑ.ΣΟ.Κ. 
     Το μεγάλο δράμα του Προϋπολογισμού του 2004, έτσι όπως τον υλοποίησε η Νέα Δημοκρατία, είναι στο Κοινοτικό Πλαίσιο Στήριξης. Έπρεπε να είχατε εισπράξει 4.000.000.000 ευρώ. Εισπράξατε 2,8 δισεκατομμύρια ευρώ. Χάσατε σε δέκα μήνες 1,2 δισεκατομμύρια ευρώ.
     Και το δεύτερο μεγάλο δράμα το οποίο δυστυχώς συνεχίζετε, είναι η κατάρρευση των εσόδων. Θα σας φέρω ένα παράδειγμα για το τι έγινε τα χρόνια 2001, 2002 και 2003 στην έμμεση φορολογία. Κάθε χρόνο, συλλέγονταν ως έμμεσοι φόροι το 15% του εθνικού εισοδήματος. Το 2001 ήταν 14,9%, το 2002 14,8% και το 2003 πάλι 14,9%. Υπήρχε μία σταθερότητα στην έμμεση φορολογία. Τα εισέπραττε το κράτος και τα έδινε στις πολιτικές που ήθελε.
     Μέσα σε δέκα μήνες μόνο, κατέρρευσε κάτω από το 14%, δηλαδή στο 13,5%. Ξέρετε τι σημαίνει αυτό; Χάσατε 1,5% του ΑΕΠ, δηλαδή χάθηκαν 2,5 δισεκατομμύρια ευρώ την εποχή εκείνη. Τα πλήρωσαν μεν οι πολίτες, διότι δεν άλλαξε ο ΦΠΑ ούτε άλλαξε η έμμεση φορολογία στο πετρέλαιο και δεν τα εισπράξατε εσείς. Και αφήσατε ορφανά και τα κοινωνικά προγράμματα και τα αναπτυξιακά έργα και τις υποσχέσεις που είχατε δώσει και το ΕΚΑΣ και μία σειρά από άλλα θέματα. Γιατί; 
     ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, ολοκληρώστε, σας παρακαλώ.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Για δύο λόγους. Και επειδή δεν πιστεύετε σε κοινωνικές πολιτικές και επειδή δεν πιστεύετε στην ενίσχυση του εισοδήματος της οικογένειας, αλλά και για να διαμορφώσετε τεχνητά την εντύπωση του λανθασμένου προϋπολογισμού του ΠΑ.ΣΟ.Κ.. 
     Και όλα αυτά τα παίρνετε πίσω τώρα, διότι τώρα εσάς βολεύουν πλέον.
     ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, ολοκληρώστε. Εκτός αν αφαιρεθεί ο χρόνος από τους Βουλευτές του ΠΑ.ΣΟ.Κ.. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σε ένα λεπτό τελειώνω, κύριε Πρόεδρε.
     Με την ανοχή του Προέδρου, θα πω αυτή τη φράση ακόμα. Το πιο συγκλονιστικό γεγονός το οποίο συμβαίνει με τη δική σας δημοσιονομική διαχείριση, είναι η μεγαλύτερη και πιο δυσβάσταχτη φορολογική αναδιανομή που έγινε την τελευταία τριετία σε βάρος των μισθωτών, σε σύγκριση όχι μόνο με όλα τα προηγούμενα χρόνια της ελληνικής πολιτικής ζωής, αλλά και με οποιαδήποτε χώρα είτε της Ευρωπαϊκής Ένωσης, είτε ακόμα και του Τρίτου Κόσμου.
     Σας προκαλώ να φέρετε ως παράδειγμα μία χώρα στην οποία συμβαίνει το εξής: Το 2003, σε κάθε 100 ευρώ φόρου που πλήρωναν οι επιχειρήσεις, οι μισθωτοί πλήρωναν 160 ευρώ. Οι επιχειρήσεις έδιναν 100 ευρώ, 160 ευρώ έδιναν οι μισθωτοί. Στα 100 ευρώ που δίνουν τώρα οι επιχειρήσεις, πόσο δίνουν οι μισθωτοί; Δίνουν 212 ευρώ.
     Τέτοια μεγάλη φορολογική ανακατανομή δεν έχει ξαναδεί ο Έλληνας πολίτης και πιστεύω ότι τα μηνύματα του ενθουσιασμού των Βρυξελλών θα μετριαστούν δεόντως από τις εκτιμήσεις, τις απόψεις και τελικά την ψήφο των πολιτών που θα έρθει την επόμενη χρονιά και θα δει ότι όλα αυτά τα σκηνοθετήματα θα καταρρεύσουν σαν χάρτινος πύργος.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Σίγουρα είστε πρώην Υπουργός. Αλλά μήπως είστε μόνο εσείς; Και ο κ. Γεωργακόπουλος πρώην Υπουργός Οικονομικών υπήρξε. Τόσοι είστε εδώ.
     Το λόγο έχει ο κ. Δερμεντζόπουλος.
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, το άρθρο 79 του Συντάγματος προβλέπει ότι «Το αργότερο μέσα σε ένα έτος από τη λήξη του οικονομικού έτους κατατίθεται στη Βουλή ο Απολογισμός, καθώς και ο γενικός Ισολογισμός του Κράτους που συνοδεύονται υποχρεωτικά από την κατά το άρθρο 98, παράγραφος 1, περίπτωση ε΄έκθεση του Ελεγκτικού Συνεδρίου, εξετάζονται από την ειδική επιτροπή των Βουλευτών και κυρώνονται από την Ολομέλεια της Βουλής, σύμφωνα με όσα ορίζει ο Κανονισμός».
     Κατ’ αρχήν, έχει αναφερθεί από την πλειονότητα των Συναδέλφων και γίνεται δεκτή ομόφωνα η ανάγκη, η Επιτροπή που επιλαμβάνεται τα θέματα του προϋπολογισμού να λειτουργεί πιο εντατικά, και αποτελεσματικά, με επιπλέον συνεδριάσεις που θα σχετίζονται με τη σταδιακή ανάλυση και την πορεία του προϋπολογισμού και όχι μόνο απολογιστικά.
     Σήμερα. Η πορεία της ελληνικής οικονομίας χαρακτηρίζεται ικανοποιητική. Πιστοποιημένα από όλα τα αρμόδια όργανα της Ευρωπαϊκής Ένωσης.
     	Επενδύσεις και εξαγωγές αρχίζουν να μετατρέπονται σε κινητήριες δυνάμεις, με ευεργετική επίδραση στην ανάπτυξη. Σύμφωνα με την τελευταία έκθεση της Ευρωπαϊκής Επιτροπής, η Ελλάδα ορθοτομεί τα δημόσια οικονομικά της και παρέχει αξιόπιστα στατιστικά στοιχεία με βάση τους κανόνες της EUROSTAT. Οι εκτιμήσεις για τα δημοσιονομικά ελλείμματα των ετών 2006-2007 εμφανίζονται να κινούνται κάτω από το όριο του 3% του ΑΕΠ.
     	Η ελληνική οικονομία εξέρχεται από τη δημοσιονομική επιτήρηση. Και το γεγονός αυτό, όσο και αν οι Συνάδελφοι της Αξιωματικής Αντιπολίτευσης προσπαθούν να το υποβαθμίσουν, είναι ιδιαίτερα σημαντικό, καθώς η χώρα μας, έπειτα από χρόνια καχυποψίας, αρχίζει σταδιακά να επανέρχεται στα όρια των αξιόπιστων κρατών της Ευρωπαϊκής Ένωσης.
     	Η εξέλιξη αυτή είναι εξαιρετικά σημαντική για την Ελλάδα, η οποία την τελευταία διετία πιέστηκε και πολύ από την επιτήρηση και από τους κοινοτικούς παράγοντες. 
     Πολύ θετικό στοιχείο επίσης είναι η μείωση στο 2,8% του πληθωρισμού τον Οκτώβριο, αλλά και η αύξηση του Α.Ε.Π. στο γ΄ τρίμηνο που δεν αποκλείεται να κινηθεί και πάνω από το 4%. 
     Σ’ αυτό το σημείο, αξίζει να σημειωθεί ότι η συνολική αξιολόγηση των στοιχείων γίνεται με βάση το παλιό Α.Ε.Π., γεγονός που καθιστά σημαντικότερη την επιτυχία κάμψης των ελλειμμάτων, τα οποία το 2004 ξεπέρασαν τα επίπεδα του 8%.
     Η χώρα μας «δοκιμάστηκε» και κυριολεκτικά και μεταφορικά, μετά από τα «λάθη», κατά τον επιεικέστερο χαρακτηρισμό, των προηγούμενων κυβερνήσεων του ΠΑ.ΣΟ.Κ.. Και ανταπεξήλθε γενναία απ’ αυτήν τη δοκιμασία, χάρις στους χειρισμούς αυτής της Κυβέρνησης και τη θέληση και στήριξη του Ελληνικού Λαού.
     Λείπει ο κ. Χριστοδουλάκης, αλλά θα ήθελα να του πω ότι ο δρομέας της οικονομίας αρχίζει πια και τρέχει σταθερά και σίγουρα, χωρίς αναβολικά και χωρίς αμφεταμίνες των προηγούμενων ετών.
     Κυρίες και κύριοι συνάδελφοι, το Μάρτιο του 2004 η Νέα Δημοκρατία ανέλαβε τη βαριά ευθύνη της διακυβέρνησης της χώρας. Ανέλαβε επίσης την εκτέλεση του προϋπολογισμού εκείνου του οικονομικού έτους, ενός προεκλογικού προϋπολογισμού που είχε συντάξει η προηγούμενη Κυβέρνηση, με απόκρυψη πληθώρας δαπανών, με μειωμένο δημόσιο χρέος, και υποεκτίμηση πιστώσεων.
     Επιπλέον, το 2004 ήταν η χρονιά της διεξαγωγής των Ολυμπιακών Αγώνων και της άμεσης ανάγκης ολοκλήρωσης των Ολυμπιακών ΄Εργων, με ό,τι εκκρεμότητες –και όλοι θυμόμαστε ότι ήταν πάρα πολλές- είχαν μείνει.
     Απέναντι σ’ όλες αυτές τις προκλήσεις, η Κυβέρνηση της Νέας Δημοκρατίας έκανε τη μεγαλύτερη δυνατή προσπάθεια και τα κατάφερε να ανταπεξέλθει στις αυξημένες υποχρεώσεις, με τη λιγότερη δυνατή επιβάρυνση προς τον ελληνικό λαό, χωρίς την επιβολή νέων φορολογιών, σύμφωνα με τις προεκλογικές της δεσμεύσεις, και με τους πιο ανώδυνους τρόπους για την ελληνική οικογένεια 
     Στο σχέδιο που έχει υποβληθεί, όντως υπάρχουν διαφορές των μεγεθών που είχαν προβλεφθεί με αυτά που πραγματοποιήθηκαν. Ο Απολογισμός και ο Ισολογισμός, όμως, έχοντας εγκριθεί και από το Ελεγκτικό Συνέδριο του κράτους είναι απολύτως σωστοί, με μια σοβαρή και έντιμη αντιμετώπιση στα πλαίσια των δυνατοτήτων που υπήρχαν.
     Κυρίες και κύριοι συνάδελφοι, η Ευρωπαϊκή Ένωση βρίσκεται σε μια τροχιά εξελίξεων με κύριους πυρήνες την οικονομία και τα κοινωνικά ζητήματα. Μέσα σε αυτό το κλίμα, η Κυβέρνηση πάλεψε με την ανεργία, τόσο με τον αριθμό των ανέργων που ήταν διογκωμένος, όσο και με το χρόνο της ανεργίας που ήταν εξαιρετικά μεγάλος, καταφέρνοντας την υποχώρησή της. Καταστρώθηκε η Εθνική Στρατηγική Περιφερειακής Ανάπτυξης, με έμφαση στη στήριξη του αγροτικού κόσμου, στην επέκταση της τουριστικής βιομηχανίας μας και στη δημιουργία μεγάλων κομβικών έργων. 
     Συγκροτήθηκε ένα νέο αναπτυξιακό πρότυπο για την ενθάρρυνση της επιχειρηματικότητας των Ελλήνων, τη βελτίωση της ανταγωνιστικότητας και την ενίσχυση της εξωστρέφειας της οικονομίας. Με ευθύνη, εντιμότητα και διαφάνεια θέσαμε όλα τα προβλήματα του παρελθόντος.
     Κατηγορήθηκε πολύ η Κυβέρνηση αυτή για το θέμα της απογραφής. Έχω τοποθετηθεί επανειλημμένως για το θέμα αυτό, με την άποψη ότι ένα πρόβλημα δεν παύει να υπάρχει όταν το αποκρύπτουμε. Εμείς ζητήσαμε και υλοποιήσαμε την απογραφή, για να εντοπίσουμε τις πραγματικές διαστάσεις της ελληνικής οικονομίας.
     Το αποτέλεσμα ήταν εξαιρετικά δυσάρεστο, το μέγεθος του προβλήματος ήταν τεράστιο. Όμως έχοντας γνώση της πραγματικής κατάστασης, με δουλειά και συνέπεια ανταποκριθήκαμε με τον καλύτερο δυνατό τρόπο. 
     Από το 2004 και έπειτα, παρατηρείται μείωση των δημοσίων δαπανών και υποχώρηση του δημοσιονομικού ελλείμματος. Οι ρυθμοί ανάπτυξης εμφανίζονται σχεδόν υπερδιπλάσιοι του μέσου όρου της Ευρωζώνης. Έχει αυξηθεί το επενδυτικό ενδιαφέρον στην ευρύτερη περιοχή, ενώ σημειώνεται σημαντική αύξηση στη δημιουργία νέων επιχειρήσεων και μείωση στο κλείσιμό τους. Η εξαγωγική δραστηριότητα της χώρας μας σημείωσε σημαντική αύξηση και το τουριστικό ρεύμα ενισχύθηκε.
     Κυρίες και κύριοι συνάδελφοι, το 2004, τον Απολογισμό-Ισολογισμό του οποίου συζητάμε σήμερα ήταν μια δύσκολη χρονιά, με πολλές υποχρεώσεις και δυσεφάρμοστο προγραμματισμό για τα δημόσια οικονομικά του Κράτους. Για ένα κράτος που είχε υποστεί ένα πρόστιμο 500.000.000 και πλέον ευρώ για κακοδιαχείριση και σκοτεινές διαδικασίες την προηγούμενη τετραετία. Όλοι θυμόμαστε, με τον πλέον δυσάρεστο τρόπο το σκάνδαλο του Εθνικού Κτηματολογίου.
     Και μια και αναφέρομαι σε σκάνδαλα και πριν από λίγο άκουσα για μια βίαιη ανακατανομή εισοδήματος, να θυμίσουμε λίγο τη μεγαλύτερη βίαιη ανακατανομή εισοδήματος που έγινε τα χρόνια που πέρασαν και αναφέρομαι στο σκάνδαλο του Χρηματιστηρίου και τις ευθύνες. Για ένα κράτος με πενιχρή συμμετοχή στις κοινοτικές δραστηριότητες. Το Μάρτιο του 2004 και με το Γ΄ Κοινοτικό Πλαίσιο Στήριξης να κλείνει τα τέσσερα χρόνια της διαδρομής του, ο μέσος όρος απορροφητικότητας ήταν τουλάχιστον απογοητευτικός. Μέσα σε αυτό το περιβάλλον, η Κυβέρνηση της Νέας Δημοκρατίας έφερε σε πέρας τη δύσκολη αποστολή της ολοκλήρωσης των Ολυμπιακών Έργων και της διεξαγωγής των Αγώνων. Βελτίωσε με υψηλούς ρυθμούς τα ποσοστά συμμετοχής της χώρας στα διάφορα προγράμματα «Ανταγωνιστικότητα», «Υγεία-Πρόνοια», «Κοινωνία της Πληροφορίας». Αποκαταστάθηκε, με τον πιο ανώδυνο τρόπο, η δημοσιονομική τάξη, δίνοντας ώθηση σε όλους τους τομείς της παραγωγικής δραστηριότητας του τόπου. Από την πρώτη μέρα της νέας διακυβέρνησης, οι δεσμεύσεις γίνονται πράξεις. Χωρίς πολλά λόγια και επικοινωνιακά τρικ.
     Ναι είναι γεγονός, σ’ αυτό υστερούμε! Δεν μας ενδιαφέρει να κάνουμε το μαύρο άσπρο. Οι πρωτοβουλίες και οι ενέργειες είναι αυτές που μας αφορούν.
     Ήδη μέχρι σήμερα: Έχει συσταθεί το Εθνικό Συμβούλιο Μικρομεσαίων Επιχειρήσεων. Εφαρμόζεται το Στρατηγικό Σχέδιο Δράσης για την προώθηση των ελληνικών προϊόντων στο εξωτερικό. Θεσμοθετήθηκε το Γενικό Εμπορικό Μητρώο. Γίνονται παρεμβάσεις για τη δημιουργία νέων Βιομηχανικών περιοχών. Επιδοτήθηκε η μερική απασχόληση σε μικρές επιχειρήσεις. Εντάχθηκαν στο Ε.Π.ΑΝ. οι εμπορικές δραστηριότητες και οι επιχειρήσεις παροχής υπηρεσιών. Προκηρύχθηκαν Περιφερειακά Προγράμματα για τις μικρομεσαίες μεταποιητικές και τουριστικές επιχειρήσεις. 
     Ο Πρωθυπουργός μας, ο Κώστας Καραμανλής, έχει δώσει το στίγμα της οικονομίας που θα εφαρμόσει και θα προωθήσει τη χώρα για την επόμενη περίοδο. Οι φορολογικοί συντελεστές για τις επιχειρήσεις μειώνονται κι άλλο. Εισέρχεται ο νέος αναπτυξιακός νόμος, με αυξημένα κίνητρα για τις νέες επιχειρήσεις. Θεσμοθετείται ο νόμος για το εμπόριο και το ωράριο των καταστημάτων. Δίνεται έμφαση στις προοπτικές εξέλιξης για τον αγροτικό κόσμο, με την αναδιάρθρωση των καλλιεργειών, την ανάπτυξη του επιχειρηματικού πνεύματος και την προώθηση των προϊόντων μας. Αξιοποιούμε το πλαίσιο που θεσμοθετήσαμε για τις Συμπράξεις Δημόσιου και Ιδιωτικού Τομέα, προκειμένου να πετύχουμε την κινητοποίηση των ιδιωτικών κεφαλαίων και την αξιοποίηση της δημόσιας ακίνητης περιουσίας. Η ενεργειακή πολιτική που εφαρμόστηκε προωθείται κι άλλο.
     Κυρίες και κύριοι συνάδελφοι, ξέρω, το βιώνω καθημερινά στο νομό μου, στον Έβρο, ότι τα πράγματα είναι πολύ δύσκολα. Τα χρέη τόσων χρόνων, η αδιαφορία και η αδράνεια, έφεραν την κατάσταση στο απροχώρητο. Όλοι μας θα θέλαμε η κατάσταση να ήταν πιο εύκολη, οι συνθήκες διαβίωσης να ήταν πιο ευνοϊκές. Όμως, όλα τα αγαθά θέλουν κόπο. Και μέρα με τη μέρα η βελτίωση γίνεται ορατή και απτή. Η Κυβέρνηση αυτή έχει τη διάθεση, την πρόθεση και την απόφαση να δημιουργήσει μια δυνατή Ελλάδα, με δυνατούς πολίτες. Με έργα και πρωτοβουλίες σημαντικές, που αργά, αλλά σταθερά, θα καταλήξουν στους τελικούς τους αποδέκτες, τους Έλληνες πολίτες. Απαραίτητη είναι η σύμπραξη όλων μας! Κάθε ενέργεια και κίνηση είναι εξαιρετικά σημαντική. Βήμα-βήμα ξεπερνάμε όλους τους υφάλους.
     Και επειδή ακούστηκε από τον προηγούμενο ομιλητή κάτι για «κομματική σκοπιμότητα» και «κομματική εμπάθεια», ειλικρινά δεν κατανοώ τη θέση της Αντιπολίτευσης να καταψηφίσει αυτόν τον Απολογισμό και τον Ισολογισμό. Και μάλιστα με το δεδομένο ότι εμείς, πριν από ένα χρόνο, υπερψηφίσαμε προϋπολογισμούς και ισολογισμούς που άλλοι προγραμμάτισαν, άλλοι σχεδίασαν, άλλοι υλοποίησαν. Σήμερα, λοιπόν, ένα δικό τους προϋπολογισμό δεν τον ψηφίζουν. Ποια κομματική σκοπιμότητα και ποια κομματική εμπάθεια και από ποια πλευρά και πτέρυγα;
     Με αφορισμούς και ισοπέδωση, η Ελλάδα πηγαίνει μόνο πίσω. Και εμείς θέλουμε μια Ελλάδα πρωτοπόρο, ένα κράτος δίκαιο και υγιές, που σέβεται τους πολίτες του, σέβεται και τις λειτουργίες του.
     Για όλους αυτούς τους λόγους και με το βλέμμα στραμμένο σε ένα ευοίωνο αύριο, υπερψηφίζω την κύρωση του Απολογισμού και Ισολογισμού του 2004. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δερμεντζόπουλο.
     Κυρίες και κύριοι συνάδελφοι, έχω την τιμή να σας ενημερώσω ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και τρεις συνοδοί καθηγητές από το Γ΄ Επαγγελματικό Λύκειο Βόλου.
     Η Βουλή τους καλωσορίζει και τους εύχεται καλές σπουδές.
     (Χειροκροτήματα απ’ όλες τις πτέρυγες της Βουλής)
     Εγώ σπεύδω να πω, επειδή γνωρίζω προσωπικά τη λειτουργία του Λυκείου αυτού, ότι με το επίπεδο παροχής σπουδών τιμά όχι μόνο το Βόλο, αλλά πανελλαδικά την επαγγελματική εκπαίδευση.
     Τους ενημερώνουμε ότι παρακολουθούν συνεδρίαση νομοθετικής εργασίας οικονομικού περιεχόμενου του Υπουργείου Οικονομίας και Οικονομικών, ότι βρισκόμαστε περίπου στην τέταρτη ώρα συνεδρίασης. Εδώ παρίστανται οι Βουλευτές οι οποίοι είναι εγγεγραμμένοι να μιλήσουν για την επόμενη ώρα και πολλοί άλλοι βουλευτές δεν είναι εδώ, γιατί βρίσκονται σε άλλους χώρους της Βουλής, όπου συνεδριάζουν ειδικές διακομματικές επιτροπές. Σας το λέω για να έχετε μία εικόνα της πραγματικότητας της Βουλής των Ελλήνων.
     Και τώρα το λόγο έχει ο συνάδελφος, κ. Γεωργακόπουλος.
     Κύριε Γεωργακόπουλε, πρέπει να αφαιρέσουμε χρόνο, γιατί δόθηκε  χρόνος και  στον κ. Χριστοδουλάκη. Έτσι μου είπε τουλάχιστον. Αλλά και αυτός, ως πρώην Υπουργός Οικονομικών, δικαιούται το χρόνο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όπως νομίζετε. 
     ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε συνάδελφε, που μόλις κατήλθατε του Βήματος, σας ευχαριστώ για την παραχώρηση που μου κάνετε.
      Αλλά θέλω να ξεκινήσω από αυτό που είπατε για το ευοίωνο αύριο. Μια ιταλική παροιμία λέει το εξής: I sogni belli non si averano mai, δηλαδή, «τα ωραία όνειρα δεν αληθεύουν ποτέ». 
     ΞΕΝΟΦΩΝ ΒΕΡΓΙΝΗΣ: Καλό είναι να ονειρεύεται κανείς. 
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Χωρίς όνειρα, όμως;
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Καλό είναι, όπως είπατε να μην ονειρευόμαστε όρθιοι. 
     Δεν είχα υπ' όψιν μου –ειλικρινά σας λέω- να αναφερθώ στο θέμα της απογραφής. Γιατί ό,τι και αν έχουμε πει, δεν έχουμε πάρει ποτέ καμία απάντηση. Αλλά το να αναφέρεται από τους συναδέλφους της Νέας Δημοκρατίας ότι έγινε απογραφή και ότι ευρέθησαν τα στοιχεία αυτά και βάσει αυτών των στοιχείων προχώρησε η εκτέλεση ενός προϋπολογισμού, θεωρώ ότι είναι τουλάχιστον άδικο και θα σας εξηγήσω αμέσως γιατί.
     Πρώτη απογραφή. Έλλειμμα 2,9%. Δεύτερη απογραφή. Έλλειμμα 3,3%. Τρίτη απογραφή. Έλλειμμα 4,2%. Τέταρτη απογραφή. Έλλειμμα 5,3%. Προϋπολογισμός 6,6%. 
     Προχθές, στην Επιτροπή Οικονομικών ο Υπουργός μας είπε ότι με τα καινούργια στοιχεία κ.λπ., είναι 7,1%. Άρα, εάν πηγαίνατε ψάχνοντας, όπως λέτε ότι ψάχνατε, δεν κάνατε απογραφή. Γιατί όταν κάνουμε απογραφή –ρωτήστε τον κύριο συνάδελφο- απογράφουμε και τις καρφίτσες. Αυτό σημαίνει απογραφή. Άρα δεν κάνατε κανενός είδους απογραφή. Αυτή είναι η μία παρατήρηση.
     Δεύτερη παρατήρηση. Ως Βουλευτής της Αντιπολίτευσης, στις 13 Σεπτέμβρη του 2004 κατέθεσα μία ερώτηση προς τον Υπουργό Οικονομίας και Οικονομικών, όπου του έλεγα: Παρακαλώ να μας καταθέσετε όλα τα στοιχεία της απογραφής στη Βουλή, επιβεβαιωμένα από την Εθνική Στατιστική Υπηρεσία και από την Τράπεζα της Ελλάδος και να μας πείτε και με ποια μέθοδο έγινε η απογραφή.
     Πήρατε απάντηση εσείς, κύριε συνάδελφε; Όχι. Άλλο τόσο πήρα και εγώ. Γιατί; Αν υπήρχε η απογραφή -δημόσια ήταν- θα την κατέθετε εδώ, θα την είχαμε όλοι και δεν θα υπήρχε κανενός είδους αντίρρηση. Διότι δεν υπάρχει απογραφή. Πάρα πολύ απλά, δεν υπάρχει απογραφή. Είναι ένα εφεύρημα πάρα πολύ ωραίο όπου κρύβεται πίσω από αυτό η Κυβέρνηση, για να μπορεί να λέει τα όσα λέει.
     Πρώτο ανέντιμο επιχείρημα που κάνει η Κυβέρνηση. «Μα, εκτελέσαμε προϋπολογισμό του ΠΑ.ΣΟ.Κ.. Τι θέλετε να κάνουμε; Και αυτά ήταν μέσα που δεν τα είχε βάλει το ΠΑ.ΣΟ.Κ., γι’ αυτό έφθασε το έλλειμμα τόσο πολύ». Δεν μου λέτε, ποιο θα ήταν το έντιμο; Εφόσον κάνατε την απογραφή τις πρώτες εβδομάδες της διακυβέρνησης, θα έπρεπε να πείτε ότι εδώ τα πράγματα δεν είναι σωστά και αφού δεν είναι σωστά, θα καταθέσουμε εμείς ένα συμπληρωματικό προϋπολογισμό που θα έχει την πραγματική εικόνα της οικονομίας και αυτή θα εκτελέσουμε. Το έκαναν οι Πορτογάλοι, εσείς γιατί δεν το κάνατε; Μπορείτε να απαντήσετε στον ελληνικό λαό; Διότι σ’ εμάς δεν χρειάζεται να απαντήσετε, εμείς ξέρουμε γιατί δεν το κάνατε. 
     ΞΕΝΟΦΩΝ ΒΕΡΓΙΝΗΣ: Από σεβασμό.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Από σεβασμό σε τι; Από σεβασμό μεν στην προηγούμενη κυβέρνηση, αλλά από πίσω βάλλουμε εναντίον της προηγούμενης κυβέρνησης, λέγοντας ότι όλα τα είχε κάνει λάθος.
     Ακούσαμε προηγουμένως για τις εκλογικές δαπάνες και πήρατε την απάντηση από τον κ. Χριστοδουλάκη. Δεν χρειάζεται να απαντήσω εγώ. Ογδόντα εκατομμύρια ευρώ είχαμε βάλει εμείς. Θα γίνονταν δύο εκλογές και η μία εκλογή δεν θα είχε και σταυρό, θα ήταν επικρατείας. Δύο εκλογές τώρα, 65.000.000 και μας λέτε ότι δεν είχαμε γράψει τις δαπάνες των εκλογών. 
     Δεύτερο επιχείρημα. Μας λέτε συνεχώς –συνέχεια το ακούμε εδώ- ότι από το Γ΄ Κοινοτικό Πλαίσιο Στήριξης είχατε απορροφήσει μόνο 26% τα τέσσερα πρώτα χρόνια. Γνωρίζετε κύριοι συνάδελφοι –το γνωρίζετε πάρα πολύ καλά, γιατί  το Α΄ Κοινοτικό Πλαίσιο Στήριξης το διαχειριστήκατε εσείς- πώς γίνεται η απορρόφηση των χρημάτων από τα Κοινοτικά Πλαίσια Στήριξης; Εάν δεν υπάρξει ωρίμανση των έργων, εάν δεν υπάρξει μία διαδικασία διετής τουλάχιστον από την ώρα που οι υπηρεσίες ξεκινούν να προγραμματίζουν ένα έργο, δεν μπορεί να γίνει καμία απορρόφηση. Άρα, μέσα σε δύο χρόνια εμείς απορροφήσαμε 26%. Αυτός είναι ο πραγματικός χρόνος της διαχείρισης του Γ΄ Κοινοτικού Πλαισίου Στήριξης. Μέσα σε δύο χρόνια εσείς έχετε απορροφήσει 16% και μας εγκαλείτε γι’ αυτό. Μπράβο. Αυτή είναι η πραγματική εικόνα. 
     Τώρα θέλετε να σας πω και λίγα πράγματα για τον πρώτο αξιόπιστο προϋπολογισμό του 2005, με στοιχεία τα οποία είναι εγγεγραμμένα στην έκθεση του προϋπολογισμού του 2006; Μας λέει: Ποιος ήταν ο στόχος τον οποίο είχε βάλει στον προϋπολογισμό 2005 για την ιδιωτική κατανάλωση, ο κύριος Υπουργός; Ήταν 3,5%. Πόση ήταν η πραγματοποίηση; Ήταν 3,2%. Επίτευξη του στόχου 91%. Καλώς, καλή επίτευξη. Απόκλιση, όμως, 8,5%.
      Δημόσια κατανάλωση. Προϋπολογισμός 1,5%. Πραγματοποίηση 2,5%, επίτευξη 166%. Ήταν 66% παραπάνω η δημόσια κατανάλωση, δηλαδή η δημόσια δαπάνη.
     Επενδύσεις. Βάζετε στόχο 4,1%. Επίτευξη του προϋπολογισμού 1%, απόκλιση 75%. 
     Εξαγωγές. Στόχος 6,2%, επίτευξη 5%, απόκλιση 19,4%. 
     Εισαγωγές 4.1% στόχος, 0,7% η πραγματοποίηση, απόκλιση 82%.
      Α.Ε.Π. 3,6%, απόκλιση 7,7%. 
     Αποπληθωρισμός, 2,9%, επίτευξη 3,5%, απόκλιση 20,6%. 
     Πραγματικός μέσος μισθός. Στόχος 3,3%, επίτευξη 2%, απόκλιση 39,39%. 
     Έλλειμμα -μας λέγατε με τα στοιχεία, τα οποία δίνατε τότε, όχι με το 7,1%, αλλά με το 4,4%-2,8%. Δώσατε τότε –γι’ αυτό λέω τα στοιχεία του προϋπολογισμού- 4,4%. Επίτευξη 157%, απόκλιση 57%.
     Θέλετε να μας πείτε, λοιπόν, ότι ένας προϋπολογισμός, όταν στα οκτώ βασικά μεγέθη του προϋπολογισμού έχει μία μέση απόκλιση –αν και δεν είναι όρος αυτός- 42%, ότι ήταν ο πρώτος αξιόπιστος προϋπολογισμός; Έλεος πια! Μην το λέτε. Πείτε ότι καθυστερήσαμε μ’ έναν προϋπολογισμό, όπως έχουν εκτελεστεί πολλοί στο ελληνικό κράτος. Όχι, όμως, να μιλάμε για τον πρώτο αξιόπιστο προϋπολογισμό, όταν έχουμε αυτές τις αποκλίσεις. Το δέχεστε, κύριοι συνάδελφοι εσείς; Πάρτε και διαβάστε τα στοιχεία. Τα έχω ξαναδώσει τα στοιχεία αυτά στη Βουλή και δεν έχουμε πάρει απάντηση, να μας πείτε ποιος ήταν ο πρώτος αξιόπιστος προϋπολογισμός που επιτέλους έγιναν τόσο σημαντικά πράγματα και επετεύχθησαν τόσα πολλά; 
     Τώρα μιλάτε για τα έσοδα. Μα δεν κατέρρευσαν τα έσοδα; Δυόμισι δισεκατομμύρια λιγότερα εισπράχθηκαν από το Φ.Π.Α.. Τι άλλη μαρτυρία θέλετε; Ο ελληνικός λαός, ο φτωχός και ταλαίπωρος εργαζόμενος τον πλήρωσε τον Φ.Π.Α. Δεν απεδόθη, όμως, από τους επαγγελματίες και όλους αυτούς οι οποίοι εισέπραξαν το Φ.Π.Α. Αυτά τα 2.500.000.000, ευρώ δεν πήγαν στις τσέπες κάποιων επιτηδείων, μαζί με τις φοροαπαλλαγές το 1.000.000.000, μαζί με την επιβάρυνση του 1% στο Φ.Π.Α., μαζί με τόσες επιβαρύνσεις, τις οποίες πράγματι δέχθηκε ο ελληνικός λαός.
      Και επειδή, επανήλθε πάλι η καραμέλα της αναδιανομής που έγινε από το δήθεν σκάνδαλο του Χρηματιστηρίου -και εμείς μιλάμε για σκάνδαλο που κάνει το ίδιο το κράτος, την αναδιανομή την κάνει το ίδιο το κράτος, ο ίδιος Υπουργός Οικονομικών- θέλω να σας πω ότι αυτή είναι εις βάρος του ελληνικού λαού και με όλα αυτά τα στοιχεία, τα οποία έχει ο Απολογισμός και ο Ισολογισμός και με τα όσα μας έχετε πει, κύριοι συνάδελφοι, είναι εκ των πραγμάτων αδύνατον εμείς να ψηφίσουμε αυτόν τον Απολογισμό και τον Ισολογισμό.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργακόπουλο ο οποίος ήταν ακριβώς στο χρόνο του και πάντα ουσιαστικός. 
     Κύριοι συνάδελφοι, πριν πάρει το λόγο ο κύριος Υπουργός, πρέπει να σας πω ότι η συνεδρίαση, όπως συμφωνήθηκε για να οργανωθεί, τελειώνει στο τετράωρο, δηλαδή στις 15.30΄. Αυτό σημαίνει όμως ότι αφού θα πάρει το λόγο ο κύριος Υπουργός και οι Κοινοβουλευτικοί Εκπρόσωποι του ΠΑ.ΣΟ.Κ. και της Νέας Δημοκρατίας, δεν μπορεί να γίνει, κύριε Υπουργέ και κύριε Καστανίδη, χρήση όλου του χρόνου που δικαιούστε. Άρα, δεν θα μιλήσουμε για παρεμβάσεις, εκτός αν θέλετε να μιλήσουμε αύριο. Δηλαδή δεν έχουμε περιθώριο να κάνετε, κύριε Υπουργέ, χρήση όλου του χρόνου σας και θα παρακαλέσω και τους Κοινοβουλευτικούς να είστε σύντομοι. 
     Ο κύριος Υπουργός έχει το λόγο. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα είμαι σύντομος , κύριε Πρόεδρε. 
     Αγαπητοί συνάδελφοι, κύριε Πρόεδρε, θα κάνω μία τεχνική διόρθωση στο κείμενο. 
     Στη σελίδα δεκαοκτώ της εισηγητικής έκθεσης στο σχέδιο νόμου για την κύρωση του Ισολογισμού του κράτους του οικονομικού έτους 2004, από το Ενεργητικό στη φράση «Αποτελέσματα Λογαριασμού Κρατικής Περιουσίας» να παραληφθεί ο αστερίσκος «*» καθώς και επίσης από τη φράση «Ανάλυση Αποτελεσμάτων Κρατικού Προϋπολογισμού» και να τοποθετηθεί ο αστερίσκος «*» στις λέξεις «Δημόσιο Χρέος». 
     Το καταθέτω στα Πρακτικά. 
     (Στο σημείο αυτό ο Υφυπουργός Οικονομίας και Οικονομικών κ. Δούκας καταθέτει για τα Πρακτικά την προαναφερθείσα διόρθωση,  η οποία έχει ως εξής: 
     «Στη σελίδα 18 της εισηγητικής έκθεσης Σχεδίου Νόμου για την κύρωση του Ισολογισμού του Κράτους του οικονομικού έτους 2004. 
     Από το Ενεργητικό στη φράση «Αποτελέσματα λογαριασμού κρατικής περιουσίας» να παραληφθεί ο αστερίσκος (*) καθώς και επίσης από τη φράση «Ανάλυση Αποτελεσμάτων Κρατικού Προϋπολογισμού».
     Να τοποθετηθεί ο αστερίσκος (*) στις λέξεις Δημόσιο Χρέος»)
     Αγαπητοί συνάδελφοι το 2004 ήταν μία περίεργη χρονιά. Η Κυβέρνησή μας εκλέχθηκε, αλλά ήταν υποχρεωμένη να κινηθεί στα πλαίσια των δεσμεύσεων που είχε αναλάβει η προηγούμενη κυβέρνηση και στα πλαίσια του προϋπολογισμού που είχε συντάξει η προηγούμενη κυβέρνηση. Προχωρήσαμε στην καταγραφή της κατάστασης και καθιερώθηκε ο όρος «απογραφή» για αυτή την καταγραφή. Ουσιαστικά όμως ήταν μία καταγραφή της κατάστασης που παραλάβαμε. 
     Διαμαρτυρηθήκατε ότι τα στοιχεία αυτής της καταγραφής ήταν πλαστά, ότι ήταν αυτογκόλ και ότι με τον τρόπο αυτό υποτιμήθηκε και διασύρθηκε η εικόνα της οικονομίας μας στο εξωτερικό. 
     Θέλω να κάνω τρεις επισημάνσεις:
     Πρώτον, για τον πυρετό δεν φταίει το θερμόμετρο. Το πρόβλημα δεν ήταν η έρευνα, ήταν η πραγματική κατάσταση που αποτύπωσε η έρευνα. Αν κάτι απαξίωσε τη χώρα αυτό ήταν οι πρακτικές της κυβέρνησης του ΠΑ.ΣΟ.Κ., ήταν το κρυφτούλι με την πραγματικότητα και ήταν η ίδια η κατάσταση που παραλάβαμε. 
     Δεύτερον, ήταν τέτοια τα ανοίγματα που δεν κρυβόντουσαν. Έχουμε αναφερθεί κατ’ επανάληψη στη Βουλή για τα εξοπλιστικά προγράμματα, ότι υπήρχε είτε η μέθοδος της καταγραφής με την τμηματική παραλαβή εξοπλιστικών συστημάτων, είτε με την μέθοδο των πληρωμών. Το ΠΑ.ΣΟ.Κ., αγαπητοί συνάδελφοι, δεν ακολουθούσε ούτε τη μία μέθοδο, ούτε την άλλη. Εφεύρε την μέθοδο της τελικής παραλαβής ενός οπλικού συστήματος. Δηλαδή αν επρόκειτο να παραλάβει σαράντα μιράζ έλεγε «θα τα καταγράψω ως παραλαβή, αφού παραλάβω και το τεσσαρακοστό. Τα τριάντα εννέα πρώτα, όταν τα παραλάβω δεν λογίζονται στις δαπάνες και το έλλειμμα». Και πάλι όμως, όταν παρέλαβε πλήρως και τελικά μία ολόκληρη σειρά οπλικών συστημάτων πάλι δεν τα κατέγραψε ως δαπάνη και δεν εμφανίστηκαν στα ελλείμματα. Εμφανίστηκαν άλλοτε ως προκαταβολές και άλλοτε ως χρεολύσια και ποτέ δε συμπεριλήφθηκαν στο έλλειμμα. Έδωσα στη Βουλή συγκεκριμένα στοιχεία για συγκεκριμένα οπλικά συστήματα.
     Μιλήσαμε για τα κρυφά χρέη στην Ε.Υ.Δ.Α.Π., τη Δ.Ε.Η., τον Ο.Τ.Ε., τα Κ.Τ.Ε.Λ. και μιλήσαμε για πολλά άλλα, αλλά και για τα νέα τοκομερίδια. Ο λόγος για τον οποίο αναφέρομαι στα νέα τοκομερίδια –θα σας πω σε μισό λεπτό τι ήταν αυτά- είναι για να δείξω ότι δεν κρυβόντουσαν πλέον τα πράγματα. 
     Επειδή η προηγούμενη κυβέρνηση δεν ήθελε να αποπληρώσει κάποια δάνεια, πήγε στις τράπεζες και είπε «αντί να σου ξεπληρώσω αυτά τα ομόλογα, να μου τα αντικαταστήσεις με νέα ομόλογα». Επειδή, όμως, τα νέα ομόλογα θα εμφανιζόντουσαν στο χρέος, τα βαφτίσανε νέα τοκομερίδια, αγαπητέ συνάδελφε. Και ως νέα τοκομερίδια, δηλαδή ως μελλοντικοί τόκοι, δεν εμφανιζόντουσαν ούτε στο χρέος, ούτε στο έλλειμμα. Πήγε κάποιος Ολλανδός,  ο οποίος είχε αγοράσει αυτά τα ομόλογα στην τράπεζά του στην Ολλανδία, να τα εξαργυρώσει, όπως μπορείς μεταπουλήσεις πριν τη λήξη τους τα ομόλογα –είναι διαπραγματεύσιμες αυτές οι ομολογίες- και του είπανε  ότι αυτά δεν είναι πουθενά καταγεγραμμένα, δεν υπάρχουν. Ψάχνοντας η τράπεζα της Ολλανδίας να βγάλει άκρη για τον πελάτη της, ανακάλυψε ότι αυτά ήταν μέρος ενός ποσού περίπου 5.000.000.000 ευρώ, τα οποία είχαν κρυφτεί από την τότε Κυβέρνηση, για να είναι εξωραϊσμένη η εμφάνιση των οικονομικών. Επαναλαμβάνω, ότι γι’ αυτό είπα πριν ότι δεν κρυβόντουσαν κάποια πράγματα.
     Τρίτον, αν κάτι φάνηκε, είναι ότι η κατάσταση τελικά ήταν χειρότερη και από αυτό που εμφανίσαμε εμείς στην απογραφή. Στις 23 Οκτωβρίου 2006 η Επιτροπή αναθεώρησε το έλλειμμα του 2004 στο 7,8% και φυσικά αναθεώρησε και το 2003 στο 6,1%. Πού ήταν η αρχική πρόβλεψη για έλλειμμα 1,2%; Επαναλαμβάνω, η ίδια η Επιτροπή, με τα στοιχεία που επεξεργάστηκε, η ίδια είπε ότι είναι 7,8% το έλλειμμα για το 2004. Μία διαφορά δηλαδή ταμειακά περίπου της τάξης του 11,1 δισεκατομμύρια ευρώ, μόνο για το 2004.
     Ένας συνάδελφος ανέφερε για την αναντιστοιχία χρέους και ελλείμματος επί Νέας Δημοκρατίας στη διετία 2005-2006. Το μόνο που θα επισημάνω, γιατί θα τα συζητήσουμε αυτά πολύ αναλυτικά και τώρα είμαστε εδώ για να συζητήσουμε το 2004 και όχι το 2006 ή το 2007, ότι μπέρδεψε την αύξηση του χρέους της κεντρικής κυβέρνησης με τα ελλείμματα της γενικής κυβέρνησης. 
     Λέμε λοιπόν: Τι αμφισβητείτε αγαπητοί συνάδελφοι από το ΠΑ.ΣΟ.Κ.; Τα στοιχεία της ευρωπαϊκής επιτροπής αν το έλλειμμα του 2004 ήταν πράγματι 7,8% ή όχι; Για το 2003 αμφισβητείτε αυτούς τους αριθμούς; Σας θυμίζω ότι το 2003 ήταν χρονιά πλήρους διακυβέρνησης της χώρας από το ΠΑ.ΣΟ.Κ..
     Δύο χαρακτηριστικά παραδείγματα. Στο Πρόγραμμα Δημοσίων Επενδύσεων το ΠΑ.ΣΟ.Κ. είχε προβλέψει για το 2003 ότι θα εισπράξει περίπου 4.000.000.000 ευρώ. Πόσα εισέπραξε τελικά; Περίπου ένα. Μία απόκλιση της τάξης του 75% περίπου. Και αν μου μιλήσει κανείς, όπως ένας συνάδελφος προηγουμένως, για την ωρίμανση των έργων, το ποια είναι η ωρίμανση των έργων το γνωρίζεις από πριν. Πριν καταθέσεις τον προϋπολογισμό έχεις κάνει τις εκτιμήσεις σου για το ποια από αυτά τα έργα ωριμάζουν, με ποιο ρυθμό, για να κάνεις και τη σωστότερη δυνατή πρόβλεψη.
     Ένα δεύτερο στοιχείο. Το 2003 –πάλι με τα στοιχεία του ΠΑ.ΣΟ.Κ., καμία σχέση με την απογραφή- η τότε κυβέρνηση υπολόγιζε ότι θα χρειάζεται για να καλύψει τις ανάγκες της περίπου 26,9 δισεκατομμύρια ευρώ. Ξέρετε πόσα δανείστηκε τελικά μέσα στο 2003; Δανείστηκε 39,6 δισεκατομμύρια. Δηλαδή περίπου 13.000.000.000 ευρώ παραπάνω. Αυτά σύμφωνα με τα στοιχεία του ίδιου του ΠΑ.ΣΟ.Κ. και του προϋπολογισμού. Ήταν μία απόκλιση της τάξης του 47%. 
     Δεν σας προβλημάτισε αυτό αγαπητοί συνάδελφοι από το ΠΑ.ΣΟ.Κ.; Δεν διακρίνατε κάποια παθογένεια; Δεν πήγατε στην Ευρωπαϊκή Ένωση να καταγγείλετε την απογραφή; Πείτε μας τι έγινε, τι σας είπαν οι Ευρωπαίοι όσον αφορά την ορθότητα ή μη των νέων στοιχείων ;
     Μιλήσανε πολλοί συνάδελφοι της Αντιπολίτευσης για την αναθεώρηση του Α.Ε.Π.. Άκουσα κυριολεκτικά έκπληκτος την κ. Παπανδρέου να ρωτάει «με ποιο δικαίωμα η Νέα Δημοκρατία έκανε αναθεώρηση που θα έχει σοβαρό ταμειακό κόστος». Τι μας είπε η κυρία συνάδελφος; Πως τα στοιχεία της αναθεώρησης του Α.Ε.Π. είναι λάθος; Ότι είναι πλαστά; Όχι, δεν μας είπε αυτό. Τις έρευνες τις έκανε η Εθνική Στατιστική Υπηρεσία με βάση πολύ λεπτομερείς οδηγίες από την Ευρωπαϊκή Στατιστική Υπηρεσία, χωρίς παρέμβαση της Κυβέρνησης ή του αρμόδιου Υπουργού και τα στοιχεία τα ελέγχει η Ευρωπαϊκή Στατιστική Υπηρεσία. Αν τα καταγγείλει κανείς ως πλαστά, πρέπει να μας πει από πού βγαίνει και προκύπτει αυτή η πλαστότητα. Εκτός αν είναι μία κουβέντα που την αφήνουμε και ό,τι πιάσει. Δεν έχετε όμως στοιχεία για τη μη ορθότητα αυτής της Αναθεώρησης. 
     Μας είπε όμως, η κυρία συνάδελφος κάτι πολύ χειρότερο: Ότι κακώς έγινε η Αναθεώρηση ως θέμα αρχής, γιατί αν δηλώσουμε τελικά υψηλότερο Α.Ε.Π. –το δηλώνουμε περισσότερο επειδή είναι περισσότερο- αυτό θα έχει κάποιο κόστος. Είπε, λοιπόν, με άλλα λόγια «πείτε ψέματα στους Ευρωπαίους, κάντε το κορόιδο, γιατί συμφέρει ταμειακά. Ας τα βρούνε μόνοι τους οι Ευρωπαίοι όταν ψάξουν και όταν ανακαλύψουν», όπως εκείνος ο Ολλανδός βρήκε για τα νέα τοκομερίδια.
     Αυτή είναι η φιλοσοφία του ΠΑ.ΣΟ.Κ., αγαπητή συνάδελφε; Ότι το ψέμα και η κοροϊδία είναι θεμιτά, όταν βολεύουν; Αυτό διδάσκει κανείς στα παιδιά του; Είναι αυτό επίσημη θέση του ΠΑ.ΣΟ.Κ.; Είναι επίσημη θέση του αρχηγού του ΠΑ.ΣΟ.Κ. και των συναδέλφων Βουλευτών; Θα μου επιτρέψετε να αμφιβάλλω.
     Δεν μιλάμε για διαφορά στις μεθόδους ή για διαφορές στην πολιτική. Αυτές οι διαφορές είναι θεμιτές και είναι διαφορές πάνω από το τραπέζι. Όμως η κουβέντα που έγινε προηγουμένως δείχνει ένα χάσμα στην αντίληψη, ένα χάσμα, που δεν τιμά κανέναν μας. Και μην ξεχνάμε ότι η απόφαση για την Αναθεώρηση πάρθηκε επί ΠΑ.ΣΟ.Κ. το 2002 και μεγάλο μέρος αυτής χρηματοδοτήθηκε από την Ευρωπαϊκή Ένωση. 
     Αγαπητοί συνάδελφοι, είπα ότι θα είμαι σύντομος. Οι θετικές κρίσεις της Ευρωπαϊκής Επιτροπής και του κ. Αλμούνια για το έλλειμμα, φυσικά, και δεν μας κάνουν να πανηγυρίζουμε, απλά μας δίνουν θάρρος να συνεχίσουμε. Η διαδρομή από το 7,8% έλλειμμα το 2004 στο κάτω από το 3% το 2006 και 2007 ήταν ανηφορική, επίμονη, δύσκολη και άχαρη. Και ποιος δεν θα ήθελε να είναι πιο ευχάριστος; Ήταν όμως απαραίτητη. Το νοικοκύρεμα είναι ωφέλιμο για τους πολλούς. Όχι για τους λίγους, όχι για αυτούς που τα καταφέρνουν μια χαρά ούτως ή άλλως, αλλά για αυτούς που μάχονται κάθε μέρα για ένα καλύτερο αύριο για τον εαυτό τους και για την οικογένειά τους. Για αυτούς δουλεύουμε, για αυτούς θα πετύχουμε.
     Ευχαριστώ κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Και εμείς ευχαριστούμε που ήσασταν συνεπής στο χρόνο σας.
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ευχαριστώ πολύ. Θα είμαι σύντομος, όπως άλλωστε υποσχέθηκα, πολύ συντομότερος του Υπουργού. Και θα είμαι σύντομος για δύο βασικά λόγους, πρώτον, γιατί θα έχουμε την ευκαιρία σε λίγες εβδομάδες να διεξαγάγουμε έναν αναλυτικό διάλογο στη συζήτηση του προϋπολογισμού για το επόμενο έτος και δεύτερον, γιατί ο κύριος Υφυπουργός κατ’ επανάληψη έχει ισχυριστεί τα ίδια πράγματα, έστω και αν τον διαψεύδουν οι εκθέσεις που ο ίδιος ή ο Υπουργός του υπογράφει, όπως επίσης αν τον διαψεύδουν ακόμη και οι εκθέσεις της Ευρωπαϊκής Επιτροπής. 
     Μου δίνετε την εντύπωση μερικές φορές, κύριε Υφυπουργέ, ότι πνίγεστε σε μια κουταλιά νερό. Θα δώσω μόνο ένα παράδειγμα για τη φιλοσοφία που διέπει την Κυβέρνησή σας και ενδεχομένως τους δικούς σας λόγους. Αμέσως μετά θα διατυπώσω ένα γενικό ερώτημα. Έτσι θα αντιμετωπίσω αυτά τα οποία ισχυρίζεσθε. 
     Εγκαλέσατε για σειρά πραγμάτων τις προηγούμενες κυβερνήσεις του ΠΑ.ΣΟ.Κ.. Μεταξύ αυτών εγκαλέσατε την κυβέρνηση του ΠΑ.ΣΟ.Κ, διότι κατά πρόβλεψη του προϋπολογισμού της έπρεπε να δανειστεί περίπου 6,5 δισεκατομμύρια ευρώ το 2003, που ήταν πλήρες έτος διακυβέρνησης, και τελικώς δανείστηκε επιπλέον 19.000.000.000 ευρώ. Υποθέτω ότι, για να εγκαλείτε την κυβέρνηση του ΠΑ.ΣΟ.Κ., κάτι σοφότερο επράξατε εσείς, ενδεχομένως, ήσασταν ακριβέστεροι στους υπολογισμούς σας απ’ ό,τι η κυβέρνηση του ΠΑ.ΣΟ.Κ., αλλάξατε την πρακτική και ως «μεγάλοι εξυγιαντές» έχετε τη δυνατότητα να κρίνετε τις προηγούμενες κυβερνήσεις. 
     Είναι ή δεν είναι αληθές, κύριε Υπουργέ, ότι παραλάβατε προϋπολογισμό του 2004 που κατήρτισε το ΠΑ.ΣΟ.Κ.; Στον προϋπολογισμό αυτόν η πρόβλεψη ήταν ο δανεισμός της χώρας, σύμφωνα με τα στοιχεία τα οποία εσείς δίνετε, να ανέρχεται στα 22,13 δισεκατομμύρια ευρώ. Εκτελέσατε τον προϋπολογισμό αυτόν εσείς και ο δανεισμός της χώρας έφτασε, πάλι σύμφωνα με τα δικά σας στοιχεία, στα 43,5 δισεκατομμύρια ευρώ. Δηλαδή, είχαμε μια αύξηση του δανεισμού κατά τη δική σας διαχείριση και εκτέλεση του προϋπολογισμού του 2004 στα 21,4 δισεκατομμύρια ευρώ ή ποσοστιαία κατά 96,7%. 
     Πώς είναι δυνατόν, κύριε Υφυπουργέ, να εγκαλείτε μια Κυβέρνηση για αύξηση του δανεισμού κατά 19.000.000.000 ευρώ, όταν εσείς αυξάνετε κατά 96,7% τον δανεισμό της χώρας στον πρώτο προϋπολογισμό που εκτελέσατε;
     ΘΕΟΔΩΡΟΣ ΚΑΡΑΟΓΛΟΥ: Κύριε Καστανίδη... γιατί;
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Καράογλου, το γιατί ρωτήστε το στον Υφυπουργό σας, όχι σ’ εμένα. Τις εξηγήσεις επί των αναπάντητων ερωτημάτων ζητήστε τις από τον Υφυπουργό σας. Εάν έχετε καμία καλύτερη εξήγηση, παρακαλώ να την ακούσουμε και να την ακούσει κυρίως ο ελληνικός λαός. 
     Κύριε Πρόεδρε, ανέφερα μόνο ένα παράδειγμα από την πληθώρα των κακών υπολογισμών που έκανε προηγουμένως ο κύριος Υφυπουργός, από την πληθώρα των επιχειρημάτων που κατά καιρούς εμφανίζει η Κυβέρνησή του και είναι ανακριβή.
     Ανακοίνωσε υπερηφάνως ο κύριος Υφυπουργός, ότι δεν είναι υπερήφανος για τα καλά σχόλια της Επιτροπής και για τις πολλές επιτυχίες της Κυβέρνησης. Όπως ξέρετε, λίγο πριν σας είπε, κύριε Πρόεδρε, και είπε και στο Σώμα ο κύριος Υφυπουργός ότι ο κ. Αλμούνια και η Ευρωπαϊκή Στατιστική Υπηρεσία ανήγαγε το τελικό έλλειμμα στο ύψος του 7,8% και ότι θα είναι κάτω του 3% η επίδοση της χώρας ως προς το έλλειμμα την επόμενη χρονιά, δηλαδή,  θα έχουμε περίπου πέντε ποσοστιαίες μονάδες βελτίωση. Επίσης, ισχυρίζεται η Κυβέρνηση μονίμως και συστηματικά –βασίμως όπως λέει η ίδια- ότι επί πολλά χρόνια καταδολίευε έναντι της Ευρωπαϊκής Ένωσης τα στοιχεία η ελληνική Κυβέρνηση και ότι, εν πάση περιπτώσει, κατέγραφε αρνητικές συνεχείς επιδόσεις.
     Είναι γνωστό επίσης ότι κατά την απογραφή, κύριε Υφυπουργέ, μετρήσατε μελλοντικές πληρωμές και τις μεταφέρατε στους προϋπολογισμούς του ΠΑ.ΣΟ.Κ. τουλάχιστον από το 1999, δηλαδή, μελλοντικές πληρωμές άρχισαν να καταγράφονται και να μεταφέρονται στους προϋπολογισμούς του ΠΑ.ΣΟ.Κ. με έμφαση το 2003 ξεκινώντας όμως από το 1999. 
     Αυτό, λοιπόν, που ισχυρίζεσθε είναι ότι χρειάστηκε το ΠΑ.ΣΟ.Κ. πέντε τουλάχιστον χρόνια, για να εκτινάξει το έλλειμμα στο 7,8%. Και όπως γνωρίζετε, η «ανασυγκρότηση», κύριε Υφυπουργέ, σε κάθε περίπτωση, όπως και στην οικονομία, είναι δυσκολότερη της «καταστροφής». Ακολουθώ τα βήματα των συλλογισμών σας. Υπολογίζετε και είμαι σίγουρος ότι όλοι δέχεστε ότι, όταν «αποδιαρθρώνεις», «αποδομείς», όταν δημιουργείς «καταστροφικές συνέπειες», επιτελείς ευκολότερο «έργο» από το να ανασυγκροτήσεις. 
     Τώρα πώς γίνεται, κύριε Υφυπουργέ, μία κυβέρνηση, όπως η κυβέρνηση του ΠΑ.ΣΟ.Κ., να χρειάζεται πέντε έτη «συστηματικής προσπάθειας» –πάλι σε εισαγωγικά οι λέξεις- για να εκτινάξει το έλλειμμα στο 7,8% και χρειαστήκατε μόνο δύο εκτελεσμένους προϋπολογισμούς, για να κατεβάσετε πέντε ποσοστιαίες μονάδες το έλλειμμα; Αυτό μόνο ταχυδακτυλουργοί μπορούνε να το αποδείξουν. Άρα κάτι συμβαίνει ή έχετε κάποιες εκπληκτικές ικανότητες τις οποίες δεν έχω αντιληφθεί; Θα ήταν πολύ χρήσιμο αν μας έδειχναν τη μεθοδολογία. Πώς είναι δυνατόν το 7,8% να χρειάζεται τουλάχιστον πέντε χρόνια «συνεχούς προσπάθειας» από το ΠΑ.ΣΟ.Κ. και να φτάσετε εσείς στο 2,8%, δηλαδή να επιτύχετε πέντε μονάδες μείωσης του ελλείμματος μέσα σε δύο εκτελεσμένους προϋπολογισμούς; 
     Γι' αυτό δύο εξηγήσεις μπορούν να υπάρξουν, κύριε Πρόεδρε. Ή η Κυβέρνηση έχει ταχυδακτυλουργικές ικανότητες που εγώ δεν τις έχω δει -αν τις έχει δει ο ελληνικός λαός ή αν τις έχετε δει εσείς ή κάποιος συνάδελφος, να μας υποδείξει ποιες είναι- ή διαφορετικά, κάτι άλλο στραβό συμβαίνει. Και το μόνο στραβό που συμβαίνει είναι ότι η απογραφή της Νέας Δημοκρατίας υπήρξε το απόλυτο ψεύδος. Στο απόλυτο ψεύδος στηρίξατε την υπαναχώρησή σας από τα υπεσχημένα προς τον ελληνικό λαό, στο απόλυτο ψεύδος θα στηρίξετε και τη μαγική εικόνα ότι όλα τώρα διορθώθηκαν, για να προχωρήσετε στο θεάρεστο έργο σας εν’ όψει των εκλογών. Δεν υπάρχει άλλη εξήγηση. 
     Θα ήμουν ευτυχής αν μου έδινε κάποιος άλλη εξήγηση. Ειδάλλως, θα επιμείνω στη λογική θεώρηση των πραγμάτων, ότι το απόλυτο ψεύδος συνόδευε την απογραφή της Νέας Δημοκρατίας και το απόλυτο ψεύδος θα συνοδεύσει και όσα θα ακολουθήσουν το 2007.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καστανίδη.
     Ορίστε, κύριε Υπουργέ, έχετε το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κατ’ αρχάς χαίρομαι που εκπλήσσεται ο κύριος συνάδελφος για το μέγεθος της προόδου. Νομίζω ότι αυτό είναι ιδιαίτερα θετικό.
     Δεύτερον, χαρακτηρίζει την απογραφή ως μέγα ψέμα. Αυτό σημαίνει, κύριε συνάδελφε, ότι δεν έχετε καταλάβει τίποτα ακόμη. Είστε ακόμα στο 2003 – 2004. Θα περίμενε κάποιος από όλες αυτές τις κουβέντες, που έχουν γίνει, ότι κάτι θα έχετε κατανοήσει, ότι υπήρχε μία παθογένεια εκείνη την περίοδο. Να μας επισημάνετε λάθη δικά μας, να το καταλάβω. Ουδείς αλάνθαστος. Να μας λέτε, όμως, ότι εκείνη την περίοδο δεν έγινε τίποτα λάθος όταν ένα σωρό ελεγκτές της Ευρωπαϊκής Ένωσης έχουν ενσκήψει στα στοιχεία της ελληνικής οικονομίας, αυτό μου φαίνεται εντελώς παράλογο. Κρίμα. Λυπάμαι. 
     Τρίτον, αναφέρατε ότι το 2004 ο δανεισμός πράγματι ήταν μεγαλύτερος από αυτόν που είχε προβλέψει το ΠΑ.ΣΟ.Κ.. Μα, δεν ακούσατε τι ανέφερα προηγουμένως, κύριε συνάδελφε; Έντεκα δισεκατομμύρια διαφορά ήταν μόνο το έλλειμμα. Σε αυτό εάν προσθέσεις την πληρωμή των κρυφών ελλειμμάτων, έκλεισε αμέσως η διαφορά. Μα, γι’ αυτό δεν έγινε ολόκληρη κουβέντα προηγουμένως;
     Ευχαριστώ, κύριε Πρόεδρε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να έχω το λόγο για μισό λεπτό;
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, το πρώτο πράγμα που θέλω να σας πω είναι ότι στο ερώτημα που διατύπωσα, πώς κλείνουν και πώς ανοίγουν οι ψαλίδες με το έλλειμμα, είδα ότι σωφρόνως ποιήσατε και δεν εδώσατε καμία απάντηση.
     Σε ό,τι αφορά τη δυνατότητα κατανοήσεως όσων λέτε πρέπει να σας πω ότι υπάρχουν δύο επίσης εξηγήσεις γιατί δεν τα κατανοεί το Κοινοβουλευτικό Σώμα και ο ελληνικός λαός.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όχι ο ελληνικός λαός, κύριε συνάδελφε. Για τον εαυτό σας να μιλάτε, όχι για τον ελληνικό λαό.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ωραία. 
     Να μιλήσω για εμένα.
     Η μία εξήγηση είναι ότι πιθανότατα δεν έχω τις αντιληπτικές ικανότητες.
     Η άλλη εξήγηση είναι ότι ο δάσκαλος, που θέλει να πείσει για τη διδαχή του, όχι μόνο δεν είναι επαγωγός, αλλά δεν ξέρει τι του γίνεται. Σε αυτήν την περίπτωση, τη δεύτερη, που μάλλον επιβεβαιώνεται, οφείλεται και το γεγονός ότι δεν απαντάτε στα ερωτήματα που διατύπωσα.
     ΠΡΟΕΔΡΕΥΩΝ (Γεώργιος Σούρλας): Τα φραστικά σχήματα έχουν και αυτά τη θέση τους…
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν θ’ απαντήσω, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Όχι, δεν θέλουμε να απαντήσετε, ούτε υποτιμητικό ήταν για τον κ. Καστανίδη. Τα φραστικά σχήματα και οι φραστικές αντιπαραθέσεις έχουν τη θέση τους. Και οι δύο, όμως, είστε κοινοβουλευτικοί άνδρες επιπέδου και νομίζω ότι η ουσία είναι εκείνη η οποία μένει και καταγράφεται.
     Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο, με την παράκληση και αυτός να περιοριστεί στο χρόνο, όπως και ο Υπουργός και ο Κοινοβουλευτικός Εκπρόσωπος του ΠΑ.ΣΟ.Κ., δηλαδή στα δέκα λεπτά.
     ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα είχε κάποιο νόημα αυτό που χαρακτηρίσατε προηγουμένως ως φραστική αντιπαράθεση εάν γι’ αυτά τα θέματα δεν υπήρχε εδραία πεποίθηση του ελληνικού λαού για το ποιος ευθύνεται για τη δυσχερή θέση που έχει σήμερα η οικονομία της χώρας και ποιος ευθύνεται για το ότι τα πράγματα δεν είναι καλύτερα εν σχέσει με το γεγονός ότι όλοι θα θέλαμε να είναι καλύτερα.
     Όσο κι αν μεγεθύνεται η έκπληξη του κ. Καστανίδη για την επίδοση μειώσεως του ελλείμματος, ο ελληνικός λαός δεν παύει κατ΄ επανάληψη σε ειδικές σφυγμομετρήσεις, που έχουν γίνει προς τούτο, να αποδίδει την κατάσταση της οικονομίας σε σφάλματα του ΠΑ.ΣΟ.Κ.. Και μπορεί να παραδεχθούμε όλοι ότι η κατάσταση θα έπρεπε και θα θέλαμε να είναι ακόμα καλύτερη. Κανείς, όμως, δεν αποδίδει το μέγεθος της ευθύνης στη Νέα Δημοκρατία. Είναι σαν να κλέβει κάποιος Εκκλησία, κατά τη λαϊκή έκφραση, όταν συνεχώς αποδίδει τις ευθύνες για τη σημερινή οικονομική κατάσταση στο ΠΑ.ΣΟ.Κ.. Δεν είναι κάτι πρωτότυπο πλέον, δεν είναι κάτι νικηφόρο πολιτικά και δεν είναι και κάτι ενδιαφέρον. Αυτό έχει κατοχυρωθεί στο ΠΑ.ΣΟ.Κ.. Του ανήκει αυτή η ευθύνη και του ανήκει με βούλα λαϊκής επιταγής. 
     Συνεπώς όταν ο Κοινοβουλευτικός Εκπρόσωπός του σήμερα διαπορεί για την προσπάθεια, η οποία απέδωσε τα τελευταία δύο χρόνια και μείωσε το έλλειμμα της χώρας, περισσότερο, κατά βάθος, διαπορεί όχι τόσο για τις δικές μας προσπάθειες ή για το δικό μας νοικοκύρεμα, αλλά ίσως να διαπορεί γιατί δεν τους μοιάζουμε. Και διαπορεί πώς κατάφερε, παρά τις πιέσεις του λαϊκισμού και των ανεδαφικών παροχών, αυτή η Κυβέρνηση με τη μέθοδο της ήπιας προσαρμογής, με τη μέθοδο που θεωρεί ότι απευθύνεται σε ώριμους πολίτες και όχι σε πολίτες οι οποίοι θέλγονται ή τέρπονται σε χαϊδέματα φραστικά ή προσωρινών παροχών, που ωστόσο υπονομεύουν την οικονομία, να απεγκλωβιστεί από αυτό που το ΠΑ.ΣΟ.Κ. δεν μπόρεσε να απεγκλωβιστεί.
     Ε, λοιπόν, η Νέα Δημοκρατία και απεγκλωβίζεται εύκολα από τέτοιες πρακτικές και φέρνει αποτελέσματα. Και κακώς ο κ. Καστανίδης εκφράζει με τόσο έντονο τρόπο την έκπληξή του. Να επιφυλάξει την έκπληξή του, γιατί θα έρθουν και πολύ καλύτερα γεγονότα, πολύ καλύτερα μέτρα, τα οποία, απ’ ό,τι φαίνεται, η έκπληξή του δεν θα μπορέσει να τα αντικρίσει.
     Ο Απολογισμός και ο Ισολογισμός του 2004 είναι πράξεις τυπικές ως προς το γεγονός ότι δεν μπορούμε να αφήσουμε ατακτοποίητους λογαριασμούς. Είναι όμως και ουσιαστικές, γιατί καλό είναι να βλέπουμε και το κλείσιμο των χρήσεων.
     Όλα τα ερωτήματα, που ηγέρθησαν, απαντώνται κατά τη γνώμη μου με τρία μόνο μεγέθη. Ο κύριος Υπουργός, ο κ. Δούκας, τα ανέλυσε παραστατικότατα. Εγώ θα τα περιορίσω σε τρία μεγέθη.
     Ο προϋπολογισμός του 2004, που κληρονόμησε η Νέα Δημοκρατία, είχε μία σαφή υποεκτίμηση εξόδων. Προέβλεπε γύρω στα 63.000.000.000 έξοδα. Δεν προέβλεπε –φανταστείτε- ούτε καν το γεγονός ότι το 2004 υποχρεωτικά θα πηγαίναμε σε εκλογές. Δεν υπήρχε πρόβλεψη για το κόστος της εκλογικής διαδικασίας. Δεν υπήρχε πρόβλεψη για το σύνολο του κόστους των Ολυμπιακών Αγώνων, που μόλις πρόσφατα ο κύριος Υπουργός ανακοίνωσε ότι τελικά, οριστικά έφτασε –αν δεν κάνω λάθος, κύριε Δούκα- τα 8,5 δισεκατομμύρια ευρώ, τη μερίδα του λέοντος του οποίου ποσού κατέβαλε το ελληνικό δημόσιο. Ούτε 2.000.000.000 δεν κατέβαλε η Εταιρεία «Ολυμπιακοί Αγώνες 2004».
     Δεύτερο μέγεθος, που καταδεικνύει την προβληματικότητα της κληροδοτηθείσας καταστάσεως, είναι ότι τελικά οι δαπάνες του 2004 έκλεισαν στα 84.000.000.000 ευρώ. Πρόβλεψη 64.000.000.000, κλείσιμο 84.000.000.000. Είκοσι δισεκατομμύρια ευρώ –για να τα στρογγυλέψω, είναι κάτι λιγότερο- ήταν η εσκεμμένη υποεκτίμηση. Και το «εσκεμμένη» είναι η αισιόδοξη εκδοχή, γιατί η εκδοχή ότι έγινε κατά λάθος είναι πολύ πιο μοιραία και κακοχαρακτηρίζει αυτούς οι οποίοι έκαναν αυτές τις εκτιμήσεις. Προτιμώ να το έκαναν εσκεμμένα, παρά από λάθος.
     Ο τρίτος αριθμός, ο οποίος καταδεικνύει τη δυσκολία της καταστάσεως, είναι ότι το 2004 το ελληνικό δημόσιο, δηλαδή όλοι μας, κατέβαλε 41,5 δισεκατομμύρια ευρώ για εξυπηρέτηση του δημοσίου χρέους. Δηλαδή, οι δαπάνες για τόκους και χρεολύσια το 2004 έφτασαν περίπου στο μισό των συνολικών δαπανών του δημοσίου.
     Νομίζω ότι αυτά τα τρία στοιχεία δείχνουν τι εκτροχιασμένη κατάσταση παρέλαβε η Νέα Δημοκρατία και με πόση σύνεση και πόση τάση νοικοκυρέματος τα παρακολούθησε και τα διορθώνει ολοένα και περισσότερο.
     Το ότι ο Υπουργός Οικονομικών δεν πανηγύρισε για την έκθεση της Ευρωπαϊκής Επιτροπής, τη φθινοπωρινή, δεν οφείλεται σε μία ηττοπαθή αντιμετώπιση των επιτευγμάτων της Κυβερνήσεως, αλλά οφείλεται στο ότι εκτός από τη μείωση των ελλειμμάτων, εκτός από την ήπια προσαρμογή, εκτός από τη στροφή προς την περιφέρεια, το στοίχημα που αγωνιά να κερδίσει η Κυβέρνηση, να κερδίσει η πολιτεία σήμερα έναντι των παραγόντων της οικονομίας είναι μία λέξη:
     Είναι η λέξη «αξιοπιστία», διότι τα νούμερα, κύριε Πρόεδρε, παλεύονται, τα ελλείμματα παλεύονται, το χρέος παλεύεται, ο πληθωρισμός παλεύεται, η ανεργία παλεύεται. Αυτό που δύσκολα η πολιτεία επανακτά, είναι η αξιοπιστία της, όταν συναλλάσσεται με τους ιδιώτες, όταν νομοθετεί, όταν καλεί τον ιδιωτικό τομέα να κάνει επενδύσεις. Αυτό είχε αποσαρθρωθεί και αυτό το κεφάλαιο η Νέα Δημοκρατία σιγά-σιγά το ανακτά όχι προς όφελός της αλλά προς όφελος της χώρας και της εθνικής οικονομίας. Σήμερα μόλις οι εφημερίδες αναφέρουν ότι το ελληνικό Χρηματιστήριο, για το οποίο πρέπει να είμαστε πάντα επιφυλακτικοί όταν μιλάμε, γιατί ούτε να πανηγυρίζουμε ούτε να θρηνούμε πρέπει, έχει καταφέρει να πείσει τον εξωτερικό παράγοντα εις τρόπον ώστε στις μετοχές των μεγαλυτέρων εισηγμένων εταιρειών -αυτά που διάφοροι τώρα γνώστες της αγγλικής και της οικονομολογικής γλώσσας αποκαλούν, κύριε Πρόεδρε, και συμπαθάτε με για την παρεκτροπή μου, γιατί είμαι και εγώ μάλλον ντεμοντέ και δεν λέω τέτοιες εκφράσεις, αλλά θα υποκύψω, ως blue chips- έχουν επενδυθεί πολλά κεφάλαια, εις τρόπον ώστε το 50% των μετοχών των καλών εταιρειών που είναι εισηγμένες στο Χρηματιστήριο, βρίσκεται στα χέρια ξένων παραγόντων. Αυτό άλλοτε θα φάνταζε υποδούλωση, αλλά σήμερα είναι εμπιστοσύνη και με το σήμερα συμφωνούμε.
     Επίσης, τον Οκτώβριο έγιναν ξένες επενδύσεις, εισήχθη ξένο κεφάλαιο στη χώρα μας ύψους 1.000.000.000 ευρώ. Αυτό δεν έγινε ούτε από φιλάνθρωπους ούτε από φιλέλληνες ούτε από εξαιρετικά ριψοκίνδυνους. Αυτό έγινε από συγκροτημένες οικονομικές κινήσεις, οι οποίες έχουν μελετηθεί και οι οποίες πέρα από τη μείωση του ελλείμματος, πέρα από τη μείωση του χρέους, πέρα από την ανάπτυξη μιας οικονομίας εξωστρεφούς που βασίζεται στον ιδιωτικό τομέα περισσότερο παρά στο κρατικοδίαιτο μοντέλο, πείθονται ότι αξίζει τον κόπο να γίνει αυτό.
     Αξίζει συνεπώς τον κόπο –αυτό είναι το συμπέρασμα όλων αυτών των συζητήσεων- να στηρίξουμε αυτήν την πολιτική. Αξίζει τον κόπο να συνεχίσουμε αυτήν την πολιτική. Αξίζει τον κόπο να ψηφίσουμε και τον Απολογισμό του κράτους, γιατί είναι ένα σημαντικό βήμα αποκατάστασης της αξιοπιστίας, η οποία αποτελεί την προμετωπίδα των επιτευγμάτων της οικονομικής πολιτικής  της Νέας Δημοκρατίας.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Τασούλα.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.32΄ λύεται η συνεδρίαση για αύριο ημέρα Πέμπτη 9 Νοεμβρίου 2006 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης  επί των σχεδίων νόμων του Υπουργείου Οικονομίας και Οικονομικών: «α. Κύρωση του Απολογισμού του Κράτους οικονομικού έτους 2004. β. Κύρωση του Ισολογισμού του Κράτους οικονομικού έτους 2004», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
                                                                       1

