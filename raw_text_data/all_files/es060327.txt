      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Β’
      ΣΥΝΕΔΡΙΑΣΗ ΡΙ’
      Δευτέρα 27 Μαρτίου 2006
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας του Βουλευτή κ. Α. Σπηλιωτόπουλου, σελ.
      3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Χρυσοπηγής Χανίων, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 28 Μαρτίου 2006, σελ.
      4. Συζήτηση αναφορών και  ερωτήσεων:
      α. Προς την Υπουργό Τουριστικής Ανάπτυξης σχετικά με την υπαγωγή στο πρόγραμμα «Ενίσχυση των Μικρομεσαίων Επιχειρήσεων στον Τουρισμό-Γ’ κύκλος» των επιχειρήσεων εκμετάλλευσης εγκαταστάσεων ειδικής τουριστικής υποδομής και ειδικότερα των εγκαταστάσεων ιαματικών πηγών κ.λπ., σελ.
      β. Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την εφαρμογή του θεσμού της Μεταφοράς του Συντελεστή Δόμησης κ.λπ., σελ.
      γ. Προς τον Υπουργό Υγείας και Κοινωνικής Αλληλεγγύης σχετικά με τη λήψη μέτρων αντιμετώπισης των προβλημάτων στο Γενικό Νοσοκομείο Νίκαιας κ.λπ., σελ.
      δ. Προς τον Υπουργό Αγροτικής Ανάπτυξης και Τροφίμων σχετικά με την οριστικοποίηση των δικαιωμάτων των παραγωγών σύμφωνα με την νέα ΚΑΠ κ.λπ., σελ.
      5. Συζήτηση Επίκαιρης Επερώτησης Βουλευτών του ΠΑΣΟΚ προς τον Υπουργό Αγροτικής Ανάπτυξης και Τροφίμων σχετικά με την σημερινή κατάσταση των Ελληνικών Γεωργικών Ασφαλίσεων, σελ.
      ΟΜΙΛΗΤΕΣ
      Α. Επί των Επικαίρων Ερωτήσεων:
      ΓΙΑΝΝΟΠΟΥΛΟΣ Α., σελ.
      ΚΑΛΟΓΙΑΝΝΗΣ Σ., σελ.
      ΚΕΓΚΕΡΟΓΛΟΥ Β., σελ.
      ΚΟΝΤΟΣ Α., σελ.
      ΝΙΚΟΛΑΙΔΟΥ Β., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΕΤΡΑΛΙΑ-ΠΑΛΛΗ Φ., σελ.
      ΣΓΟΥΡΙΔΗΣ Π., σελ.
      Β. Επί της Επίκαιρης Επερώτησης:
      ΑΝΤΩΝΙΟΥ Τ., σελ.
      ΑΡΓΥΡΗΣ Ε., σελ.
      ΚΟΝΤΟΣ Α., σελ.
      ΜΑΓΓΙΝΑΣ Β., σελ.
      ΜΑΝΙΑΤΗΣ Ι., σελ.
      ΜΕΡΕΝΤΙΤΗ Α., σελ.
      ΜΠΑΣΙΑΚΟΣ Ε., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΓΕΩΡΓΙΟΥ Α., σελ.
      ΣΙΔΗΡΟΠΟΥΛΟΣ Α., σελ.
      ΣΚΟΠΕΛΙΤΗΣ Σ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ  Β΄ 
      ΣΥΝΕΔΡΙΑΣΗ  ΡΙ΄
      Δευτέρα 27 Μαρτίου 2006
      Αθήνα, σήμερα στις 27 Μαρτίου 2006, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κύρια Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία το Σωματείο Επιστημόνων Κέντρων Μελισσοκομίας ζητεί τη θεσμοθέτηση των Μελισσοκομικών Κέντρων.
      2) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Σωματείο Εργατοϋπαλλήλων Επεξεργασίας Γάλακτος Νομού Ξάνθης ζητεί την έγκριση του επενδυτικού προγράμματος της εταιρείας «ΡΟΔΟΠΗ ΑΕ».
      3) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Σύνδεσμος Συνταξιούχων ΔΕΗ Μεγαλόπολης ζητεί τη μείωση της συμμετοχής των συνταξιούχων στην αγορά φαρμάκων κ.λπ.
      4) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Σωματείο Σχολικών Τροχονόμων  Μακεδονίας που εδρεύει στη Θεσσαλονίκη ζητεί την εφαρμογή του ν. 3174/03 όσον αφορά στη σχέση εργασίας των μελών του κ.λπ.
      5) Ο Βουλευτής Α’ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Αριστοτέλειο Πανεπιστήμιο Θεσσαλονίκης ζητεί να λειτουργήσει στο Γενικό Νοσοκομείο «ΠΑΠΑΓΕΩΡΓΙΟΥ», Μονάδα Εντατικής Θεραπείας και Εγκαυμάτων Παίδων.
      6) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Ομάδα Παραγωγών «Η ΔΗΜΗΤΡΑ» που εδρεύει στο Νομό Καρδίτσας ζητεί την άμεση αποπληρωμή του ποσού που οφείλει στην Ομάδα, η βιομηχανία ΠΡΟΝΤΑΚΤΑ.
      7) Οι Βουλευτές Μαγνησίας κ. ΝΙΚΟΛΑΟΣ ΓΚΑΤΖΗΣ και Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Ελληνική Κοινότητα Νυρεμβέργης Γερμανίας ζητεί να συλλέγει το άμισθο Προξενείο της Ελλάδας στη Νυρεμβέργη τα δικαιολογητικά για την έκδοση των νέων διαβατηρίων.
      8) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Πρόεδρος των Σχολικών Φυλάκων Λάρισας ζητεί να αποδίδονται οι ανάλογοι πόροι στους ΟΤΑ για την πληρωμή των σχολικών φυλάκων.
      9) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία οι συμβασιούχοι των Κ.Ε.Π. του Δήμου Ρεθύμνου και της Ν. Α. Ρεθύμνης ζητούν τη μονιμοποίηση όλων των υπαλλήλων των Κ.Ε.Π..
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις συνθήκες εργασίας και διαβίωσης των στρατευμένων στο 3ο ΚΕΠ του Νομού Λασιθίου.
      11) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ένωση Αναπληρωτών Π.Τ. Ηρακλείου  ζητεί να αυξηθεί το ποσοστό διορισμού εκπαιδευτικών από τους πίνακες προϋπηρεσίας σε 50%.
      12) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Νίκαιας Λάρισας ζητεί την οικονομική ενίσχυση των εκτροφέων γαλοπούλας της περιοχής του.
      13) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Γεωπόνων Ελευθέρων Επαγγελματιών Κρήτης ζητεί τη δρομολόγηση ειδικού οχηματαγωγού Cargo στην ακτοπλοϊκή γραμμή Πειραιάς – Ηράκλειο.
      14) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Προστασίας Περιβάλλοντος Αττικής «Η ΠΡΟΣΤΑΣΙΑ» ζητεί να εφαρμοσθεί ο χαρακτηρισμός του χειμαρρικού ρέματος Πεντέλης – Χαλανδρίου, ως προστατευόμενο τοπίο.
      15) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ομάδα Καπνοπαραγωγών Καπνικού Συνεταιρισμού «ΒΙΣΑΛΤΗΣ» ζητεί την προστασία των τιμών διάθεσης της ποικιλίας καπνού «ΜΠΑΣΜΑΣ».
      16) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Δημοτική Επιχείρηση Τουρισμού – Πολιτισμού Μυκηνών ζητεί να επανεγκριθεί η λειτουργία κινητής μονάδας αναψυκτηρίου στον χώρο στάθμευσης αυτοκινήτων του αρχαιολογικού χώρου των Μυκηνών.
      17) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ ζητεί να ισχύσει δημόσιο σύστημα παροχής υπηρεσιών υγείας, από σύγχρονες και πλήρως εξοπλισμένες Μονάδες Υγείας.
      18) Η Βουλευτής Ροδόπης κ. ΧΡΥΣΑΝΘΗ ΜΑΝΩΛΙΑ κατέθεσε αναφορά με την οποία ο Μητροπολίτης Μαρωνείας και Κομοτηνής και φορείς Νομού Ροδόπης ζητούν να εγκριθούν οι επιχορηγήσεις για την εκτέλεση έργων στη Μητρόπολη και στους Ιερούς Ναούς του Νομού Ροδόπης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6549/18-1-06 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 6914/8-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, που κατατέθηκε στη Βουλή των Ελλήνων από το Βουλευτή κ. Ιωάννη Βλατή, σας γνωρίζουμε τα ακόλουθα:
      Σύμφωνα με όσα μας γνωστοποίησε η Περιφέρεια Δυτικής Μακεδονίας, αφορμή για την υποβολή της παρούσας ερώτησης αποτέλεσαν οι απαντήσεις του οικείου Γενικού Γραμματέα Περιφέρειας, σε ερωτήσεις δημοσιογράφου τοπικού τηλεοπτικού σταθμού, που αφορούν στις απόψεις του για ορισμένα πρόσωπα. Συγκεκριμένα, κατά τη συνέντευξη αυτή, ο υπόψη Γενικός Γραμματέας φέρεται να άσκησε κριτική, θετική και αρνητική, σε πολιτικά πρόσωπα της περιφέρειάς του.
      Διευκρινίζεται, ωστόσο, ότι στις προθέσεις του Γενικού Γραμματέα της Περιφέρειας Δυτικής Μακεδονίας δεν ήταν να θίξει τα πρόσωπα, για τα οποία κλήθηκε να διατυπώσει τις απόψεις του. Επιθυμία του ήταν και είναι η υλοποίηση εποικοδομητικής συνεργασίας, μεταξύ όλων των φορέων της περιοχής, ώστε να πραγματωθεί πρόοδος, ευημερία και ανάπτυξη στην οικεία τοπική κοινωνία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      2. Στην με αριθμό 6613/20-1-06 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ. 8163/10-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα ακόλουθα:
      Το ΥΠ.ΕΣ.Δ.Δ.Α. χρηματοδότησε, την Ν.Α. Αιτωλοακαρνανίας με το ποσό των 350.000,00€ το έτος 2005, και με το ποσό των 300.000,00€ στις αρχές του 2006, για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
      Επίσης το ΥΠ.ΕΣ.Δ.Δ.Α. χρηματοδότησε, το Δ. Οινιαδών με το ποσό των 80.000,00€, το Δ. Μενιδίου με το ποσό των 35.000,00€, το Δ. Νεάπολης με το ποσό των 100.000,00€, το Δ. Στράτου με το ποσό των 40.000,00€, το Δ. Αγγελοκάστρου με το ποσό των 80.000,00€, το Δ. Ινάχου με το ποσό των 100.000,00€, το Δ. Παρακαμπυλίων με το ποσό των 20.000,00€, και το Δ. Αρακύνθου με το ποσό των 30.000,00€, το έτος 2005, για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
      Τα ποσά που διατίθενται από τη ΣΑΕ 055 είναι περιορισμένα και ικανά να καλύψουν μικρής έκτασης ζημιές ή έκτακτες πάσης φύσεως ανάγκες των Δήμων.
      Το Υπουργείο, στο πλαίσιο των χρηματοδοτικών του δυνατοτήτων και της ιεράρχησης των αναγκών για το έτος 2006, θα εξετάσει τη δυνατότητα χρηματοδότησης των δέκα παραπάνω αναφερομένων Δήμων του Νομού Αιτωλοακαρνανίας για την αντιμετώπιση προβλημάτων που προκλήθηκαν από καιρικά φαινόμενα.
      Πέραν των ανωτέρω, σύμφωνα με την κατανομή των ΚΑΠ στις Νομαρχιακές Αυτοδιοικήσεις της Χώρας, από 1/7/2005 μέχρι σήμερα, στη Ν.Α. Αιτωλοακαρνανίας κατανεμήθηκε ποσό 1.178.333,00 € για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου, καθώς και ποσό 1.773.333,00€ για επενδυτικούς σκοπούς.
      Κατά τα λοιπά, αρμόδιο να απαντήσει είναι το συνερωτώμενο Υπουργείο Αγροτικής Ανάπτυξης & Τροφίμων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      3. Στις με αριθμό 5017/28-11-05 και 5390/9-12-05 ερωτήσεις των Βουλευτών κυρίων Εμμανουήλ Φραγκιαδουλάκη και Πέτρου Κατσιλιέρη δόθηκε με το υπ’ αριθμ. 134853/ΙΗ/22-12-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 5017/28-11-05 και 5390/9-12-05, τις οποίες κατέθεσαν οι Βουλευτές κύριοι Μάνος Φραγκιαδουλάκης και Πέτρος Κατσιλιέρης σχετικά με την επαγγελματική απασχόληση των πτυχιούχων των Π.Σ.Ε., σας γνωρίζουμε τα ακόλουθα:
      Σύμφωνα με το άρθρο 1 του Ν.2752/1999 (Α΄248) οι τίτλοι που χορηγούν τα Προγράμματα Σπουδών Επιλογής είναι ισότιμοι με τα λοιπά πτυχία που χορηγούνται από τα Πανεπιστήμια και τα ΤΕΙ. Επιπλέον, σύμφωνα με τις διατάξεις της παρ. α του άρθρου 13 του ίδιου Νόμου, στους φοιτητές ή σπουδαστές των Π.Σ.Ε. εφαρμόζονται αναλόγως οι διατάξεις που αφορούν στη διανομή συγγραμμάτων, την αναβολή στράτευσης και τις λοιπές παροχές φοιτητικής μέριμνας που ισχύουν για τους λοιπούς φοιτητές ή σπουδαστές των Πανεπιστημίων ή Τ.Ε.Ι., κατά την κείμενη κάθε φορά νομοθεσία.
      Κατ΄ επέκταση στα ΤΕΙ, οι δυνατότητες συμμετοχής των πτυχιούχων Π.Σ.Ε. σε Προγράμματα Μεταπτυχιακών Σπουδών, σε κατατακτήριες εξετάσεις, καθώς και οι επαγγελματικές τους προοπτικές, είναι αντίστοιχες με αυτές των πτυχιούχων των συμβατικών Τμημάτων Τ.Ε.Ι.. Μάλιστα οι τίτλοι των Π.Σ.Ε. έχουν συμπεριληφθεί και στο Προεδρικό Διάταγμα «Καθορισμός των προσόντων διορισμού σε θέσεις φορέων του δημόσιου τομέα». Συνεπώς οι ισχύουσες νομοθετικές ρυθμίσεις καλύπτουν το θέμα και δεν προκύπτει ανάγκη νέων.
      Τέλος, σας γνωρίζουμε ότι τα μεμονωμένα προβλήματα που έχουν ανακύψει από τη μη αναγνώριση των πτυχίων των ΠΣΕ των Πανεπιστημίων από επιμέρους υπηρεσίες και φορείς του Δημοσίου και του ευρύτερου δημόσιου τομέα, δεν μπορούν να επιλυθούν από το ΥΠΕΠΘ, αλλά από τα καθύλην αρμόδια Υπουργεία ή από άλλους φορείς που έχουν την αρμοδιότητα. Ειδικά η εφαρμογή των διατάξεων του Π.Δ. 347/2003 ανήκει στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης, στο οποίο διαβιβάζουμε αντίγραφο των ως άνω ερωτήσεων.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      4. Στην με αριθμό 6342/12-1-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 4183/ΙΗ/1-2-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6342/12-1-06, την οποία κατέθεσε ο Βουλευτής κ. Μαν. Στρατάκης, σας γνωρίζουμε τα ακόλουθα:.
      1. Ίδρυση Τμήματος Γεωλογίας στο Πανεπιστήμιο Κρήτης
      α)Σύμφωνα με τις διατάξεις της κείμενης νομοθεσίας (παρ. 6 του άρθρου 6 του Ν. 1268/82, όπως έχει τροποποιηθεί και ισχύει) η ίδρυση τμήματος πραγματοποιείται με Προεδρικό Διάταγμα που εκδίδεται ύστερα από πρόταση των Υπουργών Εθνικής Παιδείας και Θρησκευμάτων και Οικονομίας και Οικονομικών, ύστερα από γνώμη της συγκλήτου του οικείου ιδρύματος και του Σ.Α.Π.Ε.
      β) Στη Σχολή Θετικών Επιστημών του Πανεπιστημίου Κρήτης είχε ιδρυθεί Τμήμα Γεωλογίας σύμφωνα με τις διατάξεις του άρθρου 11 παρ. 3 (στ') του Π.Δ. 103/1983 (Α΄ 48). Η Σύγκλητος του ιδρύματος στην αριθμ.119/26-10-1998 συνεδρίασή της πρότεινε την κατάργηση του τμήματος Γεωλογίας και ανακατανομή των θέσεών του στα άλλα τμήματα του Πανεπιστημίου (έγγραφο αριθ. 422ΧΣ-μγ/30-10-1998 της Πρυτανείας). Το τμήμα καταργήθηκε με το Π.Δ. 209/1999 (ΦΕΚ 179 Α΄).
      γ) Επί του παρόντος δεν είναι στις προθέσεις του ΥΠΕΠΘ η εκ νέου ίδρυση του Τμήματος Γεωλογίας, με το αιτιολογικό ότι τα υφιστάμενα τμήματα επαρκούν για να καλύψουν τις εκπαιδευτικές ανάγκες. Επιπλέον, ως προς την ίδρυση εργαστηρίου σεισμολογίας, σας γνωρίζουμε ότι για τη θεσμοθέτηση του απαιτείται η λειτουργία τμήματος Γεωλογίας και ο διορισμός καθηγητή με εξειδίκευση στα θέματα σεισμολογίας.
      2. Εργαστήριο Γεωφυσικής και Σεισμολογίας του Τμήματος Φυσικών Πόρων και Περιβάλλοντος του ΤΕΙ Κρήτης
      Το ΥΠΕΠΘ ενισχύει με κάθε τρόπο τη λειτουργία του Εργαστηρίου, και οικονομικά μέσω του προϋπολογισμού του οικείου ΤΕΙ, και με την κάλυψη -με εκπαιδευτικό προσωπικό υψηλών προσόντων- των κενών θέσεων του συγκεκριμένου Τμήματος.
      Τέλος, όσον αφορά στην ένταξη του εν λόγω Εργαστηρίου στο εθνικό δίκτυο, σας γνωρίζουμε ότι αυτό έγκειται στην αρμοδιότητα - του συνερωτώμενου Υπουργείου ΠΕ.ΧΩ.Δ.Ε.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      5. Στην με αριθμό 6729/24.1.06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 8341/ΙΗ/16.2.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 6729/24-1-2006, την οποία κατέθεσε ο Βουλευτής κ. Θαν. Λεβέντης και αφορά στα 1° και 2° ΤΕΕ-ΙΕΚ Θήβας, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/19994, Ν.2240/1994 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ’  Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Η ετήσιά επιχορήγηση της Ν.Α. Βοιωτίας για το έτος 2004 ανήλθε στο ποσό των 350.000,00 €., ενώ για το έτος 2005 σε 750.000,00 €.
      Αντίστοιχα σε ετήσιες επιχορηγήσεις προς τους Ο.Τ.Α για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Σε ότι αφορά τα κτίρια του 1ου και 2ου ΤΕΕ και ΙΕΚ Θήβας, σας γνωρίζουμε τα ακόλουθα:
      α) με απόφαση της Υπουργού Παιδείας δόθηκε το ποσό των 150.000,00 € ως προκαταβολή για τις εργασίες αναβάθμισης των ανωτέρω διδακτηρίων. Ο εκτιμώμενος συνολικός προϋπολογισμός του έργου ανέρχεται στο ποσό των 2.500.000,00 €.
      β) επειδή η Τεχνική Υπηρεσία της Ν.Α. Βοιωτίας ύστερα από αυτοψία διαπίστωσε ότι αδυνατεί να αντεπεξέλθει στις απαιτήσεις σύνταξης μελέτης για δημοπράτηση και ανάθεση του έργου αποκατάστασης, προτείνει να ανατεθεί η σύνταξή της σε ιδιωτικό Μελετητικό Γραφείο.
      Το ΥΠΕΠΘ θα φροντίσει στο πλαίσιο των χρηματοοικονομικών δυνατοτήτων του ΠΔΕ για το 2006, για επαρκή χρηματοδότηση της Ν.Α. Βοιωτίας προκειμένου να εξελιχθεί ομαλά η πορεία εκτέλεσης του έργου σχολικής στέγης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 6873/26.1.06 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 9443/ΙΗ/16.2.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6873/26-1-06, που κατέθεσε η Βουλευτής κ. Χρύσα Αράπογλου σχετικά με την πρόσληψη ατόμων με ειδικές ανάγκες στην εκπαίδευση, σας γνωρίζουμε τα ακόλουθα:
      Σύμφωνα με το άρθρο 6 του ν. 3255/2004 (ΦΕΚ 138, 22.7.2004) από την έναρξη του σχολικού έτους 2005-2006 και εφεξής, οι διορισμοί εκπαιδευτικών Πρωτοβάθμιας και Δευτεροβάθμιας Εκπαίδευσης στις κενές οργανικές θέσεις πραγματοποιούνται ως εξής:
      αα)Σε ποσοστό 60% από όσους επιτυγχάνουν στο διαγωνισμό του ΑΣΕΠ και κατά τη σειρά της βαθμολογίας,
      ββ)σε ποσοστό 40% από ενιαίο πίνακα αναπληρωτών, ο οποίος συντάσσεται για κάθε έτος και στον οποίο κατατάσσονται κατά σειρά που εξαρτάται από την πραγματική προϋπηρεσία προσωρινού αναπληρωτή ή ωρομίσθιου εκπαιδευτικού σε δημόσια σχολεία Πρωτοβάθμιας και Δευτεροβάθμιας Εκπαίδευσης αρμοδιότητας του ΥΠΕΠΘ.
      Επίσης, σύμφωνα με την παρ. 4 του ανωτέρω νόμου, όσοι από τους αναπληρωτές του ενιαίου πίνακα συμπλήρωσαν κατά τις κείμενες διατάξεις έως τις 30.6.2004 πραγματική προϋπηρεσία πραγματικού αναπληρωτή ή ωρομίσθιου εκπαιδευτικού τουλάχιστον 30μηνών διορίζονται κατά προτεραιότητα έναντι των εγγεγραμμένων στον πίνακα της περίπτωσης β της παρ. 2 του παρόντος άρθρου, το αργότερο μέχρι και το σχολικό έτος 2007-2008 με σειρά που εξαρτάται από την προαναφερθείσα συνολική. προϋπηρεσία έως τις 30.6.2004.
      Εξάλλου, σύμφωνα με τον ν. 3027/2002, το ν. 3194/2003 και το ν. 3255/2004 στον Ενιαίο Πίνακα Αναπληρωτών προηγούνται: α) οι έχοντες μόρια από προϋπηρεσία αναπληρωτή ή ωρομισθίου εκπαιδευτικού, καθώς επίσης και από τη συμμετοχή τους στον τελευταίο διαγωνισμό του ΑΣΕΠ και είναι γονείς τεσσάρων παιδιών, που είναι ανήλικα ή σπουδάζοντα ή εκπληρώνουν τις στρατιωτικές υποχρεώσεις τους και κατά σειρά που εξαρτάται από το σύνολο των μορίων τους, β) έπονται οι πάσχοντες από ομόζυγη μεσογειακή αναιμία και έχοντες μόρια από προϋπηρεσία αναπληρωτή ή ωρομισθίου εκπαιδευτικού, καθώς επίσης και από τη συμμετοχή τους στον τελευταίο διαγωνισμό του ΑΣΕΠ και κατά σειρά που εξαρτάται από το σύνολο των μορίων τους, γ) οι εκπαιδευτικοί που πάσχουν από σκλήρυνση κατά πλάκας προτάσσονται στους πίνακες αναπληρωτών και ωρομισθίων εκπαιδευτικών, αμέσως μετά τους υποψηφίους που είναι πολύτεκνοι εξ ιδίας οικογενείας ή πάσχουν από ομόζυγη μεσογειακή αναιμία και δ)ακολουθούν οι λοιποί υποψήφιοι με σειρά που εξαρτάται από το σύνολο των μορίων τους είτε αυτά προέρχονται από υπηρεσία αναπληρωτή ή ωρομισθίου εκπαιδευτικού είτε από τη συμμετοχή τους στον τελευταίο και προτελευταίο διαγωνισμό του ΑΣΕΠ.
      Για την πρόταξη στον ανωτέρω πίνακα των ΑΜΕΑ ή για το διορισμό τους ως μονίμων εκπαιδευτικών απαιτείται νομοθετική ρύθμιση, η οποία προς το παρόν μελετάται.
      Ο Υφυπουργός
      ΓΕΩΡΓΙΟΣ ΚΑΛΟΣ»
      7. Στην με αριθμό 6727/24.1.06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 684/17.2.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην υπ’ αριθμ. 6727/2006 ερώτηση, που κατατέθηκε στη Βουλή από το Βουλευτή κ. Αθ. Λεβέντη, σχετικά με τη στελέχωση των Υπηρεσιών της Κοινωνικής και Τεχνικής Επιθεώρησης του Νομού Βοιωτίας καθώς και μέτρα προστασίας για τις διώξεις και απολύσεις για συνδικαλιστική δράση των εργαζομένων, σας πληροφορούμε τα εξής:
      α) Στο Τμήμα Κοινωνικής Επιθεώρησης Βοιωτίας σύμφωνα με το π.δ. 136/99 προβλέπονται πέντε (5) οργανικές θέσεις οι οποίες κατανέμονται ως εξής:
      1. Υπάλληλοι κατηγορίας ΠΕ, (3) τρεις
      2. Υπάλληλοι κατηγορίας ΤΕ, (1) μία
      3. Υπάλληλοι κατηγορίες ΔΕ, (1) μία.
      Εκκρεμεί η κάλυψη μιας θέσης κατηγορίας ΔΕ.
      β) Στο Τμήμα Κοινωνικής Επιθεώρησης Θήβας προβλέπονται από τις ισχύουσες οργανικές διατάξεις (π.δ. 136/99) συνολικά επτά (7) θέσεις, εκ των οποίων δύο (2) θέσεις, ΠΕ κατηγορίας, μία (1) θέση ΤΕ κατηγορίας και έξι (6) θέσεις ΔΕ κατηγορίας, από τις οποίες η μία (1) είναι οδηγού.
      Από τις ανωτέρω θέσεις όλες είναι καλυμμένες πλην της μιας θέσης ΤΕ. Υπηρετεί όμως επιπλέον και μια υπάλληλος αποσπασμένη από άλλη υπηρεσία.
      γ) Στο Τμήμα Τεχνικής και Υγειονομικής Επιθεώρησης Βοιωτίας προβλέπονται από το ίδιο ανωτέρω π.δ. (136) συνολικά πέντε (5) θέσεις και υπηρετούν τέσσερις (4) υπάλληλοι Δεν είναι καλυμμένη μία (1) θέση κατηγορίας Πεγ (ιατρών).
      Όσον αφορά τη δημιουργία Τμήματος Τεχνικής και Υγειονομικής Επιθεώρησης στην περιοχή Οινοφύτων-Σχηματαρίου, σας γνωρίζουμε ότι τα όρια και οι έδρες των Περιφερειακών Υπηρεσιών του Σ.ΕΠ.Ε. έχουν καθοριστεί με το ν. 2639/1998 και το π.δ.136/1999. Το Σ.ΕΠ.Ε. μετά το πέρας ικανού χρόνου από τη σύστασή του, θα προχωρήσει στην αξιολόγηση γενικά της λειτουργίας του ως ελεγκτικού μηχανισμού σε όλη τη Χώρα. Από την αξιολόγηση που θα γίνει, και αφού λάβει υπόψη τις ιδιαίτερες συνθήκες όσον αφορά την κατανομή του εργατικού δυναμικού θα προχωρήσει, εφόσον κριθεί απαραίτητο, στην αναδιάρθρωση των περιφερειακών υπηρεσιών του.
      Η αρμόδια Υπηρεσία του Υπουργείου μας, έχοντας ως σκοπό τη συνεχή βελτίωση των παρεχομένων υπηρεσιών και την καλύτερη εξυπηρέτηση του πολίτη, καταγράφει το αίτημά σας και τις χρήσιμες επισημάνσεις σας, οι οποίες θα ληφθούν υπόψη κατά την αναδιάρθρωση των ΚΕ.Π.Ε.Κ. στα πλαίσια των διαδικασιών λειτουργικής αναδιάρθρωσης και ευελιξίας που θεσπίστηκαν με το ν. 3144/2003.
      Το Υπουργείο Απασχόλησης και Κοινωνικής Προστασίας στο προγραμματισμό προσλήψεων έτους 2005 ζήτησε την κάλυψη όλων των κενών θέσεων των υπηρεσιών του Σώματος Επιθεώρησης Εργασίας (Σ.ΕΠ.Ε.).
      Εφόσον εγκριθεί η πρόσληψη από την αρμόδια Τριμελή Επιτροπή του άρθρου 2 παρ. 1 της ΠΥΣ 55/98 θα προχωρήσει η διαδικασία κάλυψής τους μέσω του ΑΣΕΠ.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      8. Στην με αριθμό 7431/7.2.06 ερώτηση των Βουλευτών κυρίων Λεωνίδα Γρηγοράκου, Μιχάλη Καρχιμάκη, Χάρη Τσιόκα, Άρη Μουσιώνη, Χρήστου Αηδόνη, Αθανασίου Μωραΐτη και Αικατερίνης Περλεπέ-Σηφουνάκη δόθηκε με το υπ’ αριθμ. 17216/1.3.06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7431/7.2.2006 ερώτηση που κατατέθηκε στη Βουλή από τους Βουλευτές κ. κ. Λ Γρηγοράκου, Μ. Kαρχιμάκη, Χ. Τσιόκα, Α. Μουσιώνη, Χ. Αηδόνη, Θ. Μωραΐτη και Α. Περλεπέ-Σηφουνάκη, σχετικά με την διακίνηση και μεταφoρά του αίματος, σας γνωρίζουμε τα εξής:
      Παγκοσμίως, το προς μετάγγιση αίμα (όπως και τα όργανα προς μεταμόσχευση) δεν αποτελεί μολυσματικό υλικό (ούτε δυνητικά μολυσματικό) ώστε να εμπίπτει στις διατάξεις περί διακίνησης επικινδύνων υλικών. Διεθνείς οργανισμοί (π.χ. ΙΑΤΑ= International Air Transport Association, ICAO=International Civil Aviation Organization, FDA-DT=Food Drug Administration/Department of Transportation κλπ) εξαιρούν το αίμα προς μετάγγιση από τις κατά τα άλλα αυστηρότατες διατάξεις των για την διακίνηση επικίνδυνων ουσιών (κλάση=Diνisiοn 6.2 materials).
      . Το ΦΕΚ 509/2000 δεν είναι προεδρικό διάταγμα όπως αναφέρεται, αλλά κοινή υπουργική απόφαση που τροποποιεί το Π.Δ. 101/99 που όμως δεν υπάρχει αναφορά για το αίμα προς μετάγγιση.
      . Επίσης η αναφορά σε διαδικασίες πιστοποίησης του Παγκόσμιου Οργανισμού Υγείας, έχουν ενσωματώσει τις οδηγίες των διεθνών οργανισμών και δεν αναφέρουν κάτι διαφορετικό για το προς μετάγγιση αίμα.
      . Το Εθνικό Κέντρο Αιμοδοσίας (Ε.ΚΕ.Α.) από την πρώτη στιγμή σύστασης του ως ΝΠΔΔ και εντοπίζοντας το μεγάλο κενό που παραλαμβάνει στον τομέα της μεταφοράς του αίματος έχει πρoβεί σε συγκεκριμένες ενέργειες με σκοπό τον πλήρη και επιστημονικά τεκμηριωμένο ορισμό προδιαγραφών μεταφοράς αίματος προς μετάγγιση, δειγμάτων προς μοριακό έλεγχο και πλάσματος. Αξίζει να σημειωθεί ότι υπάρχουσες συμβάσεις που «κληρονομήσαμε» από το παρελθόν εξετάζονται, με ιδιαίτερη προσοχή αξιολογούνται και σύντομα θα προσαρμοστούν στο νέο νομοθετικό πλαίσιο.
      Στόχος μας είναι να διαφοροποιηθεί εντελώς ο τρόπος διακίνησης στο αίμα προς μετάγγιση, στα παράγωγά του, στο πλάσμα και στις μολυσματικές ύλες, αφού έχουν διαφορετικές παραμέτρους συντήρησης (π.χ. θερμοκρασία) γεγονός που εξάλλου γίνεται παγκοσμίως.
      Επιπρόσθετα σας γνωρίζουμε ότι σύμφωνα με τις διατάξεις του άρθρου 6 του ν. 3402/2005 (ΦΕΚ 258/17.10.2005 τ. Α΄) το Διοικητικό Συμβούλιο του Εθνικού Κέντρου Αιμοδοσίας (Ε.ΚΕ.Α.) αποτελείται από έξι πρόσωπα της οικονομικής και επιστημονικής ζωής του τόπου, με εμπειρία σε θέματα αιμοδοσίας ή δημόσιας διοίκησης, τα οποία ορίζονται, μαζί με τους αναπληρωτές τους, με απόφαση του Υπουργού Υγείας και Κοινωνικής Αλληλεγγύης, έναν εκπρόσωπο της Πανελλήνιας Ομοσπονδίας Συλλόγων Εθελοντών Αιμοδοτών (Π.Ο.Σ.Ε.Α.), ο οποίος ορίζεται, μαζί με τον αναπληρωτή του, από το Διοικητικό Συμβούλιο της Π.Ο.Σ.Ε.Α., έναν εκπρόσωπο της Ελληνικής Ομοσπονδίας Θαλασσαιμίας και έναν εκπρόσωπο του Συλλόγου Εργαζομένων στο Ε.ΚΕ.Α., ο οποίος εκλέγεται, μαζί με τον αναπληρωτή του, από το σύνολο των εργαζομένων στο Ε.ΚΕ.Α.
      Με την ΔΥ1δ/111924/21.11.2005 (ΦΕΚ 303/2.12.2005 τ. Ν.Π.Δ.Δ.) απόφαση του Υπουργού Υγείας και Κοινωνικής Αλληλεγγύης έγινε ο διορισμός των μελών του Διοικητικού Συμβουλίου του Ε.ΚΕ.Α., σύμφωνα με τις ανωτέρω διατάξεις.
      Ο Υφυπουργός
      Α. ΓΙΑΝΝΟΠΟΥΛΟΣ»
      9. Στην με αριθμό 6985/30-1-06 ερώτηση της Βουλευτού  κ. Αγγελικής Γκερέκου δόθηκε με το υπ’ αριθμ. 877/6-2-06 έγγραφο από τον Υπουργό  Δικαιοσύνης η ακόλουθη απάντηση:
      «Σε απάντηση της ανωτέρω αναφοράς και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε την κ. Βουλευτή για τα εξής:
      Όπως προκύπτει από το υπ' αριθμ. 291/3-2-2006 έγγραφο του Πρωτοδικείου Κέρκυρας, για την πραγματοποίηση των έργων ύδρευσης στο Νομό Κέρκυρας έχουν κατατεθεί από πλευράς Ελληνικού Δημοσίου οι με αριθμό 58 έως 63/ 31-1-2006 αιτήσεις για τον καθορισμό προσωρινής τιμής μονάδας αποζημίωσης λόγω απαλλοτρίωσης. Για τις αιτήσεις αυτές προσδιορίσθηκε αμέσως και κατά προτεραιότητα δικάσιμος η 14η-3-2006.
      Επισημαίνεται ότι κατά συνταγματική επιταγή το Υπουργείο Δικαιοσύνης επ’ ουδενί λόγω δύναται να παρέμβει στο ουσιαστικό έργο της ανεξάρτητης Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      10. Στην με αριθμό 7763/15-2-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. 118/2-3-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ.7763/15-02-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Στ. Ματζαπετάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Πάγια πολιτική του ΥΕΝ είναι ο συνεχής εκσυγχρονισμός και η αναβάθμιση των λιμενικών υποδομών της χώρας, καθώς και η βελτίωση των παρεχόμενων λιμενικών υπηρεσιών.
      2. Στο πλαίσιο των αρμοδιοτήτων χάραξης της εθνικής λιμενικής πολιτικής και του γενικού σχεδιασμού της λιμενικής ανάπτυξης, το ΥΕΝ επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους, καθώς επίσης την εκπόνηση σχετικών μελετών βελτίωσης, αναβάθμισης και εκσυγχρονισμού των λιμένων της χώρας. Σημειώνεται ότι σύμφωνα με την κείμενη νομοθεσία το ΥΕΝ δεν έχει την αρμοδιότητα εκτέλεσης δημοσίων έργων.
      3. Όσον αφορά το αλιευτικό καταφύγιο Καλών Λιμένων, το ΥΕΝ έχει τοποθετηθεί θετικά επί της Προμελέτης Περιβαλλοντικών Επιπτώσεων (ΠΠΕ) του έργου «Βελτίωση του αλιευτικού καταφυγίου Καλών Λιμένων» και έχει εκδοθεί η σχετική απόφαση έγκρισής της από το ΥΠΕΧΩΔΕ/ΕΥΠΕ. Πρόσφατα απεστάλη στην αρμόδια Υπηρεσία του ΥΕΝ από το ΥΠΕΧΩΔΕ, επικαιροποιημένη Μελέτη Περιβαλλοντικών Επιπτώσεων του έργου, επί της οποίας το ΥΕΝ πρόκειται να τοποθετηθεί σύντομα.
      4. Η Γενική Γραμματεία Λιμένων και Λιμενικής Πολιτικής θα καταβάλλει κάθε δυνατή προσπάθεια για τη χρηματοδότηση του έργου, στο πλαίσιο των προτάσεών της προς το Υπουργείο Οικονομίας και Οικονομικών για το ΠΔΕ έτους 2006, εντός των ορίων πληρωμών που έχουν τεθεί από το εν λόγω Υπουργείο, με γνώμονα πάντα την ισόρροπη ανάπτυξη των λιμενικών υποδομών της χώρας. 
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 7531/9-2-06 ερώτηση του Βουλευτή  κ. Κωνσταντίνου Καΐσερλη δόθηκε με το υπ’ αριθμ. Δ5/ΗΛ/Α/Φ6/030/4401/3-3-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της υπ' αριθ. 7531/09-02-06 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε τα ΓΔΝΣ/885/23-02-06 και Ο-13059/01-03-06 έγγραφα της ΔΕΗ ΑΕ και της ΡΑΕ αντίστοιχα τα οποία καλύπτουν το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 5021/28-11-05 ερώτηση του Βουλευτή  κ. Γεωργίου Σούρλα δόθηκε με το υπ’ αριθμ. 44797/22-2-06 έγγραφο από τον Υπουργό  Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε στη Βουλή ο βουλευτής κ. Γεώργιος Σούρλας, σας διαβιβάζουμε τα με αριθμ. πρωτ. 48358/Β.2561/22-12-05 και 1510/9-12-05 έγγραφα των Γενικών Δ/vσεων Οικονομικής Πολιτικής και Φορολογίας του Υπουργείου μας.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 6299/12-1-06 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 1381/Β.103/22-2-06 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης του βουλευτού Κ. Γιώργου Ανωμερίτη σχετικά με τις οικονομικές ενισχύσεις της ΑΤΕ προς τον ΕΛΓΑ, σας διαβιβάζουμε το υπ’ αριθμ. 85/24-1-2006 έγγραφο της Τράπεζας που αφορά το ως άνω θέμα.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 7238/1-2-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ10023/3049/243/16-2-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της σχετικής ερώτησης του βουλευτού κ. Μανόλη Στρατάκη, ως προς την άρση των διαφοροποιήσεων που επέφερε η εφαρμογή των αναφερόμενων στο θέμα διατάξεων του ν. 3029/2002 στα ποσά των συντάξεων των μέχρι 31-12-2002 συνταξιούχων και των από 1-1-2003 συνταξιοδοτούμενων από το Ταμείο Συντάξεων και Επικουρικής Ασφάλισης Προσωπικού Γεωργικών Συνεταιριστικών Οργανώσεων (ΤΣΕΑΠΓΣΟ), σας γνωρίζουμε τα παρακάτω:
      1. Με τις διατάξεις της παρ. 1 του άρθρου 2 του ν. 3029/2002 προσδιορίζονται εννοιολoγικά ως ειδικά, τα Ταμεία τα οποία εμπίπτουν στις ρυθμίσεις του νόμου αυτού, στα οποία  συμπεριλαμβάνεται και το ΤΣΕΑΠΓΣΟ.
      Με τις διατάξεις της παρ. 10 του ίδιου άρθρου και νόμου, επανακαθορίζεται ο τρόπος υπολογισμού της σύνταξης των από 1-1-1983 μέχρι 31-12-1992 ασφαλισμένων των Ταμείων αυτών, σε 1/35 για κάθε έτος ασφάλισης και μέχρι τα 35. Για λόγους ίσης μεταχείρισης και για να μην υπάρξουν διαφοροποιήσεις στη σύνταξη μεταξύ των συνταξιούχων του ΤΣΕΑΠΓΣΟ ανάλογα με το χρόνο έναρξης της ασφάλισής τους, δηλαδή μέχρι 31-12-1982 ή από 1-1-1983, ο νέος τρόπος υπολογισμού της σύνταξης έχει εφαρμογή και στους μέχρι 31-12-1982 ασφαλισμένους του.
      Σημειώνεται ότι οι διατάξεις αυτές είναι μεταβατικής ισχύος και έχουν εφαρμογή μόνο σε όσους ασφαλισμένους εξέλθουν στη σύνταξη από 1-1-2003 μέχρι 31-12-2007, αφού για τους μετά την 1-1-2008 συνταξιοδοτούμενους εφαρμόζονται οι διατάξεις της επομένης παραγράφου (11).
      Η θέσπιση των εν λόγω διατάξεων υπαγορεύθηκε από την αναγκαιότητα αντιμετώπισης των προβλημάτων που ανακύπτουν από τη μετάβαση στο νέο ασφαλιστικό σύστημα που θα ισχύσει γενικά για όσους ασφαλισμένους των ειδικών Ταμείων εξέλθουν στη σύνταξη από 1-1-2008 και μετά, λόγω της ένταξης των κλάδων σύνταξής τους από την ημερομηνία αυτή στον κλάδο σύνταξης του ΙΚΑ-ΕΤΑΜ.
      Επισημαίνεται εξάλλου ότι ο χρόνος άσκησης του δικαιώματος συνταξιοδότησης, η οποία δεν επιβάλλεται αλλά εξαρτάται αποκλειστικά και μόνο από τη βούληση του κάθε ασφαλισμένου, σε συνάρτηση με τη συμπλήρωση των κατά περίπτωση απαιτούμενων προϋποθέσεων συνταξιοδότησης (ορίου ηλικίας και χρόνου ασφάλισης), αποτελεί αντικειμενικό κριτήριο για τη διαφορετική μεταχείριση των ασφαλισμένων σε περίπτωση μεταβολής του συνταξιοδοτικού συστήματος.
      2. Τυχόν επέκταση των προαναφερθεισών ρυθμίσεων και σε όσους θεμελίωσαν συνταξιοδοτικό δικαίωμα μέχρι 31-12-2002 θα είχε ως αποτέλεσμα τη σημαντική οικονομική επιβάρυνση και τη δημιουργία προβλημάτων στη βιωσιμότητα τόσο του οικείου Ταμείου όσο και του ΙΚΑ-ΕΤΑΜ, στο οποίο το ΤΣΕΑΠΓΣΟ θα ενταχθεί μέχρι 31-12-2007 και, ως εκ τούτου, θα μετακυλιστεί βραχυπρόθεσμα το σχετικό κόστος. Αυτό δε γιατί σε περίπτωση αναπροσαρμογής των εν λόγω συντάξεων, τα ποσοστά αύξησής τους θα ανέλθουν μέχρι και 42,85%, ο αριθμός των δικαιούχων αναπροσαρμογής θα υπερβεί τους 6.200, ενώ το Ταμείο, σύμφωνα με την αναλογιστική μελέτη του έτους 2003, είναι αναλογιστικά ελλειμματικό.
      Λαμβανομένων υπόψη των παραπάνω παραμέτρων, το σχετικό θέμα εξακολουθεί να αποτελεί αντικείμενο διερεύνησης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      15. Στην με αριθμό 7081/31-1-06 ερώτηση του Βουλευτή κ. Στυλιανού Παπαθεμελή δόθηκε με το υπ’ αριθμ. 798/21-2-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ΄αριθμ. 7081/2006, ερώτηση, που κατατέθηκε στη Βουλή από το Βουλευτή κ. Σ. Παπαθεμελή, σχετικά με τη διακοπή λειτουργίας του εργοστασίου της Βιομηχανίας Φωσφορικών Λιπασμάτων στη Θεσσαλονίκη, σας πληροφορούμε για τα θέματα που αφορούν στις αρμοδιότητες του Υπουργείου μας, τα εξής:
      Η Βιομηχανία Φωσφορικών Λιπασμάτων κοινοποίησε στις 11-1-2006 στο αρμόδιο Τμήμα Κοινωνικής Επιθεώρησης Σίνδου, την ανακοίνωση της απόφασης του Δ.Σ. της εταιρείας για τη διακοπή λειτουργίας του Εργοστασίου Λιπασμάτων της Θεσσαλονίκης στις 31-1-2006. Ταυτόχρονα, προσκαλεί σε διαβουλεύσεις το «Σωματείο Εργατοϋπαλλήλων Εργοστασίων Λιπασμάτων Νομού Θεσσαλονίκης».
      Θα θέλαμε να σας πληροφορήσουμε ότι, επειδή δεν έχει πραγματοποιηθεί ακόμα καμία απόλυση, η ως άνω αρμόδια υπηρεσία του Σ.ΕΠ.Ε. δεν έχει δυνατότητα παρέμβασης και αναμένει την εξέλιξη των διαβουλεύσεων και των τριμερών συναντήσεων με το Υπουργείο Απασχόλησης και Κοινωνικής Προστασίας.
      Πράγματι, στις 18-01-2006 και στις 01-02-2006 πραγματοποιήθηκαν συσκέψεις συμφιλίωσης στην Κεντρική Υπηρεσία του Υπουργείου μας, βάσει του άρθρου 13 του ν. 1876/1990, σχετικά με το θιγόμενο ζήτημα, υπό την Προεδρία του κ. Υφυπουργού και σας επισυνάπτουμε τα αντίστοιχα Πρωτόκολλα Συμφιλίωσης.
      Τέλος, σας πληροφορούμε ότι, για το ίδιο θέμα ενημερώθηκε η Εθνική Αντιπροσωπεία στις 19-01-2006 και στις 3-02-2006 κατά τη συζήτηση των αριθμ. 359/16-01-2006 και 423/31-1-2006 Επίκαιρων Ερωτήσεων, πρακτικά δε των συζητήσεων σας επισυνάπτουμε για ενημέρωσή σας.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 7357/6-2-06 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 765/21-2-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ΄ αριθμ. 7357/2006 ερώτηση, που κατατέθηκε στη Βουλή από το Βουλευτή κ. Ι. Μπούγα, σχετικά με τη στεγαστική συνδρομή από τον ΟΕΚ προς εργαζομένους σε προγράμματα απασχόλησης, σας πληροφορούμε τα εξής:
      Στο νέο άρθρο 4 του Κανονισμού Οργανισμού Εργατικής Κατοικίας (ΟΕΚ) «περί ασφαλιστικών προϋποθέσεων», που ήδη έχει υπογραφεί από τον Υπουργό Απασχόλησης και Κοινωνικής Προστασίας και βρίσκεται στη διαδικασία δημοσίευσης στην Εφημερίδα της Κυβερνήσεως, εκτός από τη μείωση των ημερών εργασίας για τη συμμετοχή των δικαιούχων στα στεγαστικά προγράμματα του ΟΕΚ, εμπεριέχονται και άλλες ευνοϊκές ρυθμίσεις.
      Έτσι βελτιώνεται και η διάταξη που αφορά την προϋπόθεση της πραγματοποίησης, πλην των συνολικών, των 75 κατ' έτος ημερών εργασίας για την τελευταία τριετία μέχρι την υποβολή της αίτησης και πλέον θα απαιτείται για την τριετία αυτή η πραγματοποίηση 120 συνολικά ημερών εργασίας, με δυνατότητα εξαγοράς μέχρι 50.
      Η εξαγορά αυτή υπολογίζεται με βάση τις αποδοχές που αντιστοιχούν στην VI ασφαλιστική κλάση του ΙΚΑ.
      Επίσης σύμφωνα με τον ιδρυτικό νόμο του ΟΕΚ ν.δ. 2963/54 και σε συνδυασμό με το άρθρο 2 του Κανονισμού του ΟΕΚ, δικαιούχοι στεγαστικής συνδρομής είναι όσοι παρέχουν εξαρτημένη εργασία και είναι ασφαλισμένοι σε ΟΕΚ κύριας ασφάλισης μισθωτών από τον οποίο κρατούνται εισφορές υπέρ Ο.Ε.Κ.. Την ιδιότητα αυτή πρέπει να έχουν και κατά την ημερομηνία υποβολής της αίτησης, σε οποιοδήποτε στεγαστικό πρόγραμμα του ΟΕΚ.
      Οι σχολικοί φύλακες, στους οποίους αναφέρεσθε στην ερώτηση, δεν είναι δικαιούχοι του O.E.K., διότι για τις πραγματοποιηθείσες ημέρες εργασίας τους δεν καταβάλλονται οι εν λόγω εισφορές και ως εκ τούτου μία παρεχόμενη στεγαστική συνδρομή θα αντιτίθετο στην ισχύουσα προαναφερθείσα νομοθεσία.
      Άλλωστε τα κεφάλαια του Ο.Ε.Κ., για την υλοποίηση των στεγαστικών του προγραμμάτων, σχηματίζονται από τις εισφορές των εργαζομένων και εργοδοτών.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      17. Στην με αριθμό 7041/31-3-06 ερώτηση τoυ Βουλευτή κ. Ιωάννου Δραγασάκη δόθηκε με το υπ’ αριθμ. Α.Π.Φ. 21/15/ΑΣ191 δις/16-2-06 έγγραφο από την Υπουργό Εξωτερικών η ακόλουθη απάντηση:
      «Σε απάντηση της εν θέματι ερώτησης του Βουλευτή κ. Γιάννη Δραγασάκη, σας γνωρίζουμε τα ακόλουθα:
      Η Ελλάς, έχει συνυπογράψει και επικυρώσει τις 12 σημαντικότερες διεθνείς Συμβάσεις περί τρομοκρατίας οι οποίες έχουν συναφθεί στο πλαίσιο των Ηνωμένων Eθνών. Επιπλέον, η χώρα μας έχει υπογράψει με τις ΗΠΑ, στς 8 Σεπτεμβρίου του έτους 2000, διμερές Μνημόνιο για την καταπολέμηση του εγκλήματος, ενώ στις 20 Νοεμβρίου του έτους 2001 ετέθη σε ισχύ η Συμφωνία Αμοιβαίας Δικαστικής Αρωγής, με την οποία ενισχύεται το διμερές πλαίσιο συνεργασίας στον τομέα της τρομοκρατίας.
      Δεν προκύπτει καμία ειδικότερη διμερής ρύθμιση που να αντίκειται ή να υπερβαίνει το προπεριγραφέν πλαίσιο, το οποίο, άλλωστε, συμπληρώνεται με το νέο αντιτρομοκρατικό νόμο του Ιουνίου του έτους 2002.
      Το νομικό καθεστώς και οι ρυθμίσεις που προβλέπονται σχετικά με την χρήση από τις ΗΠΑ της Ευκολίας Σούδας περιέχονται στη «Συμφωνία Αμοιβαίας Αμυντικής Συνεργασίας (MDCA)» η οποία κυρώθηκε το έτος 1991 και στη «Συνολική Τεχνική Συμφωνία (Cοmprehesίνe Technical Agreement)» του έτους 2001 που την συμπληρώνει. Οι εν λόγω Συμφωνίες προβλέπουν ότι η Ελληνική Κυβέρνηση με τον Έλληνα Διοικητή (ΕΛΑΝΑΕ) έχει πλήρη πρόσβαση, οποτεδήποτε, σε όλους της χώρους της Ευκολίας. Επιπλέον. περιέρχονται σε γνώση του όλες οι πρoσαπoγειώσεις αεροσκαφών στην Ευκολία, ενώ οι επιβάτες υπόκεινται στη νόμιμη διαδικασία εισόδου-εξόδου από τη χώρα μας. Σε ό,τι αφορά δε πληροφορίες δημοσιογραφικών πηγών για ύπαρξη μυστικών κέντρων κράτησης επί εθνικού εδάφους και ειδικότερα στη Σούδα, δεν προκύπτει κανένα στοιχείο που να τις επιβεβαιώνει.
      Tέλoς, οι σχετικές νατοϊκές Συμβάσεις (SOFA), κοινές για όλες τις χώρες-μέλη της Συμμαxίας, επικυρωμένες σύμφωνα με τα προβλεπόμενα από τα εθνικά Κοινοβούλια, προβλέπουν τις διαδικασίες χορήγησης Διπλωματικών αδειών σε συμμαχικά πλοία και αεροσκάφη, τηρούνται δε στο ακέραιο.
      Με την ευκαιρία αυτή, η Κυβέρνηση επαναλαμβάνει ότι προστατεύει και προάγει με υψηλή αίσθηση ευθύνης τα εθνικά συμφέροντα της χώρας και με καθεστώς πλήρους διαφάνειας διασφαλίζει την πλήρη και πιστή εφαρμογή όλων των προβλέψεων των εν ισχύι Διεθνών και διμερών Συμφωνιών.
      Η  Υπουργός  
      ΝΤΟΡΑ ΜΠΑΚΟΓΙΑΝΝΗ»)
      ΠΡΟΕΔΡΕΥΩΝ (Σωτήρης Χατζηγάκης): Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 28 Μαρτίου 2006.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5 του Κανονισμού της Βουλής)
      1. Η με αριθμό 7660/1246/14.2.2006 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Ιωάννη Μανώλη προς τον Υπουργό Οικονομίας και Οικονομικών, σχετικά με προσλήψεις στην Εμπορική Τράπεζα.
      2. Η με αριθμό 7625/10.2.2006 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη στήριξη του εισοδήματος των αγροτικών νοικοκυριών. 
      Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου (Άρθρο 130, παράγραφος 5 του Κανονισμού της Βουλής)
      1. Η με αριθμό 8030/22.2.2006 ερώτηση της Βουλευτού του Πανελληνίου Σοσιαλιστικού Κινήματος κυρίας Ευαγγελίας Σχοιναράκη-Ηλιάκη προς τον Υπουργό Οικονομίας και Οικονομικών, σχετικά με την αποζημίωση των αγροτών της Κρήτης που επλήγησαν από την πρόσφατη απεργία των ναυτεργατών.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 580/20.3.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς την Υπουργό Τουριστικής Ανάπτυξης, σχετικά με την υπαγωγή στο πρόγραμμα «Ενίσχυση των Μικρομεσαίων Επιχειρήσεων στον Τουρισμό – Γ΄ κύκλος» των επιχειρήσεων εκμετάλλευσης εγκαταστάσεων ειδικής τουριστικής υποδομής και ειδικότερα των εγκαταστάσεων ιαματικών πηγών κ.λπ..
      Η επίκαιρη ερώτηση του κ. Σγουρίδη έχει ως εξής:
      «Στις 15.3.2006 άρχισε η κατάθεση αιτήσεων στο πρόγραμμα «Ενίσχυση Μ.Μ.Ε. στον Τουρισμό-Γ΄ κύκλος». Σύμφωνα με την προκήρυξη του προγράμματος εκτός από τα τουριστικά καταλύματα ενισχύονται και επιχειρήσεις εκμετάλλευσης εγκαταστάσεων ειδικής τουριστικής υποδομής όπως μαρίνες, συνεδριακά κέντρα, ιαματικές πηγές και κέντρα θαλασσοθεραπείας. Με δεδομένο ότι:
      1. Η σχετική νομοθεσία για τις ιαματικές πηγές και τις εγκαταστάσεις ειδικής τουριστικής υποδομής δεν έχει ακόμη κατατεθεί για ψήφιση στη Βουλή παρά τις επανειλημμένες υποσχέσεις των προκατόχων σας.
      2. Η αξιολόγηση των αιτήσεων που θα υποβληθούν στα πλαίσια της ως άνω προκήρυξης θα γίνεται σταδιακά και όχι στο τέλος του προγράμματος.
      Προβλέπουμε ότι τελικά η χρηματοδότηση για άλλη μια φορά θα διοχετευθεί στα τουριστικά καταλύματα.
      Ερωτάται η κυρία Υπουργός:
      1. Ποιό είναι το νομικό καθεστώς με βάση το οποίο θα υπαχθούν στο πρόγραμμα «Ενίσχυση Μ.Μ.Ε. στον Τουρισμό-Γ’κύκλος» οι επιχειρήσεις εκμετάλλευσης εγκαταστάσεων ειδικής τουριστικής υποδομής ειδικότερα δε οι εγκαταστάσεις ιαματικών πηγών. 
      2. Σε τι ενέργειες προτίθεται να προβεί, ώστε να μην αποκλειστούν στην πράξη οι επιχειρήσεις ειδικής τουριστικής υποδομής από το ως άνω πρόγραμμα;»
      Η Υπουργός Τουριστικής Ανάπτυξης κ. Φάνη Πάλλη-Πετραλιά έχει το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουρισμού): Κύριε συνάδελφε, πρώτα απ’ όλα πρέπει να διευκρινίσω ότι το συγκεκριμένο πρόγραμμα στο οποίο αναφέρεστε είναι πρόγραμμα του Υπουργείου Οικονομίας και Οικονομικών και όχι του Υπουργείου Τουριστικής Ανάπτυξης. 
      Το συγκεκριμένο πρόγραμμα έχει ύψος 71,5 εκατομμύρια ευρώ και υλοποιείται μέσω είκοσι έξι τραπεζών. 
      Το δεύτερο όμως και πολύ σημαντικό που πρέπει να υπογραμμίσω είναι ότι από το συγκεκριμένο Πρόγραμμα της Ενίσχυσης των μικρών και μεσαίων επιχειρήσεων του τουρισμού δεν εξαιρούνται –και το τονίζω ότι δεν εξαιρούνται- οι επιχειρήσεις εκμετάλλευσης ειδικών τουριστικών υποδομών και ειδικότερα, οι εγκαταστάσεις ιαματικών πηγών. 
      Εάν δείτε, κύριοι συνάδελφοι, προσεκτικά την προκήρυξη, βλέπετε ότι μεταξύ των επιλέξιμων δαπανών του προγράμματος συμπεριλαμβάνονται όλες οι δραστηριότητες που έχουν οι επιχειρήσεις εκμετάλλευσης εγκαταστάσεων ειδικών τουριστικών υποδομών, στις οποίες συμπεριλαμβάνονται όσες αναφέρει και ο κύριος συνάδελφος στην ερώτησή του, δηλαδή συνεδριακά, χιονοδρομικά κέντρα, κέντρα θαλασσοθεραπείας και ιαματικές πηγές. Όλα αναφέρονται ρητά στο συγκεκριμένο Πρόγραμμα του Υπουργείου Οικονομίας και Οικονομικών. 
      Το Πρόγραμμα αυτό που είναι πολύ σημαντικό, δίνει τη δυνατότητα για πολλές ευκαιρίες αναβάθμισης της ποιότητας όλων των τουριστικών υπηρεσιών που παρέχουν, όπως είπα και πριν, οι μικρές και μεσαίες επιχειρήσεις σ’ αυτόν τον τομέα, δηλαδή στον τομέα των ειδικών τουριστικών υποδομών. Αυτό δεν έχει καμία σχέση με το νομοσχέδιο για τον ιαματικό τουρισμό.
      Όσον αφορά λοιπόν το νομοσχέδιο για τον ιαματικό τουρισμό, είχατε ακούσει, όπως αναφέρεται και στην ερώτησή σας και από τους προκατόχους μου, ότι το νομοσχέδιο είναι έτοιμο. Πράγματι, το νομοσχέδιο είναι έτοιμο. Πήγε στο Υπουργείο Οικονομικών για την τελική υπογραφή, επέστρεψε από το Υπουργείο Οικονομικών, όπως ξέρετε και όπως πάντα γίνεται, με τις παρατηρήσεις και σήμερα το πρωί είχα την ευκαιρία να έχω μία συνάντηση με τον Υπουργό Οικονομίας και Οικονομικών κ. Αλογοσκούφη με τον οποίο συζητήσαμε και για το νομοσχέδιο. Πρόθεσή μου, λοιπόν, είναι να κατατεθεί όσο το δυνατόν γρηγορότερα το συγκεκριμένο νομοσχέδιο, το οποίο βέβαια πρέπει να σας πω ότι έχει και άλλες πολύ σημαντικές διατάξεις και όχι μόνο αυτές για τον ιαματικό τουρισμό. 
      Και βέβαια, θα ήθελα να σας πω, ότι όντως βρισκόμαστε στην τελευταία φάση επεξεργασίας του νομοσχεδίου και όπως σας είπα, πρόθεσή μου είναι να το φέρω όσο πιο γρήγορα μπορεί να περάσει πάλι από τα Υπουργεία για τις υπογραφές –γιατί έχουμε και νέους Υπουργούς- ώστε να κατατεθεί στη Βουλή. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Υπουργέ.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Σωστά ανέφερε η κυρία Υπουργός ότι η ερώτηση κανονικά αφορά το Υπουργείο Οικονομίας και Οικονομικών. Όμως, εδώ η κυρία Υπουργέ θα πρέπει να παρατηρήσει το εξής: Για να είναι επιλέξιμο ένα έργο, θα πρέπει να υπάρχει εκείνο το νομοθετικό πλαίσιο βάσει του οποίου η οποιαδήποτε τράπεζα θα το χρηματοδοτήσει, γιατί θα κρίνει ότι αυτό το έργο είναι ανταποδοτικό και κερδοφόρο. 
      Όταν λοιπόν, εμείς έχουμε νομικό καθεστώς και για τα χιονοδρομικά κέντρα, αλλά κυρίως για τις ιαματικές πηγές βάσει του οποίου απαγορεύεται να χτίσεις στα 1.000 μέτρα γύρω από την ιαματική πηγή για να κάνεις τουριστική κατοικία ή οποιοδήποτε άλλο κατάλυμα, είναι πολύ λογικό, η όποια τράπεζα στην οποία θα υποβληθεί ένα επενδυτικό πρόγραμμα από κάποιον επενδυτή μικρομεσαίο –γιατί οι μικρομεσαίες τουριστικές επιχειρήσεις θα ενταχθούν σ' αυτό το πρόγραμμα και κυρίως της περιφέρειας και όχι των περιοχών στις οποίες υπάρχει ένταση τουρισμού, όπως είναι η Ρόδος ή η Κρήτη ή η Αθήνα με τον τουρισμό πόλεων, ή η Κέρκυρα, αλλά όλη η υπόλοιπη Ελλάδα περιμένει από αυτές τις μορφές ειδικού τουρισμού για να ζήσει- να πει στον μικρομεσαίο επενδυτή ότι δεν μπορείς να είσαι επιλέξιμος, αφού δεν είσαι  κερδοφόρος και άρα, δεν σε εγκρίνω. 
      Εκεί, λοιπόν, ερχόμαστε εμείς να προσθέσουμε αυτόν το λόγο αγωνίας τον οποίο εκφράζουμε, διότι εμείς υποβάλαμε το νομοσχέδιο ως πρόταση νόμου του ιαματικού τουρισμού πριν από δύο χρόνια. 
      Πέρασαν δύο χρόνια με «θα» και «θα» το φέρει ο κύριος Αβραμόπουλος, ο πρώην Υπουργός, και το νομοσχέδιο ακόμα δεν ήλθε. Απ’ ό,τι καταλαβαίνω θα κάνει έναν γύρω υπογραφών που μακάρι, κυρία Υπουργέ, το νομοσχέδιο να έλθει τον Σεπτέμβριο, αλλά φοβάμαι ότι θα έλθει του χρόνου τέτοια εποχή. Γιατί υπάρχουν διατάξεις στις οποίες τα άλλα Υπουργεία αντιδρούν. 
      Επαναλαμβάνω, εμείς καταθέσαμε την ερώτηση με πλήρη γνώση λόγου, διότι πιστεύουμε ότι έπρεπε ήδη να υπάρχει το θεσμικό πλαίσιο για να μπορούν οι μικρομεσαίες επιχειρήσεις να ενταχθούν στο ΕΠΑΝ και να μπορέσουν να χρηματοδοτηθούν. 
      ΠΡΟΕΔΡΕΥΩΝ (Σωτήρης Χατζηγάκης): Η κυρία Υπουργός έχει το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουρισμού): Κύριε συνάδελφε, σας είπα ότι το νομοσχέδιο έχει πάει στο Υπουργείο Οικονομικών, σας είπα ότι σήμερα είχαμε την συνάντηση με τον κ. Αλογοσκούφη και επειδή ορισμένοι Υπουργοί έχουν αλλάξει, θα πρέπει να υπάρξει υπογραφή των νέων Υπουργών. Το κείμενο ως κείμενο που αφορά τον ιαματικό τουρισμό είναι δεδομένο. Είναι εδώ και ο κύριος Υφυπουργός ΠΕ.ΧΩ.Δ.Ε. ο οποίος το γνωρίζει. Είχαν κάνει πολλές συζητήσεις. Δεν ήταν ένα εύκολο νομοσχέδιο αλλά είναι ένα πολύ καλό νομοσχέδιο, διότι είναι αποτέλεσμα του διαλόγου με τους φορείς και τα Υπουργεία. Όμως δεν έχει καμία σχέση η κατάθεση του συγκεκριμένου νομοσχεδίου με το πρόγραμμα της χρηματοδότησης των μικρών και μεσαίων επιχειρήσεων. Γνωρίζετε πολύ καλά τι προβλέπει η συγκεκριμένη προκήρυξη. 
      Το νομοσχέδιο θα έλθει πάρα πολύ γρήγορα στη Βουλή. Δεν μιλούμε περί Σεπτεμβρίου. Μιλούμε για ένα νομοσχέδιο που θα έλθει πριν το καλοκαίρι στη Βουλή. Σας λέω ότι είναι έτοιμο. Δεν θέλω να δεσμευτώ χρονικά, διότι έχετε μια πολύ μεγάλη εμπειρία κι εσείς και όλοι εμείς για το τι σημαίνει κατάθεση νομοσχεδίου, απλά σας λέω ότι είναι στις προθέσεις να έλθει πάρα πολύ γρήγορα το συγκεκριμένο νομοσχέδιο. 
      Επιπλέον, πρέπει να σας πω ότι πέραν του συγκεκριμένου αυτού προγράμματος του Υπουργείου Οικονομίας και Οικονομικών, όπως ξέρετε, υφίσταται και η δυνατότητα ενίσχυσης και μέσα από τον αναπτυξιακό νόμο από τον ν. 3299/04. Σας υπενθυμίζω ότι ο συγκεκριμένος νόμος έχει δώσει ιδιαίτερη έμφαση και βαρύτητα στην ενίσχυση των νέων μορφών τουρισμού. 
      Είχα την ευκαιρία στον έναν μήνα που βρίσκομαι στο Υπουργείο να  έχω ταξιδέψει και στη Γερμανία και στη Σύνοδο Υπουργών της Βιέννης πριν από λίγες ημέρες να συναντηθώ και με τους Υπουργούς Τουρισμού από όλη την Ευρώπη και των υπό ένταξη χωρών, όπως επίσης να συναντηθώ με τις κορυφαίες προσωπικότητες του διεθνούς τουρισμού και είχα την ευκαιρία να διαπιστώσω κάτι που το γνωρίζουμε όλοι αλλά που είναι το μέλλον: Ότι πρέπει οι νέες μορφές του τουρισμού να αναπτυχθούν στη χώρα μας. Οι δυνατότητες είναι πολύ μεγάλες. Έχουμε ένα μοναδικό προϊόν που πρέπει να το ενισχύσουμε και να το αναδείξουμε με τις νέες μορφές τουρισμού. Το λίγο χρόνο που είμαι στο Υπουργείο και έχω ασχοληθεί μ' αυτό το νομοσχέδιο του ιαματικού τουρισμού, έχω κι εγώ ανακαλύψει τον τεράστιο πλούτο των ιαματικών πηγών και θεωρώ ότι και τάξη βάζουμε με το συγκεκριμένο νομοσχέδιο αλλά κυρίως την προοπτική την οποία θα έχει στη χώρα μας ο ιαματικός τουρισμός, όπως και ο προσκυνηματικός Τουρισμός. Είναι νομοσχέδια που προετοιμάζουμε. Όπως ο τουρισμός των πόλεων, ο περιπατητικός τουρισμός, ο συνεδριακός, ο θαλάσσιος, ο καταδυτικός. Έχουμε έναν τεράστιο πλούτο των νέων μορφών και προς αυτήν την κατεύθυνση θα πορευτούμε κάνοντας τις βαθιές τομές που χρειάζεται όλος ο χάρτης της τουριστικής ανάπτυξης της χώρας.
      ΠΡΟΕΔΡΕΥΩΝ (Σωτήρης Χατζηγάκης): Η δεύτερη με αριθμό 591/21-3-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με την κατασκευή νέων κατοικιών για τους σεισμόπληκτους της Λευκάδας κ.λπ., διαγράφεται λόγο κωλύματος του κυρίου Βουλευτή. 
      Τρίτη είναι η με αριθμό 593/Ζ/1-3-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εφαρμογή του θεσμού της Μεταφοράς του Συντελεστή Δόμησης κ.λπ..
      Η επίκαιρη ερώτηση της κ. Ξηροτύρη έχει ως εξής: 
      «Ως γνωστόν ο θεσμός της Μεταφοράς Συντελεστή Δόμησης (Μ.Σ.Δ.) μετά την κατάργηση των ν.880/79 και ν.2300/95, επανήλθε με τον ν.3044/02, η εφαρμογή του όμως, μέχρι σήμερα, περιορίζεται σχεδόν μόνο στη νομιμοποίηση της αυθαίρετης αλλαγής προσθήκης νέων κλειστών βοηθητικών χώρων. Στην πραγματικότητα δεν υπάρχει η δυνατότητα νέων κλειστών χώρων, η οποία προβλέπεται να γίνεται εντός των Ζωνών Υποδοχής Συντελεστή (Ζ.Υ.Σ.), διότι σύμφωνα με την παράγραφο  3 του άρθρου 4 του ν. 3044/02 προβλέπεται, και σωστά, ότι «οι Ζ.Υ.Σ. καθορίζονται ύστερα από εκπόνηση μελέτης σε περιοχές για τις οποίες…». Επίσης, σύμφωνα με την παράγραφο 3 του άρθρου 6 του ίδιου νόμου, προβλέπεται ότι «με απόφαση του Υπουργού ΠΕ.ΧΩ.Δ.Ε. καθορίζονται οι ειδικότερες προδιαγραφές εκπόνησης των μελετών για τον καθορισμό Ζ.Υ.Σ.». 
      Η καθυστέρηση έκδοσης της ως άνω υπουργικής απόφασης και τελικά του καθορισμού των Ζ.Υ.Σ. συνεπάγεται ουσιαστικά το πάγωμα εφαρμογής των διατάξεων περί Μ.Σ.Δ., με αποτέλεσμα χιλιάδες ιδιοκτήτες διατηρητέων κτιρίων, αλλά και κάτοχοι Μ.Σ.Δ. να μην έχουν τη δυνατότητα αποζημίωσης, ενώ παράλληλα περιορίζεται η κήρυξη διατηρητέων κτιρίων. Το μεγαλύτερο, όμως, πρόβλημα εντοπίζεται στους δήμους που αδυνατούν  να αποζημιώσουν τους ιδιοκτήτες των ρυμοτομούμενων ακινήτων και είναι υποχρεωμένοι, λόγω αδυναμίας έκδοσης τίτλων Μ.Σ.Δ., όσο δεν καθορίζονται οι Ζ.Υ.Σ.. Επιπλέον, οι δήμοι χάνουν και τα έσοδα από το ποσοστό του 2,5% του παραβόλου υπέρ του Ειδικού Ταμείου Εφαρμογής Ρυθμιστικών Σχεδίων. Ειδικότερα στην περιοχή του Πολεοδομικού Συγκροτήματος της Θεσσαλονίκης, όπου υφίστανται θεσμοθετημένες Ζώνες Αγοράς Συντελεστή (Ζ.Α.Σ.) θα μπορούσε να εκδοθεί σχετική υπουργική απόφαση, που θα εξομοιώνει αυτές με τις Ζ.Υ.Σ. του ν. 3044/02.
      Μετά από τα παραπάνω ερωτάται ο κύριος Υπουργός:
      Προτίθεται και πότε να εκδώσει υπουργική απόφαση με την οποία θα καθορίζονται οι ειδικότερες προδιαγραφές εκπόνησης των μελετών για τον καθορισμό Ζ.Υ.Σ., σύμφωνα με τις απαιτήσεις του άρθρου 6 του ν.3044/02, όπως και της εξομοίωσης των Ζ.Α.Σ. με Ζ.Υ.Σ. και κάθε άλλο μέτρο, για την ενεργοποίηση του θεσμού της Μ.Σ.Δ.;»
      Στην επίκαιρη ερώτηση της κ. Ξηροτύρη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
      Ορίστε, κύριε Υπουργέ, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Σχετικά με το νομοθετικό πλαίσιο για τη Μεταφορά Συντελεστού Δόμησης ισχύουν τα εξής: 
      Με το ν.3044/02 καθορίζονται τα βαρυνόμενα ακίνητα, για τα οποία επιτρέπεται να εκδοθεί ονομαστικός τίτλος δικαιώματος Μεταφοράς Συντελεστού Δόμησης. Κατ’ εξουσιοδότηση του ίδιου νόμου το 2004 εκδόθηκε απόφαση των Υπουργών ΠΕ.ΧΩ.Δ.Ε. και Δικαιοσύνης, περί διαδικασίας έγκρισης χορήγησης τίτλου δικαιώματος Μεταφοράς Συντελεστή Δόμησης, με την οποία καθορίζεται κάθε σχετικό θέμα. 
      Την τελευταία διετία έχει εγκριθεί η χορήγηση ονομαστικών τίτλων δικαιώματος Μεταφοράς Συντελεστή από εκατόν δύο βαρυνόμενα διατηρητέα  ακίνητα και έχουν εκδοθεί 2264 ονομαστικοί τίτλοι δικαιώματος Μεταφοράς Συντελεστή, λόγω μεταβίβασης, διαίρεσης κ.λπ. 
      Σύμφωνα με το ν. 3044/02, η πραγματοποίηση Μεταφοράς Συντελεστή γίνεται αποκλειστικά σε ωφελούμενο ακίνητο, το οποίο βρίσκεται μέσα σε Ζώνες Υποδοχής Συντελεστή, οι δε προδιαγραφές τους προβλέπεται να εγκριθούν με απόφαση του Υπουργού ΠΕ.ΧΩ.Δ.Ε.. 
      Η σχετική προεργασία για το συγκεκριμένο θέμα έχει γίνει, κυρία συνάδελφε, και θα αναφερθώ πιο συγκεκριμένα παρακάτω. Η έγκριση των μελετών καθορισμού των Ζωνών Υποδοχής Συντελεστού γίνεται με απόφαση του Γενικού Γραμματέα της Περιφέρειας και, όπου, έχουμε ρυθμιστικά σχέδια με απόφαση του Υπουργού ΠΕ.ΧΩ.Δ.Ε..
      Το 2004 εκδόθηκε, επίσης, κοινή υπουργική απόφαση ΠΕ.ΧΩ.Δ.Ε. και Οικονομικών περί πραγματοποίησης Μεταφοράς Συντελεστή. Από της ισχύος αυτής της Κ.Υ.Α. μέχρι σήμερα έχουν εγκριθεί 435 αποφάσεις Μεταφοράς Συντελεστή από τις Διευθύνσεις Πολεοδομίας σε όλη τη χώρα. Έχουν, επίσης, εκδοθεί 156 αποφάσεις νομιμοποίησης αυθαίρετης αλλαγής χρήσης από τις διάφορες πολεοδομίες της χώρας. 
      Υπάρχει, όμως, μία σημαντική παράμετρος που έχει να κάνει με το θέμα και είναι η εξής: Τον ερχόμενο μήνα συζητείται στο Συμβούλιο της Επικρατείας αίτηση ακύρωσης δύο Ζωνών Αγοράς Συντελεστή που είχαν εγκριθεί με το ν. 880/79. Γενικότερα, αναμένεται να κριθεί το θέμα του καθορισμού των ζωνών πραγματοποίησης Μεταφοράς Συντελεστή Δόμησης. 
      Πέραν αυτού, μετά το σχέδιο νόμου για τις οικοδομικές άδειες που είναι έτοιμο, θα ακολουθήσει άλλο σχέδιο νόμου που ετοιμάζουμε ως Υ.ΠΕ.ΧΩ.Δ.Ε., δηλαδή η ρύθμιση θεμάτων ειδικοτέρων και γενικοτέρων, ασφαλώς, πολεοδομικού σχεδιασμού, λαμβάνοντας υπ’ όψιν και την τελευταία απόφαση του Συμβουλίου της Επικρατείας – αναφέρομαι στην υπ’ αριθμόν 3661/2005- περί αρμοδιοτήτων πολεοδομικού σχεδιασμού. 
      Κατόπιν όλων αυτών, κυρία συνάδελφε, κρίνεται σκόπιμο από το Υπουργείο μας να μην προωθήσουμε αμέσως αυτές τις διαδικασίες καθορισμού ζωνών υποδοχής συντελεστή, διότι ενδεχομένως κινδυνεύουν να ακυρωθούν από το Συμβούλιο της Επικρατείας είτε να αυτοαναιρεθούν.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και εννιά συνοδοί από το Δημοτικό Σχολείο Χρυσοπηγής Χανίων.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο τώρα θα δώσω στην κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, είναι γεγονός ότι κατά τη συζήτηση τότε του ν. 3044 το 2002 και ιδιαίτερα κατά τη συζήτηση του άρθρου 6, είχαμε πει ότι μπαίνουμε πάλι σε μια ατέρμονο διαδικασία για την υλοποίηση αυτού του θεσμού της μεταφοράς συντελεστή δόμησης. Ήδη υπήρχαν οι παλιότεροι νόμοι, οι οποίοι όμως δεν μπορούσαν να ενεργοποιηθούν, υπήρχαν χιλιάδες άνθρωποι οι οποίοι ήταν κάτοχοι τίτλων, χωρίς κανένα αντίκρισμα στην ουσία. Ο νόμος αυτός παρέπεμπε σε πάρα πολλές υπουργικές αποφάσεις και είχε σημαντικά προβλήματα.
      Παρ’ όλα αυτά η πολιτεία είναι υποχρεωμένη, εάν μεν δεν προχωρούν κάποια θέματα, κάποιες υπουργικές αποφάσεις δεν μπορούν να βγουν κ.λπ., να φροντίζει να γίνονται οι ανάλογες τροποποιήσεις. Γιατί ο θεσμός της μεταφοράς συντελεστή δόμησης πρέπει να γίνει.
      Αυτή τη στιγμή έχουμε το μεγάλο πρόβλημα –πέρα από τα προβλήματα του ότι δεν υπάρχει δυνατότητα προσθήκης νέων κλειστών χώρων κ.λπ.- που αναφέρω στην ερώτησή μου με τους δήμους της χώρας με τις ρυμοτομούμενες εκτάσεις. Δεν υπάρχει εδώ καμία μα καμία πρόοδος. Οι δήμοι είναι υπερχρεωμένοι.
      Από την άλλη πλευρά εσείς μου είπατε ότι το Υπουργείο, οι υπηρεσίες εκδίδουν τους τίτλους. Δεν εκδίδονται οι τίτλοι, κύριε Υπουργέ. Όταν οι δήμοι παίρνουν τις αποφάσεις με βάση τις ρυμοτομούμενες εκτάσεις για τη μεταφορά συντελεστή δόμησης και όταν η απόφαση αυτή έρχεται στο Υ.ΠΕ.ΧΩ.Δ.Ε., το Υ.ΠΕ.ΧΩ.Δ.Ε. δεν εκδίδει τίτλο, διότι λέει ότι δεν μπορεί να τον εκδώσει, αφού δεν έχει καταλήξει για τη Ζ.Υ.Σ.
      Για τη Ζ.Υ.Σ. δεν υπάρχουν υπουργικές αποφάσεις που να καθορίζουν τις προϋποθέσεις κ.λπ.. Γνωρίζω τις εμπλοκές με το Συμβούλιο της Επικρατείας. Τις γνωρίζω πάρα πολύ καλά και από την περίπτωση στη Θεσσαλονίκη, που λόγω της προσφυγής των κατοίκων του Οικισμού Κωνσταντινουπολίτικα, που ανήκουν στο Δήμο Πυλαίας, ακυρώθηκε όλη η διαδικασία μεταφοράς συντελεστή δόμησης στο Δήμο Θεσσαλονίκης. Εδώ, δηλαδή, είναι τόσο μπλεγμένος ο θεσμός και τόσα τα αδιέξοδα, που πραγματικά συμβαίνουν και τραγικά λάθη σε όλη αυτή τη διαδικασία.
      Από την άλλη πλευρά, στη Θεσσαλονίκη είχαν θεσμοθετηθεί οι Ζ.Α.Σ. με τους προηγούμενους νόμους. Εν πάση περιπτώσει, κάπως πρέπει να βρεθεί μια ρύθμιση, αυτά τα πράγματα να εξομοιωθούν και να προχωρήσει αυτή η κατάσταση. Είμαστε ακόμη στο μηδέν, κύριε Υπουργέ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      Ορίστε, κύριε Υπουργέ.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχήν, επιτρέψτε μου, κυρία συνάδελφε, να πω ότι σε ό,τι αφορά τις προδιαγραφές εκπόνησης των μελετών για τον καθορισμό των ζωνών σάς είπα και προηγουμένως ότι ως Υ.ΠΕ.ΧΩ.Δ.Ε. έχουμε προχωρήσει πολύ και έχει γίνει όλη η σχετική προεργασία. Δεν μπορούμε όμως να προχωρήσουμε ακόμη περαιτέρω, γιατί σας είπα ποιοι είναι οι παράγοντες που είναι ανασταλτικοί αυτήν τη στιγμή.
      Στις 7 –αν δεν κάνω λάθος- ή στις 8 Απριλίου, συζητείται η αίτηση αναστολής στο Συμβούλιο της Επικρατείας. Παράλληλα, με το νέο νομοσχέδιο περί πολεοδομικών θεμάτων θέλουμε να δώσουμε οριστική λύση στο συγκεκριμένο θέμα.
      Και επειδή αναφερθήκατε και στο Δήμο της Πυλαίας, μπορώ να σας δώσω κάποια στοιχεία σε ό,τι έχει να κάνει με το Ε.Τ.Ε.Ρ.Π..Σ, το οποίο αναφέρεται στην ερώτησή σας. Έχουν εκδοθεί 1.200 ονομαστικοί τίτλοι μεταφοράς συντελεστή δόμησης. Για καθένα απ’ αυτούς έχει κατατεθεί υπέρ του Ε.Τ.Ε.Ρ.Π..Σ. παράβολο 100 ευρώ, δηλαδή έχουν κατατεθεί 129.500 ευρώ.
      Για το Δήμο της Πυλαίας έχει κατατεθεί υπέρ του Ε.Τ.Ε.Ρ.Π..Σ. το ποσό των 97.732 ευρώ, εκ των οποίων τα μισά, όπως γνωρίζετε, δικαιούται ο Δήμος.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Για το Δήμο Θεσσαλονίκης μιλάμε. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θέλω επίσης να πω ότι το Υ.ΠΕ.ΧΩ.Δ.Ε. έχει κάνει πολύ σημαντική δουλειά σε ό,τι αφορά προδιαγραφές για τον πολεοδομικό σχεδιασμό, προδιαγραφές οι οποίες έλειπαν μέχρι σήμερα. Λυπάμαι που το λέω, αλλά αυτή είναι η πραγματικότητα.
      Αναφέρω ενδεικτικά ότι από τον περασμένο Νοέμβριο έχουν δημοσιευτεί στο ΦΕΚ οι προδιαγραφές για την εκπόνηση των ρυθμιστικών σχεδίων και θα προχωρήσουμε ως Υ.ΠΕ.ΧΩ.Δ.Ε. το αμέσως επόμενο χρονικό διάστημα με χρηματοδότηση από το ΕΠΠΕΡ στα ρυθμιστικά σχέδια των μεγάλων αστικών κέντρων της χώρας. Προχωρήσαμε τις προδιαγραφές για τα σχέδια ολοκληρωμένης ανάπτυξης πόλεων, τα οποία επί οκτώ χρόνια ήταν μέσα στα συρτάρια. Προχωράμε με σταθερά βήματα στην κατεύθυνση και να εκσυγχρονίσουμε το νομοθετικό πλαίσιο και βεβαίως να δώσουμε λύση στα προβλήματα τα οποία χρονίζουν επί μακρόν.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
      Επίκαιρες ερωτήσεις δευτέρου κύκλου:
      Κυρίες και κύριοι συνάδελφοι, θα συζητήσουμε τώρα τη δεύτερη με αριθμό 592/21-3-2006 επίκαιρη ερώτηση, της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης των προβλημάτων στο Γενικό Νοσοκομείο Νίκαιας κ.λπ..
      Η επίκαιρη ερώτηση της κ. Βέρας Νικολαΐδου έχει ως εξής:
      «Το Γενικό Νοσοκομείο της Νίκαιας Πειραιά σύμφωνα με τα στοιχεία του Υπουργείου καλύπτει το 40% των περιστατικών του Λεκανοπεδίου, μεγάλο μέρος των διακομιζόμενων από την επαρχία καθώς και το μεγαλύτερο μέρος της περιφέρειας του Πειραιά. Παρά ταύτα όχι μόνο δεν ενισχύεται ποικιλοτρόπως από το Υπουργείο αλλά έχει μπει σε τροχιά κυρίως υποβάθμισης. Ενδεικτικά αναφέρονται:
      Μεγάλο έλλειμμα κυρίως νοσηλευτικού προσωπικού με αποτέλεσμα α) πέντε κλίνες εντατικής θεραπείας και αυξημένης φροντίδας να είναι εκτός λειτουργίας –ενώ το Υπουργείο νοικιάζει κλίνες από τον ιδιωτικό τομέα β) είκοσι διαθέσιμα χειρουργικά τραπέζια ανά βδομάδα είναι εκτός λειτουργίας με αποτέλεσμα ελάττωση εξυπηρέτησης τακτικών περιστατικών αφενός και αφετέρου μείωση του εκπαιδευτικού έργου του νοσοκομείου γ) τα νοσηλευτικά τμήματα αποδυναμωμένα από προσωπικό μετά δυσκολίας ανταποκρίνονται στο έργο τους δ) λόγω ελλείψεως τραυματιοφορέων η διεκπεραίωση των επειγόντων περιστατικών καθυστερεί απελπιστικά με αποτέλεσμα η εφημερία να πραγματοποιείται σε «πολεμικές συνθήκες» ε) παλαιότερα η τραπεζαρία για την εξυπηρέτηση του προσωπικού και των γιατρών παρέμενε ανοιχτή όλη τη νύχτα ενώ τώρα μέχρι τις 10μμ.
      Επιπλέον τελευταία παρατηρείται να διακομίζονται μέσω Ε.Κ.Α.Β. και με ευθύνη του ΣΟΤΥ περιστατικά από όλο το Λεκανοπέδιο με το πρόσχημα ότι δεν υπάρχει συνδυασμός ειδικοτήτων. Ο χειρουργικός τομέας του νοσοκομείου έχει συρρικνωθεί με τη μεταφορά της Δ΄ Πανεπιστημιακής Χειρουργικής Κλινικής στο Αττικό Νοσοκομείο, ενώ η στελέχωση και πλήρης ένταξη του Αττικού Νοσοκομείου στο σύστημα εφημερίας των νοσοκομείων του Πειραιά αποτελεί αναγκαιότητα.
      Τα παραπάνω προβλήματα και πολλά ακόμα που δεν αναφέρονται είναι απόρροια της πολιτικής για τη δημόσια υγεία που εφαρμόστηκε από το ΠΑ.ΣΟ.Κ. και συνεχίζει η σημερινή κυβέρνηση της Νέας Δημοκρατίας. 
      Ερωτάται ο κύριος Υπουργός τι συγκεκριμένα μέτρα προτίθεται να πάρει η Κυβέρνηση ώστε άμεσα να αντιμετωπιστούν τα πιεστικά αυτά προβλήματα του Γενικού Νοσοκομείου της Νίκαιας».
      Θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι οι παρατηρήσεις της εκλεκτής συναδέλφου είναι λίαν εύστοχες. Είναι γεγονός επίσης ότι και οι νοσοκομειακές μας μονάδες είναι υποστελεχωμένες, όπως επίσης και το νοσοκομείο Νικαίας. Θα πρέπει να γνωρίζουμε βέβαια, κάποιες ιδιαιτερότητες που έχει το νοσοκομείο αυτό -και κυρίως είναι η ηλικιακή φόρτιση που έχει από πλευράς νοσηλευτικής υπηρεσίας-  και ν΄ αναγνωρίσουμε όλοι –δεν ξέρω αν αυτό είναι σε γνώση σας ότι περί τα τριάντα άτομα της νοσηλευτικής υπηρεσίας είναι σε αλλότριες θέσεις, δηλαδή είναι σε διοικητικές υπηρεσίες- ότι υπάρχουν προβλήματα υγείας καμιά φορά, που τον εργαζόμενο τον τοποθετούν σε κάποιες άλλες υπηρεσίες, που είναι μικρότερης έντασης εργασία. Αλλά -επιδημιολογικά αν θα το έβλεπε κανείς αυτό- μέσα σε ένα νοσοκομείο τριάντα νοσηλεύτριες να είναι σε αλλότριες θέσεις με κάποιες διοικητικές πράξεις, οι οποίες δεν έχουν και το σύννομο χαρακτήρα, καταλαβαίνει κανείς ποιες παρεμβάσεις υπήρξαν παλαιότερα  στο θέμα αυτό.
      Όπως, επίσης, θα πρέπει να γνωρίζουμε ότι και οι διευθύνουσες στα νοσοκομεία θα πρέπει, αξιολογώντας τα στοιχεία των διορισμών, οι νέες νοσηλεύτριες και νοσηλευτές να μπαίνουν στα τμήματα μάχης, οπότε μεγάλης ηλικίας νοσηλεύτριες να πηγαίνουν σε κάποια τμήματα, που δεν υπάρχει τέτοια ένταση εργασίας. 
      Αυτές είναι διαδικασίες που τώρα επιβλέπουμε για να μπορέσουμε να έχουμε μια εύρυθμη λειτουργία των νοσοκομειακών μας μονάδων χωρίς να δημιουργήσουμε προβλήματα αναγνωρίσιμα που είναι σε αρκετές περιπτώσεις από πλευράς υγείας. 
      Θα πρέπει επίσης να γνωρίζετε ότι η διαδικασία των πενήντα ενός μονίμων υπαλλήλων έχει ολοκληρωθεί από τον Α.Σ.Ε.Π., έχουν επικαιροποιηθεί οι πίνακες, έχουν γίνει οι οποιεσδήποτε ενστάσεις και μένει η φάση της δεύτερης διαλογής μετά από υπεύθυνες δηλώσεις τις οποίες κατέθεσαν όλοι και όλες οι εμπλεκόμενοι για να ολοκληρωθεί η διαδικασία και προβλέπουμε ότι μέσα σε ένα δίμηνο θα έχει ολοκληρωθεί για τους πενήντα ένα μόνιμους υπαλλήλους του νοσηλευτικού προσωπικού. 
      Υπήρξε μια καθυστέρηση στο διαγωνισμό του Α.Σ.Ε.Π. το 2003 και ολοκληρώνεται τώρα και είναι προς πρόσληψη είκοσι άτομα εκ των οποίων δέκα είναι νοσηλευτικό προσωπικό και δέκα είναι παραϊατρικό προσωπικό .
      Επίσης είναι σε εξέλιξη για διορισμό σαράντα τέσσερα άτομα με τετράμηνες συμβάσεις ιδιωτικού δικαίου, εκ των οποίων τα δεκαπέντε άτομα είναι νοσηλευτικό προσωπικό. Και επίσης ολοκληρώνεται και μία διαδικασία που ήταν σε εξέλιξη είκοσι ατόμων εκ των οποίων τα έντεκα είναι νοσηλευτικό προσωπικό. Κατά προτεραιότητα τα άτομα αυτά τα οποία θα στελεχώσουν το νοσοκομείο, θα πάνε στις θέσεις της μεγάλης έντασης, ιατρικής φροντίδας, όπως είναι οι μονάδες εντατικής θεραπείας,  τα χειρουργεία και τα εργαστήρια. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, έχω την τιμή να σας ανακοινώσω ότι ο συνάδελφος Βουλευτής Β’ περιφέρειας Αθηνών, κ. Αριστόβουλος  Σπηλιωτόπουλος ζητά άδεια για να μεταβεί στο εξωτερικό, από 28 Μαρτίου έως 31 Μαρτίου. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε, τη ζητηθείσα άδεια.
      Η κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Κύριε Υπουργέ, η απάντησή σας όχι απλά δεν ικανοποιεί, αλλά επιτρέψτε μου να σας πω  ότι δεν έχετε σαφή εικόνα για το ποια είναι η κατάσταση αυτήν τη στιγμή στο νοσοκομείο. 
      Λέω αυτήν τη στιγμή, αλλά για να είμαι πιο συγκεκριμένη αυτή η κατάσταση που περιγράφετε ήταν χθες, προχθές, γιατί κάθε μέρα επιδεινώνεται, ακριβώς επειδή τα προβλήματα τρέχουν και, παρά το σεβασμό που έχω στο πρόσωπό σας, την ίδια απάντηση την είχατε δώσει πριν δεκαπέντε-είκοσι μέρες σε σχέση με το ότι ολοκληρώθηκε η διαδικασία για το προσωπικό. Παρότι σήμερα ήσασταν πιο σαφής και λέτε μετά από δύο μήνες, το συγκεκριμένο προσωπικό για το οποίο  αναφέρεστε δεν καλύπτει ούτε ένα μέρος του προβλήματος.
       Όταν μιλάμε για νοσηλεύτριες λείπουν τουλάχιστον διακόσιες από το νοσοκομείο. Όσο για τις τριάντα που λέτε ότι απασχολούνται σε αλλότρια καθήκοντα κακώς. Βάλτε τις εκεί που νομίζετε εσείς. Αλλά δεν είναι το πρόβλημα οι τριάντα νοσηλεύτριες που τυχόν έγιναν από κάποιο ρουσφέτι προηγούμενης διοίκησης.
      Επίσης, πρέπει να σας πω ότι υπάρχουν κινητοποιήσεις των εργαζομένων που δεν σας είναι ίσως γνωστές, όπως αποφάσεις γενικών συνελεύσεων και συγκεντρώσεις. Ήδη έχει αναγγελθεί για τις  29 του μήνα μια πρώτη κινητοποίηση. Ο νέος Υπουργός, το ένα εξ αυτών των νοσοκομείων, το Τζάνειο, το χαρακτήρισε σε πρόσφατη συνέντευξή του ότι βρίσκεται σε τριτοκοσμική κατάσταση. Εγώ λέω ότι και για τα τρία νοσοκομεία του Πειραιά, ιδιαίτερα όμως αυτό της Νίκαιας, που σας είναι γνωστό, που εξυπηρετεί όλο το δυτικό Λεκανοπέδιο, τα νησιά, θαλάσσιες και αεροδιακομιδές, τις φυλακές του Κορυδαλλού, δεν μπορείτε να μην δώσετε κάποιες άμεσες λύσεις γιατί δεν λειτουργεί. Υπολειτουργεί και υποβαθμίζεται καθημερινά με κίνδυνο την υγεία των πολιτών. Σε λίγο θα φοβάται κανείς να περάσει απ΄ έξω και δεν είναι υπερβολή αυτό. Σας το λέω υπεύθυνα, επειδή το συγκεκριμένο νοσοκομείο το παρακολουθώ σαν εκπρόσωπος της Αυτοδιοίκησης από το 1981 και σας λέω ότι ποτέ δεν ήταν στη σημερινή κατάσταση. Βέβαια δεν είναι τυχαία η κατάσταση αυτή, είναι αποτέλεσμα της πολιτικής σας, που ακολουθεί την πολύ συγκεκριμένη πολιτική του ΠΑ.ΣΟ.Κ και παρότι έγινε εναλλαγή στην εξουσία, ακούμε για ιδιωτικοποίηση και εμπορευματοποίηση και τώρα ακούμε και νέες δηλώσεις του νέου Υπουργού για ανάπτυξη του εθελοντισμού, εταιρική κοινωνική ευθύνη. 
      Με αυτές τις θεωρίες θα λειτουργήσουν τα νοσοκομεία και όχι με επιχορήγηση από τον κρατικό προϋπολογισμό; Η κατάσταση είναι επικίνδυνη. Είναι σαν να λέμε πολύ απλά ότι όποιος δεν έχει λεφτά θα στοιβάζεται κάποια στιγμή σε αποθήκες ασθενών και όχι σε νοσοκομεία. 
      Εκεί θα φτάσουν δυστυχώς τα νοσοκομεία. Δεν υπάρχει άλλη λύση. Σίγουρα και οι εργαζόμενοι και οι πολίτες αρχίζουν και το καταλαβαίνουν ότι πρέπει να παλέψουν για δημόσιο δωρεάν αποκλειστικά σύστημα υγείας και πρόνοιας και για κατάργηση κάθε επιχειρηματικής δράσης. 
      Σας κάνω και μια πρόταση. Ελάτε να επισκεφθείτε το νοσοκομείο της Νίκαιας. Δεν έχω προσωπικό πρόβλημα με κανέναν από τους διοικητές του νοσοκομείου, αλλά επιτρέψτε μου να πω ότι δεν μπορούν να λύσουν ούτε τα πολύ απλά προβλήματα. Συνεχίζουν την πολιτική του ρουσφετιού. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Νικολαϊδου.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, είναι γεγονός ότι το νοσοκομείο της Νίκαιας επιτελεί μια υψηλή αποστολή και καλύπτει όλες τις περιοχές της δυτικής Αττικής, του Πειραιά, αλλά και της εισόδου της πόλης μας κυρίως από την Πελοπόννησο. Όλοι οι υπάλληλοι, οι λειτουργοί της υγείας προσφέρουν αόκνως τις υπηρεσίες τους. 
      Θα πρέπει όμως να γνωρίζετε ότι εμείς στηρίζουμε το δημόσιο χαρακτήρα του συστήματος υγείας του νοσοκομείου. Σας είπα και πάλι ότι είναι γνωστές οι ελλείψεις. Πρέπει όμως να γίνει αντιληπτό ότι η κατάσταση δεν είναι τόσο τραγική όσο θέλετε να την εμφανίσετε, ότι δηλαδή τίποτα δεν λειτουργεί στο κρατικό νοσοκομείο. 
      ΒΕΡΑ ΝΙΚΟΛΑΪΔΟΥ: Κάντε μια επίσκεψη. Θα σας πείσει.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μου δίνεται η ευκαιρία να σας πω ότι, επειδή για ένα μικρό χρονικό διάστημα πέρασα και από το «Κρατικό Πειραιώς» όταν ήταν Πανεπιστημιακή Κλινική, έχω τις καλύτερες αναμνήσεις των δυσκολιών που αντιμετώπιζε το νοσοκομείο τότε αλλά και των δυνατοτήτων που έχει τώρα. Το τμήμα επειγόντων περιστατικών δεν έχει λειτουργήσει ακόμα λόγω κάποιων μικρών κτηριολογικών ελλείψεων. Υπάρχει το θέμα του εξοπλισμού που ολοκληρώνεται και έτσι θα λειτουργήσει. 
      Όσον αφορά το θέμα του Αττικού Νοσοκομείου, πράγματι το Αττικό Νοσοκομείο θα αποσυμφορήσει το δυτικό άξονα της εφημερίας των νοσοκομείων. Θα σας πω λοιπόν τα μέτρα που λαμβάνονται, διότι δίνεται μια εικόνα ότι τίποτα δεν κάνει το Υπουργείο, ότι δεν έχουμε πάρει μέτρα.
      Τριάντα διοικητικοί υπάλληλοι πήγαν προχθές στο Αττικό Νοσοκομείο. Αυτοί ήταν υπάλληλοι μιας άλλης υπηρεσίας, που αυτήν τη στιγμή δεν είχαν και τόσο μεγάλο αντικείμενο. Ισάριθμοι υπάλληλοι νοσηλευτικής υπηρεσίας που ήταν σε αλλότριες θέσεις πήγαν στις θέσεις τους για να στελεχωθούν οι μονάδες και να λειτουργήσουν. 
      Το «Αττικό Νοσοκομείο» μέσα σε ενάμιση με δύο μήνες θα καλύπτει τον τέταρτο εφημεριακό κορμό, οπότε θα είναι σε εικοσιτετράωρη εφημερία. Δεν θα λειτουργεί επικουρικά στο επίπεδο των δώδεκα ωρών ανά εξαήμερο και κατά αυτό τον τρόπο θα εκτονωθεί όλο το σύστημα. Αναγνωρίζω τις αδυναμίες, αλλά πρέπει να καταλάβετε ότι οι προσπάθειες που καταβάλλονται τώρα για να στελεχωθούν τα νοσοκομεία μας -και ιδιαίτερα το νοσοκομείο της Νίκαιας- ξεπερνούν τις οποιεσδήποτε δυνατότητες έχουμε.
      Το έχουμε συζητήσει πολλές φορές και γινόμαστε κουραστικοί ενδεχομένως λέγοντας για Α.Σ.Ε.Π. και προσωπικό. Όλες οι παρατάξεις είμαστε εδώ για να αναλάβουμε πρωτοβουλίες και να πούμε «ναι, δεχόμαστε να ξεπεράσουμε τις οποιεσδήποτε δυσκολίες που υπάρχουν με το νόμο του Α.Σ.Ε.Π.» και όλοι μαζί να στελεχώσουμε τις υπηρεσίες, τα νοσοκομεία. 
      Κάποιοι βγάζουν κορώνες για τα «δικά μας» και τα «δικά σας» παιδιά. Δεν υφίσταται τέτοιο θέμα. Μπορούμε να συμφωνήσουμε. Είμαστε ικανοί όλοι να πάρουμε συγκεκριμένες και θαρραλέες αποφάσεις. Θα υπάρξει και μια πρόσκληση του κυρίου Υπουργού πάνω σ' αυτό το θέμα και νομίζω ότι όλες οι παρατάξεις θα δείξουν τη γενναιότητά τους με αυτή την απόφαση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, η με αριθμό 594/21-3-2006 τρίτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εξωτερικών και Μεταφορών και Επικοινωνιών, σχετικά με τη χρησιμοποίηση αεροδρομίων της Κρήτης, από αεροπλάνα της CIA, για τη μεταφορά υπόπτων για τρομοκρατικές ενέργειες κ.λπ. διαγράφεται λόγω κωλύματος του ερωτώντος Βουλευτού.
      Εισερχόμαστε τώρα στην πρώτη με αριθμό 588/20-3-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την οριστικοποίηση των δικαιωμάτων των παραγωγών σύμφωνα με την νέα Κ.Α.Π. κ.λπ..
      Το ειδικότερο περιεχόμενο της επίκαιρης ερώτησης του κυρίου Κεγκέρογλου έχει ως εξής:
      «Το Υπουργείο Αγροτικής Ανάπτυξης απέσυρε, μέχρι νεωτέρας, τους πίνακες με τα οριστικά δικαιώματα για τις κοινοτικές ενισχύσεις από τις ομάδες παραγωγών, όπου είχαν αποσταλεί. Η επίσημη αιτιολογία περί ιών δεν έπεισε τους αγρότες, οι οποίοι καλούνται να πληρώσουν αδρά το κόστος εφαρμογής της νέας Κ.Α.Π.. 
      Επειδή το χρονικό διάστημα που απομένει μέχρι την ημερομηνία που πρέπει να οριστικοποιηθούν τα δικαιώματα συνεχώς μικραίνει και τα όποια λάθη του Υπουργείου θα έχουν αρνητικές επιπτώσεις στο εισόδημα των παραγωγών 
      Ερωτάστε κύριε Υπουργέ,
      - Πότε θα προχωρήσετε στην οριστικοποίηση των δικαιωμάτων των παραγωγών σύμφωνα με τη νέα Κ.Α.Π.;
      - Θα δοθεί δικαίωμα για εξέταση ενστάσεων σε δεύτερο βαθμό;»
      Στην επίκαιρη ερώτηση του κ. Βασιλείου Κεγκέρογλου θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, όταν μιλούμε για ατομικά δικαιώματα ενιαίας ενίσχυσης αναφερόμαστε στο πλέον σημαντικό θέμα που αφορά τις ενισχύσεις των αγροτών από την Ευρωπαϊκή Ένωση, το οποίο υπάρχει. Διότι μιλούμε για τις ενισχύσεις, τις επιδοτήσεις που θα παίρνει ο κάθε αγρότης για την περίοδο από το 2006 μέχρι το 2013. Θέλω να σας πω ότι όχι μόνο δεν υπάρχει καθυστέρηση, αλλά απεναντίας είναι πολύ σημαντικό το ότι η χώρα μας είναι η πρώτη χώρα στην Ευρωπαϊκή Ένωση, η οποία προχωρεί στον καθορισμό των οριστικών ατομικών δικαιωμάτων της ενιαίας ενίσχυσης. Και αυτό είναι πολύ σημαντικό, αν λάβουμε υπόψη τη διοικητική δομή που υπάρχει στη χώρα, τα διαρθρωτικά προβλήματα που αντιμετωπίζει η ελληνική γεωργία -μιλούμε για ένα εκατομμύριο εκατό χιλιάδες ατομικά δικαιώματα- αλλά και το γεγονός ότι σε πάρα πολλές περιπτώσεις στα αρχεία του Ο.Π.Ε.Κ.Ε.Π.Ε. δεν υπήρχαν στοιχεία που να μας βοηθούν, έτσι ώστε με ευκολία να μπορέσουμε να υπολογίσουμε τα ατομικά δικαιώματα των αγροτών. 
      Θέλω να σας πω ότι έχει ολοκληρωθεί αυτή η εργασία, ότι ο Ο.Π.Ε.Κ.Ε.Π.Ε. έχει τελειώσει τη δουλειά αυτή κι ότι στις ενώσεις αγροτικών συνεταιρισμών όλης της χώρας βρίσκονται ήδη τα οριστικά δικαιώματα. Στη δική σας περιοχή θέλω να ξέρετε, κύριε συνάδελφε, ότι και στις τέσσερις ενώσεις αγροτικών συνεταιρισμών έχουν σταλεί τα CD, τα οποία ήδη έχουν εκτυπωθεί. Μοιράζονται τα οριστικά ατομικά δικαιώματα της ενιαίας ενίσχυσης στους αγρότες της περιοχής σας, στους συνεταιρισμούς της περιοχής σας, έτσι ώστε πλέον ο κάθε αγρότης να γνωρίζει τα ατομικά δικαιώματα της ενιαίας ενίσχυσης που θα έχει και θα εισπράττει από το 2006 μέχρι το 2013. 
      Όσον αφορά το δεύτερο ερώτημά σας, θέλω να σας πω ότι ναι, θα δοθεί η δυνατότητα να διευθετηθούν εκκρεμείς περιπτώσεις οι οποίες είχαν μεν καταρχήν γίνει αποδεκτές με τα υποβληθέντα αιτήματα αναθεώρησης, όμως είχαν γίνει αποδεκτές κάτω από προϋποθέσεις. Δίνεται, λοιπόν, η δυνατότητα, μετά την αίτηση που θα κάνουν για την ενεργοποίηση των δικαιωμάτων, να γίνουν επαληθεύσεις, να γίνουν επιτόπιοι έλεγχοι, έτσι ώστε ο κάθε αγρότης να πάρει πραγματικά τα  δικαιώματα τα οποία δικαιούται. 
      Θέλω να σας πω ότι έγινε ένα κολοσσιαίο έργο. Κατεβλήθη μια πάρα πολύ μεγάλη προσπάθεια, έτσι ώστε οι αγρότες μας να εισπράττουν ατομικά δικαιώματα, να εισπράττουν ενισχύσεις με δίκαιο, με αντικειμενικό τρόπο, να μην αδικηθεί κανείς αγρότης, για να μπορεί ο καθένας να γνωρίζει τι δικαιώματα έχει, να εισπράττει δηλαδή αυτά τα οποία του υπολογίστηκαν με βάση τα δικαιώματα που εισέπραττε και τις επιδοτήσεις της τριετίας 2000-2002 και για το ελαιόλαδο 1999-2002.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, δυστυχώς ο τρόπος που επιλέχθηκε για την εφαρμογή της νέας Κ.Α.Π. έχει δημιουργήσει απογοήτευση και ανασφάλεια στους αγρότες. Οι ίδιοι σάς καταλογίζουν μεγάλη καθυστέρηση στη λήψη των αποφάσεων, έλλειψη ενημέρωσης και σε πολλές περιπτώσεις αδιαφάνεια στη διαδικασία. Νιώθουν σήμερα ότι είναι «όμηροι» της ίδιας της διαδικασίας που επιλέχθηκε, αφού δεν τους δίνεται ουσιαστικά δικαίωμα για κρίση σε δεύτερο βαθμό. Κάτι είπατε, αλλά θέλω να το διευκρινίσετε περαιτέρω στη δευτερολογία σας. 
      Ο ένας επιπλέον χρόνος, που δόθηκε ως παράταση, από την Ε.Ε. αναλώθηκε χωρίς ουσιαστικό αποτέλεσμα. Γι’ αυτό άλλωστε αναγκαστήκατε πρόσφατα να δώσετε παράταση μέχρι τις 5 Ιουνίου -από την 15η Μαΐου και μετά- προκειμένου να εφαρμοστούν τα δικαιώματα. Είστε όμως σε θέση σήμερα να μας διαβεβαιώσετε ότι οι παραγωγοί ή το κράτος δεν θα κληθούν να καταβάλουν πρόστιμο μια και, όπως λέει ο κανονισμός, από τις 15 Μαΐου μέχρι τις 11 Ιουνίου για όσα δικαιώματα εφαρμοστούν οριστικά θα έχουμε 1% πρόστιμο την ημέρα;
      Ποιος θα εγγυηθεί ότι δεν θα χαθεί ατομικό δικαίωμα για κανέναν παραγωγό; Πότε θα ανακοινωθούν τα δικαιολογητικά που πρέπει να κατατεθούν και κυρίως να μας πείτε πότε θα δοθούν τα αρχεία που έχουν να κάνουν με την έντυπη αίτηση που πρέπει να πάρει στα χέρια του ο παραγωγός, να την ελέγξει, να την υπογράψει και να την καταθέσει για τα οριστικά δικαιώματα. Αυτά δεν έχουν φτάσει στις ενώσεις, κύριε Υπουργέ. 
      Για το κόστος: Το κόστος ενεργοποίησης και ταυτοποίησης, το οποίο συνολικά υπερβαίνει τα 70.000.000 ευρώ, το μετακυλήσατε στον παραγωγό. Είναι γνωστό όμως ότι ο σχετικός κανονισμός δεν το επιτρέπει και στο άρθρο 28 αναφέρει ρητά ότι οι ενισχύσεις καταβάλλονται στο ακέραιο στους δικαιούχους. Αυτό σημαίνει ουσιαστικά ότι το κόστος για την εφαρμογή της νέας Κ.Α.Π. ανήκει στο κράτος, του κράτους είναι αυτή η ευθύνη. Είναι ξεκάθαρο ότι πρέπει το κράτος να καταβάλλει.
      Κλείνοντας θα ήθελα να επισημάνω ότι υποβαθμίσατε την αναπτυξιακή πτυχή της νέας Κ.Α.Π.. Την οδηγήσατε σε μια γραφειοκρατική διαδικασία, σε μία ατέρμονη διαδικασία και την μετατρέψατε, δυστυχώς, χωρίς προοπτική για τον αγροτικό χώρο στη χώρα μας. Οι αγρότες σήμερα ζητούν άμεσα λύσεις, γιατί δεν υπάρχουν περιθώρια και δεν ξέρω πώς βγαίνει το συμπέρασμα ότι είμαστε η πρώτη χώρα που εφαρμόζει τα οριστικά δικαιώματα τη στιγμή που δώσαμε παράταση και πέρα από τις προθεσμίας του κανονισμού, κύριε Υπουργέ. 
      (Στο σημείο αυτό ο Βουλευτής κ. Βασίλειος Κεγκέρογλου                  καταθέτει για τα Πρακτικά την προαναφερθείσα διάταξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ούτε απογοήτευση ούτε ανασφάλεια υπάρχει στους αγρότες όσον αφορά το κομμάτι των οριστικών δικαιωμάτων της ενιαίας ενίσχυσης. Επειδή ο κύριος συνάδελφος είπε ότι υπάρχουν και άλλες χώρες, οι οποίες έχουν ενεργοποιήσει οριστικά δικαιώματα, τον καλώ να μου πει έστω και μία χώρα στην Ευρωπαϊκή Ένωση, όπου έχουν ενεργοποιηθεί τα οριστικά δικαιώματα της ενιαίας ενίσχυσης των αγροτών. Δεν υπάρχει, σας διαβεβαιώ, ούτε μία χώρα στην οποία να έχει γίνει κάτι τέτοιο. 
      Κατά συνέπεια πρέπει να πούμε ότι κινηθήκαμε με πολύ γρήγορους ρυθμούς. Ο αγροτικός κόσμος είναι ικανοποιημένος για το γεγονός αυτό. Ήδη, ανακοινώνονται τα οριστικά δικαιώματα της ενιαίας ενίσχυσης και δεν υπάρχει κανένα απολύτως πρόβλημα, έτσι ώστε να δημιουργηθούν κάποια αισθήματα ανασφάλειας στους Έλληνες αγρότες. 
      Όσον αφορά για το κόστος της ενεργοποίησης των δικαιωμάτων, θέλω να σας πω ότι και επί κυβερνήσεων του ΠΑ.ΣΟ.Κ. τις δηλώσεις του Ο.Σ.Δ.Ε. τις επιβαρύνονταν οι αγρότες. Έτσι ακριβώς γίνεται και με την ενεργοποίηση των οριστικών δικαιωμάτων της ενιαίας ενίσχυσης. Και μάλιστα, πρέπει να πούμε ότι αυτά που θα πληρώσουν οι αγρότες, οι τιμοκατάλογοι καθορίζονται με σύμφωνη γνώμη των Ενώσεων Αγροτικών Συνεταιρισμών και της ΠΑ.Σ.Ε.Γ.Ε.Σ., που είναι και οι θεσμικοί εκπρόσωποι των αγροτών. Ούτε επί κυβερνήσεων ΠΑ.ΣΟ.Κ. έκανε καμία παρέμβαση το Υπουργείο Γεωργίας ούτε τώρα εμείς παρεμβαίνουμε, έτσι ώστε να διαμορφώσουμε τις τιμές των δηλώσεων Ο.Σ.Δ.Ε. μέχρι τώρα και των τιμών που θα πληρώσουν οι αγρότες από εδώ και πέρα για την ενεργοποίηση των δικαιωμάτων. Θεωρούμε ότι όσον αφορά τις Ενώσεις είναι το πλέον αξιόπιστο σύστημα. Εάν εσείς ξέρετε κάποιο άλλο σύστημα ανακοίνωσης και ενεργοποίησης των δικαιωμάτων σας παρακαλώ να μας το πείτε. Θεωρώ ότι εμπιστεύεστε και εσείς τις Ενώσεις Αγροτικών Συνεταιρισμών. Μέχρι τώρα η ανακοίνωση των προσωρινών δικαιωμάτων έγινε με τον  καλύτερο δυνατό τρόπο, όπως και η καταβολή των αιτήσεων αναθεώρησης. Θεωρούμε, λοιπόν, ότι όλο το σύστημα κινείται με πάρα πολύ καλούς ρυθμούς. Πιστεύουμε ότι είναι ένα σύστημα αξιόπιστο, ότι είναι ένα σύστημα το οποίο εμπιστεύεται ο αγροτικός κόσμος της χώρας, όπως και το Υπουργείο Αγροτικής Ανάπτυξης και Τροφίμων και να είστε βέβαιοι ότι κανείς αγρότης δεν πρόκειται να αδικηθεί και όλοι θα εισπράξουν τα δικαιώματα, τα οποία τους αντιστοιχούν. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 54/32/15-3-2006 επίκαιρη επερώτηση των Βουλευτών του ΠΑ.ΣΟ.Κ. κ.κ. Ευαγγέλου Αργύρη, Αθανασίου Παπαγεωργίου, Ροδούλας Ζήση, Χρήστου Πρωτόπαπα, Ιωάννη Κουτσούκου, Ιωάννη Μανιάτη, Βασιλείου Κεγκέρογλου, Άγγελου Μανωλάκη, Αθανασίας Μερεντίτη, Εμμανουήλ Στρατάκη, Βασιλείου Τόγια, Χρύσας Μανωλιά, Αριστείδη Μουσιώνη, Ευάγγελου Παπαχρήστου, Θεοχάρη Τσιόκα, Ευαγγελίας Σχοιναράκη-Ηλιάκη, Λάζαρου Λωτίδη, Πέτρου Κατσιλιέρη, Σάββα Εμινίδη, Κωνσταντίνου Σπηλιόπουλου, Απόστολου Κατσιφάρα, Θεοδώρας Τζάκρη, Θεόδωρου Κολιοπάνου, Βασίλειου Έξαρχου, Αθανασίου (Θάνου) Μωραΐτη, Μιχάλη Καρχιμάκη, Γεωργίου Ντόλιου, Παναγιώτη Σγουρίδη, Ιωάννη Τσακλίδη, Χρήστου Χάϊδου, Αντωνίας (Τόνιας) Αντωνίου, Λεωνίδα Γρηγοράκου, Ανδρέα Μακρυπίδη, Γεωργίου Ανωμερίτη, Παναγιώτη Αντωνακόπουλου, Νικολάου-Φωτίου Χατζημιχάλη, Εμμανουήλ Όθωνα, Δημητρίου Κουσελά, Απόστολου Φωτιάδη, Κωνσταντίνου Ρόβλια, Γεωργίου Παπαγεωργίου, Δημητρίου Βαρβαρίγου, Αναστασίου Σιδηρόπουλου, Στέφανου Τζουμάκα, Ιωάννη Δριβελέγκα, Άννας Διαμαντοπούλου και Δημητρίου Ρέππα, προς τον Υπουργό Αγροτικής Ανάπτυξης και Τροφίμων, σχετικά με τη σημερινή κατάσταση των Ελληνικών Γεωργικών Ασφαλίσεων. 
      Πριν δώσω το λόγο στον πρώτο επερωτώντα, θέλω να κάνω γνωστό στο Σώμα ότι για τη συζήτηση της εν λόγω επίκαιρης επερώτησης με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κυρίου Ρέππα ορίζεται ως Κοινοβουλευτικός Εκπρόσωπος του ΠΑ.ΣΟ.Κ. ο κ. Αργύρης. 
      Επίσης, με απόφαση του Κοινοβουλευτικού Εκπροσώπου του Κ.Κ.Ε κυρίου Κολοζώφ ορίζεται ως Κοινοβουλευτικός Εκπρόσωπος του Κ.Κ.Ε. ο κ. Σκοπελίτης.
      Επίσης, με απόφαση του Προέδρου του Συνασπισμού Ριζοσπαστικής Αριστεράς ορίζεται ως Κοινοβουλευτική Εκπρόσωπος η κ. Ξηροτύρη-Αικατερινάρη. 
      Το λόγο έχει ο πρώτος επερωτών κ. Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, ο ΕΛ.Γ.Α. υπήρξε για δεκαοκτώ περίπου χρόνια από την ίδρυσή του ο πιο χρήσιμος και ο πιο κρίσιμος οργανισμός για την αγροτική οικονομία, τον αγρότη, την αγροτική παραγωγή, τις αγροτικές εκμεταλλεύσεις. Από το 1988 και εντεύθεν είναι ένα από τα κρισιμότερα «εργαλεία» στην άσκηση της αγροτικής πολιτικής.
      Είναι αλήθεια ότι ο ΕΛ.Γ.Α. όλα αυτά τα χρόνια με τη δημιουργική του παρουσία στάθηκε δίπλα στον αγρότη με επιτυχία στις δύσκολες στιγμές.
      Επίσης, με τον ΕΛ.Γ.Α. προστατεύθηκε σε πάρα πολλές περιπτώσεις το απολεσθέν εισόδημα του αγρότη από καταστροφές, ακραία καιρικά φαινόμενα, θεομηνίες.
      Μία άλλη πλευρά της ιστορικής και δημιουργικής συνεισφοράς του ΕΛ.Γ.Α. όλα αυτά τα χρόνια ήταν η προστασία της αγροτικής παραγωγής και η προστασία που προσέφερε στο κεφάλαιο των αγροτών, στο ζωικό και φυτικό κεφάλαιο. Πάρα πολλές από τις πολιτικές όπως η αντιχαλαζική προστασία, αλλά και άλλες ενεργητικές μορφές προστασίας, αποτέλεσαν την «ομπρέλα» προστασίας στο φυτικό και ζωικό κεφάλαιο.
      Η προσφορά αυτή ήταν άλλες φορές πετυχημένη, άλλες φορές λιγότερο πετυχημένη, όμως στο τέλος-τέλος ο οργανισμός αυτός καταξιώθηκε στη συνείδηση του αγρότη, γι’ αυτό και ο αγρότης προσβλέπει στην παρουσία του οργανισμού, προσβλέπει με πάρα πολύ μεγάλες προσδοκίες σ΄ αυτόν για την τύχη και το μέλλον του εισοδήματός του και των εκμεταλλεύσεων. 
      Τα προηγούμενα χρόνια μέλημα των κυβερνήσεων του ΠΑ.ΣΟ.Κ., ήταν πρώτα απ’ όλα η οικονομική αυτοδυναμία του οργανισμού. Δεύτερον η παροχή ή η βελτίωση παροχής υπηρεσιών ασφάλειας με διάφορους τρόπους όπως παραδείγματος χάρη η σύνταξη οδηγιών εκτίμησης, αλλά και γενικότερα η χρήση των επιστημονικών εξελίξεων, των επιστημονικών «εργαλείων» και της πληροφορικής για βελτίωση των παρεχόμενων υπηρεσιών. Ανέφερα νωρίτερα τη σύνταξη οδηγιών. Αντίστοιχο μέτρο είναι και η δήλωση καλλιέργειας. Είναι μέθοδοι που στην ουσία προήγαγαν τον οργανισμό και προσέφεραν καλύτερες και πιο σύγχρονες υπηρεσίες στον οργανισμό.
      Αυτός ήταν ο λόγος που η κυβέρνηση του ΠΑ.ΣΟ.Κ. την προηγούμενη περίοδο αποφάσισε να εντάξει και τα Π.Σ.Ε.Α., μία υπηρεσία που την παρείχε το Υπουργείο Γεωργίας μέχρι τότε στις λειτουργίες του ΕΛ.Γ.Α.. Φυσικά μετά από συζήτηση με την Ευρωπαϊκή Ένωση, μετά από συμφωνία για τον κανονισμό των Π.Σ.Ε.Α.. Είναι μία άλλη δραστηριότητα επιδοτούμενης κάλυψης στις ζημίες του αγροτικού χώρου. 
      Υπήρξε λοιπόν αυτός ο Κανονισμός ο οποίος δυστυχώς καθυστέρησε να γνωστοποιηθεί. Εφαρμόσθηκε την τελευταία στιγμή και έχω την πεποίθηση ότι δεν έγινε και η πιο καλή χρήση του από τη σημερινή Κυβέρνηση και τη σημερινή διοίκηση. Αυτός ο κανονισμός λοιπόν είναι ένας πρωτοπόρος Κανονισμός, είναι ένας κανονισμός που κατά τη γνώμη μου έφερε τα πρώτα θετικά αποτελέσματα. 
      Αυτή η προσφορά και αυτή η προσπάθεια αναγνωρίστηκαν από τους αγρότες πέραν των επιφυλάξεων, πέραν των προβλημάτων που υπήρχαν όλα αυτά τα δεκαεπτά-δεκαοκτώ χρόνια της παρουσίας του ΕΛ.Γ.Α..
      Όμως ο ΕΛ.Γ.Α. καταξιώθηκε στη συνείδηση του αγρότη. Ο αγρότης τον αγκάλιασε και φυσικά έδειξε την εμπιστοσύνη του και προσβλέπει –επαναλαμβάνω- ακόμα και σήμερα σ’ αυτόν. 
      Η Νέα Δημοκρατία προεκλογικά αντιλαμβανόμενη τη χρησιμότητα του ΕΛ.Γ.Α., αντιλαμβανόμενη την απήχηση και την αποδοχή που είχε, περιέλαβε στο πρόγραμμά της, πολλά σημεία και δεσμεύσεις που όμως δεν τηρήθηκαν.
      Ποια είναι όμως τα πιο κρίσιμα; Κατά τη γνώμη μου πέντε είναι τα πιο κρίσιμα σημεία των δεσμεύσεων που είχε αναλάβει η Νέα Δημοκρατία απέναντι στους αγρότες.
      Πρώτον, δεσμεύτηκε ότι θα αναβάθμιζε ποιοτικά τον ΕΛ.Γ.Α., ότι θα αναβάθμιζε τις υπηρεσίες παροχής των υπηρεσιών του ΕΛ.Γ.Α..
      Δεύτερον, δεσμεύτηκε ότι θα βελτίωνε τα οικονομικά του ΕΛ.Γ.Α.. Μάλιστα, να θυμίσω προς τον κύριο Υπουργό και στους παριστάμενους συναδέλφους ότι τότε η Νέα Δημοκρατία έλεγε πως ο ΕΛ.Γ.Α. είναι υπερχρεωμένος και ότι η κυβέρνηση του ΠΑ.ΣΟ.Κ. δανειζόταν από τράπεζες, διεύρυνε το χρέος του ΕΛ.Γ.Α. και άφηνε αυτό το χρέος σαν κληρονομιά στην κυβέρνηση της Νέας Δημοκρατίας, επιβαρύνοντας -έλεγε- το δημόσιο χρέος ή το έλλειμμα σε βάρος των πολιτικών της, του σήμερα.
      Η τρίτη δέσμευση που είχε αναλάβει ήταν ότι θα απέδιδε πολύ πιο γρήγορα, σε πολύ πιο γρήγορους χρόνους τις αποζημιώσεις στους αγρότες. Έλεγε μάλιστα στην αρχή ότι σε τρεις μήνες από τότε που επέρχεται η ζημιά, θα αποζημιώνονται οι αγρότες. 
      Αντιλαμβανόμενη, όμως, στη συνέχεια ότι αυτό που έλεγε την άφηνε εκτεθειμένη απέναντι στους απλούς αγρότες, στους εχέφρονες πολίτες αυτής της χώρας και στους ειδικούς, αλλά απέναντι και στην κοινή λογική, αναγκάστηκε να τροποποιήσει την άποψή της και στο κυβερνητικό πρόγραμμα έγραψε και έλεγε ότι θα δίδονται οι αποζημιώσεις τρεις μήνες μετά τη συγκομιδή του προϊόντος και σε  περίπτωση αν δεν δίνονταν στους τρεις μήνες θα πλήρωνε ο ΕΛ.Γ.Α. και η πολιτεία τον τόκο που επιβαρύνεται ο αγρότης από την καθυστέρηση απόδοσης των αποζημιώσεων.
      Το τέταρτο σημείο, για το οποίο είχε δεσμευτεί, ήταν η βελτίωση του συστήματος εκτίμησης των ζημιών. Έλεγε μάλιστα τότε ότι δεν γίνονται καλά οι εκτιμήσεις, ότι είναι μεροληπτικές, είναι αναποτελεσματικές. Δεσμεύτηκε λοιπόν ότι θα βελτίωνε το σύστημα της εκτίμησης των ζημιών.
      Το τελευταίο, το πέμπτο σημείο, για το οποίο δεσμεύτηκε ήταν ότι θα επέκτεινε τις καλύψεις των γεωργικών προϊόντων του γεωργικού τομέα από κινδύνους που δεν περιλαμβάνονταν στον ιδρυτικό νόμο, στον οργανισμό, στον κανονισμό του ΕΛ.Γ.Α.. Υπήρχαν και υπάρχουν και σήμερα καταστροφές που επέρχονται από φυτασθένειες και που δεν καλύπτονται από τον Οργανισμό του ΕΛ.Γ.Α..
      Για να δούμε όμως, κυρίες και κύριοι, δύο χρόνια τι συνέβη και σε αυτόν τον Οργανισμό. Τα δύο χρόνια, ήταν αρκετά για να διαπιστώσουν οι αγρότες για μια ακόμα φορά τη διάψευση των υποσχέσεων και των προσδοκιών εκ μέρους της Κυβέρνησης της Νέας Δημοκρατίας και φυσικά να διαπιστώσουν την αναντιστοιχία λόγων και έργων ή να διαπιστώσουν την εξαπάτηση την οποία υπέστησαν και σε αυτόν τον κρίσιμο τομέα της αγροτικής πολιτικής, σε αυτόν τον κρίσιμο τομέα της οικονομικής πολιτικής.
      Δύο χρόνια τώρα  αντί να αναβαθμιστούν οι υπηρεσίες του ΕΛ.Γ.Α.,  υποβαθμίζονται. 
      Κύρια χαρακτηριστικά αυτής της πολιτικής  είναι το οικονομικό αδιέξοδο που δημιουργήθηκε πρώτον στον ΕΛ.Γ.Α., δεύτερον, η επέλευση του άγριου κομματισμού, η έλλειψη αξιοκρατίας και η περιθωριοποίηση των ικανών στελεχών, η παραβίαση όλων των πάγιων κανόνων εκτίμησης των ζημιών. 
      Άλλο σημείο είναι η συνεχής παραβίαση από το Υπουργείο Γεωργίας όλων των ασφαλιστικών κανονισμών και της ασφαλιστικής δεοντολογίας, η καταρράκωση στη συνέχεια κάθε ορθολογικής πρακτικής και λειτουργίας του ΕΛ.Γ.Α.. Τέλος η απογοήτευση, η ανασφάλεια και η απαισιοδοξία στον οργανισμό.
      Αυτά είναι λοιπόν, μερικά από τα σημεία της ποιοτικής αναβάθμισης που θα έκανε η Νέα Δημοκρατία στον ΕΛ.Γ.Α.. Να έλθουμε, όμως, πιο συγκεκριμένα στη δεύτερη δέσμευσή της. Θα βελτίωνε, έλεγε, τα οικονομικά.
      Ο ΕΛΓΑ, κυρίες και κύριοι, οδηγείται σε χρεοκοπία. Η Νέα Δημοκρατία μας έλεγε ότι θα μειώσει το δανεισμό. Ξέρετε όμως τι συνέβη; Όταν ανέλαβε τη διακυβέρνηση και η σημερινή διοίκηση ανέλαβε τον ΕΛΓΑ, το συνολικό χρέος του ΕΛΓΑ τα τελευταία πέντε χρόνια ήταν 800.000.000 ευρώ και μέσα σε δύο χρόνια δανείστηκε 800.000.000 ευρώ. Τώρα το χρέος του ΕΛΓΑ με τους τόκους στην Αγροτική Τράπεζα είναι 2.000.000.000 ευρώ. 
      Αυτή ήταν η πολιτική εξυγίανσης του ΕΛΓΑ, κύριε Υπουργέ και κύριοι της Κυβέρνησης, όταν ξέρετε πάρα πολύ καλά ότι τα έσοδα του ΕΛΓΑ κινδυνεύουν να περιοριστούν εφεξής λόγω και της Αναθεώρησης της Κοινής Αγροτικής Πολιτικής και της μείωσης της παραγωγής που αναμένεται από τη νέα ΚΑΠ; 
      Έρχομαι στις αποζημιώσεις. Είπε η Κυβέρνηση ότι θα δίνονταν στους τρεις μήνες. Δεν έγινε τίποτα σ’ αυτό τον τομέα. Επειδή είδα και μία ανακοίνωση του κυρίου Διοικητού του ΕΛΓΑ που έλεγε ότι μείωσε το χρόνο από τις διακόσιες τριάντα στις εκατόν τριάντα –δηλαδή με αλχημείες, να μην τις χαρακτηρίσω τι τύπου- θα πω δύο παραδείγματα, γιατί με παραδείγματα μόνο μπορεί να καταπολεμήσει κάποιος αυτήν την αλχημεία.
      Για πείτε μας, κύριε Υπουργέ, για τα ροδάκινα που μαζεύονται τον Αύγουστο, ολοκληρώθηκε η πληρωμή μετά από τρεις μήνες; Δηλαδή, πέρασαν Σεπτέμβριος, Οκτώβριος, Νοέμβριος. Σήμερα ακόμα πληρώνονται στο τρίγωνο της Μακεδονίας, στην Κεντρική Μακεδονία.
      Τα καπνά στην πατρίδα μου την Κατερίνη, μαζεύονται τον Σεπτέμβριο. Ξέρετε πότε πληρώθηκαν από τον ΕΛΓΑ; Τον Μάιο. Μετά από ένα χρόνο γιατί η ζημιά προκλήθηκε τον Ιούνιο. Γιατί λέτε ψέματα στους αγρότες και προσπαθείτε να συσκοτίσετε το όλο πρόβλημα ότι έχετε αποτελεσματικότερη διαχείριση και δίνετε πολύ πιο γρήγορα τις επιδοτήσεις; 
      Φυσικά για τόκο, κανένας δεν μιλάει πια. Ξεχάσαμε τους τόκους από τις υπερβάσεις. 
      Έρχομαι στην αντικειμενική εκτίμηση των ζημιών. Μέχρι σήμερα, δεν υπήρχε καμία διοικητική ή άλλη παρέμβαση για βελτίωση του συστήματος εκτίμησης των ζημιών. Αντίθετα έχουμε κατάφορες παραβιάσεις όλου του συστήματος για ρουσφετολογικούς λόγους και εξυπηρέτηση των «ημετέρων». Αυτή είναι η πραγματικότητα. 
      Στην άλλη δέσμευση, στην επέκταση των ασφαλιστικών καλύψεων. Ούτε εδώ μέχρι σήμερα είχαμε καμμία νομοθετική ή άλλη πρωτοβουλία για τροποποίηση του Οργανισμού ασφάλισης του ΕΛ.Γ.Α.. Αντίθετα έχουμε συστηματικά ρουσφετολογικές, επιλεκτικές και παράνομες πράξεις του Υπουργείου Γεωργίας για καλύψεις, τις οποίες δεν προβλέπει ούτε ο ιδρυτικός νόμος ούτε ο Κανονισμός. Και εδώ για να κάνετε ρουσφέτια και να εξυπηρετήσετε τους «ημέτερους». 
      Αυτή είναι η πραγματικότητα, για τον ΕΛ.Γ.Α. και την τήρηση των υποσχέσεών σας. 
      Να πάμε όμως, και σε τρία-τέσσερα άλλα σημεία. 
      Προσλήψεις προσωπικού. Η διοίκηση παραβιάζει συστηματικά τον Α.Σ.Ε.Π. και ιδιαίτερα το άρθρο 20, γιατί αξιοποιεί αυτό το άρθρο για κατ’ εξαίρεση προσλήψεις. ‘Εκανε χίλιες διακόσιες προσλήψεις στον ΕΛ.Γ.Α. με οκτάμηνες συμβάσεις. 
      Ο ΕΛ.Γ.Α. δεν έχει τι να κάνει το προσωπικό του. Αυτή είναι η πραγματικότητα. Διογκώνονται συνειδητά οι ανάγκες του και καταφεύγετε σε υπερβολικές προσλήψεις πάλι των δικών σας παιδιών. Έχει μετατραπεί ο ΕΛ.Γ.Α., σ’ ένα «κομματικό παραμάγαζο». Αρνείστε να μονιμοποιήσετε αυτούς που προσέλαβε το Α.Σ.Ε.Π. και φυσικά προσλαμβάνετε διάφορους, μεταξύ των οποίων και αυτόν τον κύριο, ο οποίος είναι στη φυλακή. Και δεν μας είπε κανένας από την Κυβέρνηση πως προσλήφθηκε αυτός ο κύριος που επετέθη και έδειρε βάναυσα τον Πρόεδρο της Γ.Σ.Ε.Ε., τον κ. Πολυζωγόπουλο. Αυτόν προσλάβατε, την προηγούμενη περίοδο. 
      Και φυσικά μ’ αυτό το προσωπικό –και σας προειδοποιούμε κύριε Υπουργέ- σε λίγα χρόνια ο ΕΛ.Γ.Α. θα βουλιάξει. Τα έσοδα του ΕΛ.Γ.Α., των 90.000.000 ευρώ, δεν μπορούν να στηρίξουν ούτε τις αμοιβές του προσωπικού. Αυτή είναι η τραγική εξέλιξη των πραγμάτων. 
      Κομματισμός στην αξιοποίηση των στελεχών. Πλήρης κομματικοποίηση των υπηρεσιών. Έχουν παραγκωνιστεί όλα τα ικανά στελέχη. Διώκονται ικανά στελέχη και φυσικά προάγονται μόνο οι «ημέτεροι». 
      Γιατί δεν προχωρήσατε, σε μία από τις σοβαρές καινοτομίες της προηγούμενης κυβέρνησης, στη δήλωση καλλιέργειας; Εδώ είναι το απόλυτο αλαλούμ. Την εφαρμόζετε εν μέρει, αλλά δεν την εφαρμόζετε στο σύνολο και τώρα εκόντες άκοντες, μετά την ερώτησή μας, αρχίζετε να κινείστε πάλι να εφαρμόσετε αυτό το μέτρο που θα εξυγίανε τα οικονομικά του ΕΛ.Γ.Α.. 
      Και φυσικά τι χρεία άλλης μαρτυρίας, για όλη αυτήν την τραγική κατάσταση στην οποία έχει περιέλθει ο ΕΛ.Γ.Α. χρειαζόμαστε από τις δηλώσεις του Προέδρου κ. Κατσαρού στην επίσημη εφημερίδα του ΕΛ.Γ.Α.;
      Λέει ο κ. Κατσαρός για τον ΕΛ.Γ.Α. τα εξής: «…θα αντιμετωπίσει μια οικονομική κρίση από την οποία θα εξέλθει με διάλυσή του, ίσως και με τη μετατροπή του...» –ακούστε σας παρακαλώ- «…σε μία διεύθυνση του Υπουργείου Αγροτικής Ανάπτυξης, με θύματα ασφαλώς τους Έλληνες αγρότες». 
      Παρακάτω λέει: «Το άρθρο μου αυτό κρούει τον κώδωνα του σοβαρότατου αυτού κινδύνου για το μέλλον του ΕΛ.Γ.Α.. Ας το ακούσουν οι αγρότες πρώτα» -λες και οι αγρότες εφαρμόζουν την πολιτική- «Ας πληροφορηθούν όσα εις βάρος τους εξυφαίνονται…» –ποιος τάχα;- «…για την τύχη του ασφαλιστικού τους Οργανισμού. Ας τα συνειδητοποιήσουν όμως και όσοι άθελα τους τα απεργάζονται!! Αλλά και όσοι έχουν την εποπτεία τους και τον έλεγχό τους!! Κυρίως όμως ας το πληροφορηθεί η υπεύθυνη Πολιτεία». 
      Ο διοικητής, δηλαδή, ενός οργανισμού που τοποθετήθηκε από την Κυβέρνηση, είναι προβεβλημένο και ικανό στέλεχος και τυγχάνει και της εκτίμησής μας, στέλεχος της Νέας Δημοκρατίας, ιστορικό στέλεχος, έρχεται και λέει στην Κυβέρνηση «κύριοι, βουλιάζετε τον ΕΛ.Γ.Α.».
       Μα, τι πρέπει να πούμε εμείς σε σχέση μ' αυτό το ζήτημα, όταν ο ίδιος ο Διοικητής λέει ότι θα πρέπει να μετατραπεί –ή θα μετατραπεί- σε υπηρεσία του Υπουργείου Γεωργίας; 
      Ακούστε, κύριοι, τι γίνεται εδώ και πού είναι το πονηρό σημείο. Δεν μπορεί να γίνει ο ΕΛ.Γ.Α. υπηρεσία, διότι η Ε.Ε. απαγορεύει εθνικές επιδοτήσεις. Δεν μπορούν και οι ιδιώτες να μπουν στον αγροτικό χώρο, άρα στην ουσία θα αφήσουμε τους αγρότες ακάλυπτους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Και φυσικά, είχαμε έναν οργανισμό που ήταν «αποκούμπι» των αγροτών. Τον καταστρέφετε και αυτόν σε εκπλήρωση φυσικά μιας πολιτικής, η οποία οδηγεί σε αδιέξοδα: Απώλεια εισοδήματος, αύξηση κόστους,  αδιέξοδα, ανασφάλεια στον αγροτικό τομέα από την εφαρμογή της Κ.Α.Π. Δεν είναι τυχαίο ότι και σ’ αυτόν τον Οργανισμό, η αναποτελεσματικότητα και η ανικανότητα της Κυβέρνησης –και φυσικά τα αδιέξοδα- είναι το χαρακτηριστικό σημείο της πολιτικής της. Φυσικά, στο τέλος-τέλος το λογαριασμό θα τον πληρώσει ο ίδιος ο αγρότης. 
      Κύριε Πρόεδρε, καταθέτω για τα Πρακτικά το απόσπασμα από την εφημερίδα, το άρθρο από τη συνέντευξη του κ. Κατσαρού, για του λόγου το αληθές. 
      Σας ευχαριστώ. 
      (Στο σημείο αυτό ο Βουλευτής κ. Αθανάσιος Παπαγεωργίου καταθέτει για τα Πρακτικά το προαναφερθέν άρθρο από απόσπασμα της εφημερίδας, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαγεωργίου. 
      Ο κ. Ιωάννης Μανιάτης έχει το λόγο. 
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, θα ήθελα να χρησιμοποιήσω και τη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Σας ρυθμίζω από τώρα το χρόνο, κύριε συνάδελφε. 
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, κύριε Υπουργέ, καταθέσαμε την επερώτηση για τον ΕΛ.Γ.Α., γιατί θέλουμε να μεταφέρουμε στην Αίθουσα της Βουλής την κραυγή αγωνίας των Ελλήνων παραγωγών για το πού οδηγείται ο ΕΛ.Γ.Α., ένας Οργανισμός ο οποίος οδεύει προς καθολική κατάρρευση και πλήρη απαξίωση. 
      Κύριε Υπουργέ, θα σας υποβάλω επτά συγκεκριμένα ερωτήματα που είναι ταυτόχρονα και επτά πολύ συγκεκριμένες καταγγελίες, για τις οποίες παρακαλώ να έχω τις απαντήσεις σας. 
      Πρώτον, για τις διαδικασίες που οδηγούν σε απόλυτη χρεωκοπία τον οργανισμό. 
      Δεύτερον, για την εξαφάνιση του αντασφαλιστικού οργανισμού του ΕΛ.Γ.Α., του Πλαισίου «ΟΑΣΙΣ», για το οποίο υπήρχε συγκεκριμένο σχέδιο. 
      Τρίτη καταγγελία, για την αθέτηση των προεκλογικών σας υποσχέσεων ότι εντός τριμήνου θα δίδονται οι αποζημιώσεις.
      Τέταρτη καταγγελία, για την απουσία οποιασδήποτε προσπάθειας να υπάρξει αντικειμενικοποίηση στις εκτιμήσεις, έτσι ώστε να μην παρεισφρύουν  κομματικές ή άλλες διαδικασίες. 
      Οι τελευταίες τρεις ερωτήσεις προκύπτουν από την εμπειρία μου από το Νομό Αργολίδας από τον οποίο προέρχομαι. 
      Πέμπτη ερώτηση, για την απαράδεκτη, την τρομακτική καθυστέρηση που έχει υπάρξει στην καταβολή των αποζημιώσεων των Π.Σ.Ε.Α. 
      Έκτη ερώτηση, για την απώλεια μιας τεράστιας ευκαιρίας για την Αργολίδα να προχωρήσουμε σε αναδιαρθρώσεις. 
      Τέλος, έβδομη ερώτηση, για το πού οδηγείτε με την πολιτική σας το αγροτικό μέλλον ολόκληρης της Περιφέρειας Πελοποννήσου. 
      Εξηγούμαι: Πρώτον, ο οργανισμός, κυρίες και κύριοι συνάδελφοι, οδηγείται σε χρεοκοπία με αποκλειστική ευθύνη της Κυβέρνησης. Σήμερα, ο οργανισμός χρωστάει περίπου 2.000.000.000 ευρώ. Ο διοικητής του οργανισμού, ένα αξιόλογο κοινοβουλευτικό στέλεχος της Νέας Δημοκρατίας, δηλώνει ότι υπάρχει σοβαρότατος κίνδυνος εξαφάνισης του Οργανισμού και μετασχηματισμού του σε μια απλή υπηρεσία του Υπουργείου. 
      Έχει υπάρξει συγκεκριμένο αίτημα των ομάδων παραγωγών, έτσι ώστε οι εισφορές που καταθέτουν οι αγρότες στον ΕΛ.Γ.Α. να συμπληρωθούν ισόποσα, με ένα περίπου ίδιο ποσό, από τον κρατικό προϋπολογισμό. Αυτό είναι ένα αίτημα που θα έδινε μία πρώτη ανάσα στον οργανισμό, αλλά για το οποίο αίτημα κωφεύει ο κ. Αλογοσκούφης. 
      Και βεβαίως, υπάρχει το εξής τεράστιο ζήτημα που απειλεί άμεσα τον οργανισμό. Οι καταβολές των Π.Σ.Ε.Α. αποτελούν περίπου τα 2/3 του χρέους του οργανισμού. 
      Οι αποζημιώσεις των Π.Σ.Ε.Α., κύριε Υπουργέ, δεν είναι δουλειά του ΕΛ.Γ.Α.. Μεταφέρθηκαν στον ΕΛ.Γ.Α.. Είναι δουλειά του κάθε κύριου Αλογοσκούφη, του κρατικού Προϋπολογισμού. Για να τα ξεχωρίσουμε, λοιπόν, για να μην τα μπερδεύουμε όλα, άλλο οι αποζημιώσεις, άλλο τα Π.Σ.Ε.Α.. Τα Π.Σ.Ε.Α. είναι «κράτος καθαρόαιμο». Ζητήσαμε από τον ΕΛ.Γ.Α. και το απεδέχθη -και το έπραξε το πρώτο χρονικό διάστημα πολύ σωστά- να διεκπεραιώνει τις διαδικασίες. Δεν μπορείτε, όμως, να τον φορτώνετε και με τα χρέη του κρατικού προϋπολογισμού.
      Δεύτερη ερώτηση. Οδηγήσατε το «ΟΑΣΙΣ», ένα σύνολο δράσεων, έναν αντασφαλιστικό μηχανισμό, σε πλήρη απαξίωση, υποβάθμιση, ουσιαστικά σε μία εξαφάνιση.
      Εδώ θέλω να τονίσω ότι σε οποιοδήποτε ασφαλιστικό σύστημα, σε μία απλή ιδιωτική ασφαλιστική εταιρία, ο κάθε ασφαλισμένος απαιτεί να υπάρχει και αντασφαλιστής. Εσείς, λοιπόν, ενώ παραλάβατε συγκεκριμένο, έτοιμο σχέδιο από το ΠΑ.ΣΟ.Κ. για το πώς θα προχωρήσουμε στην αντασφάλιση του ΕΛ.Γ.Α., στην πραγματικότητα οδηγήσατε όλο αυτό το σχέδιο σε πλήρη εξαφάνιση. 
      Τρίτον. Είχατε υποσχεθεί προεκλογικά ότι εντός τριμήνου θα δίδονται οι αποζημιώσεις. Στην αρχή άρχισε να λέγεται στους προεκλογικούς λόγους για τρεις μήνες μετά την καταστροφή, στη συνέχεια έγινε τρεις μήνες μετά τη συγκομιδή, τώρα δεν ξέρω πόσους μήνες έγινε. Αλλά οι παραγωγοί διαφόρων αγροτικών προϊόντων σε όλη την Ελλάδα γνωρίζουν ότι εάν σας ζητούσαν πίσω τους τόκους που τους είχατε υποσχεθεί για την εντός τριμήνου καταβολή, τότε ο κ. Αλογοσκούφης θα έβλεπε να διπλασιάζεται μάλλον το έλλειμμά του.
      Τέταρτον. Υποσχεθήκατε προεκλογικά στους Έλληνες αγρότες ότι θα καταβάλετε κάθε προσπάθεια για να υπάρξει αντικειμενικοποίηση των εκτιμήσεων. Το 2002 –και το γνωρίζετε πολύ καλά- είχε υπάρξει ένα πιλοτικό πρόγραμμα στη Θεσσαλία. Παραλάβατε, λοιπόν, ένα πρόγραμμα με χρήση δορυφορικών εικόνων, νέας τεχνολογίας –«Κοινωνία της Πληροφορίας», της γνώσης που και, ο κύριος Πρωθυπουργός, μας λέει με κάθε ευκαιρία ότι πρέπει αν την εισαγάγουμε στο δημόσιο- που δούλεψε άριστα, εντός ελαχίστου χρονικού διαστήματος απέδωσε τις αποζημιώσεις και αντί να το συνεχίσετε και να το επεκτείνετε και σε άλλες καλλιέργειες, στην πραγματικότητα το εξαφανίσατε. Δεν ζητήσατε καν τη βοήθεια Ελλήνων ερευνητών, τη βοήθεια ελληνικών πανεπιστημίων που έχουν τεράστια τεχνογνωσία και συνεχίζετε, χωρίς να αλλάξετε απολύτως τίποτα, τον παραδοσιακό τρόπο.
      Έρχομαι τώρα, κυρίες και κύριοι συνάδελφοι, σε τρεις ερωτήσεις που προκύπτουν από μία εξαιρετικά οδυνηρή εμπειρία που βιώνουν οι χιλιάδες καλλιεργητές εσπεριδοειδών  στην Αργολίδα.
      Πρώτον, Π.Σ.Ε.Α.. Όπως ξέρετε, στην πολιτική υπάρχει μία έξυπνη τακτική. Η διαρροή φημών. Να μη γράφεις στα χαρτιά τίποτα, αλλά να λες «σε λίγο θα έρθουν οι αποζημιώσεις».
      Κυρίες και κύριοι συνάδελφοι, επιτρέψτε μου να σας πω ένα πολύ σύντομο ιστορικό που, όμως, είναι ό,τι χειρότερο θα μπορούσαν να υποστούν οι παραγωγοί εσπεριδοειδών της Αργολίδας. Ξεκινάμε με τον πάγο το Φλεβάρη και το Μάρτη του 2004. Κάηκε ο αργολικός κάμπος. Αρχίζουν σε λίγο να λένε: «Τον Οκτώβρη θα έρθουν τα χρήματα». Έχουμε πια Κυβέρνηση Νέας Δημοκρατίας. Έφθασε ο Οκτώβρης. Σε λίγο λένε: «Μην ανησυχείτε, Χριστούγεννα θα κάνουμε. Θα έχουν έρθει οι αποζημιώσεις». Χριστούγεννα του 2004. Συνεχίζουμε: «Το καλοκαίρι του 2005 θα έρθουν». Καινούργια Χριστούγεννα του 2005.
      Στο ενδιάμεσο, σε δική μου ερώτηση, ο Υπουργός μου απαντά «ο φάκελος υποβλήθηκε τον Ιούνιο» και σε επόμενη ερώτηση διαπιστώνουμε ότι ο φάκελος που υπεβλήθη στις Βρυξέλλες, για τρεις με τέσσερις μήνες χάθηκε σε κάποιο συρτάρι στις Βρυξέλλες και μετά το βρήκαν. 
      Έρχεται, λοιπόν, ο Ιανουάριος του 2006. Ο Υπουργός παρευρίσκεται στη γιορτή πορτοκαλιού στο Άργος και δηλώνει ότι «το Γενάρη του 2006 μάλλον κλείνουμε». Κύριε Υπουργέ, έχουμε τέλος Μάρτη. Γνωρίζετε πολύ καλά ότι πριν από το Πάσχα αποκλείεται να καταβληθούν αποζημιώσεις και γνωρίζετε, επίσης, πολύ καλά ότι στις περιπτώσεις καρατομήσεων των δένδρων, οι αποζημιώσεις θα αργήσουν επιπλέον έξι με επτά μήνες. Εύχομαι να κάνω λάθος και θα περιμένω με πολύ ενδιαφέρον την απάντησή σας. 
      Εδώ, κυρίες και κύριοι συνάδελφοι, θα ήθελα να κάνω αναφορικά με τις φημολογίες ένα σχόλιο. Λέγεται «μα, και το ΠΑ.ΣΟ.Κ. αργούσε, έκανε τέσσερα χρόνια». Ακούστε, σας παρακαλώ, ημερομηνίες. Το πρόγραμμα FROGY για την καταστροφή του 2002 υπεβλήθη στις 5 Μαρτίου του 2002. Είχαμε έγκριση μετά από έξι μήνες, στις 16 Σεπτέμβρη. Η έναρξη των πληρωμών έγινε στις 20/11. Δηλαδή, σε οκτώ μήνες άρχισαν να πληρώνονται. Κύριε Υπουργέ, σήμερα έχουμε ξεπεράσει τους τριάντα μήνες, για να αρχίσουν να πληρώνονται οι παραγωγοί της Αργολίδας από τον παγετό του Φεβρουαρίου του 2004.
      Θα κάνω ένα προτελευταίο σχόλιο. Χάσαμε μία μεγάλη ευκαιρία για την αναδιάρθρωση. Σας ζήτησαν οι ομάδες παραγωγών στο πλαίσιο της εκρίζωσης, που υποχρεωτικά θα κάνουν ορισμένοι, να προχωρήσουμε και σε μία αναδιάρθρωση. Το αρνήθηκαν οι υπηρεσίες, αν και ήταν μικρό το κόστος. Κάνατε τεράστιο λάθος.
      Τελειώνω με ένα σχόλιο για το αγροτικό μέλλον της Πελοποννήσου. Κυρίες και κύριοι συνάδελφοι, και άλλη φορά από αυτό το Βήμα έχω καταγγείλει ότι δεν ξέρω ποιοι παρέσυραν τον Υπουργό να αναθέσει –και δεν ξέρω, αν την έχει ήδη αναθέσει- μία μελέτη για όλη την περιφέρεια Πελοποννήσου με τίτλο: «Μετατροπή εκτάσεων εσπεριδοειδών και ελαίας σε βοσκοτόπους για την ανάπτυξη της κτηνοτροφίας». Αυτό είναι δυστυχώς το αγροτικό μέλλον ολόκληρης της Περιφέρειας Πελοποννήσου. Κύριε Υπουργέ, είναι ίσως η δέκατη φορά που σας το αναφέρω. Σας παρακαλώ πολύ να προχωρήσετε σε ένα διάλογο με τις ομάδες παραγωγών, με τις ενώσεις αγροτικών συνεταιρισμών, με τους πολίτες, με τα δικά σας κοινοβουλευτικά στελέχη. Θα διαπιστώσετε ότι οφείλετε άμεσα να ανακρούσετε πρύμναν και να προσγειωθείτε σε ένα μέλλον που το θέλει η Πελοπόννησος, που μπορεί να το στηρίξει και το οποίο, στο τέλος–τέλος, θα είναι και προς δικό σας όφελος.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μανιάτη.
      Το λόγο έχει ο κ. Αναστάσιος Σιδηρόπουλος.
       ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κύριοι Υπουργοί, αναγκαζόμαστε να φέρουμε στη Βουλή το θέμα που αφορά το μέλλον και την προοπτική του ΕΛ.Γ.Α., γιατί πραγματικά τα τελευταία χρόνια η συμβολή του ΕΛ.Γ.Α. στην προστασία και στην ασφάλεια, αλλά κυρίως στη στήριξη του εισοδήματος των Ελλήνων αγροτών, ήταν τεράστια και προς αυτήν την κατεύθυνση είναι και η επερώτηση και η αγωνία μας. 
      Πρόκειται, λοιπόν, για ένα σημαντικό μέρος του εισοδήματος των αγροτών, πέρα από την εμπορική αξία των προϊόντων, όπου δυστυχώς τα τελευταία δύο χρόνια έχουμε μία συνολική κατάρρευση των τιμών στη συντριπτική πλειοψηφία των παραγόμενων αγροτικών προϊόντων, πέρα από το γεγονός ότι βρισκόμαστε μπροστά σε νέες αλλαγές σε ό,τι αφορά τη νέα Κοινή Αγροτική Πολιτική, με μια σειρά επιδοτήσεις από πολλά αγροτικά προϊόντα και από χαμένες μάχες τις οποίες αναρωτιόμαστε αν δώσατε ή όχι στην Ευρώπη. Μάλιστα, έλεγε πρώτος και καλύτερος ότι, ο κύριος Πρωθυπουργός, θα είναι παρών σε αυτές τις μάχες. Έχουμε, λοιπόν, μία πολύ πολύ αρνητική εξέλιξη συνολικά για τους Έλληνες αγρότες. 
      Εάν, λοιπόν, σε αυτούς τους δύο τομείς εισοδήματος προσθέσει κανείς και τον ΕΛ.Γ.Α. που τα τελευταία χρόνια στήριξε σημαντικά τον Έλληνα αγρότη, είναι εύλογη η απορία μας, η ανησυχία μας, και έχετε ευθύνη να δώσετε συγκεκριμένες απαντήσεις σήμερα στους Έλληνες αγρότες, για να δουν ποιο είναι το μέλλον και η προοπτική αυτού του μεγάλου οργανισμού. Είμαστε υποχρεωμένοι να θέσουμε συγκεκριμένα ερωτήματα, διότι πραγματικά υπάρχει μία παλινωδία και μία ανακολουθία προεκλογικών εξαγγελιών και –αν θέλετε- αντιπολιτευτικού λόγου της Νέας Δημοκρατίας, αλλά και σημερινής κυβερνητικής πρακτικής. 
      Θα ξεκινήσω από το πρώτο και βασικότερο. Όλα αυτά τα χρόνια η Νέα Δημοκρατία στην Αντιπολίτευση έθετε συνεχώς το ζήτημα ότι πρέπει να διευρυνθούν οι περιπτώσεις κινδύνων και να ενταχθούν ακόμη περισσότερες, για να μπορούν να αποζημιώνουν τους Έλληνες αγρότες. Σε ερώτησή μου στις 25/5/2005, που αφορά περιοχές που παράγουν ροδάκινα, όπως η Ημαθία, η Πέλλα, η Πιερία, η απάντηση του ΕΛ.Γ.Α. είναι ότι δεν μπορούμε για τις δυσμενείς καιρικές συνθήκες και η απάντηση, την οποία παίρνω από τον κ. Κοντό, είναι ότι δεν μπορούμε για δυσμενείς καιρικές συνθήκες να αποζημιώσουμε τη συγκεκριμένη περιοχή και την δενδροκομία των περιοχών.
      Μετά από αρκετό καιρό και μετά από πολλές πιέσεις, ο ΕΛ.Γ.Α. και το Υπουργείο άλλαξε άποψη και ορθώς άλλαξε άποψη και πιστεύω ότι αυτό ήταν ένα μόνα από τα θετικά βήματα που έχουν γίνει ως τώρα. Ενέταξε όλα αυτά τα ζητήματα σε μια διαδικασία αποζημιώσεων. Όμως, προσέξτε. Μ΄ αυτήν την ανακολουθία, τη διστακτικότητά σας και την αναβλητικότητα που παρουσιάσατε, φθάσαμε στο εξής οξύμωρο, να έχουμε γεωπόνους το Σεπτέμβρη, Οκτώβρη, Νοέμβρη και Δεκέμβρη σε πολλές των περιπτώσεων, να βρίσκονται στους αγρούς της περιοχής για να εκτιμήσουν δενδροκομικές εκτάσεις, οι οποίες εκείνη την περίοδο είχαν ή φύλλα ή δεν είχαν ούτε φύλλα. Καταλαβαίνει κανείς ότι δεν είναι λογικό ένας γεωπόνος να κάνει μια δίκαιη και αντικειμενική εκτίμηση σε μια τέτοια περίοδο, όταν δεν υπάρχει καρπός επάνω στα δέντρα. Το αποτέλεσμα; Αυτό περί δίκαιων, αντικειμενικών εκτιμήσεων, το οποίο λέγατε όλα τα προηγούμενα χρόνια, να έρθει μπούμερανγκ, γιατί πραγματικά πολλά χωριά και πολλοί παραγωγοί εξαναγκάστηκαν να προσφύγουν με μαζικές ουσιαστικά ενστάσεις, διότι τα αποτελέσματα τα οποία ήρθαν είναι από μηδενικά ή έχουν τέτοια ποσοστά που στην κυριολεξία δεν αποζημιώνουν τους αγρότες της περιοχής. Άρα, είναι γράμμα κενό, δώρο άδωρο για την πλειοψηφία των αγροτών της περιοχής. 
      Επίσης, μιλήσατε για το χρόνο αποζημίωσης. Μιλούσατε για τρεις μήνες. Στην αρχή λέγατε για τρεις μήνες από τη συγκομιδή, στη συνέχεια για τρεις μήνες μετά τη ζημιά, στη συνέχεια τρεις μήνες μετά την εκτίμηση και τελικά έχουμε φθάσει μήνα Μάρτη και, ενώ ροδάκινα συγκομίζονται Μάιο, Ιούνιο και Ιούλιο, έχουμε σήμερα μήνα Μάρτη και η πλειοψηφία εκεί των παραγωγών ακόμη δεν έχει αποζημιωθεί, δεν έχει αποπληρωθεί από τις περίφημες τρίμηνες αποπληρωμές τις οποίες θα έκανε το Υπουργείο. Και αναρωτιούνται οι παραγωγοί γιατί σιγά-σιγά θα πρέπει να ξέρουν από πότε επιτέλους είναι ο χρόνος για τους τρεις μήνες που ήταν η προεκλογική σας δέσμευση, για να αρχίσουν και αυτοί σιγά-σιγά να υπολογίζουν τους τόκους που θα πάρουν. Είναι ένα ερώτημα για τους παραγωγούς.
      Με την ευκαιρία, εδώ θέλω να κάνω μία καταγγελία. Παρακολουθώ συχνά-πυκνά την ΕΤ 3 να βγαίνει και να κάνει πλύση εγκεφάλου ότι στο τρίμηνο……
      ΠΡΟΕΔΡΕΥΩΝ (Σωτήρης Χατζηγάκης):  Κύριε συνάδελφε, θα κάνετε χρήση της δευτερολογίας σας;
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Θα αξιοποιήσω το χρόνο της δευτερολογίας μου. 
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης):  Παρακαλώ, έχετε δικαίωμα άλλωστε. 
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Ευχαριστώ πολύ.
      Ότι στο τρίμηνο, λοιπόν, αποζημιώνονται οι Έλληνες αγρότες από όποια ζημιά έχουν υποστεί μέσω του ΕΛ.Γ.Α.. Αυτό το ακούω κατά κόρον από την ΕΤ 3. 
      Θέλω να καταγγείλω αυτήν την πραγματικά απαράδεκτη διαστρέβλωση της πραγματικότητας και της αλήθειας. Έχει μετατραπεί ένα κανάλι καθαρά σ’ ένα κανάλι προπαγάνδας και προσπαθεί να κάνει το άσπρο μαύρο και να εξαπατήσει τους Έλληνες αγρότες, οι οποίοι αναρωτιούνται, το εξής: «Πέρασαν δώδεκα μήνες, δεν έχουμε πληρωθεί, που το έχουν δει το τρίμηνο;» Και σε πολλές των περιπτώσεων βέβαια, εσείς όταν είστε στην Μακεδονία λέτε ότι πληρώσαμε την Κρήτη και όταν είστε στην Κρήτη λέτε ότι πληρώσατε τη Μακεδονία. Οπότε, άντε να βρουν την άκρη οι Έλληνες παραγωγοί για το τι πραγματικά συμβαίνει.
      Διάβασα από ένα έγγραφο του ΕΛ.Γ.Α. κάτι που πραγματικά με εντυπωσίασε. Ο ΕΛ.Γ.Α. –λέει- θέλει να πληροφορήσει τους κυρίους Βουλευτές ότι η νέα του διοίκηση δεν μιμείται τακτικές των προηγούμενων διοικήσεων, όπου παραμονές εκλογών μοίραζαν στους Έλληνες αγρότες χρήματα. Μα καλά, είναι από μία περιοχή που επί τρεις χρονιές επλήγη από τον παγετό. Και τις τρεις χρονιές ο ΕΛ.Γ.Α. έκανε μια γενναία παρέμβαση και στήριξε τους παραγωγούς των περιοχών αυτών. Τρεις χρονιές, λοιπόν, ήταν εκλογικές χρονιές; Και λύνονται έτσι τα προβλήματα των αγροτών, να κάνουμε κάθε χρόνο εκλογές,  είναι τόσο απλά τα πράγματα; Φοβούμαι ότι δεν είναι έτσι. Πραγματικά, πρέπει με πολύ μεγαλύτερη σοβαρότητα να αντιμετωπίσουμε τα ζητήματα που αφορούν τον ΕΛ.Γ.Α., το μέλλον και την προοπτική του, κυρίως σε αυτό το δύσκολο νέο παγκόσμιο περιβάλλον που έχει να κάνει συνολικά με την αγροτική οικονομία και την προοπτική. Και έχετε ευθύνη, ως Κυβέρνηση, διότι πραγματικά δυο χρόνια τώρα με το ένα νομοσχέδιο που έχετε φέρει στη Βουλή των Ελλήνων, με την απουσία σας συνολικά από τα προβλήματα των Ελλήνων αγροτών, αρχίζετε και μας βάζετε σε πολύ μεγάλο προβληματισμό και σε ό,τι αφορά την προοπτική και σε ό,τι αφορά το μέλλον των ελληνικών γεωργικών ασφαλίσεων. Εμείς πραγματικά ήρθαμε στη Βουλή, γιατί περιμένουμε να πάρουμε συγκεκριμένες απαντήσεις. Έχετε τεράστια ευθύνη και πρέπει οι Έλληνες αγρότες να νιώσουν ότι πραγματικά θα υπάρχει ασφάλεια και ότι θα έχουν μέλλον. Διότι με όλα αυτά που ακούγονται, στα τόσα προβλήματα που έχουν, θα προσθέσετε ένα ακόμη σε μια δυσμενέστερη κατεύθυνση και αντί να γίνουν βήματα μπροστά, φοβούμαι ότι υπάρχει οπισθοδρόμηση και έχουμε βήματα προς τα πίσω.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Το λόγο έχει η κ. Τόνια Αντωνίου.
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριοι Υπουργοί, κυρίες και κύριοι συνάδελφοι, καταθέσαμε την επερώτηση που συζητείται σήμερα για να ελέγξουμε την Κυβέρνηση σε σχέση με την  πολιτική της απέναντι στον ΕΛ.Γ.Α., έναν οργανισμό που η αποστολή του είναι να συμπαραστέκεται στον Έλληνα και την Ελληνίδα αγρότισσα,  έναν οργανισμό που η Νέα Δημοκρατία οδηγεί δυστυχώς καθημερινά στην απαξίωση και την χρεοκοπία.
      Στα δυο χρόνια διακυβέρνησης της χώρας από την Νέα Δημοκρατία οι αγρότες δεν έχουν δει καμία από τις υποσχέσεις της Κυβέρνησης και προσωπικά του Πρωθυπουργού, να γίνονται πράξη. 
      Ποιός αγρότης έχει ξεχάσει την υπόσχεσή σας ότι οι αποζημιώσεις θα καταβάλλονται εντός ενός τριμήνου; Δηλώσεις από τα χείλη του ίδιου του Πρωθυπουργού, του Κώστα Καραμανλή, στις Ράχες Φθιώτιδος, προεκλογικά, μια από τις μεγάλες δεσμεύσεις του Πρωθυπουργού και όχι μόνο. Τελικά τι είδαμε; Μετά από τις εκλογές, οι τρείς μήνες από την ημέρα της καταστροφής, έγιναν τρείς μήνες από την ημέρα της συγκομιδής. Τεράστια η διαφορά, τεράστια η εξαπάτηση.
      Κύριοι Υπουργοί, στήσατε μια ολόκληρη επιχείρηση προπαγάνδας όλα τα προηγούμενα χρόνια, για να υποκλέψετε την ψήφο του αγρότη και της αγρότισσας. Τα δώσατε όλα στις υποσχέσεις σας. Μόνο που ήρθε η ώρα του λογαριασμού και δεν είχατε να δώσετε τίποτα στον αγρότη.
      Ποιός αγρότης ξεχνάει την κριτική σας απέναντι στον ΕΛ.Γ.Α.; Ποιός ξεχνάει τις δεσμεύσεις σας για την επίλυση όλων των οικονομικών προβλημάτων που αντιμετώπιζε και αντιμετωπίζει ο οργανισμός, για διαφάνεια, για αξιοκρατία, για σύστημα αντικειμενικής εκτίμησης των ζημιών, για διεύρυνση του ασφαλιστικού κινδύνου; 
      Νομίζετε, κύριε Υπουργέ, ότι οι αγρότες δεν έχουν μνήμη και δεν κάνουν συγκρίσεις ανάμεσα σε αυτά που λέγατε και σε αυτά που κάνετε; Οι αγρότες σας έδωσαν την εμπιστοσύνη τους επειδή πίστεψαν ότι εσείς μπορείτε να τα καταφέρετε καλύτερα. Δυστυχώς όμως, βλέπουν καθημερινά ότι τα πράγματα χειροτερεύουν. Σας ψήφισαν γιατί πίστεψαν ότι μπορείτε να αντιμετωπίσετε τα προβλήματά τους. Τελικά όλα αυτά ήταν ένα πολύ μεγάλο ψέμα. Αντίθετα ο αγρότης τι βλέπει σήμερα; Βλέπει το εισόδημά του να μειώνεται δραματικά, να αυξάνεται το κόστος παραγωγής, να στηρίζετε τους ισχυρούς και όχι τους αδύναμους, να περιφρονείτε την περιφερειακή ανάπτυξη. Βλέπουμε το μαράζωμα της υπαίθρου, βλέπουμε τους αγρότες να χρεώνονται καθημερινά στις τράπεζες, να ζουν μια τεράστια ανασφάλεια για την νέα Κ.Α.Π. και βέβαια να προσπαθούν να δουν ποια είναι τα ατομικά τους δικαιώματα.
      Βέβαια, δεν ξέρω τι έχει συμβεί σ΄ αυτήν την Κυβέρνηση το 2006, γιατί βλέπουμε ότι σας έχουν απασχολήσει πολύ οι κοριοί και οι ιοί. Διότι τώρα η νέα συζήτηση στα καφενεία των χωριών της ελληνικής περιφέρειας είναι ότι δεν μπορούμε να βρούμε ποια είναι τα δικαιώματά μας λόγω των ιών που πέσανε στους ηλεκτρονικούς υπολογιστές. Αυτό ήταν ένα από τα επιχειρήματά σας. Αυτήν τη στιγμή οι αγρότες δεν γνωρίζουν ποια είναι τα περιουσιακά τους στοιχεία και γι’  αυτό πληρώνουν κιόλας, πληρώνουν δηλαδή και την καθυστέρηση. 
      Όσον αφορά τώρα τον ΕΛ.Γ.Α., αυτό που βλέπουμε να συμβαίνει σήμερα είναι αυτό ακριβώς που συμβαίνει και σε όλους τους άλλους οργανισμούς. Ακριβώς η ίδια εικόνα, ακριβώς η ίδια πολιτική και βέβαια με τα ίδια αποτελέσματα. Υποβάθμιση των υπηρεσιών προς τον πολίτη, αδιαφάνεια, κομματικοποίηση, επιδείνωση των οικονομικών προβλημάτων. Είναι αποτελέσματα που οφείλονται αποκλειστικά στη δική σας διαχείριση και το αποδεικνύουν οι αριθμοί. Όπως σε όλους τους  οργανισμούς και επιχειρήσεις του δημοσίου, χωρίς καμία απολύτως εξαίρεση, έτσι και στον ΕΛ.Γ.Α., έχετε δημιουργήσει ένα πλήρως ελεγχόμενο κομματικό σύστημα, μια γαλάζια παράγκα θα έλεγα, χωρίς διαφάνεια, χωρίς αξιοκρατία, χωρίς να δίνετε λογαριασμό σε κανένα.
      Όταν μάλιστα σας εμποδίζουν οι κανονισμοί να αυθαιρετήσετε, τότε αλλάζετε και τους κανονισμούς. Αυτό κάνατε και στον ΕΛ.Γ.Α. για να απομακρύνετε όλα τα έμπειρα στελέχη από την θέση τους, για να στήσετε ένα μηχανισμό που κάνει προαγωγές, διορισμούς και ρουσφέτια. 
      Κύριε Υπουργέ, στην Λαμία αυτήν τη στιγμή δεν υπάρχει καρέκλα να καθίσουν οι εργαζόμενοι. Κάνατε προσλήψεις κατά το δοκούν. Συμβάσεις, δηλαδή, όπως εσείς θέλετε. Σε άλλους ανανεώνετε, σε άλλους όχι, χωρίς κριτήρια χωρίς να σέβεστε τους νόμους και τους κανόνες. Αυτή είναι η επανίδρυση του κράτους; Έτσι δηλαδή θα δημιουργήσετε έναν ΕΛ.Γ.Α. για να αντιμετωπίσει τα προβλήματα; Και βέβαια οι άνθρωποι που δεν γνωρίζουν τι συμβαίνει μέσα στον ΕΛ.Γ.Α. μπορεί να μην ενδιαφερόντουσαν αν δεν έβλεπαν ότι οι επιπτώσεις είναι πάρα πολύ σοβαρές στους ίδιους τους πολίτες, στην λειτουργία του οργανισμού, στις υπηρεσίες που παρέχει στους αγρότες και στην οικονομική κατάσταση του οργανισμού. 
      Δυστυχώς τα οικονομικά αποτελέσματα αυτής της διαχείρισης, της δικής σας γαλάζιας διαχείρισης, είναι τραγικά. Τα είπαν πριν και οι συνάδελφοι και ο εισηγητής. Ο ΕΛ.Γ.Α. δανείστηκε τα τελευταία χρόνια πάρα πολύ μεγάλο ποσό και αυτήν την στιγμή …
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Πόσα;
      ΤΟΝΙΑ ΑΝΤΩΝΙΟΥ: Οκτακόσια εκατομμύρια ευρώ. Και αυτήν τη στιγμή το χρέος είναι 2.000.000.000 ευρώ. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν τα έχει φάει στις ταβέρνες αλλά για να πληρώσει προηγούμενα χρέη. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε, μη διακόπτετε. 
      ΤΟΝΙΑ ΑΝΤΩΝΙΟΥ: Κύριε συνάδελφε, αν ενοχλείστε από αυτά που λέμε δυστυχώς είναι η πραγματικότητα. Είστε από νομό αγροτικό και δεν πιστεύω οι αγρότες στον νομό σας να σας λένε κάτι διαφορετικό. Να είναι ευχαριστημένοι δηλαδή από αυτήν τη κατάσταση. Γιατί αυτή τη στιγμή όπως είπα και πριν…
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: ...(δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Δεν έχετε το δικαίωμα. 
      ΧΡΗΣΤΟΣ ΠΡΩΤΟΠΑΠΑΣ: Ας κάνει μια ερώτηση στον κύριο Υπουργό, ο συνάδελφος να τα πει. 
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Πρωτόπαπα.
      ΤΟΝΙΑ ΑΝΤΩΝΙΟΥ: Κύριε συνάδελφε, δεν κάνω τίποτα το διαφορετικό απ’ αυτό που ήσασταν υποχρεωμένος να κάνετε. Να μεταφέρετε από εδώ τα προβλήματα των αγροτών στον Υπουργό για να μας απαντήσει.
      ΠΡΟΕΔΡΕΥΩΝ (Σωτήρης Χατζηγάκης): Ορθώς, κυρία Αντωνίου, έχετε δίκιο. Συνεχίστε. 
      ΤΟΝΙΑ ΑΝΤΩΝΙΟΥ: Όπως είπα και πριν, οι υποχρεώσεις του οργανισμού αυτήν τη στιγμή είναι 2.000.000.000 ευρώ. Και τα έσοδά του είναι 90.000.000. Η προοπτική μάλιστα είναι για περαιτέρω επιδείνωση. Κάθε προσπάθεια επίλυσης του οικονομικού προβλήματος του ΕΛ.Γ.Α. έχει εγκαταλειφθεί. Μέσα από όλα αυτά, κύριοι της Κυβέρνησης, σας ακούσει ο κόσμος να λέτε, όπως είπε και ο συνάδελφος πριν, «για όλα αυτά φταίνε οι προηγούμενοι». 
      Όμως όταν τα ακούνε αυτά οι έλληνες αγρότες πλέον, γελούν, γιατί βλέπουν καθημερινά να απαξιώνεται το εισόδημά τους, να υπάρχει μια τεράστια ανασφάλεια. Και ξέρετε τι λένε οι αγρότες; «Κάθε πέρυσι και καλύτερα». Βλέπουν πώς καθορίζονται οι προοπτικές και το ύψος των αποζημιώσεων. Ποιοι αποζημιώνονται πρώτοι και ποιοι περιμένουν στην ουρά, γιατί λειτουργεί ένα τεράστιο πελατειακό σύστημα. Βλέπουν ότι κάποιες περιοχές ευνοούνται περισσότερο από τις άλλες. 
      Και θα ήθελα εδώ, κύριε Υπουργέ, γιατί το γνωρίζετε –σας έχω κάνει και ερώτηση- να πω το εξής. Η Φθιώτιδα με πολύ  μεγάλες καταστροφές το 2004 έμεινε εκτός του Προγράμματος «ΦΡΟΣΤ» μέσω του κανονισμού που ήταν έτοιμος, που αργήσατε να καταθέσετε, που δεν ήσασταν έτοιμοι να  το δείτε…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το ΠΑ.ΣΟ.Κ. το έκανε αυτό. 
      ΤΟΝΙΑ ΑΝΤΩΝΙΟΥ: Θα μου απαντήσετε. Θα μου απαντήσετε. Και βέβαια μετά από παρεμβάσεις και πιέσεις από τους αγρότες και από τον Νομό Φθιώτιδας κάνατε παρεμβάσεις για να δοθούν χρήματα για τις μεγάλες καταστροφές που είχε πάθει η Φθιώτιδα. Αυτήν τη στιγμή, όμως, δεν έχουν φτάσει καν τα πορίσματα στους αγρότες. Το λέω αυτό γιατί οι δεσμεύσεις σας ότι σύντομα θα αποζημιώνονται, δεν έγιναν πράξη. 
      Και κλείνω λέγοντας, κύριε Υπουργέ, ότι η πολιτική σας οδηγεί σ΄ ένα μεγάλο μαράζωμα της ελληνικής υπαίθρου, με τους αγρότες καθημερινά να ζουν σε μια τεράστια ανασφάλεια. Οι πολιτικές σας δυστυχώς δεν δημιουργούν σωστούς όρους για την οικονομική ανάπτυξη αλλά για το μαρασμό. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. Η κ. Μερεντίτη έχει το λόγο. 
      ΑΘΑΝΑΣΙΑ ΜΕΡΕΝΤΙΤΗ: Κύριοι Υπουργοί, η αλήθεια είναι ότι χρησιμοποιήσατε τους αγρότες ως όχημα για την εξουσία και είναι δεδομένο ότι τους απογοητεύσατε περισσότερο από οποιονδήποτε άλλον. Προσπαθήσατε να τους εξαπατήσετε με περίσσευμα λόγων και δήθεν έχοντας ένα όραμα για την ανάπτυξη της υπαίθρου και τη βελτίωση των συνθηκών ζωής. Σήμερα δύο χρόνια μετά έχουν κουραστεί από τις υποσχέσεις σας και ζητούν στοιχειώδη υλοποίηση των υποσχέσεών σας. Βέβαια, πρέπει να λογοδοτήσετε και όσο και αν αποφεύγετε, κύριε Υπουργέ, να ακούτε ή να παρευρίσκεσθε ή να θυμόσαστε τις εορτές όπως είναι του Κιλελέρ –που χθες ήσασταν απόντες όλοι, όπου και αν μπόρεσε να φθάσει η φωνή σας- η φωνή των αγροτών θα σας ακολουθεί και ο ενεστώτας χρόνος που χρησιμοποιείτε «ανακοινώνονται», «γίνονται», όπως είπε και ο κύριος Υπουργός  προηγουμένως, δεν μπορεί να σας καλύψει πλέον. Οι αγρότες έχουν κουραστεί απ’ όλα αυτά και εσείς οφείλετε έστω και τώρα να αισθανθείτε το βάρος των ευθυνών σας.
      «Ανασυγκροτούμε τον ΕΛ.Γ.Α. και υποσχόμαστε αποζημιώσεις εντός τριμήνου και αν δεν γίνει εντός τριμήνου, οι αποζημιώσεις θα καταβάλλονται έντοκα», ήταν λόγια που χρησιμοποιήσατε σαν εργαλεία και μέσο πλύσης εγκεφάλου του αγροτικού κόσμου με κάθε τρόπο, σε κάθε χώρο και όπου και αν μπορούσατε και αν μπορούσαμε να μετρήσουμε, θεωρώ ότι είναι η εξαγγελία που ακούστηκε κατά κόρον περισσότερο απ’ όλους και από τον Πρωθυπουργό.
      Ο αγροτικός κόσμος είναι ένας κόσμος ζυμωμένος με τη γη, με σκληρές συνθήκες εργασίας και έχουν να αντιμετωπίσουν κυρίως το απρόβλεπτο αφού οι φυσικές καταστροφές μπορούν μέσα σε λίγα λεπτά να εξαφανίσουν τους κόπους ολόκληρης της χρονιάς. Βλέπουν να χάνεται το βιός τους, βλέπουν τις περιουσίες τους να χάνονται, μπορεί να μείνουν εκτεθειμένοι στο πουθενά για μέρες με άγνωστους κινδύνους που δεν μπορούν ούτε να τους υπολογίσουν ούτε να τους προβλέψουν. Ο νόμος του 1988 αναλύθηκε από τον εισηγητή μας ως ελάχιστο δείγμα στήριξης στον αγρότη, προέβλεψε παροχή υπηρεσιών προστασίας και ασφάλισης της αγροτικής δραστηριότητας και της αγροτικής παραγωγής. Δεν θα σας κουράσω αναλύοντας το χαρακτήρα και την αποτελεσματικότητα του ΕΛ.Γ.Α., γιατί το έκαναν πριν οι συνάδελφοι. Θα περάσω στο σήμερα, το οποίο λυπάμαι αλλά είναι ζοφερό.
      Παραλάβατε, κύριοι Υπουργοί, έναν ΕΛ.Γ.Α. με οργάνωση και μηχανοργάνωση και αυτό το ξεκαθαρίζουμε. Ο παριστάμενος Πρόεδρος του Ο.Γ.Α. ήρθε πριν από λίγες μέρες στα Τρίκαλα και ανακοίνωσε κάποιες ημερομηνίες που και αυτές δεν ισχύουν –εκτός αν μιλάτε για Π.Σ.Ε.Α. και όχι για ΕΛ.Γ.Α.- αλλά και αν ίσχυαν, πρέπει να θυμόσαστε και να θυμόμαστε όλοι μας ότι παραλάβατε έναν ΕΛ.Γ.Α. οργανωμένο με μηχανοργάνωση και ως εκ τούτου μπορούσε να είναι, όπως και ήταν τα τελευταία χρόνια, ολοένα και περισσότερο αποτελεσματικός. Όποτε προέκυπτε ένα πρόβλημα έτρεχε, άρχιζαν οι εκτιμήσεις και η απόδοση των αποζημιώσεων ήταν όλο και πιο γρήγορη. Ακόμα και το χειμώνα του 2001-2002, τότε που έπληξε τη χώρα μία κακοκαιρία πρωτοφανής, αναλογικά οι αποζημιώσεις ήρθαν έγκαιρα και πήραν οι αγρότες μας 465.000.000 ευρώ αποζημίωση μέσα στο 2003.
      Είναι δεδομένο ότι λίγο πριν από τις εκλογές το σύστημα του ΕΛ.Γ.Α. παρά τις μεμψιμοιρίες και τα όσα έλεγε η Νέα Δημοκρατία, έδινε στους Έλληνες αγρότες τις μεγαλύτερες αποζημιώσεις από τον οποιονδήποτε άλλον αγρότη στον κόσμο. Είχε το μεγαλύτερο φάσμα κινδύνου και το όριο απαλλαγής 20% ενώ στις άλλες ευρωπαϊκές χώρες είναι περίπου 30%. Παρά ταύτα η κυβέρνηση ΠΑ.ΣΟ.Κ. αναγνωρίζοντας την ανάγκη εξορθολογισμού της καταβολής των αποζημιώσεων, αναγνωρίζοντας ως αγκάθι το ενιαίο σύστημα για τους αγρότες όλης της χώρας, είχε δρομολογήσει την εφαρμογή της λογικής του κινδύνου του ασφαλισμένου, διότι δεν έχουν τον ίδιο κίνδυνο οι αγρότες της Βέροιας ή των Τρικάλων με τους αγρότες της Κρήτης. Με τη δήλωση καλλιέργειας και εκτροφής ως νέο τρόπο ασφάλισης του φυτικού και ζωϊκού κεφαλαίου ο ΕΛ.Γ.Α. ξεκινούσε μια νέα σχέση με τους αγρότες, οι οποίοι δεν έχουν καμία αντίρρηση να πληρώσουν, αφού έχουν ασφαλιστική συνείδηση, αρκεί να ξέρουν ότι έχουν μεγαλύτερη κάλυψη.
      Αυτό το καινούργιο νομικό πλαίσιο θα έφερνε πλήρη εξυγίανση στα οικονομικά του ΕΛ.Γ.Α.. Και, όμως, εφαρμόστηκε τρία χρόνια με επιτυχία στο βαμβάκι. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα συνεχίσω, κύριε Πρόεδρε.
      Τώρα, όμως, καταργήσατε τη δήλωση καλλιέργειας για ένα και μόνο λόγο, για να μπορείτε να λειτουργείτε όποτε θέλουμε, σας δίνουμε ό,τι  θέλουμε και αν σας δώσουμε θα μας χρωστάτε υποχρέωση.
      Η κυβέρνηση του ΠΑ.ΣΟ.Κ. είχε στρατηγικό σχέδιο για τις Ελληνικές Γεωργικές Ασφαλίσεις -δεν πρόλαβε να το ολοκληρώσει-  με το οποίο ο ΕΛ.ΓΑ. θα είχε φτάσει σε επίπεδο ασφάλισης της γεωργικής παραγωγής και του φυτικού και ζωϊκού κεφαλαίου τέτοιο που δεν ισχύει σε άλλες ευρωπαϊκές χώρες. 
      Αυτή ήταν η εικόνα που παραλάβατε και μέσα σε δυο χρόνια διαλύσατε τον ΕΛ.Γ.Α.. Γι’ αυτό σας ελέγχουμε σήμερα. Δεν μπορεί να είναι ποτέ έτοιμος να αντιμετωπίσει ανάλογες ή και μικρότερες καταστροφές και μάλιστα ο παριστάμενος πρόεδρος του ΕΛ.Γ.Α. σε μια δήλωσή του χαρακτήρισε τον ΕΛ.Γ.Α. νέα Ολυμπιακή με υπεράριθμο προσωπικό. 
      Οι εργαζόμενοι που καλύπτουν πάγιες ανάγκες είναι υπεράριθμοι, κύριε Υπουργέ; Και αν είναι υπεράριθμοι γιατί προχωράτε σε  προσλήψεις και από το καλοκαίρι του 2004 προσλάβατε χίλιους διακόσιους τριάντα έναν, εφόσον δεν τους χρειάζεστε; Απολύετε το έμπειρο προσωπικό και προσλαμβάνετε το άπειρο. Και ενώ είχατε δεσμευθεί για λύση της ομηρίας των συμβασιούχων, πράγματι, δώσατε λύση, η οποία όμως ήταν η απόλυση. Πρόκειται για τους συγκεκριμένους γεωπόνους που απολύσατε και προσλάβατε άλλους ή κάνατε ανανεώσεις έτσι που να σας συμφέρουν ή να σας λύνουν τα χέρια. Και δεν είναι μόνο οι προσλήψεις, είναι και η προώθηση των «γαλάζιων» παιδιών. Ξέρουμε και ξέρετε ότι υπάρχουν οι συνδικαλιστές σας που έρχονται στη Ρηγίλλης και διαμαρτύρονται γιατί υπάρχουν ακόμα «πράσινοι» προϊστάμενοι. Και μέσα σε μια εβδομάδα –συνέβη στον ΕΛ.Γ.Α. της Λάρισας- αντικαθίστανται οι προϊστάμενοι, χωρίς καμμία εξήγηση.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πότε έγινε αυτό;
      ΑΘΑΝΑΣΙΑ ΜΕΡΕΝΤΙΤΗ: Θα απαντήσετε μετά, κύριε Υπουργέ. Σας ανέφερα μόνο για τον ΕΛ.ΓΑ. της Λάρισας και νομίζω ότι καταλαβαίνετε. 
      Ο κ. Καραμανλής έλεγε ότι εμείς αντιμετωπίζαμε ως ιθαγενείς τους πολίτες. Εμείς το κάναμε αυτό όταν εξασφαλίζαμε ισοτιμία, αξιοκρατία και διαφάνεια στο σύστημα των προσλήψεων; Τότε τι να πούμε για σας; 
      Δεν φταίνε οι εργαζόμενοι, κύριε Υπουργέ, για το αδιέξοδο του Οργανισμού. Φταίνε τα δάνεια, η κακή διαχείριση που κάνετε και θα έπρεπε εδώ να αναφέρω τη γνωστή διαφήμιση αλλά και άλλα περιστατικά του 2004, που χωρίς κανένα λόγο για να εξυπηρετήσει την Κυβέρνηση χρεώθηκε ο ΕΛ.Γ.Α.. Θα μπορούσα να αναφέρω και τις τελευταίες εξορμήσεις του ΕΛ.Γ.Α., χωρίς νόημα, χωρίς καμιά εξήγηση, από το πουθενά. Η μόνη εξήγηση είναι ότι έχουμε εκλογές και θα πρέπει να εξυπηρετηθούν οι «γαλάζιοι» εν δυνάμει υπάρχοντες νομάρχες κ.λπ. 
      Επιβαρύνεται, λοιπόν, έτσι ο ΕΛ.Γ.Α. και ως εκ τούτου έχουμε προβλήματα.
      Μιλούσατε για τρίμηνη αποζημίωση, εκτός αν μιλούσατε για τον ΕΛ.Γ.Α. ή για τα Π.Σ.Ε.Α.. Τρίμηνη αποζημίωση για τη συγκομιδή είχαμε και εμείς, διότι τα ψιλά γράμματα, όπως στα συμβόλαια, τα αναφέρατε μετά τις εκλογές. Πέστε μου μία περίπτωση που έγινε κάτι διαφορετικό επί κυβερνήσεών σας, ενώ αντιθέτως θα μπορούσα να σας πω, τι συνέβη στα Π.Σ.Ε.Α., όπου εσείς είχατε την πρωτοβουλία και πόση καθυστέρηση είχατε.
      Λέτε στους αγρότες εν ολίγοις να τα βγάλουν πέρα μόνοι τους. Εγώ όμως θα σας πω και κάτι ακόμα. Έχω την αίσθηση ότι έχετε κάνει κουρελόχαρτο τους οργανισμούς. Βαφτίζετε το κρέας, ψάρι ή το ψάρι, κρέας αναλόγως για να πείτε «ναι» σε μια αποζημίωση φέτος την οποία πέρυσι για την ίδια τη συγκεκριμένη είχατε  πει «όχι». Για φυτοπαθολογικές ζημιές και το γνωρίζετε, πέρυσι στην ίδια περίπτωση αρνηθήκατε και φέτος προχωράτε, διότι τώρα εξυπηρετούμε τους ημετέρους και έτσι προχωράμε για να δώσουμε αποζημίωση. 
      Έχω την αίσθηση, κύριε Υπουργέ, ότι μιλάμε για ίση μεταχείριση και δεν μπορώ να καταλάβω πώς σε συγκεκριμένη περίπτωση νομού όμορο με το Νομό Τρικάλων δώσατε αποζημίωση που σε αντίθεση με άλλο νομό το αρνηθήκατε. Δυο μέτρα και δυο σταθμά για την εξυπηρέτηση των ημετέρων.
      Και σας λέω για μια ερώτηση, την οποία έχω εδώ και την οποία σας ανέπτυξα για τους κτηνοτρόφους των Τρικάλων.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ, κυρία συνάδελφε.
      ΑΘΑΝΑΣΙΑ ΜΕΡΕΝΤΙΤΗ: Ναι, κύριε Πρόεδρε. 
      Όπως φοβόμασταν, φαίνεται ότι μάλλον τους αφήνετε στην τύχη τους. Ξέρετε το «ζήσε Μάη μου», κύριε Υπουργέ. Αυτό λένε οι αγρότες πλέον, «ζήσε Μάη μου», γιατί όλα τα παραπέμπετε στα χρονοβόρα Π.Σ.Ε.Α., τα οποία, όταν ήμασταν εμείς Κυβέρνηση, τα εμπλέκατε εσκεμμένα με τον ΕΛ.Γ.Α. και είχε περάσει η αντίληψη ότι εμείς καθυστερούσαμε. Όμως, άλλο Π.Σ.Ε.Α., άλλο ΕΛ.Γ.Α.. Και εγώ θα περιμένω να μου πείτε μια περίπτωση που στον ΕΛ.Γ.Α. φανήκατε πιο συνεπείς από εμάς ή, όπως σας ανέφερε ο κ. Μανιάτης, πότε εσείς ήσασταν στοιχειωδώς πιο συνεπείς έστω και στα χρονοβόρα Π.Σ.Ε.Α..
      Και τελειώνοντας θα σας πω μόνο το εξής. 
      ΠΡΟΕΔΡΕΥΩΝ (Σωτήρης Χατζηγάκης): Θα μας κατηγορήσουν, κυρία Μερεντίτη, ότι ευλογούμε τα Τρίκαλα. Τελειώστε, παρακαλώ. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ και κλείνω, κύριε Πρόεδρε. 
      Ο Θεσσαλικός Κάμπος, κύριε Υπουργέ –και ο παριστάμενος πρόεδρος του ΕΛ.Γ.Α. το γνωρίζει καλύτερα-μυρίζει μπαρούτι. Σας στέλνει το μήνυμα και όσο και αν αρνείστε να το ακούσετε, σας παρακαλώ πολύ να ανοίξετε τα αυτιά σας εγκαίρως για το καλό των αγροτών όσο με αφορά και για το καλό της Κυβέρνησής σας για εσάς. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μερεντίτη.
      Το λόγο έχει ο Υπουργός κ. Μπασιάκος.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι προφανές, κύριοι συνάδελφοι, ότι τέτοιες επερωτήσεις, όπως κατατίθενται από την Αξιωματική Αντιπολίτευση, μ’ αυτό το περιεχόμενο, μ’ αυτήν την στόχευση, μ’ αυτήν την κριτική είναι βεβαίως ευπρόσδεκτες από την Κυβέρνηση. Διότι αν ένας καλόπιστος παρατηρητής διαβάσει το περιεχόμενο της επερώτησης και ακούσει και τους εκλεκτούς συναδέλφους στην ανάπτυξη της επερώτησης, θα διαπιστώσει ότι απ’ όσα καταγγέλλονται ή κατατίθενται ή αναλύονται, απ’ όλα όσα είπατε το μόνο που ενδιαφέρει τους αγρότες είναι αν καταβάλλονται έγκαιρα ή όχι οι αποζημιώσεις. Μόνο αυτό τους ενδιαφέρει. Όλα τα άλλα θέματα τα οποία λέτε στην επερώτηση, αν δανείστηκε ή αν έδωσε ο προϋπολογισμός ή αν άλλαξαν οι διευθυντές ή αν έχει προοπτική με τον ένα κανονισμό ή με τον άλλον ο ΕΛ.Γ.Α., αυτά δεν ενδιαφέρουν τους αγρότες.
      (Θόρυβος από την πτέρυγα του ΠΑ.ΣΟ.Κ. )
      Θα σας απαντήσω συγκεκριμένα για τα υπόλοιπα θέματα που θίγετε, αλλά εγώ θεωρώ ότι το πρώτο και βασικό θέμα που θίγετε είναι ο χρόνος καταβολής των αποζημιώσεων. Αυτό θεωρώ εγώ πρώτο, ενώ εσείς το θεωρείτε δέκατο θέμα της επερώτησης. 
      Εγώ λοιπόν, έχοντας μια ευαισθησία στο θέμα της καταβολής των αποζημιώσεων στους αγρότες, έγκαιρα θα σας αναφέρω τι ισχύει σε σχέση με τους χρόνους καταβολής των αποζημιώσεων.  Αυτό θεωρώ εγώ μείζον θέμα και αυτό αφορά τους αγρότες. Θα πούμε και τα άλλα. Και τα άλλα δεν είναι καθόλου ευνοϊκά για εσάς. Θα τα ακούσετε όμως στη διάρκεια της ομιλίας μου. 
      Ξεκινώ λοιπόν με το χρόνο καταβολής των αποζημιώσεων του ΕΛ.Γ.Α.. Αναφέρομαι στη φυτική παραγωγή, σε ζημιές που προβλέπονται από τον κανονισμό του ΕΛ.Γ.Α. και σας λέω συγκεκριμένα στοιχεία της υπηρεσίας της Διεύθυνσης Πληροφορικής του ΕΛ.Γ.Α. με ημερομηνία 16.1.06. Θα το καταθέσω και στα Πρακτικά. Το 1999 ο μέσος χρόνος αποζημίωσης ήταν εκατόν ενενήντα εννιά ημέρες. Το 2000 ο μέσος χρόνος αποζημίωσης: διακόσιες είκοσι τρεις ημέρες. Το 2001: διακόσιες σαράντα τέσσερις ημέρες επί ημερών του ΠΑ.ΣΟ.Κ. Το 2002: διακόσιες τριάντα πέντε ημέρες. Το 2003: διακόσιες τριάντα τρεις ημέρες. Το 2004: διακόσιες τρεις ημέρες. Πέφτουν οι μέσοι όροι καταβολής αποζημιώσεων. Και φθάνουμε στο τέλος του 2005 στις εκατόν τριάντα μία ημέρες, δηλαδή στο μισό χρόνο από το χρόνο του ΠΑ.ΣΟ.Κ. 
      (Χειροκροτήματα από την πτέρυγα της Νέας Δημοκρατίας)
      Ο μισός χρόνος από το χρόνο του ΠΑ.ΣΟ.Κ. για την καταβολή αποζημιώσεων του ΕΛ.Γ.Α.. Το καταθέτω στα Πρακτικά, για να το ελέγξετε. 
      (Στο σημείο αυτό ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος καταθέτει για τα Πρακτικά το προαναφερθέν έγγραφο το οποίο έχει ως εξής:
      (ΝΑ ΦΩΤΟΓΡΑΦΗΘΕΙ ΣΗ ΣΕΛ.86Α)
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Δεύτερο θέμα, τα Π.Σ.Ε.Α.. Άλλο μεγάλο θέμα. Διαβάζω ακριβώς τι λέει ο κ. Δρυς σε απάντηση ερωτήσεώς μου στη Βουλή με ημερομηνία 13.3.03, δηλαδή ένα χρόνο προ των εκλογών. Υπάρχουν και άλλες απαντήσεις. Εγώ ενδεικτικά πήρα μια. Λέει λοιπόν ο κ. Δρυς στην απάντησή του: «Για τις ζημιές αρμοδιότητoς Π.Σ.Ε.Α., που προκλήθηκαν στις καλλιέργειες» -ακούστε χρόνους- «από βροχοπτώσεις και πλημμύρες της περιόδου Ιουλίου – Δεκεμβρίου του 1999» -δηλαδή τρεισήμισι χρόνια προ της απάντησης του κ. Δρυ στη Βουλή- «και από παγετούς της περιόδου Ιανουαρίου – Απριλίου του 2000, έχουν γίνει όλες οι απαιτούμενες ενέργειες ώστε να υπάρξει ετοιμότητα πληρωμής». Τρεισήμισι χρόνια μετά έχει ετοιμότητα. Ομολογεί ότι δεν έχει πληρώσει κανέναν. Τρεισήμισι χρόνια μετά. Και αυτό είναι το Μάρτιο του 2003. Αυτή η κατάσταση συνεχίστηκε και μετέπειτα. Εγώ αναφέρω τι ομολογεί ο κ. Δρυς. 
      Συνεχίζουμε πιο κάτω. «Για τις ζημιές που προκλήθηκαν στη γεωργία από πυρκαγιές κατά το έτος 2000» -αυτό είναι περίπου τρία χρόνια από τις πυρκαγιές- «θα κατατεθεί ο φάκελος στην Ευρωπαϊκή Ένωση και θα καταβληθούν οι αποζημιώσεις στους ζημιωθέντες μετά την έγκριση από την Ευρωπαϊκή Ένωση του σχετικού προγράμματος». Τίποτα δεν έχει γίνει, δηλαδή, από την Ευρωπαϊκή Ένωση. Τρία χρόνια.
      Άρα, λοιπόν, έχετε μία ομολογία κι εδώ ότι τρεισήμισι χρόνια μετά το συμβάν δεν έχει υπάρξει καμία καταβολή, καμία οριστικοποίηση, καμία έγκριση και ότι τρία χρόνια μετά τις πυρκαγιές δεν έχει υπάρξει καν έγκριση από την Ευρωπαϊκή Ένωση. Αυτό, λοιπόν, τα λέει όλα.
      Ίσως φοβούμενοι αυτές τις συγκρίσεις, υποβαθμίζετε το θέμα του χρόνου καταβολής των αποζημιώσεων και το αναφέρετε δέκατο στην επερώτηση. Γι’ αυτό το λέτε αυτό.
      Εμάς, όμως, ως Κυβέρνηση, με βάση και τις δεσμεύσεις του κυβερνητικού προγράμματος, μας απασχολεί ως πρώτιστο μέλημα, ως πρώτιστος στόχος η πολύ γρήγορη καταβολή των αποζημιώσεων είτε του ΕΛ.Γ.Α. είτε του Π.Σ.Ε.Α..
      Τι έχουμε επιτύχει: Για μεν τον ΕΛ.Γ.Α., στις περιπτώσεις που καλύπτονταν με ερμηνεία αβίαστη από τους αρμοδίους του ΕΛ.Γ.Α., υπάρχει πράγματι καταβολή εντός του τριμήνου από της συγκομιδής, που σε πολλές περιπτώσεις είναι εντός του τριμήνου από τη ζημιά. 
      Πολλές φορές παίζετε με τις λέξεις και θέλετε να παραβλέπετε ότι στο κυβερνητικό μας πρόγραμμα –και το συγκεκριμένο σημείο το έχω καταθέσει πέντε φορές στα Πρακτικά και πραγματικά θεωρώ απαράδεκτο να το καταθέσω για έκτη φορά, άλλωστε το ομολογείτε σ’ ένα σημείο της επερώτησης- το τρίμηνο είναι τρίμηνο από τη συγκομιδή. Για ποιο λόγο είναι το τρίμηνο από τη συγκομιδή; Διότι προφανώς με τη συγκομιδή θα υπάρξει εκτίμηση των τιμών αλλά και της παραγωγής που τελικά διετέθη, ώστε να αφαιρεθεί και να βρεθεί η ζημιά. Είναι απλό πράγμα. 
      Πρέπει να καταλάβετε κάποια στιγμή ότι δεν υπάρχει ασφαλιστικό σύστημα το οποίο να πληρώνει αποζημιώσεις πριν από τη συγκομιδή. Δεν υπάρχει. Είναι αδιαφανής λύση αυτή την οποία προτείνετε, αν την προτείνετε. Πάντως δεν την τηρήσατε. Και καλώς δεν την τηρήσατε. Διότι εσείς φτάνατε τους δέκα μήνες από τη συγκομιδή για την καταβολή των αποζημιώσεων.
      Θέλω να πω ότι αυτοί οι χρόνοι, που σας είπα, αφορούσαν το χρόνο από τη ζημιά. Άρα οι δικές μας εκατόν τριάντα τρεις ημέρες, που ο μέσος όρος είναι τέσσερις και κάτι μήνες, αναφέρονται από τη ζημιά.
      (Θόρυβος από την πτέρυγα του ΠΑ.ΣΟ.Κ.)
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Προσέξτε με λίγο.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, μη διακόπτετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Παπαγεωργίου, στην περιοχή σας είχαμε σοβαρές αντιδικίες και από Βουλευτές δικούς σας. Δεν πρέπει να δώσετε αποζημίωση –λέει- σε αυτήν την περίπτωση. Και αναφέρομαι στον κ. Πασχαλίδη, στον κ. Ανωμερίτη…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Στην Πιερία…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Παπαγεωργίου, ακουστήκατε χωρίς διακοπές.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …αναφέρομαι σε όλους εσάς που λέτε ότι αδιαφανώς επεκτείνεται η κάλυψη και σε άλλους κινδύνους. Τότε ήμασταν λίγο πιο προσεκτικοί. Προσπαθούσαμε με τον πρόεδρο να βρούμε μία λύση, να δούμε μήπως είναι στα όρια η ερμηνεία. Και εκεί οφείλεται η όποια μικρή καθυστέρηση στη λήψη απόφασης που θα αντικρούει τις αιχμές των δικών σας Βουλευτών, που έλεγαν «μην πληρώνετε αποζημιώσεις σε αυτές τις περιπτώσεις». Και σας είπα συγκεκριμένα ονόματα.
      Το ίδιο έκανε δυστυχώς και η κ. Μερεντίτη σήμερα. 
      Πρέπει, λοιπόν, να τα βρείτε με την κ. Μερεντίτη. Συμφωνεί ή διαφωνεί με το να επεκτείνουμε την κάλυψη στην ακαρπία στη δική σας περιοχή ή στο κλαδοσπόρι στη δική σας περιοχή ή να κάνουμε παρεμβάσεις ως προς το πράσινο σκουλήκι στο βαμβάκι, στο οποίο αποτύχατε ως προς την έγκριση του Π.Σ.Ε.Α. από την Ευρωπαϊκή Ένωση; Τι να κάνουμε; 
      ΑΝΝΑ ΔΙΑΜΑΝΤΟΠΟΥΛΟΥ: Είναι σοφιστική προσέγγιση.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κριτική ακούω και απαντώ. Και ακούστηκε σήμερα σε αυτή την Αίθουσα.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Το προεκλογικό σας πρόγραμμα…
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακαλώ.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, διαστρεβλώνει αυτά που είπαμε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Παπαγεωργίου, λοιπόν, ο οποίος είμαι βέβαιος ότι είχε αντιδικήσει τότε –το αναγνωρίζω ότι είχε αντιδικήσει- με τον κ. Πασχαλίδη, σήμερα μας λέει ότι πρέπει να πληρώσουμε την ακαρπία. Τότε, όμως, εγώ είχα να απαντήσω στον κ. Πασχαλίδη, εν ενεργεία Βουλευτή τότε, ο οποίος μας κατηγόρησε γιατί επεκτείνουμε την κάλυψη και στην ακαρπία ή στον κ. Ανωμερίτη, διατελέσαντα Υπουργό Γεωργίας.
      Παρ’ όλα αυτά λοιπόν και παρά το γεγονός ότι έχουμε περίπου σαράντα πέντε χιλιάδες δηλώσεις σε αυτούς τους τρεις Νομούς -Πέλλα, Ημαθία και Πιερία και έχουν καταβληθεί σε όλους οι αποζημιώσεις- παρά τη διαδικασία νομιμοποίησης, αν θέλετε, της επέκτασης της κάλυψης, επειδή δεν ήταν σαφή τα αίτια του επισυμβάντος περιστατικού και γεγονότος για τη φυσική καταστροφή, φτάσαμε να έχουμε πληρώσει τώρα τους πάντες, με εξαίρεση, νομίζω, χίλιες περιπτώσεις που εκκρεμούν.
      Άρα, λοιπόν, εδώ υπάρχει ένα ζήτημα διαχείρισης ενός κινδύνου που αμφισβητείται εάν είναι από τους κινδύνους που περιλαμβάνονταν στον κανονισμό του ΕΛ.Γ.Α. και έπρεπε να δοθεί μια λύση υπέρ των παραγωγών, κόντρα στη βούληση ορισμένων συναδέλφων του ΠΑ.ΣΟ.Κ. 
      Πρέπει να σας πω σε σχέση με την άλλη παρατήρηση γιατί καθυστέρησε το Πρόγραμμα «Π.Σ.Ε.Α.», δηλαδή το «FROST» το οποίο είναι πρόγραμμα σε εκτέλεση, ότι πρώτα απ’ όλα το πρόγραμμα αυτό, όπως ομολογήσατε, αφορά ζημιές του Φεβρουαρίου του 2004. Μόλις καλύφθηκαν τα δύο χρόνια και όχι τα τρεισήμισι, που δεν έχει ξεκινήσει τίποτε κατά τη ομολογία του κ. Δρυ στην απάντηση του Μαρτίου του 2003. Βλέπετε ότι δεν σας συμφέρουν οι συγκρίσεις και γι’ αυτό βάλατε δέκατο το ζήτημα της καταβολής στην επερώτηση. 
      Τι είχε συμβεί, λοιπόν, εκεί; Εγώ θέλω την κρίση των Βουλευτών που δεν κατάγονται από αγροτικές περιοχές και της κοινής γνώμης. Έγιναν ζημιές το Φεβρουάριο του 2004. Δεν μπορεί να υπάρχει υπεύθυνη κυβέρνηση, η οποία για λόγους λαϊκισμού και ψηφοθηρικούς, να υποβάλει Πρόγραμμα «Π.Σ.Ε.Α.» στην Ευρωπαϊκή Ένωση στις 3 Μαρτίου. Πείτε μου εάν υπάρχει περίπτωση να κατατεθεί ένα σοβαρό πρόγραμμα, με κάποια στοιχεία τεκμηριωμένα, να εξασφαλίσουμε από την Ευρωπαϊκή Ένωση έγκριση για την καταβολή αποζημιώσεων Π.Σ.Ε.Α.-FROST σε λίγες ημέρες. Έγινε για λόγους αποκλειστικά ψηφοθηρικούς. Δεν τους έπιασε η πρεμούρα, όπως απέδειξαν στις άλλες περιπτώσεις, που καθυστερούσαν μήνες ή χρόνια να υποβάλουν στην Ευρωπαϊκή Ένωση ένα αξιόπιστο πρόγραμμα με στοιχεία.
      Εδώ, λοιπόν, για να κάνουν τον καλό στους αγρότες και να βγάλει ένα δελτίο τύπου η Κυβέρνηση ότι επέσπευσε την κατάρτιση προγράμματος για έγκριση, το έστειλε πρόχειρο -μια τσαπατσουλιά έκανε- με αποτέλεσμα να ζητηθούν πολλά στοιχεία κατά καιρούς...
      ΕΥΑΓΓΕΛΟΣ ΑΡΓΥΡΗΣ: Γιατί λέτε ψέματα, κύριε Υπουργέ;
      ΠΡΟΕΔΡΕΥΩΝ (Σωτήρης Χατζηγάκης): Μιλήσατε, κύριε Αργύρη. Θα ξαναπάρετε το λόγο μετά. 
      ΕΥΑΓΓΕΛΟΣ ΑΡΓΥΡΗΣ: Εντάξει, αλλά ακούμε ψέματα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όταν εγκρίθηκε τον Οκτώβριο του 2005 το πρόγραμμα από την Ευρωπαϊκή Ένωση, βρέθηκε η κ. Αντωνίου στην πολύ δυσάρεστη θέση –θεωρώ ότι έχει δίκιο- να πει γιατί εξαιρέθηκε ο Νομός της Φθιώτιδας από τις περιπτώσεις. 
      ΕΥΑΓΓΕΛΟΣ ΑΡΓΥΡΗΣ: Τι περνάγατε, κύριε Υπουργέ, 24 του μηνός; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στις 3 ή στις 4 Μαρτίου το υποβάλατε.
      ΕΥΑΓΓΕΛΟΣ ΑΡΓΥΡΗΣ: Τι περνάγατε στις 24 του μηνός; Τροπολογία.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όχι διακοπές. Θα μιλήσετε στη συνέχεια. 
      ΕΥΑΓΓΕΛΟΣ ΑΡΓΥΡΗΣ: Εσείς ήσασταν Υπουργός, κύριε Μπασιάκο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, θα έρθει η σειρά σας, θα σας διακόπτουν και θα διαμαρτύρεστε και εσείς. Σας παρακαλώ μη διακόπτετε. Εάν με κάτι δεν συμφωνείτε, θα απαντήσετε.
      ΕΥΑΓΓΕΛΟΣ ΑΡΓΥΡΗΣ: Μα, λέει ψέματα ο κύριος Υπουργός.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι δυνατόν ένα πρόγραμμα το οποίο κατατέθηκε τόσο πρόχειρα, χωρίς στοιχεία, χωρίς τεκμηρίωση, να φέρει ένα λογικό, θετικό αποτέλεσμα, που να προβλέπει δυνατότητα αποζημίωσης σ’ όλες τις περιπτώσεις;
      Έτσι,  μίλησε η κυρία Αντωνίου –και πολύ καλά έκανε- όταν έμαθε την απάντηση του Οκτωβρίου, που ήταν εκείνη που εξαιρούσε τη Φθιώτιδα και πολλούς άλλους νομούς, διότι δεν είχε εκτιμηθεί η ιδιαιτερότητα κάποιων περιοχών. Είδαμε τις ζώνες που η δική σας κυβέρνηση υπέβαλε, είδαμε εάν καλύπτονται όλες οι περιοχές πολλών νομών και όχι μόνο της Φθιώτιδας και αναγκαστήκαμε να κάνουμε μία διαδικασία προσαρμογής του προγράμματος μεταγενέστερη, την οποία υποβάλαμε το Νοέμβριο τεκμηριωμένα και εξασφαλίσουμε το Δεκέμβριο την κάλυψη πολλών περιοχών, όπως και η Φθιώτιδα, που δεν είχαν εγκριθεί αρχικά. Εκεί οφείλεται η δίμηνη καθυστέρηση.
      Εάν, λοιπόν, είχε υποβληθεί ένα πρόγραμμα σωστά, έγκαιρα και τεκμηριωμένα δεν θα είχαμε αυτήν την παρενέργεια των δύο μηνών καθυστέρησης σε σχέση με τα τρεισήμισι χρόνια του κ. Δρυ.
      ΤΟΝΙΑ ΑΝΤΩΝΙΟΥ: Ο κ. Κατσαρός έλεγε ότι φταίει η Νομαρχιακή Αυτοδιοίκηση.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Αντωνίου.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έρχομαι τώρα και λέω ότι υπάρχει η διαδικασία καταβολής των αποζημιώσεων-ενισχύσεων Π.Σ.Ε.Α., η οποία, όμως, προϋποθέτει εξασφάλιση στοιχείων από τις Νομαρχιακές Αυτοδιοικήσεις που υποβάλλονται στη Διεύθυνση Αγροτική Πολιτικής και φθάνουν στον ΕΛ.Γ.Α., για να τις υποβάλει στην Ευρωπαϊκή Ένωση.
      Εδώ πρέπει να πω, χωρίς να κάνω καμία κριτική, ότι έχουμε μια κάποια καθυστέρηση από ορισμένες Νομαρχιακές Αυτοδιοικήσεις στην υποβολή στοιχείων τιμών. Δεν είναι από όλες, αλλά εμείς πρέπει να πάρουμε από όλες τις Νομαρχιακές Αυτοδιοικήσεις, παρά τις αλλεπάλληλες επιστολές που στέλνουμε -και εγώ προσωπικά- να μαζέψουμε όλα τα στοιχεία από όλη τη χώρα και να υποβάλουμε ένα σοβαρό, αξιόπιστο και τεκμηριωμένο Πρόγραμμα Π.Σ.Ε.Α., σύμφωνα με τις απαιτήσεις της Ευρωπαϊκής Ένωσης και του κανονισμού τον οποίο εσείς επεξεργαστήκατε πριν από τη δική μας εκλογή.
      Άρα, λοιπόν, αυτή είναι η αλήθεια για το χρόνο καταβολής των αποζημιώσεων και των ενισχύσεων. Σε κάθε περίπτωση ισχύει η δέσμευσή μας για καταβολή εντός τριμήνου. Θα σας πω και ένα παράδειγμα. Εμείς ήμασταν χθες στον Έβρο, σε μια κατ’ εξοχήν πληγείσα περιοχή από τις τελευταίες πλημμύρες και τα ακραία καιρικά φαινόμενα, που πλήττεται κάθε χρόνο. Έχω πάει για πολλοστή φορά στον Έβρο μετά από τις ζημιές. Θα σας εκμυστηρευτώ ότι δεν υπήρξε ούτε ένας εκπρόσωπος φορέα, ούτε ένας αγρότης που να είχε παράπονο από τη διαχείριση των αποζημιώσεων της προηγούμενης ζημιάς. Ακόμη και οριακές περιπτώσεις, που αμφισβητείτο η επιλεξιμότητά τους για έγκριση ποσού αποζημιώσεων, επιλύθηκαν, δόθηκε θετική λύση και δεν υπήρξε ούτε ένα παράπονο στην παρουσία είτε τη δική μου είτε του κ. Κοντού είτε του κ. Παυλόπουλου είτε άλλων κυβερνητικών στελεχών που εμφανίστηκαν στην περιοχή.
      Και το μόνο πρόβλημά τους ξέρετε ποιο ήταν; Ότι για πολλά χρόνια δεν έχουν γίνει τα αναγκαία αντιπλημμυρικά έργα στην περιοχή ώστε να αποτραπούν ανάλογα φαινόμενα κάθε χρόνο. Και έλεγαν το εξής: Αν είχατε μαζέψει τα λεφτά των αποζημιώσεων που δίνετε τα τελευταία χρόνια…
      ΕΥΑΓΓΕΛΟΣ ΑΡΓΥΡΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Δεν είναι τρόπος τώρα αυτός.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …και είχατε προβλέψει να τα διαθέσετε για αντιπλημμυρικά έργα, θα έπαυε αυτό το φαινόμενο και δεν θα είχαμε τα σημερινά σοβαρά προβλήματα που απασχολούν την περιοχή του Έβρου. 
      Όταν έγινε κάτι στην περιοχή σε σχέση με τα έργα, κατηγορήθηκαν ότι τα κάνουν γρήγορα. Ε, αυτό σας λέω λοιπόν. Έκαναν έργα σημαντικά, τα οποία δεν είχαν καμία δυσμενή επίπτωση. Δεν είχαν κανένα πρόβλημα στην πλημμύρα αυτή και κατηγορήθηκε ο περιφερειάρχης ότι τα έκανε γρήγορα. Έχουμε και τέτοια προβλήματα.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν μας απαντάτε για το πρόβλημα που σας λέμε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Όταν πάμε να αλλάξουμε κάτι, λέτε γιατί το αλλάζουμε. Όταν το διατηρούμε, λέτε γιατί δεν το αλλάζουμε. Αυτά ακούμε συνέχεια. Και θα σας πω συγκεκριμένα.
      Εδώ πάμε να πούμε τώρα αυτά που δεν αφορούν τους αγρότες, αλλά αφορούν εμάς στις κλειστές αίθουσες, όπως είναι εδώ της Ολομέλειας της Βουλής. Λέτε λοιπόν ότι εμείς καταχρεώσαμε τον ΕΛ.Γ.Α., δανείστηκε ο ΕΛ.Γ.Α., δεν έχει μέλλον ο ΕΛ.Γ.Α. κ.ο.κ.. Ακούστε λοιπόν τα στοιχεία.
      Θέλετε να επιχορηγηθεί από τον κρατικό προϋπολογισμό. Πραγματικά ενώ είχε πάρει 10.000.000 ευρώ από τον κρατικό προϋπολογισμό το 2003, επί ημερών μας πήρε 42.000.000 ευρώ το 2004 και 55.000.000 ευρώ το 2005. Αυξήθηκε λοιπόν το ποσό της επιχορήγησης από τον τακτικό προϋπολογισμό για να καλύψει τα τοκοχρεολύσια τα οποία ήταν πάρα πολύ μεγάλα. Και θα σας πω γιατί. Διότι κόντρα σε όσα λέτε εμείς καλύψαμε στο διάστημα της τελευταίας διετίας ζημιές και ανάγκες αποζημιώσεων και ενισχύσεων και για ΕΛ.Γ.Α. και για Π.Σ.Ε.Α. ύψους 1,6 δισεκατομμυρίων ευρώ. Αυτές ήταν οι παλιές υποχρεώσεις μας. Το ποσό δηλαδή των 1,6 δισεκατομμυρίων ευρώ από το σύνολο των 2.000.000.000 ευρώ που είπατε ότι είναι χρεωμένος ο ΕΛ.Γ.Α., αφορά την προηγούμενη από εμάς χρήση και τις ανάγκες λόγω των καθυστερημένων περιπτώσεων εγκρίσεων και καταβολής αποζημιώσεων. Αυτό είναι πραγματικότητα. Τα στοιχεία το λένε. Και, συγκεκριμένα, είχατε πάρει δάνεια 827.000.000 ευρώ. Και θα σας πω τώρα πώς αναλύονται αυτά. Είπατε ότι σε πέντε χρόνια δανειστήκατε 800.000.000 ευρώ. Δεν είναι έτσι. Τα δάνεια που συνάψατε την περίοδο Νοέμβριος 2002-Μάρτιος 2004, δηλαδή σε ένα δεκατετράμηνο μόνο, ήταν 730.000.000 ευρώ. Και εμείς αντίστοιχα τα δύο τελευταία χρόνια έχουμε δανειστεί νομίζω 800.000.000 ευρώ…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τα μπερδέψατε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ε, με συγχωρείτε, τα μπέρδεψα διότι αυτά είναι δυσθεώρητα. Τα χρέη που αφήσατε στον ΕΛ.Γ.Α. είναι δυσθεώρητα. Εμείς δανειστήκαμε 800.000.000 ευρώ για να καλύψουμε τα 1,6 δισεκατομμύρια ευρώ τα δικά σας.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Για όλα φταίει το ΠΑ.ΣΟ.Κ.!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έτσι είναι η αλήθεια.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Διότι εμείς πληρώσαμε, όπως θα έχετε αντιληφθεί, όλα τα εκκρεμούντα προγράμματα, τα δικά σας, το «FAR», το «FROGY». Εγώ στοιχεία σάς αναφέρω.
      ΦΩΤΗΣ ΧΑΤΖΗΜΙΧΑΛΗΣ: Δεν έπρεπε να πληρωθούν;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δανειστήκαμε εμείς…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Δεν είναι ανακρινόμενος ο κύριος Υπουργός. Ακουστήκατε χωρίς καμία διακοπή.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πληρώθηκαν, λοιπόν, 181.000.000 ευρώ συνολικά που αφορούσαν αυτές τις περιπτώσεις «FROGY», «RAGBY», «FAR» και «FROST». Και ήταν παλαιότερης ζημιάς, παλαιότερης του 2004.
      Λέτε εσείς για κάποιες μεροληπτικές εκτιμήσεις και εγκρίσεις αποζημιώσεων  σε σχέση με το τι υπάρχει στην πραγματικότητα. Και σας απαντώ ότι στις εκλογές του 2000 ο προηγούμενος πρόεδρος του ΕΛ.Γ.Α. με προσωπική του απόφαση διέθεσε ποσό 1,8 δισεκατομμυρίων δραχμών σε δύο νομούς ψηφοθηρικά. Εκείνο που είναι πέραν πάσης λογικής και είναι βέβαια περιστατικό προς καταδίκη…
      ΕΥΑΓΓΕΛΟΣ ΑΡΓΥΡΗΣ: Την απόφαση του δικαστηρίου την έχετε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …είναι ότι εγκρίνατε ποσό 50.000.000 ευρώ, το οποίο ακούστε, κύριοι συνάδελφοι, πώς δόθηκε: Πήγαινε ο ενδιαφερόμενος και έκανε μία δήλωση και έπαιρνε αμέσως την αποζημίωση χωρίς έλεγχο. Και πλήρωνε και 10 ευρώ χαράτσι στην Α.Τ.Ε., κύριε Αργύρη. Για να πάρει το μπόνους, να πάρει την παράνομη αποζημίωση -χωρίς ελέγχους, χωρίς ούτε έναν υποτυπώδη έλεγχο- ύψους 50.000.000 ευρώ, ήταν ένα δώρο προεκλογικό για καθαρά ψηφοθηρικούς λόγους. Αυτό, λοιπόν, το ποσό δόθηκε έτσι, παράτυπα. 
      Αυτή είναι η παρατυπία, κύριοι, αυτή είναι νοοτροπία του 1930, να δίνεις παραμονές των εκλογών. Γιατί, άμα το είχατε κάνει και άλλες φορές, θα έλεγα ότι οι άνθρωποι αυτοί για λόγους κοινωνικής πρόνοιας το δίνουν στους αγρότες. Το δώσατε πρώτη φορά στις 3 Μαρτίου, από τις 25 Φεβρουαρίου μέχρι τις 3 Μαρτίου. Δώσατε δηλαδή σε όποιον έκανε δήλωση. Πήγαινε κάποιος, έκανε μια δήλωση και του λέγατε: «Πάρε εσύ, τα δικαιούσαι». Και όταν ήλθε μετά ο έλεγχος, έπρεπε να τα πάρουμε πίσω. Η κακή ήταν η δική μας Κυβέρνηση που έπαιρνε πίσω λεφτά που δεν εδικαιούντο και το χαράτσι των 10 ευρώ είχε πέσει στην Αγροτική Τράπεζα. Σύνολο; Τριακόσιες χιλιάδες ευρώ πλήρωσαν για το χαράτσι αυτό. Άρα, λοιπόν, δεν δικαιούστε να μιλάτε για μεροληπτική μεταχείριση περιοχών, όταν έχετε κάνει όλα αυτά τα τέρατα και σημεία. 
      ΕΥΑΓΓΕΛΟΣ ΑΡΓΥΡΗΣ: ...(Δεν ακούστηκε)
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τέρατα και σημεία, κύριε Αργύρη, είναι αυτά. Δεν έχουν προηγούμενο αυτά. Νοοτροπίες του 1930 είναι αυτές. Δηλαδή δεν τα κάνατε αυτά; Δεν δώσατε 50.000.000 ευρώ με βάση μόνο τη δήλωση, χωρίς κανέναν έλεγχο;  Δεν βάλατε χαράτσι 10 ευρώ στην Αγροτική Τράπεζα; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Έτσι παρανομείτε όμως, είστε παράνομοι.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας παρακαλώ πολύ. Διαψεύδετε τους εαυτούς σας. Τουλάχιστον, υπερασπιστείτε την απόφασή σας και πείτε μας μία δικαιολογία. Κάτι να μας πείτε, όχι να αμφισβητείτε το γεγονός.
      Και έρχομαι τώρα στη δήλωση καλλιέργειας. Υπεραμύνεστε τώρα της δήλωσης καλλιέργειας σαν να είναι η λύση του προβλήματος του ΕΛ.Γ.Α. η δήλωση καλλιέργειας. Είναι γνωστό ότι οι εισφορές των αγροτών εισφέρουν σε πολύ μικρό ποσοστό, περίπου 20%, στις δαπάνες καταβολής αποζημιώσεων και ενισχύσεων. Μόνο τόσο λίγο. Εσείς όμως που καθιερώσατε –λέτε- τη δήλωση καλλιέργειας με βάση υπουργική απόφαση του 1998, δεν την εφαρμόσατε, την αναστείλατε αμέσως την απόφαση αυτή. 
      ΑΘΑΝΑΣΙΑ ΜΕΡΕΝΤΙΤΗ: Όχι «λέμε», έτσι είναι. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ανεστάλη η απόφαση του 1998, κυρία Μερεντίτη. Μόλις καθιερώθηκε η δήλωση καλλιέργειας -που τη ζητάτε όλοι τώρα- την αναστείλατε και ίσχυσε για το βαμβάκι μόνο μια πολύ μικρή περίοδο…
      ΑΘΑΝΑΣΙΑ ΜΕΡΕΝΤΙΤΗ: Τρία χρόνια.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): ....με αποτέλεσμα να υπάρχει διαφορετική μεταχείριση στους παραγωγούς των άλλων προϊόντων. 
      Αυτά, λοιπόν, περί της δήλωσης καλλιέργειας, χωρίς να είναι και λύση στο πρόβλημα, διότι σας είπα ότι και αν ακόμα εξασφαλίσουμε ένα μικρό ποσό παραπάνω λόγω της δήλωσης σε σχέση με την εφαρμογή της μεθόδου των τιμολογίων, δεν επιλύεται το πρόβλημα του ΕΛ.Γ.Α.. Αν θέλετε να γίνει ανταποδοτικός να μας το πείτε. Να μας πείτε, αν είναι, να αυξήσουμε τα τιμολόγια του ΕΛ.Γ.Α., να αυξήσουμε τα ποσά αυτά κατά 1.000%. Θέλετε να το πούμε; Να πούμε ότι αντί για 90.000.000 έχει ανάγκη να εισπράττει 400.000.000, 500.000.000 ευρώ, να κάνει και αποθεματικό, όπως γινόταν παλιά. Να μας το πείτε ότι θέλετε πενταπλασιασμό, οκταπλασιασμό των εισφορών του ΕΛ.Γ.Α. και τότε να μην πληρώνουμε ούτε από προϋπολογισμούς ούτε να δανείζεται. Να μείνουμε με τα δάνεια που αφορούν δικές σας χρήσεις, δικά σας λάθη, δικές σας καθυστερήσεις και να βάλουμε μια σειρά από εδώ και πέρα, αυξάνοντας τα τέλη κατά έξι φορές. Αυτό ζητάτε.
      ΤΟΝΙΑ ΑΝΤΩΝΙΟΥ: Εσείς τι προτείνετε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς κάνετε την επερώτηση. 
      ΤΟΝΙΑ ΑΝΤΩΝΙΟΥ: Εσείς θα αφήσετε έτσι τον Οργανισμό;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κοιτάξτε, εμείς δανειστήκαμε για να καλύψουμε ανάγκες και καθυστερήσεις δικές σας. Αν θέλετε να μη δανειζόμαστε, πρέπει να εισηγηθείτε τον εξαπλασιασμό ή τον οκταπλασιασμό των εισφορών των αγροτών. Πείτε το ευθέως. 
      ΤΟΝΙΑ ΑΝΤΩΝΙΟΥ: Άρα, θα δανείζεστε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ!
      ΤΟΝΙΑ ΑΝΤΩΝΙΟΥ: Μα, δεν μας απαντά, κύριε Πρόεδρε!
      ΠΡΟΕΔΡΕΥΩΝ (Σωτήρης Χατζηγάκης): Μα, τι να σας απαντήσει; Σας παρακαλώ, δεν του κάνετε ανάκριση! Αφήστε να τοποθετηθεί και θα απαντήσει αρμοδίως ο εκπρόσωπός του κόμματός σας.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είμαι σαφής, κυρία Αντωνίου.
      Όσον αφορά τώρα τον κανονισμό λειτουργίας, μας κατηγορήσατε ότι κάναμε κομματικές τοποθετήσεις. Κατ’ αρχάς, το συμβούλιο, όπως ξέρετε, άλλαξε ένα χρόνο μετά. Ένα το κρατούμενο. 
      Δεύτερον, οι διευθυντές που είπατε -έγινε μια καταγγελία και αμέσως αλλάξαμε το διευθυντή, είπε η κ. Μερεντίτη- ξέρετε πότε άλλαξαν; Το Σεπτέμβριο του 2005, πάνω από επί ενάμιση χρόνο διακυβέρνησης της Νέας Δημοκρατίας. Οι ίδιοι διευθυντές ήταν επί ενάμιση χρόνο. Αν μου πείτε ότι είχατε ίδια πρακτική και εσείς, να το δεχθώ. Ενάμιση χρόνο δεν άλλαξε τίποτα και κάποια στιγμή έπρεπε να αλλάξει και ξέρετε γιατί; Γιατί μακροχρόνια θητεία σε μια συγκεκριμένη θέση ή σε μια συγκεκριμένη περιοχή σε διευθυντική θέση δημιουργεί πολλά προβλήματα γνωστά σε όλους, σχέσεις, συναλλαγές, κατηγορίες κ.ο.κ..
      Όταν, λοιπόν, έγιναν οι αλλαγές που έπρεπε να γίνουν κάποια στιγμή --διότι άμα το κάναμε και στα δύο χρόνια, τα ίδια θα μας λέγατε- και για λόγους, αν θέλετε, ορθολογικής διαχείρισης των θεμάτων του ΕΛ.Γ.Α. έπρεπε να γίνουν αλλαγές που δεν χαρακτηρίζονται από κομματική προκατάληψη, τότε λοιπόν επί συνόλου δεκατεσσάρων οι οκτώ ανανέωσαν τη θητεία τους -οι περισσότεροι από τους μισούς- και οι έξι αντικαταστάθηκαν. Αυτή είναι η φοβερή τομή των «δικών μας παιδιών». Από τους δεκατέσσερις οι οκτώ παρέμειναν και οι έξι αντικαταστάθηκαν. Οι ίδιοι έπρεπε να είναι; Να πεθάνουν στην καρέκλα θέλατε;
      ΤΟΝΙΑ ΑΝΤΩΝΙΟΥ: Να μας πείτε και τι είναι οι οκτώ όμως!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να σας πω τι;
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ, μην απαντάτε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι αλλά είπε η κ. Μερεντίτη ότι τον ψηφοφόρο του ΠΑ.ΣΟ.Κ  τον αλλάξαμε. Επίσης, υπάρχει μια αναφορά – είμαι βέβαιος ότι το ξέρετε γιατί έχετε ανθρώπους στον ΕΛ.Γ.Α. και μαθαίνετε από πρώτο χέρι- ότι οι προϊστάμενοι πέντε τμημάτων δεν άλλαξαν. Νομίζω ότι είναι μία πρακτική πολύ καλή. Κρίνουμε αξιοκρατικά. Αν χρειαστεί να κάνουμε αλλαγή θα την κάνουμε, αλλά όχι με τα κριτήρια που χρησιμοποιούσατε εσείς στη δεκαετία του ΠΑ.ΣΟ.Κ 1993-2004. Να καταλάβετε ότι υπάρχουν και κυβερνήσεις  που έχουν και διαφορετικές νοοτροπίες και ακολουθούν διαφορετικό τρόπο διαχείρισης και εφαρμογής αυτών των ρυθμίσεων.
      Για να πούμε τώρα για το θέμα των δαπανών. Οι δαπάνες λειτουργίας του Οργανισμού και τα έξοδα λειτουργίας περιλαμβάνουν αποζημιώσεις για υπερωρίες του τακτικού προσωπικού οι οποίες μειώθηκαν το 2005 κατά  131%. Εγώ θα σας πω μερικά κραυγαλέα παραδείγματα και θα τα κρίνετε. Υπάλληλοι και κυρίως διευθυντικά στελέχη έπαιρναν ποσά επειδή δεν ελάμβαναν –υποτίθεται- κανονικές άδειες. Αυτά τα ποσά ήταν 480.000 ευρώ. Έπαιρναν υπερωρίες και τα προβλεπόμενα που πραγματικά προβλέπονται για μη λήψη κανονικής άδειας αλλά έπαιρναν και κανονική άδεια. Έπαιρναν όμως και τα άλλα.
      Εκείνο, δε που είναι εξωφρενικό είναι ότι ο προηγούμενος διοικητής του ΕΛ.Γ.Α. πήρε για τον ίδιο σκοπό αντί κανονικών αδειών 37.000 ευρώ. Δηλαδή αυτός λέει ότι ηταν μέρα νύχτα στο γραφείο του. Δεν ήθελε να πάρει κανονική άδεια ποτέ αλλά ήθελε να πάρει 37.000 ευρώ. Αυτό είναι σκάνδαλο, κύριε Πρωτόπαπα. Εγώ σας μιλώ με στοιχεία. Ο κύριος Πρόεδρος τα περιέκοψε αυτά και γίνεται καμιά φορά κακός γιατί περικόπτει αυτές τις σπατάλες. 
      ΧΡΗΣΤΟΣ ΠΡΩΤΟΠΑΠΑΣ: Δώστε μου μετά χρόνο και θα απαντήσω. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Και γιατί δεν τα στείλατε στον εισαγγελέα; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μα, δεν είναι αδίκημα. Είναι θέμα δεοντολογίας. Ούτε άδεια έχει πάρει ο Πρόεδρος ούτε αυτά που προβλέπονται αν δεν έχει πάρει άδεια. 
      Όλα αυτά που αφορούν τις προηγούμενες τοποθετήσεις διευθυντών αλλά και όλες τις αποφάσεις, αυτές για την «επέκταση» της κάλυψης και σε άλλους κινδύνους έχουν ληφθεί από διοικητικό συμβούλιο που εσείς έχετε διορίσει. Το δικό σας συμβούλιο πήρε όλες τις αποφάσεις. Αυτή είναι μία πραγματικότητα που δεν πρέπει να την αμφισβητείτε. Αντικαταστάθηκε πολύ αργότερα. Αυτές οι αποφάσεις είναι νόμιμες. 
      Σε σχέση με το θέμα των εποχικών, έχω τα εξής στοιχεία: Η χρήση του άρθρου 20 έχει ένα συγκεκριμένο λόγο. Το άρθρο 20 είναι για έκτακτες ανάγκες, απρόβλεπτες κ.λπ.. Προβλέπει τη διαδικασία. Τα δικαιολογητικά είναι του άρθρου 21 του ν. 2190/1994. Αυτές οι διαδικασίες ετηρούντο και τηρούνται. Στη βάση αυτών των διαδικασιών του άρθρου 20 η κυβέρνηση του ΠΑ.ΣΟ.Κ. πήρε τριακόσιους σαράντα πέντε και η δική μας Κυβέρνηση διακόσιους είκοσι δύο. Πού είναι οι χιλιάδες που λέτε; Τους πήραμε, γιατί υπήρχαν μεγάλες ανάγκες. Και κάπου υπάρχει υπεράριθμο προσωπικό –συμφωνώ εδώ με την κ. Αντωνίου- αλλά κάπου αλλού υπάρχει έλλειψη. 
      Και έρχεται τώρα ο πρόεδρος του ΕΛ.Γ.Α. και λέει ότι εάν μονιμοποιηθούν οι χίλιοι που είχαν μπει στην υπηρεσία ως εποχικοί και διεκδικούν με αγωγές τη μονιμοποίησή τους, τότε φεύγει ο προγραμματισμός από κάθε έλεγχο, διότι προστίθενται  άλλοι χίλιοι στους περίπου πεντακόσιους που εργάζονται στον ΕΛ.Γ.Α., με αποτέλεσμα να καθίσταται ο Οργανισμός προβληματικός από άποψη δαπανών μισθοδοδίας.  
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αυτό λέει η συνέντευξη;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ακούστε, γιατί απ’ ότι ξέρω διαβάζω το ίδιο κείμενο, που δεν πιστεύω να αμφισβητείτε τι λέει ο πρόεδρος: Ζητούν τη μονιμοποίησή τους. Εάν υπερβεί ο αριθμός το διπλάσιο των τετρακοσίων που κάνουν αγωγή, θα αγγίζει τους χίλιους. Αν μονιμοποιηθούν όλοι αυτοί, υπάρχει τεράστιο πρόβλημα στον Οργανισμό και  καταλήγει ότι θα αντιμετωπίσουμε  μια οικονομική κρίση από την οποία θα εξέλθει ίσως με διάλυσή του ή μετατροπή του σε μια άλλη διεύθυνση. Το λέει με κάποια υπερβολή εάν θέλετε, αλλά εξηγεί το πρόβλημα το οποίο ανάγεται σε ευθύνες άλλων. Δεν επέλεξε ο  κ. Κατσαρός και η διοίκηση του ΕΛ.Γ.Α. χίλιους πρόσθετους που ήλθαν επειδή κάποιες δικαστικές αποφάσεις το επέβαλαν. Το ίδιο ισχύει και για άλλους οργανισμούς, όχι μόνο για τον ΕΛ.Γ.Α.. 
      Τώρα σε σχέση με τα δικαιολογητικά, επειδή αναφέρθηκε και ένα μεμονωμένο περιστατικό ενός συγκεκριμένου προσληφθέντος θέλω να σας πω ότι προσελήφθη νόμιμα με τις διαδικασίες του άρθρου 20. Με τις ίδιες διαδικασίες που χρησιμοποιούσατε και εσείς. Τώρα εάν αυτές δεν ήταν καλές και θέλετε να τις αλλάξουμε είναι άλλο θέμα. Μην το κατηγορείτε γιατί μόλις έμαθε η διοίκηση του ΕΛ.Γ.Α. το συμβάν αυτό με δική μου εντολή τον απέλυσε την άλλη μέρα. 
      Κύριοι, ξέρω πολλά περιστατικά δικά σας και δεν θέλω να αναφερθώ σε ονόματα…
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κύριε Παπαγεωργίου, σας παρακαλώ. Σας έχω παρατηρήσει επανειλημμένως. Τι πρέπει να  κάνω; Και σεις μιλήσατε και δεν σας διέκοψε κανείς, ούτε επέτρεψα σε κανέναν να σας διακόψει. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχετε και εσείς πάρα πολλές περιπτώσεις και ποινικών διώξεων και φυλακίσεων και μη με προκαλείτε να αναφερθώ σε ονόματα, από ανθρώπους που είχατε προσλάβει εσείς. Δεν σημαίνει πως εάν προσλάβει ένας οργανισμός από τους εκατοντάδες χιλιάδες που προσλαμβάνονται με διαδικασίες έχει ευθύνη ο πρόεδρός του, γιατί κάποιος πάει φυλακή. 
      ΧΡΗΣΤΟΣ ΠΡΩΤΟΠΑΠΑΣ: Σε θέματα ηθικής τάξεως να είστε προσεκτικός, κύριε Υπουργέ. Όποιος είναι κλέφτης να πάει φυλακή. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρωτόπαπα, παρακαλώ, μη διακόπτετε τον κύριο Υπουργό.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλετε ονόματα, αυτών που πήγανε φυλακή που είχατε προσλάβει εσείς; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πρωτόπαπα, είστε και εκτός επερώτησης. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας είπα τον απέλυσε την επόμενη μέρα ο κ. Κατσαρός. Στις 6 του μήνα απελύθη ο περί ου ο λόγος. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όχι άλλες διακοπές. Συνεχίστε, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τώρα όσον αφορά τον «ΟΑΣΙΣ» επειδή έγινε μια αναφορά, ευτυχώς ο συνάδελφος που αναφέρθηκε, ο κ. Μανιάτης νομίζω ήταν δεν είπε ότι είχε προχωρήσει, αλλά είπε είχε σχεδιαστεί. Ο «ΟΑΣΙΣ» ήταν μόνο στα σχέδια. Ιδρύθηκε το 2001 και ήταν μόνο στα σχέδια. Δεν είχε προβλεφθεί τίποτα για τη μισθοδοσία, τίποτα για τη λειτουργία του, απολύτως τίποτα. Χρωστάει  ποσά για μισθώματα και πρέπει να κάνουμε νομοθετική ρύθμιση  ώστε να καλύψουμε τα κενά της μισθοδοσίας του προέδρου, του νομικού συμβούλου και όπως είπα τα μισθώματα. Δεν είχε προβλεφθεί τίποτα. Ξαναλέω πως ήταν σχεδιασμός «ΟΑΣΙΣ». Λέτε τώρα ότι χαλάσαμε το σχεδιασμό. Έχουμε δικαίωμα να χαλάσουμε έναν σχεδιασμό. ‘Ομως δεν είχε λάβει υπ' όψιν του τις ανάγκες του  μέχρι το 2004 και είμαστε υπό συζήτηση τι θα κάνουμε γιατί δεν επιβάλλεται από την Ευρωπαϊκή Ένωση η «ΟΑΣΙΣ» όπως είχε πει τότε ο αρμόδιος Υπουργός όταν υπεστήριζε τη διάταξη αυτή. Πάντως πρέπει να βρούμε έναν τρόπο να επιλύσουμε το πρόβλημα. 
      Κλείνοντας θέλω να πω ότι η Κυβέρνηση έχει δώσει μεγάλο βάρος στη λειτουργία του ΕΛ.Γ.Α., στις αποζημιώσεις! Έγκαιρα και αξιόπιστα και με διαφάνεια να αποζημιώνονται οι αγρότες. Προφανώς υπάρχουν δυσκολίες γιατί ο μηχανισμός και τα πρόσωπα που στελεχώνουν τον ΕΛ.Γ.Α. δεν έχουν αλλάξει. Εμείς στον ΕΛ.Γ.Α. δεν έχουμε προσλάβει μονίμους. 
      Από εκεί και πέρα κρίνοντας με βάση τις ανάγκες που εμφανίζονται κατά περιοχές και εκτιμώντας τις ιδιαιτερότητες και αντιμετωπίζοντας δυσκολίες και στην Ευρωπαϊκή Ένωση και αξιοποιώντας το νέο θεσμικό πλαίσιο με τις κατευθυντήριες γραμμές της Ευρωπαϊκής Ένωσης που υποβάλατε εσείς, αλλά που ήθελαν πολλές διορθώσεις για να εγκριθούν πρόσφατα το 2005, είμαι βέβαιος ότι θα συντομεύσουμε ακόμα περισσότερο τις διαδικασίες καταβολής αποζημιώσεων. Και είναι γεγονός ότι κανένας αγρότης στον Έβρο δεν είχε παράπονο, ούτε ακούγονται παράπονα γενικώς. Θα  μου πείτε για ένα και δύο μήνες καθυστέρηση, δεν υπάρχουν συγκρίσεις με τη δική σας διαχείριση, ούτε στον ΕΛ.Γ.Α. ούτε στον Π.Σ.Ε.Α.. Αν με προκαλέσετε θα σας πω στοιχεία κατά νομούς. 
      Πάντως θέλω και τη δική σας συνδρομή και να μην υπάρχει διγλωσσία. Να συμφωνήσει το ΠΑ.ΣΟ.Κ, θέλει να επεκτείνουμε στη μικροκαρπία και στο πράσινο σκουλήκι και στην ακαρπία των τριών νομών την  κάλυψη ή δεν θέλει; Τι να κάνουμε; Εγώ είχα δυσκολίες από Βουλευτές. Να καταλήξετε κάπου και να πείτε συμφωνούμε ή διαφωνούμε.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, πριν αρχίσω την τοποθέτησή μου, οφείλω να αποκαταστήσω την αλήθεια σε δύο-τρεις περιπτώσεις. 
      Κύριε Υπουργέ, θα πρέπει να σας πω ότι το «FROST» κατατέθηκε στις 24 Μαρτίου. Τώρα, αν θεωρείτε ότι οι «τσαπατσουλιές» έγιναν από τον κ. Τσιτουρίδη, απ’ ό,τι κατάλαβα ο κύριος Υπουργός…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Συνετάγη στις 4/3; Το ξαναλέω! 
      ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, εμένα δεν με πειράζουν οι διακοπές! 
      ΠΡΟΕΔΡΕΥΩΝ (Σωτήρης Χατζηγάκης): Πειράζουν το Προεδρείο, όμως, κύριε Αργύρη! Δεν θα το κάνουμε χάβρα εδώ μέσα! 
      ΕΥΑΓΓΕΛΟΣ ΑΡΓΥΡΗΣ: Ξέρω πολύ καλά ότι όταν ο κ. Μπασιάκος βλέπει ή ακούει ότι μπορεί να αποκατασταθεί η αλήθεια, είναι διακοψίας. Είναι μόνιμος διακοψίας! 
      Όμως, εγώ θέλω να ρωτήσω το εξής: Ποιον αποκαλείτε «τσαπατσούλη»; Τον κ. Τσιτουρίδη που στις 24 του μηνός κατέθεσε το πρόγραμμα; Αν αποκαλείτε έτσι τον κ. Τσιτουρίδη, καλώς τον αποκαλείτε! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Τσιόγκας το κατέθεσε! 
      ΕΥΑΓΓΕΛΟΣ ΑΡΓΥΡΗΣ: Δεύτερον, επειδή πρόκειται για θέματα ηθικής τάξης και αν πράγματι έχετε οτιδήποτε για τον προηγούμενο διοικητή, να το πείτε, γιατί αυτό που αφήσατε να εννοηθεί είναι ότι…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είναι παράνομο αυτό! 
      ΕΥΑΓΓΕΛΟΣ ΑΡΓΥΡΗΣ: Πείτε το τώρα για να γραφτεί στα Πρακτικά ότι δεν είναι παράνομο, γιατί προηγούμενα άλλα λέγατε, κύριε Υπουργέ! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι αντιδεοντολογικό! 
      ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κύριε Αργύρη, κρατώ το χρόνο σας. 
      Κύριε Υπουργέ, σας παρακαλώ μη διακόπτετε. Αφήστε να πει αυτά που θέλει. Άλλωστε, έχετε δικαίωμα δευτερολογίας και τριτολογίας, οπότε και θα αντικρούσετε ό,τι νομίζετε ότι δεν είναι σωστό απ’ αυτά τα οποία ελέχθησαν. 
      Κύριε Αργύρη, και εσείς μην προκαλείτε τον κύριο Υπουργό με τον τόνο σας!
      Ορίστε, κύριε Αργύρη, έχετε το λόγο. 
      ΕΥΑΓΓΕΛΟΣ ΑΡΓΥΡΗΣ: Ναι, κύριε Πρόεδρε, αλλά όταν αποκαλύπτεται στη Βουλή ότι ο Υπουργός ψεύδεται, νομίζω ότι αυτό αποτελεί μείζον θέμα.   
      ΠΡΟΕΔΡΕΥΩΝ (Σωτήρης Χατζηγάκης): Αυτό δεν αποκαλύφθηκε, κύριε Αργύρη! Αυτό είναι ένας ισχυρισμός! Δεν θα κάνετε μονομερές δικαστήριο! 
      ΕΥΑΓΓΕΛΟΣ ΑΡΓΥΡΗΣ: Αποκαλύφθηκε, κύριε Πρόεδρε! Σας παρακαλώ πάρα πολύ! Όταν ο Υπουργός εδώ στη Βουλή λέει ότι το πρόγραμμα κατατέθηκε στις 3 για να δείξει ότι κατατέθηκε προεκλογικά το πρόγραμμα, δείχνει ακριβώς την τακτική του. 
      Στις 24 Μαρτίου, λοιπόν, κυβερνούσε η Νέα Δημοκρατία με Υπουργό τον κ. Τσιτουρίδη και Υφυπουργό το σημερινό κύριο Υπουργό! Δεν αποκαλύφθηκε η αλήθεια; Δεν λέει ψέματα ο κύριος Υπουργός; 
      Εγώ θα τον ανακαλέσω, κύριε Πρόεδρε, στην τάξη ή εσείς; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Αργύρη, βγήκε στις 4/3, ναι ή όχι; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, θέλετε απάντηση; Επιτρέπετε τη διακοπή; 
      ΕΥΑΓΓΕΛΟΣ ΑΡΓΥΡΗΣ: Εγώ δέχομαι τη διακοπή για να αποκαταστήσει ο κύριος Υπουργός την αλήθεια. 
      ΠΡΟΕΔΡΕΥΩΝ (Σωτήρης Χατζηγάκης): Θέλετε να απαντήσετε, κύριε Υπουργέ; 
      Ορίστε, κύριε Υπουργέ, έχετε το λόγο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχει ημερομηνία 4/3, κύριε Αργύρη! Ο κ. Τσιόγκας το κατέθεσε!  Καταρτίστηκε στις 4 Μαρτίου και κατατέθηκε από τον κ. Τσιόγκα με υπογραφή του το κείμενο προ των εκλογών στις 24 Μαρτίου, όπως λέει. Όμως, το κείμενο της 4/3 ήταν «τσαπατσούλικο». 
      ΑΘΑΝΑΣΙΑ ΜΕΡΕΝΤΙΤΗ: Δεν είστε υπεύθυνη Κυβέρνηση, κύριε Υπουργέ; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Αργύρη, συνεχίστε. 
      ΕΥΑΓΓΕΛΟΣ ΑΡΓΥΡΗΣ: Ας πάμε τώρα σε ένα άλλο ψέμα του κυρίου Υπουργού. 
      Κύριε Υπουργέ, επικαλεστήκατε τα τριάμισι χρόνια καθυστέρησης των ενισχύσεων των Π.Σ.Ε.Α.. Επικαλεστήκατε όμως το προηγούμενο καθεστώς, το καθεστώς πριν από την ανάληψη από τον ΕΛ.Γ.Α. των ενισχύσεων των Π.Σ.Ε.Α. και γι’ αυτό ήταν μια μεγάλη καινοτομία και γι’ αυτό ήταν πράγματι ένα μεγάλο βήμα να δοκιμάσουμε εάν πράγματι μπορεί ο ΕΛ.Γ.Α. να δίνει τις ενισχύσεις αυτές.
      Και γιατί το κάναμε αυτό, κύριε Υπουργέ; Γιατί είχαμε πενήντα τέσσερα Π.Σ.Ε.Α.. Κάθε νομός έχει και τα δικά του Π.Σ.Ε.Α. και πήγαιναν στην Ευρωπαϊκή Ένωση στοιχεία για το ίδιο προϊόν με διαφορετική αιτιολόγηση ζημιάς και γινόμασταν ρεζίλι και στον πιο τελευταίο υπάλληλο της Κομισιόν. Γι’ αυτό, λοιπόν, αποφασίσαμε αυτήν την καινοτομία. Γιατί δεν κάνατε σύγκριση –και θα το καταθέσω στα Πρακτικά- μ’ αυτό που σας είπαν οι συνάδελφοί μου και ο εισηγητής και οι συνάδελφοι; 
      Όσον αφορά το Πρόγραμμα «FROGΥ», υπήρξε μεγαλύτερο πρόγραμμα επί των ημερών των αποζημιώσεων; Ποτέ! Κανένα! Το μεγαλύτερο πρόγραμμα, λοιπόν, ήταν το «FROGΥ»! Σε έξι μήνες ολοκληρώθηκε, σε τρεις μήνες πήραμε έγκριση και άρχισε να πληρώνει. 
      Γιατί λέτε τριάμισι χρόνια, και αφού έχετε μπροστά σας το «FROGΥ» να κάνουμε εμείς τη σύγκριση με τη δική σας αποτελεσματικότητα μετά από τρία χρόνια ωρίμανσης του Οργανισμού, δυνατότητάς του να αποδίδει και να οργανώνει καλύτερα τα πράγματα και έχουμε το πρόγραμμα, αυτό που είπατε εσείς ότι ο κύριος που το κατέθεσε –ο κ. Τσιτουρίδης- έκανε «τσαπατσουλιά»; 
      Θα πρέπει να σας πω, λοιπόν, ότι έχετε μία κατάθεση εδώ από τις 24/3/2004. Έχετε αρχίσει πληρωμές μέχρι σήμερα, κύριε Υπουργέ; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το 2005 είναι η έγκριση! 
      ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, έχετε αρχίσει να πληρώνετε στο «FROST»; Από την ημέρα κατάθεσης! Έχετε ξεκινήσει να πληρώνετε; Πείτε στον ελληνικό λαό για να ακούει! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το 2005 είναι η έγκριση! 
      ΕΥΑΓΓΕΛΟΣ ΑΡΓΥΡΗΣ: Να σας βοηθήσει και ο κ. Κατσαρός, ο συνεργάτης σας! 
      (Στο σημείο αυτό την Προεδρική Έδρα καταλαμβάνει ο  Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μου επιτρέπετε, κύριε συνάδελφε; 
      ΕΥΑΓΓΕΛΟΣ ΑΡΓΥΡΗΣ: Μάλιστα, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Του Οκτωβρίου ήταν λάθος, γιατί δεν περιελάμβανε τη Φθιώτιδα. Έγινε τροποποίηση για να περιλαμβάνει και τη Φθιώτιδα. 
      ΕΥΑΓΓΕΛΟΣ ΑΡΓΥΡΗΣ: Κατατέθηκε, κύριε Υπουργέ, το πρόγραμμα στις 24 Μαρτίου 2004. Σήμερα, έχετε αρχίσει να πληρώνετε; Εμείς σας κάναμε μία σύγκριση το Πρόγραμμα «FROGΥ», που ήταν το μεγαλύτερο πρόγραμμα, ότι άρχισε να πληρώνει σε εννέα μήνες. Δύο χρόνια τώρα έχετε αρχίσει να πληρώνετε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πληρώθηκε το πάγιο κεφάλαιο. 
      ΕΥΑΓΓΕΛΟΣ ΑΡΓΥΡΗΣ: Θα καταθέσω, λοιπόν, εδώ την εξέλιξη όλων των προγραμμάτων Π.Σ.Ε.Α. για να πληροφορηθούν οι Βουλευτές τι ακριβώς γίνεται. 
      (Στο σημείο αυτό, ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πάμε τώρα στα ζητήματα που μας αφορούν όλους. Κύριε Υπουργέ, εμείς αυτό που ζητάμε είναι να εφαρμόσετε αυτά που λέγατε προεκλογικά. Γιατί προηγουμένως πήρατε επιλεκτικά κάποιες ερωτήσεις. Εγώ έχω δικές σας ερωτήσεις και επερωτήσεις. Μία επερώτηση, λοιπόν, δική σας δεν λέει τίποτα παραπάνω από το «Στήριξη του ΕΛ.Γ.Α. από τον κρατικό προϋπολογισμό με ποσό αντίστοιχο εκείνου που προέρχεται από τις ασφαλιστικές εισφορές να λειτουργήσετε επιτέλους το θεσμό αντασφάλισης». Λειτουργείτε εσείς το θεσμό αντασφάλισης; Εγκαλείτε εμάς ότι το 2001 ψηφίσαμε το νόμο και ένα χρόνο μετά δεν προχωρήσαμε στη λειτουργία του Οργανισμού Αντασφάλισης. Σήμερα λειτουργείτε τον Οργανισμό Αντασφάλισης; Δεν τον λειτουργείτε. «Να μεριμνήσετε να δίνονται επαρκείς δανειακές διευκολύνσεις στους πληγέντες». 
      Μα, εσείς, κύριε Υπουργέ, όταν εμείς εδώ και μάλιστα το έχετε από τα μεγάλα ζητήματα της παρανομίας και των προεκλογικών, εάν θέλετε, δεσμεύσεων του ΠΑ.ΣΟ.Κ. ότι προσπαθούσε να υφαρπάξει την ψήφο -όταν δίναμε τα 50.000.000  ήταν ένα χρόνο πριν από τις εκλογές. Γιατί δόθηκαν προκαταβολές λόγω των ζημιών από τη μεγάλη θεομηνία, από τη βιβλική καταστροφή που έγινε στο τρίγωνο και δώσαμε προκαταβολές, γιατί δεν υπήρχε παραγωγή. Υπήρχε μια νέκρωση των πάντων. Ούτε τα εργοστάσια δούλευαν ούτε υπήρξε προϊόν και δώσαμε προκαταβολές. Εσείς μας λέγατε ότι αργούσαμε να τις δώσουμε. 
Εμείς δώσαμε προκαταβολές για να μπορεί να λειτουργήσει εκεί η περιφέρεια που είχε μαραζώσει, εσείς λέτε σήμερα εδώ μετά από τόσο καιρό ότι το κάναμε προεκλογικά; Αν, λοιπόν, κάτι που κάναμε ένα χρόνο πριν θεωρείτε ότι έγινε για προεκλογικούς λόγους, τότε καταλαβαίνω τις δικές σας τακτικές. Καταλαβαίνω, λοιπόν, γιατί την Ξάνθη την ονομάζετε Έβρο, γιατί είπατε χθες ότι ήσαστε στον Έβρο. Στην Ξάνθη ήσαστε, κύριε Υπουργέ, και κάνατε φιέστα. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στον Έβρο ήμουν χθες. 
      ΕΥΑΓΓΕΛΟΣ ΑΡΓΥΡΗΣ: Κάνατε φιέστα, γιατί δεν πάτε στον Έβρο, όπως δεν πήγατε και στο Κιλελέρ, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Αργύρη. Εδώ ο κύριος Υπουργός λέει ότι ήταν στον Έβρο. Πού ήταν; Στον Έβρο ή στην Ξάνθη; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στον Έβρο ήμουν. 
      ΕΥΑΓΓΕΛΟΣ ΑΡΓΥΡΗΣ: Στην Ξάνθη ήσασταν. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν ξέρετε τι σας γίνεται! 
      ΕΥΑΓΓΕΛΟΣ ΑΡΓΥΡΗΣ: Εγώ δεν ξέρω; 
      ΠΡΟΕΔΡΕΥΩΝ (Ιωάννης Τραγάκης): Άρα στον Έβρο ήταν. Είναι δυνατόν να το αμφισβητείτε; 
      Στον Έβρο δεν ήσαστε, κύριε Υπουργέ; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Βλέπετε, κύριε Πρόεδρε, πόσο ανεύθυνα κάνει κριτική. Ήμουν και στην Ξάνθη και στον Έβρο. 
      ΕΥΑΓΓΕΛΟΣ ΑΡΓΥΡΗΣ: Ο Πρόεδρος δικαιούται να συντονίζει τη συζήτηση, αλλά και να βοηθάει λίγο τους Υπουργούς. Δεν πειράζει, να μην το κάνετε συνέχεια. 
      ΠΡΟΕΔΡΕΥΩΝ (Ιωάννης Τραγάκης): Είπε ότι ήταν στον Έβρο. Τέρμα! 
      ΕΥΑΓΓΕΛΟΣ ΑΡΓΥΡΗΣ: Βέβαια, στο Κιλελέρ δεν πήγε ο κύριος Υπουργός. Και φαντάζομαι ότι δεν πήγατε, γιατί ακόμα δεν προλάβατε να συστήσετε το Σώμα της Αγροφυλακής για να σας συνοδεύσει. Δεν είναι ακόμη έτοιμο το Σώμα για να σας συνοδεύσει. 
      Πάμε τώρα σε ένα άλλο μεγάλο θέμα. Εμείς μιλάμε για την αποδιοργάνωση του Οργανισμού ΕΛ.Γ.Α.. Ο Οργανισμός αυτός έχει μια μεγάλη αποστολή. Έχετε δικαίωμα, κύριε Υπουργέ, να λειτουργείτε αντικανονιστικά έξω από τον Κανονισμό Ασφάλισης του Οργανισμού; Έχετε τέτοιο δικαίωμα; Ποιος σας δίνει αυτό το δικαίωμα; Το κάνετε αυτό σε όλους ή το κάνετε επιλεκτικά; Σας το είπαν πριν οι κύριοι συνάδελφοι. Ή επιλέγετε όπου θέλετε εσείς να κάνετε ειδική χρήση της επέκτασης του ασφαλιστικού κινδύνου; Γιατί πράγματι αν θέλετε να γίνει επέκταση του ασφαλιστικού κινδύνου, θα έπρεπε να γίνει τροποποίηση του κανονισμού και να μην εγκαλείτε εδώ τους συναδέλφους, γιατί σας λένε για ασθένειες που έπρεπε να πάνε, αν πράγματι είχαν επιδημική μορφή και δημιουργούσαν πρόβλημα και δεν μπορούσαν να αντιμετωπιστούν, έπρεπε να πάνε στη διαδικασία των ενισχύσεων των Π.Σ.Ε.Α.. Γιατί δεν κάνετε τροποποίηση, κύριε Υπουργέ; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχει άλλη γνώμη ο συνάδελφός σας. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Υπουργέ, μη διακόπτετε. 
      ΕΥΑΓΓΕΛΟΣ ΑΡΓΥΡΗΣ: Άρα, λοιπόν, κύριε Υπουργέ, είναι τεράστιο πρόβλημα, εάν ο ΕΛ.Γ.Α. βρεθεί αντιμέτωπος και με τις υπηρεσίες της Ευρωπαϊκής Ένωσης, γιατί είμαστε υποχρεωμένοι να λειτουργούμε μέσα στα πλαίσια της Επιτροπής Ανταγωνισμού και κάτι τέτοιο το είδατε και το γνωρίσατε χρόνια πριν, όταν η Ευρωπαϊκή Ένωση δεν μας έδινε την έγκριση για τις πυρκαγιές στην Κόρινθο. Γιατί αυτό το πρόγραμμα επικαλεστήκατε ότι καθυστέρησε τριάμισι χρόνια. Ξέρετε πολύ καλά, λοιπόν, ότι χρειάστηκε να παρέμβει ο ίδιος ο Πρωθυπουργός για να ξεκολλήσει ο φάκελος από τις Βρυξέλλες, γιατί δεν τηρήθηκε σωστά μια διαδικασία. 
      Εγώ ρωτάω: εάν τώρα που έχουμε τόσες ζημιές και που δεν ξέρουμε εάν θα έχουμε και τους επόμενους μήνες ζημιές, γιατί τα ακραία καιρικά φαινόμενα επαναλαμβάνονται και κολλήσει η διαδικασία, γιατί λειτουργούμε αντικανονιστικά, από πού θα πληρώσετε όλον αυτόν τον κόσμο; Από πού θα πληρώσετε τον κόσμο, όταν δεν έχετε λειτουργήσει θεσμικά; 
      Υπάρχει και κάτι άλλο. Είναι αδιανόητο να συζητάμε για θεσμικά ζητήματα, όπως είναι ο ΕΛ.Γ.Α. και η συζήτησή μας να αναλώνεται στο να διαψεύδουμε τον Υπουργό. Καταθέσατε λάθος στοιχεία για τα έσοδα και για τις αποζημιώσεις του ΕΛ.Γ.Α., κύριε Υπουργέ. Καταθέσατε επιλεκτικά στοιχεία. Σε τρεις μήνες αποζημιώνονται οι ζημιωθέντες παραγωγοί; Εγώ να φύγω από το τερτίπι και την αλλαγή που κάνατε στο «τρεις μήνες μετά», και το κάνατε «τρεις μήνες μετά τη συγκομιδή». Πληρώνετε σε τρεις μήνες; Έχετε δηλαδή σήμερα στοιχεία ότι οι αγρότες που έχουν πάθει ζημιά έχουν πληρωθεί σε τρεις μήνες; Έχετε ένα στοιχείο που μπορείτε να το καταθέσετε ότι στον τάδε νομό πήραν τα λεφτά τους σε τρεις μήνες; Γιατί συνεχίζετε να λέτε ψέματα; Γιατί διαψεύδετε και τον ίδιο τον Πρωθυπουργό; Γιατί το κάνετε αυτό καθημερινά; Έχετε, λοιπόν, κανένα νομό να μου πείτε ότι αποζημιώνετε σε τρεις μήνες; Σε κανένα νομό δεν υπάρχουν τρεις μήνες. Και μάλιστα εδώ παρουσιάσατε στοιχεία που πήγατε επιλεκτικά και πάλι το πήγατε τέσσερις μήνες και μετά τη συγκομιδή. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Από τη ζημιά σας είπα. Πρέπει να καταλαβαίνετε αυτά που λέμε. 
      ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, μας παρουσιάσατε μια καμπύλη και είδαμε τα στοιχεία. Δεν έχουν καμία σχέση μ’ αυτά που λέτε και αυτά που γίνονται. Μονίμως μας βαπτίζετε το άσπρο μαύρο, αλλά απευθύνεστε στο Κοινοβούλιο. Δεν απευθύνεστε στην πελατειακή σας παρέα. 
      Όμως, απάντησε και πριν –και είναι σήμερα μείζον για όλη την επικράτεια- ο κύριος Υφυπουργός. Είπατε για ένα μεγάλο θέμα για τα δικαιώματα των αγροτών. Έχουν σταλεί, κύριε Υπουργέ, ή έχουν ανασταλεί; Γιατί μέχρι τώρα αναστολές έχουμε. Έχουμε παρατάσεις, στέλνονται, αναστολή γιατί υπάρχει ο ιός, ξανά αναστολή και νέα επιστολή του κ. Σκιαδά που λέει ούτε λίγο ούτε πολύ ότι όπου υπάρχει πρόβλημα θα το δούμε όταν ενεργοποιηθούν τα δικαιώματα. Έχουν σταλεί παντού; Έχουν σταλεί έγκαιρα και είμαστε εξασφαλισμένοι ότι δεν θα υπάρξει πρόβλημα με τις επιδοτήσεις των αγροτών; Αν αυτό δεν είναι μείζον θέμα, αν δεν μπορείτε να εξασφαλίσετε αυτά που είχε διασφαλίσει η Ελλάδα επί κυβέρνησης ΠΑ.ΣΟ.Κ., έτοιμες δαπάνες από την Ευρωπαϊκή Ένωση μέχρι το 2013 για εφαρμογή της Κ.Α.Π., καταλαβαίνουμε τι περιμένει τους Έλληνες αγρότες. Γιατί οι Έλληνες αγρότες το βίωσαν αυτό από την παραμονή εκεί τη δική σας, του κ. Τσιτουρίδη και του κ. Καραμανλή που θα πήγαινε να υπερασπιστεί τους αγρότες: ότι η Κ.Α.Π. δεν θα αρχίσει να επαναδιαπραγματεύεται από το 2013 και μετά, θα αρχίσει από το 2009. Το βιώνουν και το καταλαβαίνουν τώρα οι καπνοπαραγωγοί ότι μετά το 2009 περίπου 180.000.000 θα φεύγουν από την τσέπη τους και θα πηγαίνουν αλλού. Αυτό βιώνουν. Το βιώνουν και το καταλαβαίνουν τώρα όλοι οι παραγωγοί των τεύτλων που δεν ξέρουν τι να κάνουν, να καλλιεργήσουν, να μην καλλιεργήσουν, θα κλείσουν, δεν θα κλείσουν τα εργοστάσια. Άλλα λέει το διοικητικό συμβούλιο, διαφορετικά απευθύνεται ο Πρόεδρος της Βιομηχανίας Ζάχαρης και δεν εγκρίνεται από εσάς. Τι απ’ όλα αυτά συμβαίνει; Όμως, οι παραγωγοί βιώνουν την ανασφάλειά τους. Γι’ αυτό, λοιπόν, είναι πολύ σημαντικό να δούμε ακριβώς πόσο σέβεστε ορισμένα πράγματα. Και επειδή προκαλέσατε πριν ότι οι Βουλευτές ή οι αγρότες πήραν κάτι που δεν δικαιούνται και δεν διαχειριζόμαστε καλά τα ζητήματα των οργανισμών, εγώ θέλω εδώ στον έντιμο, όπως τον αποκάλεσε ο κ. Μανιάτης, τον κ. Κατσαρό, να καταθέσω μερικές συμβάσεις, οι οποίες κατά τη δική μας εκτίμηση έγιναν παραβιάζοντας το προεδρικό διάταγμα όχι του ΠΑ.ΣΟ.Κ. αλλά του κ. Παυλόπουλου. 
      Καταθέτω τις συμβάσεις και θα πρέπει να δώσει απάντηση το Υπουργείο τώρα, όχι ο κ. Κατσαρός, για να δούμε ακριβώς τι θα λένε τα δικαστήρια όταν θα δούμε την παραβίαση και του προεδρικού διατάγματος και πώς γίνονται οι προσλήψεις. 
      (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γιατί από τη μια μεριά ο Οργανισμός λέει ότι θα χρεοκοπήσει από τους εργαζόμενους στον ΕΛ.Γ.Α., αλλά από την άλλη μεριά μπορούμε να κάνουμε τα ρουσφέτια μας και να παίρνουμε όποιους θέλουμε και με οποιονδήποτε τρόπο θέλουμε. Να, λοιπόν, πότε πράγματι έχουμε χρεοκοπία. 
      Πάμε τώρα σε ένα άλλο θέμα που αφορά το προσωπικό, γιατί παίζουμε και με την ανεργία του κόσμου. Έχουν καμία σχέση οι προσλήψεις του εκτάκτου προσωπικού με αυτό που κάνετε εσείς τώρα; Γιατί μιλήσατε για νούμερα, κύριε Υπουργέ, εκτός αν σας δίνουν από τον Οργανισμό λάθος στοιχεία. 
      Έχει καμία σχέση ο όγκος της δουλειάς και των θεομηνιών που υπήρχαν, όταν γίνονταν οι προσλήψεις, με τις έκτακτες προσλήψεις που γίνονται τώρα; Γίνονταν για τρεις μήνες και τις μετατρέψατε σε οκτώ μήνες. 
      Έχει καμία σχέση η μείωση των λειτουργικών εξόδων που είπατε ότι καταφέρατε όταν είχαμε να δώσουμε 609.000.000 ευρώ αποζημιώσεις για ΠΣΕΑ και ΕΛ.Γ.Α. και δαπανήσαμε 65.000.0000 ευρώ για λειτουργικά έξοδα, με αυτό που έχετε εσείς, δηλαδή 259.000.000 ευρώ αποζημιώσεις και 55.000.000 ευρώ λειτουργικά έξοδα; Γιατί συγκρίνετε ανόμοια πράγματα, κύριε Υπουργέ. Γιατί όλα αυτά πάντα έχουν σχέση και με τι όγκο δουλειάς έχεις να διεκπεραιώσεις, όταν παίρνεις έκτακτο προσωπικό.
      Έχουν, λοιπόν, καμία σχέση τα 609.000.000 με τα 259.000.000 ευρώ; Γιατί άμα από τη μια μεριά ζυγίζεις ένα κιλό πατάτες και από την άλλη μεριά ένα κιλό κολοκύθια, δεν είναι δυο κιλά πατάτες, αλλά δύο κιλά πατατοκολοκύθια, κύριε Υπουργέ! 
      ΠΡΟΕΔΡΕΥΩΝ (Ιωάννης Τραγάκης): Μην μπλέξουμε και τα αγγούρια! 
      ΕΥΑΓΓΕΛΟΣ ΑΡΓΥΡΗΣ: Θα τα μπλέξουμε και αυτά, κύριε Πρόεδρε, όταν χρειαστεί.
      Όμως, είναι αλήθεια…
      ΠΡΟΕΔΡΕΥΩΝ (Ιωάννης Τραγάκης): Κρατάω το χρόνο, κύριε συνάδελφε. 
      ΕΥΑΓΓΕΛΟΣ ΑΡΓΥΡΗΣ: Τριάντα πέντε λεπτά μίλησε ο κύριος Υπουργός, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Και ποιος σας είπε ότι δεν θα κρατηθεί ο χρόνος από τη δευτερολογία του;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είχα διακοπές, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Δεν ξέρω εγώ από διακοπές. Ξέρω τους χρόνους. 
      ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, μη φέρνετε γύρω-γύρω από τον εαυτό σας! Εμείς δεν ζητάμε να εφαρμόσετε το πρόγραμμα του ΠΑ.ΣΟ.Κ.. Εμείς ζητάμε να εφαρμόσετε το δικό σας πρόγραμμα, το πρόγραμμα με το οποίο υφαρπάξατε την ψήφο του ελληνικού λαού. Γι’ αυτό σας ελέγχουμε σήμερα.
      Μη φέρνετε γύρω-γύρω από τον εαυτό σας! Γιατί δεν βλέπετε ότι το τραίνο περνάει δίπλα; Το ζήτημα είναι ότι περνάει για την ελληνική γεωργία, για την ανταγωνιστικότητά της, για το μέλλον των αγροτών. Τους γεμίσατε ανασφάλεια, φόβο, χωρίς να ξέρουν τι ακριβώς συμβαίνει. Το βλέπουμε όλοι οι συνάδελφοι όλων των πτερύγων, ότι όταν πηγαίνουν στην επαρχία δεν έχουν τι να απαντήσουν! Τους ρωτούν: «Τι θα γίνει; Έχει μέλλον η ελληνική γεωργία;» Και εμείς εδώ ασχολούμαστε μόνο με τα διαχειριστικά, με αυτά που ήταν εξασφαλισμένα. Γι’ αυτά που δίνουν το μέλλον στην ελληνική γεωργία δεν γίνεται ούτε μια κουβέντα! 
      Ψηφίσατε νόμο για την εφαρμογή της Κ.Α.Π. και δημιουργήσατε τα Κέντρα Αγροτικής Ανάπτυξης. Προσθέσατε άλλες πενήντα οκτώ υπηρεσίες στις ήδη εκατόν ογδόντα υπάρχουσες υπηρεσίες. Αυτό κάνατε, κύριε Υπουργέ! 
      Και εγώ ρωτάω: Γιατί θα είναι καλύτερος ο γεωπόνος του Κέντρου Αγροτικής Ανάπτυξης, που ανήκει στο Υπουργείο, από το γεωπόνο της Νομαρχιακής Αυτοδιοίκησης, που είναι αιρετή -δηλαδή εκλέγεται- και ενδιαφέρεται για το μέλλον; 
      Απλώς, εσείς πιστεύετε ότι θα είναι καλύτερος είτε γιατί τον έχετε προσλάβει εσείς είτε γιατί έτσι μπορέσατε, μαζί με τους αγροφύλακες, να διαμορφώσετε το νέο αγροτικό περιβάλλον. Είστε βαθιά νυχτωμένοι, κύριε Υπουργέ! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος και Κοινοβουλευτικός Εκπρόσωπος της Νέας Δημοκρατίας κ. Μαγγίνας έχει το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, κυρίες και κύριοι συνάδελφοι, ο ομιλών είχα την καλή τύχη και την τιμή, από τον Αύγουστο του 1977 έως την πολιτική αλλαγή του Οκτωβρίου του 1981, να διευθύνω τον Οργανισμό Γεωργικών Ασφαλίσεων, ο οποίος τότε δεν είχε διασπαστεί. Και η υγεία και οι συντάξεις και η ασφάλιση της παραγωγής ήταν ενιαία. Γι’ αυτό έχω μια ευαισθησία γύρω από τα θέματα αυτά.
      Θέλω, λοιπόν, να σας πω ότι δύσκολα μπορεί κάποιος να αντιληφθεί, αγαπητοί συνάδελφοι, γιατί σαράντα επτά Βουλευτές -παρ’ ολίγον θα φθάνατε στη μισή σας Κοινοβουλευτική Ομάδα- κάνατε αυτήν την επερώτηση. Η μόνη εξήγηση που μπορεί  να δοθεί είναι ότι κάτι σας ενοχλεί.
      Σας ενοχλεί ότι σε αυτά που συνέβαιναν επί των ημερών σας υπάρχει βελτίωση. Μπορεί να μην ισχύει παντού το τρίμηνο –και δεν μιλάω για τις αποζημιώσεις Π.Σ.Ε.Α., αλλά για τις αποζημιώσεις στις ζημιές της ζωικής και της γεωργικής παραγωγής- αλλά σίγουρα τα πράγματα είναι καλύτερα.
      Μιλήσατε για άγριο κομματισμό. Μα, κύριοι συνάδελφοι, βρετανοί πολιτικοί να ήσαστε, με το φλέγμα, η επί είκοσι χρόνια παραμονή σας στην εξουσία θα προκαλούσε φοβερό κομματισμό, εις τον οποίο πάντως επιδοθήκατε ασύστολα επί είκοσι ολόκληρα χρόνια. Και έρχεστε τώρα να αιτιάστε τη διοίκηση του ΕΛ.Γ.Α. ή την πολιτική ηγεσία του Υπουργείου Γεωργίας, γιατί έκανε κάποιες αλλαγές και κάποιοι από τους κομματικούς σας φίλους δεν είναι πια διευθυντές; Κατάγεται από κάπου το δικαίωμα ότι ένας εργαζόμενος, ένας υπάλληλος, μονίμως και εις το διηνεκές, θα κατέχει μια διευθυντική θέση; Και τολμάτε να λέτε ότι επειδή έφυγε ο άλφα και πήγε ο βήτα, αυτό είναι κομματισμός;
      Είπατε ότι τα έσοδα του ΕΛ.Γ.Α. έχουν πρόβλημα, ότι ο ΕΛ.Γ.Α. οδηγείται σε χρεοκοπία, ότι βουλιάζει κ.λπ. Κυρίες και κύριοι συνάδελφοι, τα έσοδα του ΕΛΓΑ είναι δεδομένα και νομοθετημένα. Ο ΕΛΓΑ συνάπτει δάνεια και τα δάνεια αυτά τα εγγυάται το ελληνικό δημόσιο. Τι θέλετε να γίνει; Πώς θα καλυφθούν οι αποζημιώσεις, όταν τα έσοδα του ΕΛ.Γ.Α. δεν επαρκούν; Το ίδιο κάνατε κι εσείς, το ίδιο θα συμβαίνει διαρκώς. Διότι τα έσοδα είναι πολύ-πολύ λιγότερα από τις ανάγκες αποζημιώσεων που υπάρχουν.
      Τι προτείνετε; Προτείνετε αυτό που σας ρώτησε επιμόνως –πολύ σωστά- ο κύριος Υπουργός, να πενταπλασιαστεί, να εξαπλασιαστεί, να δεκαπλασιαστεί η εισφορά που βαρύνει τον ασφαλιζόμενο αγρότη; Να το πείτε καθαρά. Αν δεν συμβαίνει αυτό, τι άλλο μπορεί να συμβεί; Αυτό το οποίο γίνεται: Να υπάρχει δανεισμός.
      Θέλω να θυμίσω κάτι σ’ ένα συνάδελφο, επειδή κάτι είπε για την αντιπαγετική και αντιχαλαζική προστασία. Κύριε συνάδελφε, η αντιπαγετική προστασία άρχισε τη δεκαετία του 1970. Και είχα την τιμή εγώ να πάρω μέρος σε αυτό. Και εις το τέλος της θητείας μου άρχισε δοκιμαστικά και η αντιχαλαζική προστασία. Και με χαρά έχω διαπιστώσει κατά τις δεκαετίες που έχουν περάσει ότι, ιδίως στο θέμα της αντιπαγετικής προστασίας, τα πράγματα έχουν προχωρήσει. Αλλά δεν το κάνατε εσείς. Άρχισε το 1978.
      Ο ΕΛ.Γ.Α. σήμερα προγραμματίζει να επεκτείνει τις καλύψεις. Εδώ θα ήθελα να εκφράσω προσωπικά μιαν επιφύλαξη, με την έννοια ότι όσο επεκτείνουμε τις καλύψεις, κυρίες και κύριοι συνάδελφοι, ευρισκόμενοι από πλευράς μεθόδων πολύ μακριά απ’ αυτά που συμβαίνουν στην Ευρωπαϊκή Ένωση, τόσο χαλαρώνουμε το ενδιαφέρον του αγρότη για την καλλιέργειά του. Δεν είμαι αντίθετος με το να εξειδικευθούν κάποιες καλύψεις ή με το να επεκταθούν κάποιες άλλες. Αλλά η λογική ότι ό,τι και να συμβεί θα καλυφθεί, δυστυχώς, διαπαιδαγωγεί αυτόν που ασχολείται με τη γεωργία και την κτηνοτροφία σε μικρότερη προσοχή.
      Κυρίες και κύριοι συνάδελφοι, ο κύριος Υπουργός απάντησε, νομίζω, με πολλές λεπτομέρειες σ’ όλα τα θέματα. Εγώ οικονομικά θέλω να θέσω μόνο δύο στοιχεία υπόψη σας. Το πρώτο, να σας πω ότι όταν έγινε η πολιτική αλλαγή το Μάρτιο του 2004, το ταμείο του ΕΛ.Γ.Α. είχε 30.000.000 ευρώ. Είτε σας αρέσει είτε δεν σας αρέσει, αυτή είναι η πραγματικότητα: 30.000.000 ευρώ.
      Για τα 800.000.000 του δανείου, εις τα οποία αναφέρεστε και το οποίο θεωρείτε υψηλό δανεισμό κ.λπ., από αυτά τα 800.000.000 ευρώ, τα 700.000.000 περίπου πήγαν για να καλύψουν υποχρεώσεις του οργανισμού για ασφάλιση παραγωγής και για Π.Σ.Ε.Α., οι οποίες είχαν δημιουργηθεί πριν από το Μάρτιο του 2004.
      Και ορθώς. Η διοίκηση έχει συνέχεια, το κράτος έχει συνέχεια, οι υποχρεώσεις ήταν ανειλημμένες και έπρεπε να πληρωθούν. Από τα 800.000.000, λοιπόν, ευρώ του δανείου, σχεδόν 700.000.000 ευρώ πήγαν για να καλυφθούν οι υποχρεώσεις του οργανισμού, οι οποίες δημιουργήθηκαν πριν από το Μάρτιο του 2004. 
      Κυρίες και κύριοι συνάδελφοι, είπατε ορισμένοι εξ υμών και ο μόλις κατελθών του Βήματος αγαπητός συνάδελφος κ. Αργύρης, ότι η ύπαιθρος μαραζώνει και ότι τα προβλήματα των αγροτών είναι πολλά και μεγάλα και ρωτήσατε αν έχει μέλλον η ελληνική γεωργία. Έτσι είναι, όπως τα λέτε και καλά διερωτάσθε αν έχει μέλλον η ελληνική γεωργία, επί είκοσι χρόνια ασκήσατε εγκληματική πολιτική και στην κτηνοτροφία και στη γεωργία, διότι στηριχθήκατε στην πολιτική των επιδοτήσεων. 
      Εισέρρευσαν, κυρίες και κύριοι συνάδελφοι, μερικά τρισεκατομμύρια παλαιές δραχμές από το 1981 και τα διοχετεύσατε αφειδώς στο χώρο των επιδοτήσεων. Αν παρακρατούσατε ένα 10%, ένα 15% από αυτούς τους τεράστιους πόρους για βελτίωση των υποδομών, για αναδιάρθρωση των καλλιεργειών, για επιμόρφωση των αγροτών, ο σημερινός αγρότης και ο σημερινός κτηνοτρόφος θα ήταν ένας αγρότης, που θα μπορούσε να ανταγωνιστεί στο σημερινό σκληρό περιβάλλον. Δεν το κάνατε. Κάνατε με τις επιδοτήσεις ψηφοθηρική, μικροκομματική πολιτική και την κάνατε με επιτυχία. Δεν υπάρχει καμία αμφιβολία. 
      Σήμερα, όμως, ο Έλληνας αγρότης και ο Έλληνας κτηνοτρόφος είναι έρμαιο στον ανταγωνισμό και είναι έρμαιο στο μεσάζοντα, γιατί φεύγει ένα κιλό από οποιοδήποτε προϊόν από το χωράφι προς ένα ευρώ και φτάνει στο πιάτο του καταναλωτή πέντε και έξι ευρώ. Αποτέλεσμα; Ούτε ο αγρότης ικανοποιείται ως προς το εισόδημά του ούτε ο καταναλωτής, ο οποίος νιώθει την ακρίβεια. Είναι οι μεσάζοντες και οι αεριτζήδες οι οποίοι μεσολαβούν. Αυτό, αγαπητοί συνάδελφοι κύριοι Αργύρη και Χατζημιχάλη είναι κάτι για το οποίο δεν πρέπει να υπερηφανεύεστε. Διοχετεύσατε τεράστιους πόρους. Αν είχατε κρατήσει λίγους, σήμερα τα πράγματα θα ήταν αλλιώς.
      Υπάρχει ένα έργο υποδομής για το οποίο μπορείτε να υπερηφανεύεστε; Χρησιμοποιούμε ακόμη για την άρδευση τους ανοιχτούς αύλακες, που στην Ευρώπη έχουν εγκαταλειφθεί από το Β΄ Παγκόσμιο Πόλεμο. Δεν υπάρχει μια καλλιέργεια, την οποία να αναδιαρθρώσατε. 
      Παρακαλώ στις δευτερολογίες σας να μας πείτε  αν έχετε ένα σοβαρό έργο υποδομής για την ελληνική γεωργία ή ένα σοβαρό μέτρο για την αναδιάρθρωση των καλλιεργειών. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
      ΒΑΣΙΛΕΙΟΣ ΜΑΓΓΙΝΑΣ: Τελειώνω, κύριε Πρόεδρε.
      Κυρίες και κύριοι συνάδελφοι, η Κυβέρνηση Καραμανλή δεν υπέκλεψε καμία ψήφο ούτε από τους αγρότες ούτε από οιονδήποτε Έλληνα πολίτη. Έφερε ενώπιόν του ένα σοβαρό κυβερνητικό πρόγραμμα, το οποίο προσπαθεί να υλοποιήσει  με τον καλύτερο τρόπο. Θα είναι τιμητικό για σας, αν για τα προβλήματα της ελληνικής γεωργίας και της ελληνικής κτηνοτροφίας σταθείτε στο πλευρό αυτής της προσπάθειας. Αυτό θα το εκτιμήσουν και οι αγρότες και οι κτηνοτρόφοι. 
      Σε ό,τι αφορά αυτά που λέτε, αν είναι τρεις μήνες ή τέσσερις, αν ο άλφα που διορίστηκε είχε καθαρό ποινικό μητρώο ή δεν είχε, κάποιος συνάδελφος μίλησε και για τα θέματα ηθικής τάξεως και είπε «εκεί δεν δεχόμαστε μύγα στο σπαθί μας».  Μπορεί να το λέει για τον εαυτό του, αλλά για το ΠΑ.ΣΟ.Κ και το στελεχικό δυναμικό του γενικότερα, καλύτερα να αποφεύγετε τέτοιες κατηγορηματικές τοποθετήσεις.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
      Κύριε Μαγγίνα, τους μεσάζοντες και τους αεριτζήδες τους θρέφει η πολιτική. Τους δημιούργησε η πολιτική του ΠΑ.ΣΟ.Κ., τους έθρεφε και τους θρέφει και η σημερινή δική σας πολιτική. Δε θα το αναλύσουμε τώρα αυτό. Έχουν καταργηθεί όλα αυτά που προστάτευαν το εισόδημα του μικρομεσαίου παραγωγού. Δεν καταργήθηκαν από μόνα τους, αλλά ως συνέπεια μιας πολιτικής που εκπορεύεται από την Ευρωπαϊκή Ένωση και που και τα δύο κόμματα υλοποιείτε. 
      Κύριε Πρόεδρε, δεν χωράει κουβέντα ότι υπάρχουν σοβαρότατα προβλήματα, με αρνητικές επιπτώσεις και συνέπειες στη λειτουργία του ΕΛ.Γ.Α. και στην προσφορά αυτού του οργανισμού. Τις αρνητικές αυτές συνέπειες τις πληρώνει ο μικρομεσαίος παραγωγός. Τις πληρώνει με την καθυστέρηση των αποζημιώσεων και με το ύψος των αποζημιώσεων, που στις περισσότερες των περιπτώσεων είναι πολύ μικρό.
      Βέβαια αυτά τα προβλήματα υπάρχουν γιατί η Κυβέρνηση της Νέας Δημοκρατίας δεν έκανε ό,τι χρειαζόταν για να αντιμετωπιστούν. Ακόμα και τις υποσχέσεις που είχε δώσει προεκλογικά, δεν φρόντισε να τις υλοποιήσει. Το ότι δεν φρόντισε να τις υλοποιήσει δεν είναι πρωτόγνωρο, αφού καθορίζει το σύνολο των υποσχέσεων, που είχε δώσει. Εννοώ τις υποσχέσεις που απευθύνονταν στις λαϊκές μάζες, στους μικρομεσαίους αγρότες, στους εργαζόμενους κ.λπ., γιατί τήρησε τις υποσχέσεις που απευθύνονταν στους κεφαλαιούχους και μάλιστα με το παραπάνω.
      Με την έννοια αυτή, λοιπόν, δεν μπορεί κάποιος παρά να συμφωνήσει με τα όσα αναφέρονται στην επίκαιρη επερώτηση των συναδέλφων του ΠΑ.ΣΟ.Κ. Εκεί, όμως, που υπάρχει, κύριοι συνάδελφοι, ένα πρόβλημα είναι στο σημείο αυτό. Είναι ο εξωραϊσμός -που επιχειρείτε και με την επίκαιρη επερώτηση και με όσα ακούστηκαν από μέρους σας- της πολιτικής που ακολούθησε το κόμμα σας, όταν ήταν στην εξουσία.
      Και αυτό έγινε γιατί; Η πολιτική που ακολούθησε τότε ξεδιπλωνόταν στα ίδια αντιαγροτικά μονοπάτια και στον τομέα αυτό που συζητάμε σήμερα, στα οποία ξεδιπλώνεται και η πολιτική της Νέας Δημοκρατίας. Είναι μία πολιτική που πραγματικά, κύριοι συνάδελφοι, είχε όλα εκείνα τα χαρακτηριστικά, τα οποία θίγετε μέσα στην επερώτησή σας, δηλαδή τα χαρακτηριστικά των καθυστερήσεων, της μη αντικειμενικότητας στην καταβολή των επιδοτήσεων, αλλά και της παραπέρα απαξίωσης του ΕΛ.Γ.Α.. 
      Ακούστηκαν πάρα πολλά γύρω από το θέμα της οικονομικής κατάστασης, στην οποία βρίσκεται σήμερα ο οργανισμός, όπως το πώς έφθασε σ’ αυτήν την κατάσταση και αν υπάρχει τρόπος να αντιμετωπιστεί. Εγώ θέλω να πω τούτο, κύριε Μαγγίνα και κύριοι συνάδελφοι του ΠΑ.ΣΟ.Κ , επειδή μπήκε ένα θέμα από εσάς για το πώς θα αντιμετωπιστούν τα προβλήματα. 
      Είναι γνωστό ότι όταν ψηφίστηκε ο συγκεκριμένος νόμος το 1988, ο ν. 1790, προβλεπόταν ότι θα γινόταν επιχορήγηση από τον κρατικό προϋπολογισμό στον ΕΛ.ΓΑ. Αυτό προβλεπόταν επαναλαμβάνω από τον ν. 1790. Όμως, μέχρι σήμερα ούτε μία δραχμή –όταν υπήρχε η δραχμή- δεν δόθηκε ούτε ένα ευρώ. Και αυτό γιατί; Γιατί δεν εδέησαν ούτε οι κυβερνήσεις του ΠΑ.ΣΟ.Κ. ούτε η σημερινή Κυβέρνηση της Νέας Δημοκρατίας να εκδώσουν εκείνα τα προεδρικά διατάγματα που θα καθόριζαν το ύψος των επιχορηγήσεων που θα έπαιρνε ο Οργανισμός, όπως προβλεπόταν από το νόμο. 
      Αυτό δεν έγινε μέχρι σήμερα. Και έτσι, λοιπόν, η χρηματοδότηση την οποία είχε υποχρέωση να δώσει η πολιτεία, δεν δόθηκε ακόμα και όταν ο Οργανισμός έφθασε στο αμήν, δηλαδή δεν είχε να πληρώσει αποζημιώσεις.
      Τότε η κυβέρνηση αντιμετώπισε το πρόβλημα με αυτόν τον τρόπο, εξαναγκάζοντας τον οργανισμό να πάει να δανειστεί. Αντί να  βάλει το χέρι, όπως έχει υποχρέωση, στον κρατικό κορβανά και να ενισχύσει τον οργανισμό για να μπορεί να αντεπεξέλθει στις απαιτήσεις, εξανάγκασε τον οργανισμό να πάει σε δανεισμό. Αυτό έγινε τότε. 
      Στα χνάρια αυτής της πολιτικής κινείται και η σημερινή Κυβέρνηση της Νέας Δημοκρατίας, γιατί αυτή η πολιτική εξυπηρετεί –κύριοι συνάδελφοι, να το πούμε- το συγκεκριμένο στόχο που έχετε βάλει, τα συγκεκριμένα σχέδια που υπηρετείτε -την απαξίωση δηλαδή της μικρομεσαίας αγροτικής παραγωγής και, μέσα απ’ αυτήν, τη συγκέντρωση της γης και της παραγωγής σε λίγα χέρια- και γιατί αυτή η πολιτική υπηρετεί και το στόχο της ιδιωτικοποίησης, που προωθείται στον τομέα της γεωργικής ασφάλισης και τη μετακύλιση του κόστους της στις πλάτες των μικρομεσαίων παραγωγών.
      Όσον αφορά τη ρουσφετολογική πολιτική, που αναφέρατε και έγινε και συζήτηση, σίγουρα γίνεται. Έχουμε τέτοια φαινόμενα. Όταν απουσιάζει, κύριοι συνάδελφοι, η φιλοαγροτική πολιτική, συγκεκριμένα μέτρα αντιμετώπισης των προβλημάτων, που έχει ο μικρομεσαίος παραγωγός, η μικρομεσαία παραγωγή -εδώ, όπως είπα προηγουμένως, δεν υλοποιούνται οι υποσχέσεις που έχουν δοθεί- τότε προσπαθούμε να καλύψουμε τα κενά με το λεγόμενο «ρουσφέτι». Και όχι μονάχα προσπαθούμε, αλλά και κυριαρχεί σ’ όλους τους τομείς: Από εκείνον που αφορά την εφαρμογή των κανονισμών ως εκείνους τους τομείς, που αφορούν τις προσλήψεις κ.λπ.. Αυτή είναι η κατάσταση.
      Όμως, απευθυνόμενος στους κυρίους συναδέλφους του ΠΑ.ΣΟ.Κ., θέλω να πω ότι παρόμοια ήταν και η δική σας τακτική. Το ρουσφέτι δεν είναι ξένο για σας. Να σας αναφέρω ως παράδειγμα, κύριοι συνάδελφοι, την περίπτωση της Πέλλας, για το πόσο και πώς αποζημιώθηκαν οι ροδακινοπαραγωγοί. Εμείς δεν έχουμε καμία αντίρρηση ότι πήραν πολλά, αλλά όταν αυτό δεν έχει τη γενίκευσή του, αλλά αναφέρεται σε συγκεκριμένες περιπτώσεις τότε δεν λέγεται φιλολαϊκό μέτρο, αλλά ρουσφέτι. 
      Κλείνοντας, κύριε Πρόεδρε, θα ήθελα να τονίσω ότι οι εξελίξεις που έχουμε στον τομέα της ασφάλισης της αγροτικής παραγωγής, τα προβλήματα με τον ΕΛ.Γ.Α.,  επιβεβαιώνουν την ορθότητα των όσων εμείς λέγαμε και λέμε ως κόμμα. Και αυτό που λέγαμε και λέμε και σήμερα είναι ότι μέσα στα πλαίσια αυτής της πολιτικής κανένα θέμα, που έχει σχέση με την εξυπηρέτηση των συμφερόντων του μικρομεσαίου αγρότη, του μικρομεσαίου παραγωγού, δεν πρόκειται να βρει τη λύση του, τη λύση που έχει ανάγκη ο μικρομεσαίος παραγωγός και η ίδια η αγροτική μας οικονομία για να ορθοποδήσει και να βγει από τα σημερινά αδιέξοδα. Αυτή είναι η αιτία, αυτό είναι που υποθηκεύει το μέλλον του αγροτικού μας τομέα, και επαναλαμβάνω ότι αυτή η πολιτική είναι η ίδια, στις βασικές της επιλογές, και για τα δυο κόμματα, αφού καθορίζεται από την Ευρωπαϊκή Ένωση, που και τα δυο κόμματα προσκυνάνε και εφαρμόζουν ή συναποφασίζουν τις επιλογές της. 
      Για μας, προκειμένου να αντιμετωπιστούν τα προβλήματα, που οξύνονται και θα οξύνονται όλο και περισσότερο –και μαζί και αυτά που έχουν σχέση με την ασφάλιση κ.λπ.- χρειάζεται μια άλλη πολιτική, στα πλαίσια της οποίας θα διασφαλιστεί ο δημόσιος χαρακτήρας του ΕΛ.Γ.Α., ο οποίος θα ασφαλίζει πλήρως την αγροτική παραγωγή, και το κεφάλαιο βέβαια, απ’ όλους τους κινδύνους. Λέμε «και το κεφάλαιο» γιατί εδώ υπάρχει πρόβλημα, –δεν μου φθάνει ο χρόνος για να αναφερθώ- υπάρχει σωρεία παραδειγμάτων, γιατί εδώ και αποζημιώνονται για το 50% του κεφαλαίου και οι αποζημιώσεις δίνονται μετά από δύο χρόνια. 
      Γι’ αυτήν την πολιτική, λοιπόν, κύριε Πρόεδρε, εμείς καλούμε το μικρομεσαίο αγρότη να δώσει τη μάχη και να πάψει να τρέφει αυταπάτες και ουτοπίες ότι στα πλαίσια τής μέχρι τώρα ακολουθούμενης πολιτικής μπορούν να βρεθούν και να δοθούν λύσεις προς όφελός του.
      ΠΡΟΕΔΡΕΥΩΝ (Ιωάννης Τραγάκης):Ευχαριστούμε, κύριε συνάδελφε.
      Η συνάδελφος Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριοι Υπουργοί, κύριοι συνάδελφοι, ο ΕΛ.Γ.Α. –νομίζω ότι το πιστεύουμε όλοι αυτό- είναι μια κατάκτηση των Ελλήνων αγροτών. Και μπορεί μεν το σύστημα αυτό να παρουσίασε πολλές αδυναμίες και προβλήματα, όμως σε κάθε περίπτωση θα πρέπει η ασφάλιση της αγροτικής παραγωγής, και μέσα απ’ αυτό η μερική, έστω, διασφάλιση του αγροτικού εισοδήματος, να γίνεται μέσα από έναν οργανισμό πρόνοιας και κοινής ωφέλειας, έναν οργανισμό που θα διατηρεί το δημόσιο χαρακτήρα του, που θα είναι μη κερδοσκοπικός και θα βασίζεται στην αρχή της κοινωνικής αλληλεγγύης.
      Ιδιαίτερη ανάγκη, ανάγκη επιβίωσης έχουν οι μικρομεσαίοι αγρότες της χώρας μας. Το χαρακτήρα αυτόν θα πρέπει να τον κρατήσουμε, να τον διατηρήσουμε και να τον διευρύνουμε. Ο ιδρυτικός νόμος του ΕΛ.Γ.Α. προέβλεπε σταδιακή επέκταση της ασφάλισης σε νέους κινδύνους, μετά από αναλογιστικές μελέτες και διυπουργικές αποφάσεις, ώστε να μην είναι περιορισμένος μόνο στην υποχρεωτική ασφάλιση. Αυτό δεν έγινε και με ευθύνη των κυβερνήσεων του ΠΑ.ΣΟ.Κ.. 
      Ήδη από το 1995 ο ΕΛ.Γ.Α. άρχισε να γίνεται ένας προβληματικός οργανισμός, όταν αναγκάστηκε για την κάλυψη των αναγκών του να χρησιμοποιήσει κονδύλια της επόμενης χρονιάς, να πληρώνει ζημιές της προηγούμενης με τραπεζικό δανεισμό κ.ο.κ.. Ήταν γνωστό άλλωστε ότι θα σταματούσαν οι εισπράξεις του 35% επί των επιδοτήσεων και ότι τα επόμενα χρόνια θα μειώνονταν σημαντικά τα έσοδα του ΕΛ.Γ.Α.. Άρα ήταν αναμενόμενη η σταδιακή εξάρτηση του ΕΛ.Γ.Α. από τις τράπεζες. Σωστά, λοιπόν, στην επερώτηση επισημαίνεται η τραγική κατάσταση στην οποία έχει περιέλθει ο ΕΛ.Γ.Α., λόγω του υπέρμετρου δανεισμού του από την Α.Τ.Ε., ποσό που αγγίζει περίπου τα 2.000.000.000 ευρώ. Όμως ευθύνη γι’ αυτό έχουν και μάλιστα στο μεγαλύτερο βαθμό οι κυβερνήσεις του ΠΑ.ΣΟ.Κ. που εμπνεύστηκαν και εφάρμοσαν την ίδια πολιτική αγνοώντας μάλιστα την ομόφωνη απαίτηση των αγροτών και των φορέων τους, οι οποίοι ζητούσαν την ενίσχυση του ΕΛ.Γ.Α. από τον κρατικό προϋπολογισμό. Τίθεται, λοιπόν, σήμερα πιο επιτακτικά το ζήτημα της ενίσχυσης αυτής του ΕΛ.Γ.Α. από τον κρατικό προϋπολογισμό με την εγγραφή ενός κονδυλίου ισόποσου με τον προϋπολογισμό του προκειμένου να καλυφθούν μη ασφαλίσιμοι κίνδυνοι. 
      Εναλλακτικά η κρατική επιχορήγηση κατά τη δική μας πρόταση μπορεί να υπολογιστεί και επί των καταβαλλόμενων από τους ασφαλισμένους εισφορών ή και του μέσου πόρου των καταβληθέντων αποζημιώσεων κατά τα τελευταία πέντε χρόνια. Σε κάθε περίπτωση η κρατική επιχορήγηση και η ανάγκη δημιουργίας αποθεματικών μας θυμίζει βέβαια την κατάσταση των ασφαλιστικών ταμείων γι’ αυτό είναι αναγκαία η ενίσχυση και της κεφαλαιακής βάσης του ΕΛ.Γ.Α. με τη δυνατότητα επένδυσης και αξιοποίησής της, αλλά και της κάλυψης ασφαλιστικών κινδύνων σε επόμενες διαχειριστικές κρίσεις. 
      Είναι ανάγκη, κύριοι συνάδελφοι, η κατάθεση διαρθρωτικών προτάσεων για την αναβάθμιση του ΕΛ.Γ.Α. και από την επερώτηση δεν φαίνονται αυτές. Όταν έχετε μία σημαντική ευθύνη επί είκοσι χρόνια και ακολουθείτε την ίδια πολιτική πώς θα πάει καλύτερα  ο ΕΛ.Γ.Α., μέσα από ποιο πλαίσιο; Ο ΕΛ.Γ.Α. πρέπει να επιδιώξει την αύξηση τω πόρων του συστήματος που πρέπει να συνδυαστεί με μέτρα για την πάταξη της φοροδιαφυγής από τη λαθραία διακίνηση αγροτικών προϊόντων, ιδιαίτερα των νωπών που χάνονται πόροι κάθε χρόνο από τη μη έκδοση των τιμολογίων για το 50% της διακινούμενης παραγωγής. Ο ΕΛ.Γ.Α., ως οργανισμός εποπτευόμενος από το Υπουργείο Αγροτικής Ανάπτυξης, ως βασικό εργαλείο για την άσκηση της αγροτικής πολιτικής υφίσταται τις αρνητικές συνέπειες ενός δημόσιου οργανισμού, που υποχρεώνεται να εξυπηρετεί κομματικές και κυβερνητικές σκοπιμότητες. Αυτό γινόταν στο παρελθόν, αυτό γίνεται και τώρα. Η επιλεκτική και χαριστική χρηματοδότηση υπό μορφή αποζημίωσης, ιδιαίτερα σε προεκλογικές περιόδους αντιμετωπίζεται πλέον ως φυσιολογικό γεγονός. 
      Η Νέα Δημοκρατία όταν ήταν Αντιπολίτευση απειλούσε με δικαστήρια την τότε ηγεσία του ΕΛ.Γ.Α. όταν θα ερχόταν στην εξουσία. Σήμερα, φοβάμαι ότι απλά προσαρμόζεται. Η επανίδρυση του κράτους από τη Νέα Δημοκρατία ήταν επόμενο να βρει εφαρμογή και στη διοικητική δομή του ΕΛ.Γ.Α., αλλά και στο σύνολο των εργαζομένων. Ο οργανισμός έχει μόνο τριάντα μόνιμους εκτιμητές σε ολόκληρη τη χώρα, δεν κάνει προσλήψεις μονίμου προσωπικού, αλλά το αναδιατάσσει επιλεκτικά χωρίς αξιολόγηση σε βάρος της αξιοπιστίας του ίδιου του οργανισμού, της απόδοσης του προσωπικού του, αλλά και σε βάρος της αποτελεσματικότητας του συστήματος σε ό,τι αφορά εκτιμήσεις και καταβολές αποζημιώσεων.
      Μεταξύ των άλλων έχουμε διαμαρτυρηθεί έντονα για τέσσερις επόπτες, που μετακινήθηκαν, κατά τη δική μας άποψη, χωρίς αιτιολόγηση και μάλιστα σε μία περίοδο που κάποιοι άλλοι για άλλα θέματα εμπλέκονταν στην περιοχή τους και δεν τιμωρήθηκαν.
      Σε ό,τι αφορά τους συμβασιούχους, η ομηρία συνεχίζεται. Η διοίκηση του ΕΛ.Γ.Α. κατέφυγε στο άρθρο 20 του ν. 2190 που προβλέπει προσλήψεις μόνο σε εξαιρετικές περιπτώσεις αντί να υλοποιήσει το άρθρο 21 του ιδίου νόμου, που προβλέπει την κανονική κάλυψη των αναγκών με προκήρυξη των θέσεων των συμβασιούχων. Με τον τρόπο αυτό φοβάμαι ότι η επιλογή τους πλέον θα γίνει με ανεξέλεγκτα κριτήρια.
      Θεωρούμε ότι ο ΕΛ.Γ.Α. θα μπορούσε να προχωρήσει προς το συμφέρον της ελληνικής γεωργίας με την υπάρχουσα δομή του –νομικό πρόσωπο ιδιωτικού δικαίου- αφού μελετηθούν ορισμένα ζητήματα, όπως η ανταποδοτικότητα, η επιδότηση ασφαλίστρων, η εξαίρεση κάποιων κατηγοριών ασφαλισμένων και η διεύρυνση κανονισμών και του πλαισίου της εξυγίανσής τους, έχοντας βεβαίως λύσει το οικονομικό του πρόβλημα του οποίου το κύριο μέρος αφορά τον κρατικό προϋπολογισμό. Αυτό, τα δύο μεγάλα κόμματα, δεν μπορείτε να το αποφύγετε.
      Τελειώνοντας, κύριε Πρόεδρε, θα ήθελα με πικρία και με ειρωνεία να πω και προς το ΠΑ.ΣΟ.Κ., που πρωτοστάτησε στο να υπάρξει πλήρης αποδέσμευση των επιδοτήσεων από τις καλλιεργούμενες ποσότητες -και συμφώνησε και η Νέα Δημοκρατία και πλέον πορεύεται η χώρα μας έτσι- ότι, δυστυχώς, η λογική αυτή, όπου πονάει το κεφάλι να το κόψουμε, πραγματικά θα περιορίσει σιγά-σιγά και τα χρέη του ΕΛ.Γ.Α. και τις υποχρεώσεις του κ.λπ., αφού θα μειώνονται συνεχώς οι καλλιέργειες και δια της αναλογικής μεθόδου θα μειώνονται και οι ανάγκες της ασφάλισης κ.ο.κ.
      Κύριοι συνάδελφοι, θα πρέπει να δούμε πάρα πολύ σοβαρά αυτά τα θέματα, αυτό το οποίο λέμε πάντα, ότι για την αγροτική ανάπτυξη, για την ελληνική γεωργία, για την κτηνοτροφία θα πρέπει να υπάρξει μία εθνική πολιτική, η οποία θα στηρίζεται σ’ αυτό το μεγάλο αγαθό, θα στηρίζεται σ’ αυτούς τους ανθρώπους της υπαίθρου και όχι να είναι μία πολιτική, η οποία κάθε φορά θα υποτάσσεται σ’ εκείνες τις εντολές που θέλουν και στη χώρα μας όλη αυτή η δραστηριότητα να περιοριστεί. Να μεταφερθεί πού, κύριοι συνάδελφοι; Πού να πάει; Ή να αναβαθμιστεί και να εξυγιανθεί; Τι έχει γίνει μέχρι τώρα; 
      Έχουν γίνει αλλαγές των καλλιεργειών; Υπάρχει αξιόπιστη συγκρότηση του Υπουργείου να ανταποκριθεί στην ποιοτική γεωργία, να μπορέσει να χρησιμοποιήσει έστω ως αντίβαρο το δεύτερο πυλώνα; Υπάρχει αυτήν τη στιγμή μία πολιτική για την επιβίωση του ΕΛ.Γ.Α., για την εξυγίανση του ΕΛ.Γ.Α.; Δεν υπάρχουν αυτά και αν έχει την πρόθεση η νέα Κυβέρνηση, εγώ φοβάμαι ότι αργεί πάρα πολύ να το κάνει και τελικά αυτός ο οργανισμός εγκλωβίζεται στα ίδια αδιέξοδα, που υπήρχαν και με τις προηγούμενες κυβερνήσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κ. Ξηροτύρη.
      Το λόγο έχει ο κ. Παπαγεωργίου για οκτώ λεπτά.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, ο κύριος Υπουργός και ο αξιότιμος Κοινοβουλευτικός Εκπρόσωπος κ. Μαγγίνας διερωτήθηκαν γιατί καταθέσαμε τη σημερινή επερώτηση. Κύριε Υπουργέ, κύριε Μαγγίνα, καταθέσαμε την επερώτηση για να αποκαλυφθεί η ουσία της πολιτικής σας στο χώρο των ασφαλειών.
      Ξέρετε τι μας είπατε σήμερα, αναφορικά με το ασφαλιστικό πλαίσιο του ΕΛ.Γ.Α.; Ότι για το μόνο που ενδιαφέρονται οι αγρότες είναι για το αν πάρουν ένα μήνα νωρίτερα τις αποζημιώσεις. Αυτό είναι το μόνο που ενδιαφέρει τον αγρότη, κύριε Υπουργέ; Δεν τον ενδιαφέρει αν υπάρχουν έγκυρες και έγκαιρες εκτιμήσεις των ζημιών; Δεν τον ενδιαφέρει, αν υπάρχει πρόγραμμα διεύρυνσης, αλλά με σχέδιο, με οικονομικές μελέτες, με αναλογικές μελέτες της ασφαλιστικής κάλυψης των ζημιών, που δεν ασφαλίζονται σήμερα;
      Δεν τον ενδιαφέρει, αν υπάρχει όργιο υπερβολικών προσλήψεων και επιβαρύνεται ο οργανισμός, για τον οποίο πληρώνουν οι ίδιοι από την ασφαλιστική τους εισφορά; Δεν είναι εταιρεία του δημοσίου ο ΕΛ.Γ.Α.! Είναι ασφαλιστικός οργανισμός!
      Δεν ενδιαφέρεται, εάν ο Διοικητής, ο σημερινός Πρόεδρος κ. Κατσαρός λέει προς εσάς ότι τον καταστρέφετε και ότι στην ουσία υπεύθυνοι είστε εσείς; Λέτε φυσικά ότι είναι υπερβολικός. Μα, είναι υπερβολικός ένας νουνεχής, ένας σοβαρός και διαχρονικά δοκιμασμένος πολιτικός;
      Δεν ενδιαφέρεται, εάν μέσα από το σύστημα ασφάλισης πληρώνει όχι ανταποδοτικά περισσότερα απ’ ό,τι εισπράττει σε περίπτωση που υποστεί ζημιά; Δεν τον ενδιαφέρουν, λοιπόν, όλα αυτά;
      Ακούσαμε και το εξής απίθανο και μας ρωτάτε αν συμφωνούμε με μια πρόταση, να αυξηθούν τα ασφάλιστρα, να αυξηθεί η εισφορά για να φτιάξετε –λέει- όπως γινόταν παλιά αποθεματικό, το λέτε φυσικά περιληπτικά: Τι λέτε, κύριε Υπουργέ; Αντιλαμβάνεστε τι λέτε; Όλη η βάση και θεωρία των ασφαλειών ιδιωτικών, δημοσίων, αγροτικών είναι τα αποθεματικά! 
      Εδώ, γύρω από τα αποθεματικά τα τελευταία χρόνια έγιναν τεράστιες συζητήσεις από τις μεγάλες εταιρείες. Έκλεισαν εταιρείες επειδή δεν είχαν δείκτη ασφάλισης αποθεματικών υψηλό! Τι λέτε, κύριε Υπουργέ; Ήταν κακό ότι κάναμε αποθεματικά στον ΕΛ.Γ.Α. τα προηγούμενα χρόνια; Ακούγονται απίθανα  πράγματα σ’ αυτήν την Αίθουσα και είναι κρίμα να ακούγονται από επίσημα χείλη.
      Μας ρωτήσατε τι προτείνουμε. Μα, εμείς εφαρμόσαμε πολιτικές και τις προτείνουμε και σήμερα. Να εφαρμόσετε τη δήλωση καλλιέργειας, για να εξυγιανθούν τα οικονομικά του ΕΛ.Γ.Α.. Να πληρώνουν αυτοί οι οποίοι υφίστανται μεγαλύτερους κινδύνους και απολαμβάνουν των υψηλών καλύψεων. Δεν τα κάνατε, όμως! 
      Ξέρετε τι κάνετε, το τραγικότερο; Πήρατε μια απόφαση «καταργείστε τη δήλωση ασφάλειας», τη συνεχίσατε στο ζωικό πληθυσμό, στην εκτροφή και στο βαμβάκι και τώρα την επαναφέρετε με καινούργια απόφαση. Αυτά είναι τραγικά πράγματα, είναι αλαλούμ αυτά που γίνονται στον ΕΛ.Γ.Α.! Και δεν τα αντιλαμβάνεστε;
      Σας είπαμε, λοιπόν, πρώτον –και λέμε και στον κ. Μαγγίνα- εφαρμόστε τη «δήλωση καλλιέργειας». 
      Δεύτερον, είπαμε και λέμε να υπάρξει διεύρυνση των ασφαλιστικών καλύψεων. Εμείς κάναμε διεύρυνση, όμως, με μελέτη, με σχέδιο, με οικονομική αντιστοίχιση, όχι να την κάνει ο Υπουργός πέρα από τον ιδρυτικό νόμο, πέρα από τον Κανονισμό να καταστρατηγεί, να χαντακώνει τον Οργανισμό για να κάνει μικρορουσφέτια! 
      Αυτή είναι η ουσία του πράγματος! Γιατί κάνει ρουσφέτια. Δεν αποφασίζει με βάση σχέδιο. Γίνεται χωρίς τις υπηρεσίες. Δεν εισηγούνται οι υπηρεσίες του ΕΛ.Γ.Α.. Έρχεστε εσείς και λέτε ότι καλύπτετε την τάδε ασθένεια; Και να ισχυρίζεται ο κ. Μαγγίνας ότι η ασφαλιστική κάλυψη πρέπει να είναι επί τη βάσει πραγματικών αναγκών και μελετών. Μα, εσείς δεν κάνατε τίποτα από αυτά! Δεν ακούσατε ούτε τον ΕΛ.Γ.Α.. Αυτή είναι η ουσία του πράγματος;
      Μας είπατε ότι δεν πρέπει να ενδιαφέρει τον αγρότη, εάν υπάρχει άγριος κομματισμός. Μη μας προκαλείτε, κύριε Υπουργέ και κύριε Μαγγίνα, ότι εμείς κάναμε αυτό επί είκοσι πέντε χρόνια. Ο παριστάμενος διευθυντής δίπλα στον κύριο Διοικητή, ονόματι Αναστασάκος, ήταν και είναι υψηλόβαθμο στέλεχος. Είναι προβεβλημένο στέλεχος της Νέας Δημοκρατίας! Ποιος έκανε κομματισμό, εμείς ή εσείς; 
      Διώξατε όλα τα στελέχη του ΠΑ.ΣΟ.Κ.! Αυτή είναι η αλήθεια, αυτή είναι η πραγματικότητα. Μήπως έχω άδικο, κύριε Υπουργέ;  Ρωτήστε τον παριστάμενο δίπλα στον κύριο Διοικητή, τον κ. Αναστασάκο, να σας πει τι θέση είχε και τι θέση έχει τώρα. 
      Θέλετε να πούμε και άλλα ονόματα; Επειδή μας προκαλείτε. Να πούμε και άλλα ονόματα, λοιπόν, ποιοι εξοντώθηκαν.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): ….(δεν ακούστηκε).
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κλαδάρχης είναι, κύριε Κοντέ. Κλαδάρχης είναι. Ξέρω πολύ καλά τι είναι.
      ΒΑΣΙΛΕΙΟΣ ΜΑΓΓΙΝΑΣ:  Με το να βάζετε ταμπέλες στους υπαλλήλους, δεν κάνετε καλά, κύριε συνάδελφε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δυστυχώς, εσείς το κάνετε αυτό. Σας τα λέμε αυτά γιατί μας προκαλείτε, κύριε συνάδελφε.
      ΒΑΣΙΛΕΙΟΣ ΜΑΓΓΙΝΑΣ:  Εσείς αναφέρεστε σε ονόματα. Ούτε ο Υπουργός ούτε εγώ είπα τίποτα. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, έχετε την αίσθηση ότι πρέπει να παίζετε με το τρίμηνο με την ημερομηνία της ζημίας και την ημερομηνία συλλογής και μπορείτε εδώ με αλχημεία δίκην σύγχρονων αλχημιστών να φέρνετε ψεύτικα στοιχεία; 
      Σας ρώτησα συγκεκριμένα πράγματα. Το ροδάκινο πληρώνεται, ναι ή όχι, ακόμα σήμερα στο τρίγωνο της Κεντρικής Μακεδονίας; Συλλέξαμε το ροδάκινο εμείς που είμαστε σ’ αυτήν την περιοχή τον Αύγουστο. Είναι τρεις οι μήνες τώρα που πληρώνονται οι παραγωγοί από τον Αύγουστο που έγινε η συλλογή; Γιατί δεν δίνατε τόκο;
      Επαναλαμβάνω, η ζημία που αφορά τον καπνό στην Πιερία έγινε τον Ιούνιο και πληρώθηκε το Μάιο, ένα χρόνο μετά. Η συλλογή του έγινε το Σεπτέμβριο. Γιατί δεν μας λέτε κάτι γι’ αυτό; Είναι τρεις μήνες; Όχι βέβαια. Γιατί δεν δίνετε τόκο;
      Να σας πω και κάτι για το πρόγραμμα των Π.Σ.Ε.Α.; Κάνετε ότι δεν τα καταλαβαίνετε και δεν τα ακούτε. Στα τεύτλα. Πότε υποβλήθηκε το πρόγραμμα στην Ευρωπαϊκή Ένωση; Το 2003; Ξέρετε πότε πληρώθηκε; Ακόμα πληρώνεται. Ακόμα πληρώνεται, τρία χρόνια!
      Αυτές είναι οι επιδόσεις και έτσι βγαίνουν οι μέσοι όροι. Αλλά, ξέρετε τι κάνετε; Το βαμβάκι στην Καρδίτσα μπορεί να έπαθε ζημιά τον Ιούνιο και στη Μακεδονία μπορεί να έπαθε τον Αύγουστο και λέτε: «Μέσο όρο; Δεν πάμε καλύτερα στη συλλογή»; Σε άλλη περίπτωση λέτε: «Δεν πάμε καλύτερα στη ζημία»; Έτσι με αλχημείες δεν σώζεται η κατάσταση. Δεν σώζεται το κύρος και η αξιοπιστία της Κυβέρνησης. 
      Φυσικά εμείς μιλάμε για βίαια καταστρατήγηση των αρχών της ασφάλισης στη χώρα μας και στη παγκόσμια πρακτική. 
      Έτυχε να διατελέσω Πρόεδρος σε ασφαλιστική εταιρεία και ξέρω τι σημαίνει αποθεματικό, τι σημαίνει ασφαλιστική κάλυψη, τι σημαίνει μελέτη και τι σημαίνει σχέδιο. Όταν δεν ξέρουμε τα βασικά, θα λέμε αυτά τα τραγικά πράγματα, όπως παραδείγματος χάριν: Απελθέτω απ’ εμού το αποθεματικό, απελθέτω απ’ εμού η διεύρυνση της κάλυψης. 
      Ξέρετε τι παραλάβατε; Έχετε δύο χρόνια και ευτυχώς που δεν είχαμε μεγάλες ζημίες. Το 2000 έως το 2004 υπήρχαν 500.000.000 ζημιές το χρόνο. Ήταν οι καταστροφές του αιώνα και τρέξαμε και τις καλύψαμε ... 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Γκαντέμηδες. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Γκαντέμηδες είσαστε εσείς και το ξέρετε ότι είσαστε γκαντέμηδες. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, όχι διακοπές. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τον κύριο Υπουργό να ανακαλέσετε. 
      ΠΡΟΕΔΡΕΥΩΝ (Ιωάννης Τραγάκης): Εκεί το είπα. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τότε, εντάξει. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ το είπα. Γκαντέμηδες, κύριε Πρόεδρε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν είστε μόνο γκαντέμηδες, είστε και ερασιτέχνες. Είστε και επικίνδυνοι. 
      Κύριε Υπουργέ και κύριε Μαγγίνα, όταν μιλάτε σ’ αυτήν την παράταξη, πρέπει να σκέφτεστε και το λέω επειδή έχετε ιστορία στα κοινοβουλευτικά πράγματα. 
      Την Αγροτική Τράπεζα την έκανε η δημοκρατική παράταξη την περίοδο του Παπαναστασίου. Ό,τι οργανισμός υπάρχει σ’ αυτήν τη χώρα, φτιάχτηκε από αυτήν την παράταξη. Τον Ο.Γ.Α. τον έφερνε ο Γεώργιος Παπανδρέου και τον γύριζε πίσω η κυβέρνηση της Ε.Ρ.Ε.. Τον Ο.Γ.Α., ως ασφαλιστικό οργανισμό, τον έκανε το ΠΑ.ΣΟ.Κ. Τον ΕΛ.Γ.Α. ως ασφαλιστικό οργανισμό, τον έκανε το ΠΑ.ΣΟ.Κ. το 1988. Τον Ο.Π.Ε.Κ.Ε.Π.Ε. τον έκανε το ΠΑ.ΣΟ.Κ.. 
      Ό,τι υπάρχει από σύγχρονη υποδομή είναι δημιούργημα αυτής της παράταξης. Μην μιλάτε σε μας, λοιπόν, αν πονάμε, αν σκεφτόμαστε τα οικονομικά και αν ενδιαφερόμαστε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και κλείνω, κύριε Πρόεδρε, με  μερικά σχόλια ...
      ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε, κύριε συνάδελφε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μισό λεπτό, κύριε Πρόεδρε. 
      Κύριε Υπουργέ και κύριε Μαγγίνα, αν δώσαμε επιδοτήσεις είναι τιμή μας και καμάρι μας. Εμείς στηρίξαμε τον ελληνικό λαό και τους αγρότες. 
      Ξέρετε ποιες είναι οι μελανές ιστορικές περίοδοι για τους αγρότες την τελευταία περίοδο μετά τη Μεταπολίτευση; Η τετραετία 1989-1993 που ήσασταν κυβέρνηση όπου βουλιάξατε τους αγρότες και ακόμα τη θυμούνται ως τη πιο μαύρη περίοδο καθώς και η διετία που κυβερνάτε. 
      Εμείς δώσαμε επιδοτήσεις και κάναμε αναδιαρθρώσεις. Να σας θυμίσω; Δεν υπήρχαν σπαράγγια, δεν υπήρχαν βιρτζίνια, δεν υπήρχε τόσο βαμβάκι. Μπορώ να σας θυμίσω όμως κι άλλες παραγωγές, που μπήκαν στη ζωή του αγρότη τα τελευταία χρόνια με δική μας πολιτική. 
      Η ψαλίδα των τιμών παραγωγού και καταναλωτή, πήγε στο 1 προς 6,5. Ήταν πολύ δραματική και κατά τη δική μας περίοδο αφού ήταν στο 1 προς 4,5.  
      Εσείς να αναλογιστείτε γι’ αυτά που λέγατε. Εσείς να αναλογιστείτε για όσα κακά έχετε επιφέρει στους αγρότες ...
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. 
      Ευχαριστούμε, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Και δεν αντιλαμβάνεστε ότι οι αγρότες απογοητευμένοι και ανασφαλείς σήμερα παρακολουθούν τις πράξεις σας και την ώρα της κρίσης θα απαντήσουν όπως απαντούν και όπως ξέρουν αυτοί να απαντούν. 
      ΠΡΟΕΔΡΕΥΩΝ (Ιωάννης Τραγάκης): Το δείξανε ήδη. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, το λόγο για ένα λεπτό. 
      ΠΡΟΕΔΡΕΥΩΝ (Ιωάννης Τραγάκης): Για ποιο λόγο, κύριε Μαγγίνα; 
      ΒΑΣΙΛΕΙΟΣ ΜΑΓΓΙΝΑΣ: Έγινε νομίζω κατά κόρον αναφορά σε μένα και θα ήθελα να πω στον κύριο συνάδελφο ... 
      ΠΡΟΕΔΡΕΥΩΝ (Ιωάννης Τραγάκης): Μα, δεν υπήρχε καμία προσωπική… 
      ΒΑΣΙΛΕΙΟΣ ΜΑΓΓΙΝΑΣ: Μόνο μία φράση, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Εγώ θα σας δώσω το λόγο για μία φράση, αλλά δεν υπήρξε καμία προσωπική αιχμή. Αναφορά απλώς έκανε. Δεν είπε κάτι … 
      ΒΑΣΙΛΕΙΟΣ ΜΑΓΓΙΝΑΣ: Ναι. Η πεποίθηση πως ό,τι συνέβη στην Ελλάδα οφείλεται στο ΠΑ.ΣΟ.Κ. ...
      ΠΡΟΕΔΡΕΥΩΝ (Ιωάννης Τραγάκης): Εντάξει, μπορεί να το λέει αυτό. 
      ΒΑΣΙΛΕΙΟΣ ΜΑΓΓΙΝΑΣ: ... είναι μία πεποίθηση, η οποία κατά κύριο λόγο αδικεί τη δική σας επιχειρηματολογία. Διότι όταν φθάνετε στο απόλυτο, ο κόσμος γελάει. Διότι η Ελλάδα ούτε ξεκίνησε μ’ εσάς και να είστε δε βέβαιοι ότι ούτε θα τελειώσει μ’ εσάς. Αυτό είναι το ένα. 
      Το δεύτερο που θέλω να σας πω, επειδή –συγχωρέστε μου τον όρο- είστε αμετανόητοι, είναι το εξής: 
      Ο Πρωθυπουργός της Μεγάλης Βρετανίας το Δεκέμβριο του 2004, που συνεζητείτο το θέμα των δημοσιονομικών της Ευρωπαϊκής Ένωσης, και όπου έγινε μεγάλος αγώνας για το 2013, για το 2009 –όπως είπε ο κ. Αργύρης- ...
      ΑΘΑΝΑΣΙΑ ΜΕΡΕΝΤΙΤΗ: Τι σχέση έχουν αυτά; 
      ΤΟΝΙΑ ΑΝΤΩΝΙΟΥ: Αυτό είναι εκτός κοινοβουλευτικής διαδικασίας. 
      ΒΑΣΙΛΕΙΟΣ ΜΑΓΓΙΝΑΣ: Ακούστε, είναι χρήσιμο, κυρία Αντωνίου. 
      … με τη βοήθεια και των Γάλλων και των Ιταλών και των Ισπανών και με μεγάλο αγώνα του Έλληνα Πρωθυπουργού, όπως θα το έκανε οποιοσδήποτε Έλληνας Πρωθυπουργός, καταφέραμε να φθάσουμε το θέμα των επιδοτήσεων εκεί που το φθάσαμε, είπε μία φράση που θέλω να την ακούσετε. 
      Είπε ότι δεν μπορεί στην Ευρώπη το 40% των ενωσιακών πόρων να το απορροφά το 5% του ενεργού πληθυσμού, που αφορά στο 2% των θέσεων εργασίας της Ευρωπαϊκής Ένωσης.
      Αυτό το πολεμήσαμε και θα συνεχίσουμε να το πολεμάμε. Έχετε, όμως, υπ’ όψιν σας –για να μην ψεύδεστε απέναντι στους Έλληνες αγρότες- ότι το αστείο με τις επιδοτήσεις θα τελειώσει και το έγκλημα το δικό σας είναι ότι επί είκοσι χρόνια δεν κάνατε τίποτα για να μπορεί ο αγρότης να είναι ανταγωνιστικός. 
      ΤΟΝΙΑ ΑΝΤΩΝΙΟΥ: Ποια είναι η πολιτική σας πρόταση;
      ΠΡΟΕΔΡΕΥΩΝ (Ιωάννης Τραγάκης):  Ωραία, κλείσαμε με τον Μπλερ. Ευχαριστούμε.
      (Διαμαρτυρίες από την πτέρυγα του ΠΑ.ΣΟ.Κ.)
      Βλέπω πολλά χέρια σηκωμένα. Ένα λεπτό, κύριοι συνάδελφοι. 
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, θα ήθελα να μου δώσετε ένα λεπτό.
      ΠΡΟΕΔΡΕΥΩΝ (Ιωάννης Τραγάκης): Μη σηκώνεστε, κύριε Αργύρη.
      Ένα λεπτό ζήτησε και ο προηγούμενος συνάδελφος και μίλησε τρία. Κατά παραχώρηση εδόθη ο λόγος στον κ. Μαγγίνα, κατά παραχώρηση δίδεται και σε εσάς για ένα λεπτό.
      ΕΥΑΓΓΕΛΟΣ ΑΡΓΥΡΗΣ: Εγώ σέβομαι την κοινοβουλευτική διαδρομή του κ. Μαγγίνα και ξέρω και πόσο δυσκολεύεται να υπερασπιστεί κάποια πράγματα, τα οποία δεν μπορεί να τα υπερασπιστεί εύκολα κανένας.
      Για να αποκαταστήσουμε την αλήθεια σε ό,τι λέει ο κ. Μπλερ, θα πρέπει…
      ΠΡΟΕΔΡΕΥΩΝ (Ιωάννης Τραγάκης): Πάλι ο κ. Μπλερ; 
      ΕΥΑΓΓΕΛΟΣ ΑΡΓΥΡΗΣ: Αναφέρομαι στον κ. Μπλερ, γιατί έχει πολύ μεγάλη σημασία ότι αυτά που ξοδεύει η Ευρωπαϊκή Ένωση για τον αγροτικό προϋπολογισμό είναι μόλις το 1% του Α.Ε.Π. της Ευρωπαϊκής Ένωσης. 
      Εάν, λοιπόν, δεν αξίζει το 1% της Ευρωπαϊκής Ένωσης να δίνεται για τους αγρότες για την περιφερειακή ανάπτυξη, τότε το χαρίζουμε σε οποιονδήποτε έχει διαφορετική αντίληψη.
      Επίσης, για να αποκαταστήσουμε την αλήθεια, θα πω το εξής: Εγώ δεν λέω ότι δεν έκανε αγώνα ο κ. Καραμανλής και ούτε του κάνω κριτική γι’ αυτό. Εγώ κάνω κριτική –και κάνουμε κριτική- για το αποτέλεσμα. Το αποτέλεσμα για τον αγροτικό τομέα είναι ότι υπήρξε μείωση 47% σε σχέση με την προηγούμενη χρηματοδότηση για την αγροτική ανάπτυξη. 
      Επίσης, αυτό στο οποίο συναίνεσε ο κ. Καραμανλής στη συζήτηση αυτή –για αποκατάσταση πάλι της αλήθειας- είναι ότι ενώ ήταν εξασφαλισμένο από το Συμβούλιο Κορυφής ότι το 2013 ανοίγει η συζήτηση για την Κ.Α.Π. –γιατί γι’ αυτό πανηγύριζε ο κ. Μπλερ- επέτρεψε να ανοίξει η συζήτηση από το 2008 και μετά. 
      Αυτά γι’ αποκατάσταση της αλήθειας. Τα υπόλοιπα θα τα πω στη δευτερολογία μου. 
      ΠΡΟΕΔΡΕΥΩΝ (Ιωάννης Τραγάκης):  Αποκατεστάθη η αλήθεια.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, μου επιτρέπετε να απαντήσω, γιατί αναφέρθηκε και σε μένα ο κύριος Υπουργός;
      ΠΡΟΕΔΡΕΥΩΝ (Ιωάννης Τραγάκης): Όχι, κύριε συνάδελφε, σας παρακαλώ. Δεν ανέφερε καν το όνομά σας. Εσείς αναφερόσασταν στον κ. Μαγγίνα.
      Ο κ. Σιδηρόπουλος έχει το λόγο για δύο λεπτά.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ:  Ευχαριστώ πολύ, κύριε Πρόεδρε. Θα είμαι τηλεγραφικός. 
      ΠΡΟΕΔΡΕΥΩΝ (Ιωάννης Τραγάκης):  Κατά παραχώρηση και ο κ. Σιδηρόπουλος.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Τηλεγραφικός θα είμαι, κύριε Πρόεδρε και είπα «ευχαριστώ» εκ προοιμίου.
      Κύριε Υπουργέ, ξεκινώ λέγοντας –και νομίζω ότι είναι κοινή διαπίστωση πλέον μέσα στην Αίθουσα- ότι είναι αναγκαιότητα μετά από δύο χρόνια διακυβέρνησης, να φέρετε ένα νομοσχέδιο που να αφορά πλέον τον ΕΛ.Γ.Α., την προοπτική του και τις νέες καλύψεις, μια και οι κλιματικές συνθήκες αλλάζουν συνεχώς και δημιουργούν νέα δεδομένα και νέα προβλήματα.
      Το δεύτερο είναι ότι η προηγούμενη διοίκηση του ΕΛ.Γ.Α. είχε ανακοινώσει στους αγρότες ότι σε δύο βδομάδες μετά την εκτίμηση θα έχουν πλήρη ενημέρωση, κάτι το οποίο έχει σταματήσει. 
      Ποια είναι η προοπτική σ’ αυτήν την κατεύθυνση; Θα είχε ενδιαφέρον να μάθουν οι αγρότες εάν σε δύο εβδομάδες θα μπορούν να έχουν γνώση της κατάστασης, για να κάνουν εγκαίρως τις ενστάσεις.
      Το τρίτο –και κλείνω μ' αυτό, γιατί πιέζει ο χρόνος- αφορά μια δική σας παρατήρηση την οποία κάνατε στην τοποθέτησή σας συνολικά, ότι δηλαδή δύο νομοί –ρουσφετολογικά ενδεχόμενα, έτσι θελήσατε να το εμφανίσετε- εξυπηρετήθηκαν σε μία χρονική περίοδο συγκεκριμένη, λέτε και αυτοί οι νομοί επέλεξαν να υποστούν τη βιβλική τότε καταστροφή και να έρθει η τότε κυβέρνηση του ΠΑ.ΣΟ.Κ. να εξαναγκαστεί –διότι πραγματικά δεν υπήρχε εισόδημα πουθενά- να δώσει 3 ευρώ ανά δένδρο ως προκαταβολή, κάτι στο οποίο εσείς τότε πλειοδοτούσατε, λέγοντας ότι είναι λίγα και έπρεπε να δώσουμε περισσότερα. 
      Και έρχεστε σήμερα σ’ αυτήν την Αίθουσα και εγκαλείτε το ΠΑ.ΣΟ.Κ., γιατί ακριβώς έκανε το καθήκον του απέναντι στους αγρότες αυτών των περιοχών.
      Γι’ αυτό, λοιπόν, για να μην υπάρχουν ρουσφέτια, εκδουλεύσεις και υπονοούμενα, νομίζω, κύριε Υπουργέ, ότι πρέπει να ξαναδείτε το θέμα του ΕΛ.Γ.Α. και να φέρετε εδώ πέρα νομοσχέδιο που να καλύπτει συνολικά αυτές τις καταστάσεις και να απαντάει με διαφάνεια, για να έχουμε καθαρούς κανόνες.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για τους δύο νομούς ήταν το 2000. Δεν ήταν αυτό που λέτε.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Δεν επιλέξαμε τη χρονιά για να πάθουμε βιβλική καταστροφή.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο. Θα  δευτερολογήσει ο  κύριος Υφυπουργός και ο κύριος Υπουργός θα κλείσει.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, όπως είπε και ο Υπουργός κ. Μπασιάκος, αυτή η επίκαιρη επερώτηση για εμάς ήταν καλοδεχούμενη. Και ήταν καλοδεχούμενη, γιατί για πρώτη φορά στον ΕΛ.Γ.Α. γίνεται τόσο σοβαρή δουλειά, μια δουλειά που αναγνωρίζουν όλοι οι Έλληνες αγρότες. Διότι περάσαμε από μια εποχή όπου οι εκτιμήσεις γίνονταν για ικανοποίηση πελατειακών σχέσεων –αυτή είναι η αλήθεια- σε μια εποχή όπου οι εκτιμήσεις των ζημιών γίνονται με αντικειμενικό και δίκαιο τρόπο, από μια εποχή όπου είχαμε πολύ μεγάλες καθυστερήσεις στην καταβολή των αποζημιώσεων, σε μια εποχή όπου γίνεται πολύ πιο γρήγορα η καταβολή των αποζημιώσεων από ό,τι είχαμε εξαγγείλει προεκλογικά και από μια εποχή όπου η κατάρτιση των προγραμμάτων Π.Σ.Ε.Α. γινόταν κυριολεκτικά στο πόδι -με αποτέλεσμα να έχουμε απορρίψεις από την Ευρωπαϊκή Ένωση- σε μια εποχή όπου οι καταρτίσεις των προγραμμάτων γίνονται με σοβαρότητα, με υπευθυνότητα, έτσι ώστε να αποφεύγονται οι καθυστερήσεις.
      Αναφέρθηκαν κάποια πράγματα σ’ αυτήν την Αίθουσα από το συνάδελφο μάλιστα από την Πέλλα, ο οποίος έπρεπε να μας δώσει συγχαρητήρια, διότι για πρώτη φορά συμπεριελήφθησαν στους καλυπτόμενους κινδύνους από τον ΕΛ.Γ.Α., η ακαρπία και το κλαδοσπόρι. 
      Και τον ρωτώ: Γιατί δεν πίεζε τη δική του κυβέρνηση να συμπεριλάβει επί σειρά ετών αυτές τις δύο σοβαρές ασθένειες; 
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Δεν υπήρχε κλαδοσπόρι, κύριε Υφυπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Υπήρχαν, κύριε Σιδηρόπουλε, αλλά δεν το γνωρίζετε. 
      Γιατί δεν πιέζατε τη δική σας κυβέρνηση να συμπεριλάβει τις δύο αυτές ασθένειες στους καλυπτόμενους κινδύνους του ΕΛ.Γ.Α.; Γιατί δεν πιέζατε τότε;
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Σε λάθος άνθρωπο απευθύνεστε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εκτός απ’ αυτό, επειδή μιλάτε για καθυστερήσεις, πρέπει να ξέρετε ότι σαράντα πέντε χιλιάδες παραγωγοί έχουν αποζημιωθεί για πρώτη φορά για τις δύο αυτές ασθένειες. Και υπήρξε μια καθυστέρηση στο να αποφασιστεί αν μπορούμε να καλύψουμε τις δύο αυτές ασθένειες -διότι έπρεπε επιστημονικά να τεκμηριωθεί αυτό- και δεν πήρε απόφαση το Υπουργείο, αλλά πήρε απόφαση το Διοικητικό Συμβούλιο του ΕΛ.Γ.Α. για όλους τους καλυπτόμενους κινδύνους. Άρα, θα πρέπει να μας δώσετε συγχαρητήρια, διότι οι παραγωγοί στην περιοχή στην οποία εσείς εκλέγεστε αποζημιώθηκαν για πρώτη φορά και σε τέτοιο βαθμό.
      Επίσης, πρέπει να πούμε και κάτι άλλο γι’ αυτό. Θα πρέπει να ξεκαθαρίσετε κάτι επιτέλους. Ο κ. Ανωμερίτης και ο κ. Πασχαλίδης μας κατήγγειλαν στην Αίθουσα αυτή ότι κακώς αποζημιώνουμε τους αγρότες της Πέλλας, της Ημαθίας και της Πιερίας για το κλαδοσπόρι και την ακαρπία. Ξεκαθαρίστε, λοιπόν. Πρέπει να αποζημιωθούν ή δεν πρέπει να αποζημιωθούν; 
      Ακούστηκε εδώ από το συνάδελφο από την Πιερία ότι δεν εισέπραξαν ακόμη αποζημιώσεις για τις ζημιές που έπαθαν στα καπνά οι καπνοπαραγωγοί της Πιερίας. Πρέπει, λοιπόν, να του πούμε ότι σε δυόμισι μήνες από τη ζημιά εισέπραξαν το 80% προκαταβολή αποζημίωσης και θα δοθεί η εξόφληση τώρα που διαμορφώνονται οι εμπορικές τιμές. Αυτή είναι η πραγματικότητα και αυτή είναι η αλήθεια και αυτή την αλήθεια τη γνωρίζουν όλοι οι καπνοπαραγωγοί της Πιερίας.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τώρα. Όχι από τη συγκομιδή. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Παρακαλώ, κύριε συνάδελφε, δεν σας διέκοψα.
      ΠΡΟΕΔΡΕΥΩΝ (Ιωάννης Τραγάκης): Ήρεμα. Μη διακόπτετε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Μη με διακόπτετε. Εγώ λέω αλήθειες. Αν διαφωνείτε, να κάνετε μια περιοδεία στην περιοχή σας για να διαπιστώσετε και μόνος ότι το 80% των αποζημιώσεων έχουν καταβληθεί σε δυόμισι μήνες από τη ζημιά και όχι από τη συγκομιδή του προϊόντος.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τι λέτε, κύριε Υφυπουργέ; Θέλετε να πάτε μια βόλτα στα χωριά;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με, σας παρακαλώ, να ολοκληρώσω. Δεν σας διέκοψα.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε. Οι διακοπές -σας το έχω ξαναπεί- δηλώνουν αδυναμία. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όσο, λοιπόν, για τα προγράμματα στα οποία αναφερθήκατε, θέλω να σας πω ότι τα τεύτλα που αναφέρατε ήταν στο Πρόγραμμα «FAR». Όταν στάλθηκε το Πρόγραμμα «FAR» από την προηγούμενη διοίκηση, στάλθηκε και μια επιστολή. Ξέρετε τι έλεγε; Έλεγε ότι είχαμε ζημιές, διότι οι ίδιοι οι αγρότες δεν φρόντισαν έγκαιρα να ραντίσουν τα χωράφια, ότι έφταιγαν δηλαδή οι ίδιοι οι αγρότες για τις ζημιές που έπαθαν. Και κάναμε έναν αγώνα δρόμου, δημιουργήσαμε μια ειδική επιστημονική επιτροπή, έφερε ο κ. Μπασιάκος το θέμα στην Επίτροπο Γεωργίας και κατορθώσαμε, ενώ είχαμε αρνητική πρώτη απόφαση από την Ευρωπαϊκή Ένωση, εκ των υστέρων να πάρουμε θετική απόφαση και έτσι να αποζημιωθούν οι αγρότες. 
      Όσο δε για το «FROST» για τη Φθιώτιδα και για άλλους νομούς, πρέπει να πούμε ότι έγιναν πολύ μεγάλα λάθη στην υποβολή του προγράμματος, το οποίο υπεβλήθη στις 24-3-2004 από την προηγούμενη διοίκηση του ΕΛ.Γ.Α.. Η διοίκηση δεν είχε αλλάξει. Έγιναν μεγάλα λάθη. 
      ΤΟΝΙΑ ΑΝΤΩΝΙΟΥ: Ο κ. Κατσαρός είπε ότι φταίει η Νομαρχιακή Αυτοδιοίκηση. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πολλές περιοχές ήταν εκτός αποζημιώσεων και χρειάστηκε να κάνουμε σοβαρές παρεμβάσεις, έτσι ώστε να συμπεριληφθούν και η Φθιώτιδα και άλλες περιοχές, διότι δεν θα έπαιρναν ούτε μισό ευρώ αποζημίωση από το «FROST» οι ελαιοπαραγωγοί της Φθιώτιδας. 
      ΤΟΝΙΑ ΑΝΤΩΝΙΟΥ: Ο ΕΛ.Γ.Α. είπε άλλα. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Για το «FROGI» που αναφέρθηκε προηγουμένως εδώ, πρέπει να πούμε ότι είχαμε ζημιές το Δεκέμβριο του 2001 και τον Ιανουάριο του 2002. Η κυβέρνηση του ΠΑ.ΣΟ.Κ. όντως έδωσε εντολή να καταβληθούν ενισχύσεις στις αρχές του 2003, χωρίς να έχουν οριστικοποιηθεί οι έλεγχοι. Το αποτέλεσμα ήταν ο ΕΛ.Γ.Α. να καταβάλει 1.000.000 ευρώ σε παραγωγούς που στη συνέχεια κρίθηκαν ως μη δικαιούχοι. Όταν μιλάμε για ρουσφετολογική λειτουργία του ΕΛ.Γ.Α., αυτά εννοούμε.
      Θέλω, λοιπόν, να σας πω ότι στον ΕΛ.Γ.Α. έχει έρθει μια νέα εποχή, ότι γίνεται πολύ σημαντική δουλειά και θα αναφέρω τα εξής, για να αποδείξω του λόγου το αληθές. Στο αγροτικό μας πρόγραμμα, το οποίο εξαγγείλαμε προεκλογικά, αναφέραμε ότι η καταβολή των αποζημιώσεων του ΕΛ.Γ.Α. θα πραγματοποιείται σε τρεις μήνες από τη συγκομιδή του προϊόντος έναντι των οκτώ ή δέκα μηνών που καταβάλλονταν οι αποζημιώσεις επί των κυβερνήσεων του ΠΑ.ΣΟ.Κ.. Αυξάνοντας τους ρυθμούς εργασίας του ΕΛ.Γ.Α., πετύχαμε οι αποζημιώσεις να καταβάλλονται στις πλείστες των περιπτώσεων σε τρεις μήνες από το χρόνο της ζημιάς, που είναι πολύ μικρότερος από τη συγκομιδή του προϊόντος. 
      Επειδή ακούστηκε εδώ «πέστε μας ένα παράδειγμα», εγώ θα σας πω ένα παράδειγμα. Χαρακτηριστικό και επίκαιρο παράδειγμα γρήγορης καταβολής των αποζημιώσεων αποτελεί η ζημιά που έγινε στον Έβρο. Το 2003 είχαμε πλημμύρες το Φεβρουάριο, το Μάρτιο και τον Απρίλιο. Οι αποζημιώσεις πληρώθηκαν από το Σεπτέμβρη μέχρι το Δεκέμβρη του 2003. Το 2005, επί δικής μας Κυβέρνησης, είχαμε ζημιές, επίσης, από πλημμύρες το Φεβρουάριο, το Μάρτιο και τον Απρίλιο. Όλες οι αποζημιώσεις των πλημμυροπαθών πληρώθηκαν μέχρι 18/7/2005, δηλαδή, τέσσερις μήνες γρηγορότερα απ’ ό,τι πληρώθηκαν το 2003.
      Όσον αφορά την κατηγορία για προεκλογικό λαϊκισμό, θέλω να πω ότι αυτό που είπε ο Υπουργός για τα 1,8 δισεκατομμύριο δραχμές που πληρώθηκαν σε φτωχούς παραγωγούς που λέτε, αυτό δεν είναι μια ρουσφετολογική καταβολή; Εκτός απ’ αυτό, όταν προεκλογικά, λίγες ημέρες πριν από τις εκλογές, μοιράστηκαν 50.000.000 ευρώ –προσέξτε είναι 50.000.000 ευρώ μόνο με τη δήλωση- όχι μόνο σ’ αυτούς που δεν έπαθαν ζημιές, αλλά μοιράστηκαν αποζημιώσεις και σ’ αυτούς που δεν είχαν δέντρα. Δεν είχαν δέντρα οι άνθρωποι, έκαναν μια δήλωση και έπαιρναν αποζημίωση. Αυτό είναι μια αλήθεια και μια πραγματικότητα. Και δεν ήταν οι μοναδικές περιπτώσεις. Τέτοιες περιπτώσεις είχαμε σ’ όλη την Ελλάδα, όπου, παρά το γεγονός ότι οι υπάλληλοι, στελέχη του ΕΛ.Γ.Α., είχαν εκφράσει τις αντιρρήσεις τους, ερχόταν η διοίκηση του ΕΛ.Γ.Α. και πλήρωνε αποζημιώσεις. 
      Επειδή μας λέτε ότι «εμείς δεν κάναμε αντικειμενικές αξιολογήσεις και προαγωγές», πρέπει να ξέρετε ότι ο γενικός διευθυντής του ΕΛ.Γ.Α. δεν έχει αλλάξει και ότι από τους έξι διευθυντές στην κεντρική υπηρεσία άλλαξε μόνον ο ένας, ο οποίος δεν εδικαιούτο να είναι πάλι διευθυντής, διότι ήταν υπάλληλος όχι του ΕΛ.Γ.Α., αλλά ήταν αποσπασμένος από το Υπουργείο Αγροτικής Ανάπτυξης και Τροφίμων. 
      Πρέπει δε να πω, επειδή αναφέρθηκε εδώ ότι έγινε επιλεκτική κάλυψη νέων ζημιών, ότι οι ζημιές που καλύφθηκαν για τον περονόσπορο, για το κλαδοσπόρι, για την ακαρπία, για τη μικροκαρπία, για τον κηλιδωτό ιό ήταν ζημιές που καλύφθηκαν σ’ όλη την Ελλάδα. Όπου υπήρχαν ζημιές που καλύφθηκαν τώρα για πρώτη φορά από τον ΕΛ.Γ.Α., εισέπραξαν αποζημιώσεις οι αγρότες. Καμία επιλεκτική μεταχείριση δεν έγινε επί των ημερών μας, όπως γινόταν επί των δικών σας ημερών. Θέλω να σας πω -για να το ξέρετε- ότι ολοκληρώνουμε δυο πολύ σοβαρές μελέτες και για τη ζωική και για τη φυτική παραγωγή, έτσι ώστε πλέον να πάμε σ’ ένα νέο σύγχρονο κανονισμό, να καλύπτονται επιπλέον ασθένειες και στη φυτική και στη ζωική παραγωγή, για να μπορούμε να στηρίξουμε πιο αποτελεσματικά τους Έλληνες αγρότες.
      Θα ήθελα να τελειώσω, λέγοντας ότι έγινε και γίνεται μια πολύ μεγάλη προσπάθεια στον ΕΛ.Γ.Α.. 
      Οι Έλληνες αγρότες κατανοούν το μέγεθος της προσπάθειας. Εμείς δεν σταματάμε εδώ. Εμείς συνεχίζουμε και είναι βέβαιο ότι όσο συνεχίζεται η προσπάθεια αυτή, τόσο αυξάνεται και η στήριξη στους αγρότες. Περάσαμε σε μια νέα εποχή στον ΕΛ.Γ.Α., ξεφύγαμε από τη δική σας εποχή, μία εποχή ρουσφετολογική, μία εποχή όπου δεν γινόταν τίποτε όπως έπρεπε να γίνεται και προχωρούμε σε μία νέα εποχή, όχι μόνο για τον ΕΛ.Γ.Α., αλλά και για την ελληνική γεωργία που καλό είναι να την αντιληφθείτε, διότι διαφορετικά, εσείς θα μείνετε εκτός του τρένου που ανέφερε ο κ. Αργύρης. Εσείς θα μείνετε, επί σειρά ετών, εκτός νυμφώνος. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
       Πήρατε όλο το χρόνο της δευτερολογίας του κυρίου Υπουργού. Κύριε Υπουργέ, δεν έχετε το δικαίωμα να δευτερολογήσετε.
      Ο κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, είναι αλήθεια ότι συνηθίσαμε τελευταία τη Νέα Δημοκρατία σε μία λογική, του πόσο εύκολα μπορεί να λέει πράγματα, τα οποία δεν έχουν συμβεί ποτέ ή του πόσο εύκολα μπορεί να λέει ανακρίβειες. Το να λες στον Υπουργό, λέτε ψέματα, να το αποδεικνύεις και να ανεβαίνει στο Βήμα και να μην απαντάει τίποτε επ’ αυτού, νομίζω ότι είναι πρωτόγνωρο. Γιατί αυτή τη λέξη, ο κ. Μπασιάκος, τη χρησιμοποιεί συνέχεια. Δεν ξέρω αν είναι νέα εποχή το πρωτόγνωρο ότι επαναφέραμε στον ΕΛ.Γ.Α. τους κοτζαμάνηδες. Εάν αυτό θεωρεί ο κ. Κοντός νέα εποχή στον ΕΛ.Γ.Α., τι να πω, εγώ περίμενα να μας απαντήσει για τις προσλήψεις.
      ΠΡΟΕΔΡΕΥΩΝ (Ιωάννης Τραγάκης): Τι σχέση έχουν αυτά τώρα;
      ΕΥΑΓΓΕΛΟΣ ΑΡΓΥΡΗΣ: Έχουν σχέση με το ότι το βάλαμε το θέμα στην αρχή και δεν πήραμε απάντηση. Πρώτη φορά βλέπω να απολύεται φυλακισμένος και να καυχάται η Κυβέρνηση ότι απέλυσε φυλακισμένο. Αυτά δεν είναι πρωτόγνωρα; Δεν είναι πρωτόγνωρο το να μην ακούμε σήμερα, τι γίνεται με τα έσοδα του ΕΛ.Γ.Α. και ποια θα είναι η προοπτική του και το μέλλον του; Ακούσαμε τίποτα; Ή απειλεί ο κύριος Υπουργός,  μήπως εμείς πούμε, να αυξηθούν τα έσοδα του ΕΛ.Γ.Α., άρα αμέσως αυτός θα υποθέσει, ότι εμείς θεωρούμε ότι η αύξηση των εσόδων του ΕΛ.Γ.Α. θα προέλθει από την αύξηση των εισφορών. Αυτό καταλαβαίνετε, κύριε Υπουργέ; Γιατί μπορεί να υπάρξουν αυξήσεις των εσόδων του ΕΛ.Γ.Α., αν τηρηθούν πραγματικά όλα όσα προβλέπει ο νόμος, εάν δεν γίνονται ρουσφετολογικές προσλήψεις, εάν δεν γίνεται αύξηση των λειτουργικών δαπανών, εάν κάνετε όλα εκείνα, τα οποία προλαβαίνουν τις ζημιές. Γιατί πέρα από την αντιμετώπιση των ζημιών από τα ακραία καιρικά φαινόμενα, χρειάζεται και πρόληψη. Γιατί αν πράγματι περάσει μία αντίληψη, ότι δεν βαριέσαι και εκεί που πρέπει να ραντίσεις, για να μην εξελιχθεί η ασθένεια, ας μην το κάνεις γιατί μπορούμε να σε αποζημιώσουμε, αρκεί να είσαι δικό μας παιδί, τότε καταλαβαίνετε ότι είναι προ των πυλών της καταστροφής ο οργανισμός. Αυτός ο οργανισμός, όμως, είναι για να διαφυλάττει τα έσοδα και το εισόδημα των παραγωγών. 
      Επίσης, δεν είναι τραγικό να λέγεται από τον Υπουργό, ότι το Διοικητικό Συμβούλιο, εσείς το διορίσατε; Το διόρισε ο νόμος, κύριε Υπουργέ, το Διοικητικό Συμβούλιο και η Κυβέρνηση περιορίστηκε -όταν ήταν το ΠΑ.ΣΟ.Κ.- να έχει μόνον δύο που διορίζει. Το υπόλοιπο Διοικητικό Συμβούλιο ήταν όλο θεσμικό και ήταν εκπρόσωποι των φορέων. Να, λοιπόν, γιατί υπήρχε αξιοκρατία. Να, λοιπόν, γιατί υπήρχε συμμετοχή των αγροτών. Να γιατί υπήρχε συμφωνία των αγροτών, όταν μιλούσαμε για διεύρυνση της ασφαλιστικής κάλυψης. Ποιος σας έδωσε το δικαίωμα να λέτε, διεύρυνση ασφαλιστικής κάλυψης, όποτε σας βολεύει; Δεν είναι ψέμα και ανακρίβεια, αυτό που λέτε τώρα για το πράσινο σκουλήκι; Γιατί εγώ το χειρίστηκα το πράσινο σκουλήκι.
       ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αποτύχατε παταγωδώς.
      ΕΥΑΓΓΕΛΟΣ ΑΡΓΥΡΗΣ: Εγώ το χειρίστηκα, κύριε Υπουργέ! Και όταν πήγα στις Σέρρες, οι δικοί σας Βουλευτές, έλεγαν, ότι αποκλείεται να πάρετε αποζημίωση. Λέγατε, ότι σας κοροϊδεύουν, δεν θα πάρετε αποζημίωση. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Τους κοροϊδεύατε. Υπάρχει αρνητική απάντηση από την Ευρωπαϊκή Ένωση;
      ΕΥΑΓΓΕΛΟΣ ΑΡΓΥΡΗΣ: Γιατί νευριάζετε, γιατί κοκκινίζετε; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Το άσπρο μαύρο κάνετε!
      ΕΥΑΓΓΕΛΟΣ ΑΡΓΥΡΗΣ: Κύριε Κοντέ, εσείς είσθε ήρεμος άνθρωπος, γιατί νευριάζετε;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Υπάρχει ή δεν υπάρχει;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, γιατί εξανίστασθε; Δεν κατάλαβα. Υπήρχε ή δεν υπήρχε πράσινο σκουλήκι; 
      ΕΥΑΓΓΕΛΟΣ ΑΡΓΥΡΗΣ: Σε ό,τι  ακούει για πράσινο, κοκκινίζει ο κ. Κοντός.
      Θα πρέπει να σας πω, ότι η πρώτη έκθεση ανέφερε ότι παρά την προσπάθεια των αγροτών έχουμε επιδημική κατάσταση. Παρά τα ραντίσματα που γίνονταν, δεν μπορούσε να αντιμετωπισθεί το πράσινο σκουλήκι και έχουμε διεύρυνση της ζημιάς. Αυτό ήταν το πρώτο πόρισμα και λέτε ψέματα, όταν λέτε ότι ήταν διαφορετικό το κείμενο.
      Ξέρετε πότε πήρατε χαμπάρι; Πήρατε χαμπάρι, κύριε Υπουργέ, όταν έγινε ερώτηση συναδέλφου Βουλευτή και πήρε απάντηση από τον Ροντρίγκες ότι «δεν έχουμε καμία απάντηση σ’ αυτά που ρωτάμε την Κυβέρνηση», γιατί δεν είχατε σκοπό να απαντήσετε. Το καταλάβαμε και γι’ αυτό σας έκανε ερώτηση ο συνάδελφος από τις Σέρρες. Τότε ξυπνήσατε, όταν πάρθηκε και κατατέθηκε εδώ στη Βουλή η απάντηση του Γενικού Διευθυντή, του Ροντρίγκες, ότι «ουδέποτε η Κυβέρνηση απάντησε σ’ αυτά που ρωτάμε». Σταματήστε, λοιπόν, να λέτε ψέματα. 
      Πάμε τώρα στα ζητήματα για τα οποία είχαμε μεγάλη συζήτηση. Εσείς εδώ μας κατηγορήσατε πριν. Το γράφετε και σε όλα τα έγγραφά σας. Σας απάντησε ο κ. Σιδηρόπουλος. Ένιωσε θιγόμενος όταν μιλούσατε και είπε «μα θίγεται όλος ο νομός μου να λέει έτσι για τους αγρότες, ότι παίρνανε χρήματα που δεν τους αναλογούν». Μα εσείς εδώ καυχιόσασταν πριν από λίγο ότι δώσατε προκαταβολή. Εγώ ρωτάω: Αφού δώσατε τόσο γρήγορα τις αποζημιώσεις, γιατί είναι πάνω από έξι μήνες που δεν έχουν πληρωθεί χίλιες εξακόσιες έξι δηλώσεις ζημιάς από τις πλημμύρες στον Έβρο; Και γιατί υπάρχουν δέκα χιλιάδες πεντακόσιες ενενήντα δηλώσεις που τώρα αρχίζουν να πληρώνονται και είναι πάνω από έξι μήνες που δεν έχουν πληρωθεί; 
       ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν το ξέρατε;
      ΕΥΑΓΓΕΛΟΣ ΑΡΓΥΡΗΣ: Ήμουν προχθές στην Πέλλα. Γιατί είναι πάνω από δώδεκα χιλιάδες αυτοί που είναι στην Πέλλα οι οποίοι πληρώνονται τώρα; Δεν πέρασαν πάνω από έξι μήνες; Γιατί λέτε ψέματα; Και σας είπα πριν, το να λέτε εσείς ψέματα καλά κάνετε. Είναι δυνατόν να τα λέει ο Πρωθυπουργός, να τα λέει ο Κοινοβουλευτικός σας Εκπρόσωπος, να θίγεται μια ολόκληρη παράταξη; Εμείς δεν θέλουμε να θίξουμε κανέναν, θέλουμε να αποκαταστήσουμε την αλήθεια. 
      Πάμε τώρα στο ζήτημα που έχει να κάνει με τα Π.Σ.Ε.Α.. Σας εξηγήσαμε ότι από το 2001 και μετά έχουμε μια μεγάλη αλλαγή στη διαδικασία πληρωμής των Π.Σ.Ε.Α.. Ξεκινήσαμε και δώσαμε αυτή τη διαδικασία πληρωμής στον ΕΛ.Γ.Α.. Σε έξι μήνες –σας εξηγήσαμε- ετοιμάστηκε το μεγαλύτερο πρόγραμμα καταστροφών που έχει υπάρξει στην Ελλάδα, σε τρεις μήνες πάρθηκε η έγκριση. Και ερχόσασταν εδώ και μας λέγατε τι; Πληρώνουμε τις ζημιές επί κυβέρνησης ΠΑ.ΣΟ.Κ. Τι πληρώνετε, κύριε Υπουργέ; Ξέρετε ότι όλα τα προγράμματα των Π.Σ.Ε.Α. ισχύουν για πέντε χρόνια. Άρα λοιπόν, κάθε χρόνο έπρεπε να πληρώνετε. Τι έπρεπε να πληρώσετε; Αυτά τα οποία όριζε ο κανονισμός και ό,τι προέκυπτε από την αποτίμηση των ζημιών. Γιατί κοροϊδεύετε τον κόσμο και λέτε πληρώνουμε τα του ΠΑ.ΣΟ.Κ.; 
      Σας είπα και πριν και δεν μου απαντήσατε, για το προσωπικό. Το προσωπικό έχει ένα συγκεκριμένο έργο. Άρα, λοιπόν, ο όγκος του έργου είναι συνάρτηση και των δυνατοτήτων που έχει το προσωπικό να τις εκπληρώσει. Έχει καμιά σχέση ο όγκος της δουλειάς που σας είπα για το 2002 και για το 2003 με αυτό που συνέβη τώρα; Έχουν καμιά σχέση το 609.000.000 ευρώ αποζημιώσεις ΕΛ.Γ.Α. και Π.Σ.Ε.Α. με τα 259; Και σεις εδώ μας παρουσιάσατε έναν πίνακα για τη μείωση των λειτουργικών εξόδων. Προκαλέσατε αύξηση των λειτουργικών εξόδων. Δεν έχετε μείωση. Ξέρετε όμως πολύ καλά ότι η μισή αλήθεια είναι το μεγαλύτερο ψέμα.
      Κύριε Μαγγίνα, αναφέρομαι σε σας προσωπικά γιατί πράγματι προσπαθήσατε να ωραιοποιήσετε κάπως τα πράγματα για το μέλλον της ευρωπαϊκής γεωργίας, γιατί αυτό έπρεπε να συζητάμε σήμερα εδώ. Το μέλλον της ευρωπαϊκής γεωργίας και κατ’ επέκταση και της ελληνικής γεωργίας, στηρίζεται σίγουρα σε μια καινούργια προοπτική. Εμείς έχουμε προσδιορίσει ποια είναι αυτή η προοπτική, ότι σ’ αυτόν το μεγάλο ανταγωνισμό που γίνεται σ’ αυτή την παγκοσμιοποιημένη αγορά η Ελλάδα έχει μέλλον σήμερα μέσα από την παραγωγή ποιοτικών προϊόντων, με ετικέτα, με ταυτότητα και αυτό κάναμε στο Γ΄ Κοινοτικό Πλαίσιο Στήριξης. Όλα τα προγράμματα του Γ΄ Κοινοτικού Πλαισίου Στήριξης έχουν αυτή την κατεύθυνση για να μπορέσει η Ελλάδα και τα προϊόντα της να βρεθούν σε ένα γήπεδο ανταγωνισμού ποιότητας. Όταν όμως το Υπουργείο έρχεται και περικόπτει όλα τα προγράμματα που αφορούν την ποιοτική γεωργία, έχει καμιά σχέση το προεκλογικό σας πρόγραμμα μ’ αυτό που εφαρμόζει σήμερα το Υπουργείο Γεωργίας; Όταν όλοι λέμε ότι το μέλλον της ελληνικής γεωργίας είναι στο γερασμένο αγροτικό πληθυσμό και ότι πρέπει να βρεθούν νέοι άνθρωποι να ασχοληθούν με τη γεωργία, έρχεται το Υπουργείο Γεωργίας και περικόπτει τις ενισχύσεις στους νέους αγρότες και στα σχέδια βελτίωσης; Έχει καμιά σχέση η περιφερειακή ανάπτυξη όταν το Πρόγραμμα Δημοσίων Επενδύσεων κόβει χρήματα από την περιφέρεια; 
      Έχει καμία σχέση, όταν για τρίτη χρονιά έχουμε μείωση των δαπανών για έργα και υποδομές στην περιφέρεια; 
      Και έρχεστε από την άλλη μεριά και λέτε «πολλά χρήματα δόθηκαν μόνο για επιδοτήσεις». Αλλά για ποια χρήματα μιλάμε; Για τις επιδοτήσεις των αγροτών; Αυτά είναι χρήματα των αγροτών. Αυτά εννοείτε; Αυτά που εννοεί και ο κ. Καραμανλής, που είπε ότι σε λίγο δεν θα υπάρχουν επιδοτήσεις; Γιατί αυτό είπε ο κ. Καραμανλής στην Έκθεση. Εκεί που θα πήγαινε στα συμβούλια Υπουργών, εκεί που θα έκανε όλα αυτά τα οποία υποσχόταν προεκλογικά είπε στους αγρότες από την Έκθεση της Θεσσαλονίκης ότι θα πρέπει κάποια στιγμή να τα βγάλετε πέρα μόνοι σας. Και το έκανε πράξη ο κ. Καραμανλής. Γιατί αφαίρεσε από τους καπνοπαραγωγούς ακριβώς 180.000.000 ευρώ από το 2010 και μετά. Γιατί συνέδεσε το ελληνικό βαμβάκι με το βαμβάκι των τρίτων χωρών. Αυτά έκανε ο κ. Καραμανλής. Και γιατί ο κ. Μπασιάκος πήγε και δεν κατάλαβε τι ακριβώς έγινε με τη διαπραγμάτευση στη ζάχαρη και πουλούσε τσαμπουκά στην Ευρώπη. Και λέει, κοιτάξτε να δείτε, αυτό που προτείνει η Κομισιόν εμείς το καταψηφίζουμε. Εμείς δεν είμαστε εδώ για να ψηφίζουμε. Καταψηφίζουμε. Και ρωτάμε τον κ. Μπασιάκο. Αφού καταψήφισε, κατάλαβε τι ακριβώς έγινε τη δεύτερη φορά; Μεγαλύτερη μείωση από την πρώτη πρόταση που απέρριψε. 
      Όλες οι χώρες πήραν αντισταθμιστικά οφέλη, όλες οι χώρες πήραν πόρους για να βελτιώσουν τα εργοστάσιά τους, να κάνουν εναλλακτική γεωργία και να υπάρξουν άλλου είδους διαδικασίες στα εργοστάσια και σήμερα εδώ περί άλλων τυρβάζει ο κ. Μπασιάκος. 
      Αλλά για τον κ. Μπασιάκο τα προηγούμενα χρόνια ήταν κανονισμοί του ΠΑ.ΣΟ.Κ. αυτοί. Ό,τι ψηφιζόταν στην Ευρωπαϊκή Ένωση από όλους μαζί τους δεκαπέντε ήταν οι κανονισμοί του ΠΑ.ΣΟ.Κ.. Εμείς βρήκαμε τους κανονισμούς του ΠΑ.ΣΟ.Κ.. Τώρα βέβαια που πήγε ο κ. Μπασιάκος λέει «τι να κάναμε; Είναι κανονισμοί της Ευρωπαϊκής Ένωσης». Τώρα ξαφνικά που έγινε ο κ. Μπασιάκος Υπουργός έγιναν κανονισμοί της Ευρωπαϊκής Ένωσης. 
      Τα πράγματα δεν έχουν πάρει το σωστό δρόμο. Εδώ, λοιπόν, στις προγραμματικές δηλώσεις προσπαθήσαμε να σας πούμε κάτι και κάναμε κριτική στην Κυβέρνηση. Σας είπαμε ότι υπάρχει μια ανοχή του κόσμου γιατί δημιουργήσατε προσδοκία. Ξέρετε τι μας είπατε; «Δεν θέλουμε ούτε μια μέρα παράταση. Ούτε μια μέρα ανοχή. Είμαστε έτοιμοι να κυβερνήσουμε». Αυτό κατάλαβε στα δύο χρόνια που κυβερνάτε ο ελληνικός λαός; Αυτό καταλαβαίνει και βιώνει ο αγρότης; Καταλαβαίνει σήμερα ο αγρότης αυτό πουτου έλεγε ο κ. Καραμανλής, ότι εγγυάται το εισόδημά του; Έχει καμιά σχέση το εισόδημα των προηγούμενων χρόνων μ’ αυτό που βιώνει σήμερα ο παραγωγός; Έχει κανένα συντελεστή του κόστους μειωμένο και δεν το καταλάβαμε εμείς; Γιατί εγώ το ζω και το ζει και η οικογένειά μου. 
      ΠΡΟΕΔΡΕΥΩΝ (Ιωάννης Τραγάκης): Και κλείνετε μ’ αυτό.
      ΕΥΑΓΓΕΛΟΣ ΑΡΓΥΡΗΣ: Να κλείσω, κύριε Πρόεδρε. Δεν είναι εμπαιγμός της Βουλής -που είστε από αγροτική περιοχή και εκλέγεστε από αγροτική περιοχή- αυτό που συμβαίνει με την πτηνοτροφία;
      ΠΡΟΕΔΡΕΥΩΝ (Ιωάννης Τραγάκης): Ποιος; Εγώ;
      ΑΘΑΝΑΣΙΑ ΜΕΡΕΝΤΙΤΗ: Ο κ. Χατζηγάκης είναι.
      ΕΥΑΓΓΕΛΟΣ ΑΡΓΥΡΗΣ: Έχει και αγροτική περιοχή. 
      ΠΡΟΕΔΡΕΥΩΝ (Ιωάννης Τραγάκης): Έχει τη Σαλαμίνα. 
      ΕΥΑΓΓΕΛΟΣ ΑΡΓΥΡΗΣ: Έχει τη Σαλαμίνα.
      Δεν είναι εμπαιγμός αυτό που γίνεται σήμερα με τον τομέα της πτηνοτροφίας; Εξαγγέλλουμε μέτρα από τον Οκτώβριο για την κρίση του Οκτωβρίου και ακόμα βιώνουμε τις εξαγγελίες; Κάθε μέρα και καινούργιες εξαγγελίες; Δεν είναι κοροϊδία στους συνταξιούχους του Ο.Γ.Α. ότι πάλι εξαγγέλλεται η σύνταξη από τα 220 στα 330 ευρώ και τους δίνει αύξηση μόνο 12 ευρώ;
      Αυτά είναι που μας κάνουν και ανησυχούμε και γι’ αυτό είπαμε, κύριε Υπουργέ, μη φέρνετε γύρω -γύρω από τον εαυτό σας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Ορίστε, κύριε Υπουργέ, να κλείσετε για πέντε λεπτά. 
      ΒΑΣΙΛΕΙΟΣ ΜΑΓΓΙΝΑΣ: Μια λέξη μπορώ να πω, κύριε Πρόεδρε; ΠΡΟΕΔΡΕΥΩΝ (Ιωάννης Τραγάκης): Γιατί να σας δώσω το δικαίωμα;  
      ΒΑΣΙΛΕΙΟΣ ΜΑΓΓΙΝΑΣ: Για ένα λεπτό. 
      ΠΡΟΕΔΡΕΥΩΝ (Ιωάννης Τραγάκης): Μα δεν έχετε το δικαίωμα. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ας το πάρει από το δικό μου χρόνο. 
      ΠΡΟΕΔΡΕΥΩΝ (Ιωάννης Τραγάκης): Δεν θα κλείσετε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα κλείσω, αλλά δώστε του το ένα λεπτό.
      ΠΡΟΕΔΡΕΥΩΝ (Ιωάννης Τραγάκης): Έχετε πέντε λεπτά. Να του δώσω το ένα λεπτό; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μάλιστα.
      ΠΡΟΕΔΡΕΥΩΝ (Ιωάννης Τραγάκης): Εκπτώσεις κάνουμε. Έχετε ένα λεπτό. Θα προκαλέσετε. 
      ΒΑΣΙΛΕΙΟΣ ΜΑΓΓΙΝΑΣ: Πιστεύω ότι χωρίς κακή πρόθεση ο κ. Αργύρης έβαλε στο στόμα του Πρωθυπουργού κάτι το οποίο δεν ελέχθη. Διότι ποτέ ο Πρωθυπουργός δεν είπε «δεν θα παίρνετε επιδοτήσεις». Είπε την αλήθεια την οποία και εσείς πρέπει να την αναγνωρίσετε: κάποια στιγμή οι επιδοτήσεις θα τελειώσουν. Και το μέγα ερώτημα είναι αν συνεχίζετε να λέτε ότι οι επιδοτήσεις θα συνεχιστούν, ποιος θα τις πληρώνει, κύριε Αργύρη; Οι επιδοτήσεις είναι θέμα ευρωπαϊκής πολιτικής. Μη λέμε πράγματα τα οποία δεν είναι σωστά. 
      ΠΡΟΕΔΡΕΥΩΝ (Ιωάννης Τραγάκης): Το ίδιο είπατε με διαφορετικά λόγια. Ευχαριστούμε. 
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, θα ήθελα και εγώ να πω μια λέξη.
      ΠΡΟΕΔΡΕΥΩΝ (Ιωάννης Τραγάκης): Πείτε και εσείς. Το ίδιο θα πείτε. 
      ΕΥΑΓΓΕΛΟΣ ΑΡΓΥΡΗΣ: Είναι τεράστιο σφάλμα για μας και λάθος, θα έλεγα, να λέμε ότι δεν θα υπάρξουν επιδοτήσεις. Δεν υπάρχει και δεν θα υπάρξει στο μέλλον γεωργία χωρίς επιδοτήσεις. Πιθανόν να μην είναι αυτού του είδους οι επιδοτήσεις.
      ΒΑΣΙΛΕΙΟΣ ΜΑΓΓΙΝΑΣ: Άλλο αυτό. 
      ΕΥΑΓΓΕΛΟΣ ΑΡΓΥΡΗΣ: Ακόμα και η Μέκκα του φιλελευθερισμού που θέλουμε όλοι να την επικαλούμαστε, η Αμερική, δίνει επιδοτήσεις. 
      Μη σπείρουμε αυτή την ανασφάλεια στους αγρότες γιατί ουαί και αλίμονο! Θα φύγουν από τώρα οι αγρότες από τον αγροτικό τομέα. Είναι αδιανόητο να λέγονται τέτοια πράγματα.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, έχουν ειπωθεί τρεις μεγάλες ανακρίβειες που αφορούν το νομό μου. 
      ΠΡΟΕΔΡΕΥΩΝ (Ιωάννης Τραγάκης): Δεν έχετε το δικαίωμα να πάρετε το λόγο. Ξέρετε πόσο θα ήθελα να σας δώσω το λόγο, αλλά δεν τον δικαιούσθε. 
      Θα ήθελα να πω κάτι για να το ακούσουν όλοι. Σήμερα είναι ημέρα κοινοβουλευτικού ελέγχου –αναφέρομαι και σε σας, κύριε Μαγγίνα, με όλο το σεβασμό και την αγάπη που σας έχω- και ο καθορισμός των Κοινοβουλευτικών Εκπροσώπων και οι αρμοδιότητές τους είναι βάσει του Κανονισμού της Βουλής. Και εγώ είμαι εδώ για να εφαρμόζω τον Κανονισμό της Βουλής. 
      Αποδέχομαι, κύριε Καρασμάνη, τις ενστάσεις σας, καταλαβαίνω ότι έχετε δίκιο σ’ αυτά που λέτε, αλλά δεν μπορείτε να πάρετε το λόγο. 
      ΓΕΩΡΓΙΟΣ ΚΑΡΑΣΜΑΝΗΣ: Δεν είναι έτσι ούτε για το 1,8 ούτε και για την προκαταβολή. Έχω στοιχεία αντικειμενικά …
      ΠΡΟΕΔΡΕΥΩΝ (Ιωάννης Τραγάκης): Πολλές ανακρίβειες λέγονται εδώ. Σας παρακαλώ, όμως, δεν έχετε το λόγο.
      Ο  κύριος Υπουργός έχει το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα ήθελα να πω ότι και στην πρωτολογία μου αλλά και στη δευτερολογία του Υφυπουργού κ. Κοντού δόθηκαν οι αναγκαίες διευκρινίσεις και κυρίως αναδείχθηκε από τις ομιλίες μας η εσωτερική αντίφαση των επερωτώντων Βουλευτών και γενικότερα της Αξιωματικής Αντιπολίτευσης. 
      Εδώ υπάρχουν σοβαρά θέματα αντιφάσεων. Κάπου πρέπει να καταλήξετε.
      Ο κ. Παπαγεωργίου ο οποίος τάσσεται υπέρ των αποθεματικών είναι εκείνος ο οποίος στήριξε μια πολιτική της κυβέρνησής του και η οποία οδήγησε σε τεράστια ελλείμματα, σε τεράστια χρέη και σε κατάργηση του αποθεματικού. Δεν είμαστε εμείς εκείνοι οι οποίοι λέμε υπέρ ή κατά του αποθεματικού. Εσείς το καταργήσατε δημιουργώντας συνθήκες υπερδανεισμού. 
      ΕΥΑΓΓΕΛΟΣ ΑΡΓΥΡΗΣ: Δεν είναι έτσι …
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το αποθεματικό το καταργήσατε επί των ημερών σας. Αυτό θέλω να πω. Εγώ δεν μπορώ να καταλάβω: Θέλετε το αποθεματικό; Και αν το θέλατε, γιατί το καταργήσατε;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εμείς το φτιάξαμε. Εμείς το καταργήσαμε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το φτιάξατε και το καταργήσατε όμως. Και φτιάξατε συνθήκες υπερδανεισμού του ΕΛ.Γ.Α. με 2.000.000.000 ευρώ, τα οποία προήλθαν από δανεισμό για να καλύψουμε ανάγκες δικών σας ημερών από μεγάλες καθυστερήσεις στην καταβολή αποζημιώσεων και ενισχύσεων. Είναι σαφές αυτό. 
      Έρχομαι τώρα στον κ. Αργύρη. Μας είπε ότι δεν απαντήσαμε για τις προσλήψεις. Οι προσλήψεις έγιναν με βάση το άρθρο 20 του δικού σας νόμου του 1994, του ν. 2190 και είναι ακριβώς η ίδια περίπτωση που αφορά τριακόσιους σαράντα πέντε δικούς σας προσληφθέντες. Είναι απλά τα πράγματα.
      Το ότι υπάρχει πληθώρα εργαζομένων στον ΕΛ.Γ.Α. σε κάποια υποκαταστήματα και σε κάποιες περιοχές αυτό είναι αλήθεια. Αλλά υπάρχει και ανάγκη πλήρωσης θέσεων σε άλλες περιοχές όταν ο χώρος της μιας διαφέρει από την άλλη. 
      Για το θέμα των κρίσεων των διευθυντών, δόθηκαν επαρκείς εξηγήσεις ότι δεν κάναμε άμεσα τις αλλαγές –κάποια στιγμή έπρεπε να γίνουν- και δεν έγιναν πάντως μαζικά. Πλην ενός διευθυντού της κεντρικής υπηρεσίας που είχε αποσπαστεί από το Υπουργείο της Αγροτικής Ανάπτυξης, δεν έγινε  καμιά άλλη αλλαγή διευθυντού. Ο Γενικός Διευθυντής παραμένει. Πάντως, το προηγούμενο συμβούλιο με την προηγούμενη σύνθεση είτε το διορίσατε είτε το βάλατε έμμεσα μέσω του νόμου σας με τους θεσμικούς εκπροσώπους, έλαβε τις «κρίσιμες» αποφάσεις κατά τη δική σας κρίση. Αυτοί πήραν τις αποφάσεις. Δεν τις πήραμε εμείς. 
      Όσον αφορά θέματα μεμονωμένα καθυστερήσεων, πράγματι όταν έχουμε να αντιμετωπίσουμε δικούς σας Βουλευτές οι οποίοι μας κάνουν κριτική επειδή πάμε να περάσουμε μια ζημιά με ένα γενικότερο αίτημα, αν θέλετε, των νομών αυτών και αυτοί αντιδρούν, προσπαθούμε να βρούμε τον τρόπο και με την κρίση των επιστημόνων να θεμελιώσουμε το δικαίωμα του αγρότη να πάρει την αποζημίωση, και την υποχρέωση του ΕΛ.Γ.Α. να προχωρήσει τις εξατομικεύσεις. 
      Όσον αφορά δε το «πράσινο σκουλήκι» καταθέσατε ελλιπέστατο φάκελο τον οποίον φάκελο έπρεπε να επεξεργαστούμε, να βάλουμε πρόσθετα στοιχεία, να πάρουμε γνώμες επιστημόνων που δεν δίδονται εύκολα κ.λπ.. Και δεν δίδονται εύκολα γιατί υπήρχε το προηγούμενο της δικής σας αρνητικής τοποθέτησης. Εσείς είχατε υπονομεύσει τη δυνατότητα να πάρουν αποζημίωση για το «πράσινο σκουλήκι» σε πολλές περιοχές –αναφέρομαι και στις Σέρρες επειδή ανεδείχθη εκεί το πρόβλημα- και εμείς με νεότερα στοιχεία, χρησιμοποιώντας επιστήμονες και πείθοντας για την ορθότητα των θέσεών μας, εξασφαλίσαμε την έγκριση από την Ευρωπαϊκή Ένωση. Αυτή είναι η πραγματικότητα. Τελικώς δώσαμε εμείς εκείνα που είχαν απορριφθεί επί των ημερών σας. Αυτό είναι το συμπέρασμα. 
      ΠΡΟΕΔΡΕΥΩΝ (Ιωάννης Τραγάκης): Εσείς υπερασπιστήκατε το «πράσινο σκουλήκι»;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εμείς υπερασπιστήκαμε αυτό το οποίο δεν ήξεραν να υπερασπιστούν. Ούτε ένα «πράσινο σκουλήκι» δεν μπορούσαν να υποστηρίξουν και να θεμελιώσουν. 
      Δηλαδή, δεν κατάφεραν να πείσουν ούτε γι΄ αυτό.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ...
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι ο πρώην Υφυπουργός ο οποίος ισχυρίζεται ότι δεν πήγα στον Έβρο. Βλέπετε πόσο πρόχειρα κάνουν αντιπολίτευση. Και το διατυμπανίζει. Επιμένει ότι χθες δεν πήγα στον Έβρο.
      Βλέπετε, λοιπόν, πόσο ανεύθυνα ασκείται κριτική σε μία κυβέρνηση, η οποία προσπαθεί  με στοιχεία να σας αποδείξει τι ακριβώς ισχύει. 
      ΠΡΟΕΔΡΕΥΩΝ (Ιωάννης Τραγάκης): Άλλη φορά, όπου πηγαίνετε να κουβαλάτε και την τηλεόραση μαζί. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα κάνω ραπόρτο κάθε φορά για να με ελέγχει πού πηγαίνω.
      Όσον αφορά τώρα το Πρόγραμμα «FROST» θέλω να πω ότι πράγματι είναι ανεύθυνο να καταρτίζεται ένα πρόγραμμα τόσο γρήγορα. Δεν υπάρχουν τα επαρκή στοιχεία. Κατατέθηκε από την προηγούμενη διοίκηση.
      ΤΟΝΙΑ ΑΝΤΩΝΙΟΥ: Εσείς το καταθέσατε.
       ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η κατάρτιση ολοκληρώθηκε στις 4 Μαρτίου. Δεν το άλλαζε. Ολοκλήρωσε τη διαδικασία στις 4 Μαρτίου.
      ΕΥΑΓΓΕΛΟΣ ΑΡΓΥΡΗΣ: Ακριβώς δύο χρόνια.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λέω, λοιπόν, εγώ ότι αυτά τα στοιχεία τα οποία έλειπαν, κατατέθηκαν στη συνέχεια από τη δική μας Κυβέρνηση, από τη δική μας διοίκηση –πλήρη στοιχεία- και οδήγησαν στην ικανοποίηση αιτημάτων, όπως και της κ. Αντωνίου, η οποία προφανώς είχε δίκιο όταν μας κατηγορούσε ότι δεν έχει μπει η Φθιώτιδα. Δεν έχει μπει, όμως, η Φθιώτιδα, γιατί δεν έχει προβλεφθεί να μπει. Και λέω για το νομό της, επειδή είναι απέναντι.
      Το ίδιο ισχύει και για άλλους Βουλευτές οι οποίοι κάνουν την κριτική τους, αλλά βλέπουν ότι αυτά τα οποία λένε τελικώς δεν ισχύουν. Διότι η Κυβέρνησή μας καταφέρνει να επιλύει προβλήματα, που δημιούργησε η προηγούμενη, ή να καταβάλει αποζημιώσεις –έστω και καθυστερημένα- από ζημιές της δικής σας εποχής. 
      Για να καταλήξω, θέλω να πω το εξής: Η προτεραιότητά μας είναι να εφαρμόσουμε ένα πρόγραμμα ασφάλισης της αγροτικής παραγωγής, του φυτικού, του ζωικού κεφαλαίου κ.ο.κ. και να λύσουμε προβλήματα, όπως αυτά του παρελθόντος. Και αναφέρομαι στη δήλωση εκτροφής, η οποία οδήγησε σε μείωση των εσόδων. Λέτε, να κάνουμε τη δήλωση εκτροφής στη ζωική παραγωγή.  Έτσι λέτε. Ο ΕΛ.Γ.Α. έπαιρνε 11.500.000 ευρώ πριν κάνει τη δήλωση εκτροφής. Μόλις την έκανε, με τη δική σας «ρηξικέλευθη» πρόταση, εισέπραξε μόνο 4.500.000 ευρώ. Και το ξαναβλέπουμε το θέμα, διότι κάνετε λάθος. Είναι ο περιβόητος σχεδιασμός. Όλα τα κάνουμε με ένα σχεδιασμό. Αλίμονόμας, αν ακολουθήσουμε το δικό σας σχεδιασμό. Θα πέσει έξω ο ΕΛ.Γ.Α.. 
      Δεν μου απαντήσατε, όμως, για την αύξηση των εισφορών. Λέτε, μη δίνει ο προϋπολογισμός, μην κάνουμε δανεισμό, αλλά να μη βάζουμε και εισφορές. Πώς θα γίνει; Δεν το ξέρω.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εσείς το λέτε. 
      ΕΥΑΓΓΕΛΟΣ ΑΡΓΥΡΗΣ: Εσείς είστε Κυβέρνηση.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς, λοιπόν, που εφαρμόσατε μία διοίκηση επί είκοσι χρόνια που κυβερνήσατε τον τόπο, έχετε κάνει σοβαρά λάθη. Τα λάθη αυτά γίνονται σε εμάς παράδειγμα προς αποφυγήν. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κηρύσσεται περαιωμένη η συζήτηση της υπ’ αριθμόν 54/32/15.3.2006 επίκαιρης επερώτησης Βουλευτών του ΠΑ.ΣΟ.Κ., προς τον Υπουργό Αγροτικής Ανάπτυξης και Τροφίμων, σχετικά με τον ΕΛ.Γ.Α..
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 14 Μαρτίου 2006 και της Τετάρτης 15 Μαρτίου 2006 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάεων της Τρίτης 14 Μαρτίου 2006 και της Τετάρτης 15 Μαρτίου 2006 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα
      Με τη συναίνεση του Σώματος και ώρα 22.12΄ λύεται η συνεδρίαση για αύριο ημέρα Τρίτη 28 Μαρτίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 27-3-2006	ΣΕΛ. 4

