     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Β΄
     ΣΥΝΕΔΡΙΑΣΗ Ι΄
     Παρασκευή 14 Οκτωβρίου 2005
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Άδεια απουσίας των Βουλευτών κ. Γ. Παπαντωνίου και Χ. Καρύδη, σελ.
     2. Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της εισαγγελικής αρχής για τη χορήγηση αδειών άσκησης ποινικής δίωξης κατά Βουλευτών, σελ.
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Ανακοίνωση του δελτίου επικαίρων ερωτήσεων της Δευτέρας 17 Οκτωβρίου 2005, σελ.
     4. Συζήτηση επικαίρων ερωτήσεων:
     α) Προς τον Πρωθυπουργό: 
     i) σχετικά με τη δημιουργία εργοστασίου ηλεκτροπαραγωγής από λιγνίτη στη Μεσσηνία, σελ.
     ii) σχετικά με τις θέσεις της Κυβέρνησης σε θέματα διαφάνειας κ.λπ., σελ.
     β) Προς τον Υπουργό Υγείας και Κοινωνικής Αλληλεγγύης, σχετικά με τις προσλήψεις επικουρικών γιατρών στα Νοσοκομεία κ.λπ., σελ.
     γ) Προς τον Υπουργό Πολιτισμού σχετικά με τις απολύσεις εκτάκτων υπαλλήλων του Υπουργείου, σελ.
     δ) Προς την Υπουργό Εθνικής Παιδείας και Θρησκευμάτων: 
     i) σχετικά με τη διαβίβαση εγγράφου από την Πρυτανεία του Εθνικού Μετσόβιου Πολυτεχνείου προς τις σχολές του ιδρύματος, προσφοράς του ΝΑΤΟ, για εγγραφή φοιτητών στο Κέντρο Υποθαλάσσιων Ερευνών για ερευνητικό έργο κ.λπ., σελ.
     ii) σχετικά με τη χρηματοδότηση των Ανωτάτων Εκπαιδευτικών Ιδρυμάτων από ιδιωτικές πολυεθνικές εταιρίες για επιστημονική έρευνα κ.λπ., σελ.
     5) Συζήτηση επερώτησης σαράντα ενός (41) Βουλευτών του ΠΑΣΟΚ προς τον Υπουργό Δημόσιας Τάξης σχετικά με μαζικές διώξεις μέσω δυσμενών μεταθέσεων αξιωματικών της Ελληνικής Αστυνομίας, σελ.
     Γ. ΝΟΜΟΘΕΤΙΚΗ ΕΡΓΑΣΙΑ
     Κατάθεση Εκθέσεωv Διαρκών Επιτροπών:
     α) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Κώδικας Ιατρικής Δεοντολογίας», σελ.
     β) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Τροποποίηση διατάξεων του ν. 3187/2003 για τα Ανώτατα Στρατιωτικά Εκπαιδευτικά Ιδρύματα (ΑΣΕΙ)», σελ.
     ΟΜΙΛΗΤΕΣ
     Α. Επί των Επικαίρων Ερωτήσεων:
     ΑΛΑΒΑΝΟΣ Α., σελ.
     ΓΙΑΝΝΟΠΟΥΛΟΣ Α., σελ.
     ΓΡΗΓΟΡΑΚΟΣ Λ., σελ.
     ΚΑΡΑΜΑΝΛΗΣ Κ., σελ.
     ΚΑΝΕΛΛΗ Λ., σελ.
     ΚΩΝΣΤΑΝΤΟΠΟΥΛΟΣ Ν., σελ.
     ΜΠΟΛΑΡΗΣ Μ., σελ.
     ΤΑΛΙΑΔΟΥΡΟΣ Σ., σελ.
     ΤΑΤΟΥΛΗΣ Π., σελ.
     ΧΟΥΡΜΟΥΖΙΑΔΗΣ Γ., σελ.
     Β. Επί της Επίκαιρης Επερώτησης:
     ΚΟΥΤΣΟΥΚΟΣ Ι., σελ.
     ΜΑΝΩΛΑΚΗΣ Α., σελ.
     ΜΑΡΚΟΓΙΑΝΝΑΚΗΣ Χ., σελ.
     ΜΑΤΖΑΠΕΤΑΚΗΣ Σ., σελ.
     ΠΑΝΤΟΥΛΑΣ Μ., σελ.
     ΠΑΠΑΙΩΑΝΝΟΥ Μ., σελ.
     ΡΟΒΛΙΑΣ Κ., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ Ι΄
     Παρασκευή 14 Οκτωβρίου 2005
     Αθήνα, σήμερα στις 14 Οκτωβρίου 2005, ημέρα Παρασκευή και ώρα 11.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Πρόεδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ. 
     ΠΡΟΕΔΡΟΣ (Άννα Μπενάκη- Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Χριστιάνα Καλογήρου, Βουλευτή Λέσβου, τα εξής: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κοζάνης κ. ΙΩΑΝΝΗΣ ΒΛΑΤΗΣ κατέθεσε αναφορά, με την οποία ο Οδοντιατρικός Σύλλογος Κοζάνης ζητεί να εξαιρεθούν από την υποχρέωση αδειοδότησης τα απλά ακτινογραφικά οδοντιατρικά μηχανήματα.
     2) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία η Επιτροπή του ΣΑΑΚ Αιανής Κοζάνης ζητεί την ικανοποίηση αιτημάτων σχετικά με δικαιώματα μεταβίβασης κλήρου κ.λπ..
     3) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο Οδοντιατρικός Σύλλογος Κοζάνης ζητεί να εξαιρεθούν από την υποχρέωση αδειοδότησης τα απλά ακτινογραφικά οδοντιατρικά μηχανήματα.
     4) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία πρώην προσωπικό της Μονάδας Εθνοφυλακής του Νομού Κοζάνης διαμαρτύρεται για την απόλυσή του λόγω του ότι δεν υπηρέτησε στο στρατό ξηράς και ζητεί την αποκατάστασή του.
     5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία το Εργατοϋπαλληλικό Κέντρο Ζακύνθου ζητεί τη στελέχωση των υπηρεσιών των Δικαστηρίων της Ζακύνθου.
     6) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο κ. Χρήστος Μασταλούδης, εκδότης της Εφημερίδας «Νέοι Στόχοι» ζητεί να διανέμεται η εφημερίδα του, από το Ταχυδρομείο του Μενιδίου κάθε Πέμπτη.
     7) Οι Βουλευτές Α΄ Θεσσαλονίκης και Νομού Αττικής κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ αντίστοιχα, κατέθεσαν αναφορά με την οποία ο Σύνδεσμος Ξενοδοχοϋπαλλήλων Αθήνας – Πειραιά και Περιχώρων ζητεί την άμεση επίλυση εργασιακών αιτημάτων των μελών του.
     8) Οι Βουλευτές Α΄ Θεσσαλονίκης και Νομού Αττικής κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ αντίστοιχα, κατέθεσαν αναφορά, με την οποία ο Νομάρχης Κέρκυρας ζητεί υποστήριξη για την αναβάθμιση των δημοσίων υπηρεσιών και τη βελτίωση των υποδομών στο Νομό του.
     9) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία ο Αγροτικός Σύλλογος Πτελέου «Η Δήμητρα» ζητεί την άμεση καταβολή των αποζημιώσεων του προγράμματος FROST στους ελαιοπαραγωγούς της περιοχής,.
     10) Οι Βουλευτές Α΄ Θεσσαλονίκης και Β΄ Αθηνών κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ αντίστοιχα, κατέθεσαν αναφορά, με την οποία η Ένωση Ελλήνων Παραγωγών και Εμπόρων Σπόρων εκφράζει τις απόψεις της για τον τρόπο εφαρμογής της Νέας ΚΑΠ.
     11) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία η κυρία Σπυριδούλα Πορφύρη ζητεί  να ενημερωθεί σχετικά με τη διαδικασία προκήρυξης θέσεων εργασιακών συμβούλων στον ΟΑΕΔ Λακωνίας.
     12) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία ο Πρόεδρος του Τοπικού Συμβουλίου του Δημοτικού Διαμερίσματος Δεμετίου του Δήμου Αρκαλοχωρίου ζητεί την αποζημίωση των ελαιοπαραγωγών της περιοχής του για τις ζημιές που υπέστησαν λόγω δυσμενών καιρικών συνθηκών.
     13) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά, με την οποία ο Δήμαρχος Τριταίας Αχαΐας ζητεί τη στελέχωση και τον εξοπλισμό του Κέντρου Υγείας Ερυμανθείας.
     14) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία ζητεί να αποζημιωθούν οι ιδιοκτήτες των εκτάσεων που απαλλοτριώθηκαν για την κατασκευή του φράγματος «Παναγιώτικο» στο Νομό Μαγνησίας.
     15) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο κ. Νικόλαος Πάλλας, συνταξιούχος του Δημοσίου, ζητεί να υπαχθεί στις νέες ρυθμίσεις για τις συντάξεις του Δημοσίου.
     16) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά, με την οποία εκπαιδευτές γυμναστές διαμαρτύρονται για τον τρόπο διορισμού των ωρομίσθιων γυμναστών στα ολοήμερα σχολεία.
     17) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά, με την οποία η Ένωση Αγροτικών Συνεταιρισμών Ζακύνθου ζητεί την αλλαγή του τρόπου προσδιορισμού των δικαιούχων της επιδότησης ελαιολάδου κ.λπ.
     18) Οι Βουλευτές Αχαίας και Β΄ Αθηνών κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά, με την οποία το Εργατοϋπαλληλικό Κέντρο Ζακύνθου ζητεί τη στελέχωση των Υπηρεσιών των Δικαστηρίων της Ζακύνθου με το απαιτούμενο προσωπικό.
     19) Οι Βουλευτές Α΄ Αθηνών και Α΄ Αθηνών κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία η Επιτροπή κατά του Τεχνητού Νησιού στη Ν. Μάκρη Αττικής ζητεί να ανακληθεί η 2729/16-2-04 ΥΑ για τη χωροθέτηση και κατασκευή τεχνητού νησιού στον όρμο Μαραθώνα – Ν. Μάκρης.
     20) Οι Βουλευτές Α΄ Αθηνλων και Α΄ Πειραιώς κύριοι ΑΝΤΩΝΗΣ ΣΚΥΛΛΑΚΟΣ και  ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία ο Σύνδεσμος Ξενοδοχοϋπαλλήλων Αθήνας – Πειραιά και Περιχώρων αναφέρεται στα προβλήματα που θα αντιμετωπίσουν οι εργαζόμενοι στον «Αστέρα» εξαιτίας της παραχώρησης του ξενοδοχείου στο μεγάλο τουριστικό κεφάλαιο.
     21) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά, με την οποία οι Δήμαρχοι της Βόρειας Πιερίας ζητούν να συνεχίσει τη λειτουργία του ο Νέος Σιδηροδρομικός Σταθμός Αιγινίου Πιερίας.
     22) Οι Βουλευτές Α΄ Πειραιώς και Β΄ Πειραιώς κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα, κατέθεσαν αναφορά, με την οποία η Ομοσπονδία Βιοτεχνικών Σωματείων Αθήνας καταγγέλλει τη δικαστική δίωξη και καταδίκη του συνδικαλιστή Βασίλη Ριφουνά μετά από προσφυγή της Γαλλικής πολυεθνικής επιχείρησης «ΚΑΡΜΠΟΝ ΛΟΡΑΙΝ ΕΛΛΑΣ».
     23) Οι Βουλευτές Λέσβου και Α΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά, με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου «ΑΡΓΥΡΗΣ ΜΟΣΧΙΔΗΣ» διαμαρτύρεται για την ουσιαστική υποβάθμιση του 3ου Δημοτικού Σχολείου Μύρινας που σήμερα λειτουργεί ως 6/θέσιο, ενώ είναι οργανικά 8/θέσιο.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1096/9-8-05 ερώτηση της Βουλευτού κ. Ζέττας Μακρή δόθηκε με το υπ’ αριθμ. 151/31-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 15116/23-8-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κ. Ζ. Μακρή.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 1115/10-8-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 152/31-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 15401/29-8-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κ. Θ. Τζάκρη.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 1123/11-8-05 ερώτηση των Βουλευτών κυρίων Νικόλαου Γκατζή και Τάκη Τσιόγκα δόθηκε με το υπ’ αριθμ. 155/31-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας. διαβιβάζουμε συνημμένα το με αριθμ. πρωτ. 15402/29-8-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ), σε απάντηση της ανωτέρω ερώτησης των Βουλευτών κυρίων Ν. Γκατζή, Τ. Τσιόγκα.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 1125/11-8-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 157/31-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε η Βουλευτής κ. Ρ. Ζήση, σας διαβιβάζουμε συνημμένα το με αριθμ. πρωτ. 15404/29-8-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 1128/12-8-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 159/31-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε η Βουλευτής κ. Ε. Σχοιναράκη - Ηλιάκη, σας διαβιβάζουμε συνημμένα το με αριθμ. πρωτ. 15405/29-8-2005	έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 1375/23-8-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 178/31-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, για τα θέματα της αρμοδιότητάς μας, σας πληροφορούμε τα εξής:
     Η Συνεταιριστική Καπνοβιομηχανία Ελλάδος Α.Ε. (ΣΕΚΑΠ Α.Ε.) υπάγεται στο άρθρο 32 του Ν. 2810/2000 «Αγροτικές Συνεταιριστικές Οργανώσεις». Αρμόδιοι να αποφασίζουν για κάθε θέμα που αφορά τη διοίκησή της, τη διαχείριση της περιουσίας και των υποθέσεών της και την επιδίωξη του σκοπού της, είναι η Γενική Συνέλευση και το Διοικητικό της Συμβούλιο.
     Το Υπουργείο Αγροτικής Ανάπτυξης και Τροφίμων δεν έχει αρμοδιότητα επέμβασης στον τρόπο διοίκησης της εταιρίας.
     Ο Υφυπουργός
     Α. ΚΟΝΤΟΣ»
     7. Στην με αριθμό 1124/11-8-05 ερώτηση των Βουλευτών κυρίων Άγγελου Τζέκη, Τάκη Τσιόκγα και Νικολάου Γκατζή δόθηκε με το υπ’ αριθμ. 156/1-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσαν οι Βουλευτές κύριοι Α. Τζέκης, Τ. Τσιόγκας, Ν. Γκατζής, σας διαβιβάζουμε συνημμένα τα με αριθμ. πρωτ. 3058/24-8-2005 και 15403/29-8-2005 έγγραφα του Ειδικού Γραμματέα του Γ΄ ΚΠΣ και του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) αντίστοιχα.
     Όσον αφορά τη ρύθμιση αγροτικών χρεών προς την ΑΤΕ, αρμόδιο ν΄ απαντήσει, ως εποπτεύον την ΑΤΕ, είναι το Υπ. Οικονομίας και Οικονομικών, προς το οποίο κοινοποιείται το παρόν έγγραφό μας με αντίγραφο της ερώτησης.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 2115/14-9-05 ερώτηση της Βουλευτού  κ. Ασημίνας Ξηροτύρη-Αικατερινάρη δόθηκε με το υπ’ αριθμ. Β13-493/29-9-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμ. 2115/14-9-05, ερώτηση που κατέθεσε στη Βουλή των Ελλήνων η Βουλευτής κ. Ασ. Ξηροτύρη-Αικατερινάρη με θέμα «Μεγάλης κλίμακας νοθεία στα αλκοολούχα ποτά», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης σας επισυνάπτουμε το με αριθ. πρωτ. 15166/28-9-2005 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.)
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 1884/7-9-05 ερώτηση της Βουλευτού  κ. Τόνιας Αντωνίου δόθηκε με το υπ’ αριθμ. Β-1871/28-9-05 έγγραφο από τον Υπουργό  Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1884/7-9-2005 που κατέθεσε στη Βουλή η Βουλευτής κ. Τόνια Αντωνίoυ, σχετικά με τη χρησιμοποίηση σκύρων με αμίαντο σε έργα επίστρωσης σιδηροδρομικών γραμμών, σας διαβιβάζουμε το με αριθμό 649884/15-9-2005 έγγραφο του Οργανισμού Σιδηροδρόμων Ελλάδος (Ο.Σ.Ε.) με τα συνημμένα του, με το οποίο παρέχονται στοιχεία και πληροφορίες για το θιγόμενο θέμα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 2151/15-9-05 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. ΤΚΕ/Φ2/18576/28-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 2151/15-9-2005, που κατέθεσε στη Βουλή ο Βουλευτής κ. Μιχάλης Καρχιμάκης, σχετικά με το αριθ. Πρωτ. 998/25.1.05 έγγραφο (με συνημμένα δικαιολογητικά) του Δήμου Ιεράπετρας προς το ΑΣΕΠ, προκειμένου να αποφανθεί για το αν οι συμβάσεις μεταξύ των οποίων και τέσσερις ατόμων με αναπηρίες, μπορούν να μετατραπούν σε αορίστου χρόνου βάσει του Π.Δ. 164/2004, σας γνωρίζουμε τα εξής:
     Όσον αφορά στην εφαρμογή των διατάξεων του Π.Δ. 164/04 από το ΑΣΕΠ, αποτελεί ευθύνη του ΑΣΕΠ, το οποίο, ως ανεξάρτητη αρχή συνταγματικώς κατοχυρωμένη, δεν υπόκειται στον έλεγχο ή στις οδηγίες κανενός κυβερνητικού οργάνου ή διοικητικής αρχής.
     Επιπρόσθετα, για πληρέστερη ενημέρωσή σας, διαβιβάσαμε την ερώτηση προς το ΑΣΕΠ και σας αποστέλλουμε συνημμένα το, με αριθ. πρωτ. 35336/22-9-05, έγγραφό του.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     11. Στην με αριθμό 1869/7-9-05 ερώτηση της Βουλευτού  κ. Θεοδώρας Τζάκρη δόθηκε με το υπ’ αριθμ. 292/20-9-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 7/09/2005 ερώτησης της Βουλευτή κ. Θεοδώρας Τζάκρη, σας διαβιβάζουμε, συνημμένα, το υπ' αριθμ. 2476/15-09-2005 έγγραφο της Ελληνικής Ομοσπονδίας ΤΑΕΚΒΟΝΤΟ, όπως αυτό διαβιβάστηκε από τον Πρόεδρο και τον Γενικό Γραμματέα της υπόψη Ομοσπονδίας στο αρμόδιο τμήμα Υγρού Στίβου και Βαρέων Αθλημάτων της Γενικής Γραμματείας Αθλητισμού.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 1982/9-9-05 ερώτηση του Βουλευτή  κ. Δημητρίου Ρέππα δόθηκε με το υπ’ αριθμ. 90947/ΙΗ/27-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1982/9-9-05, την οποία κατέθεσε ο Βουλευτής κ. Δημ. Ρέππας, σχετικά με την ανάπτυξη των εγκαταστάσεων του Παν/μίου Πελοποννήσου στη Τρίπολη, σας γνωρίζουμε τα ακόλουθα:
     Στο ΠΕΠ Πελοποννήσου, έχει κατατεθεί πρόταση η οποία έχει αξιολογηθεί θετικά, για ανέγερση του προαναφερόμενου Ιδρύματος, συνολικού προϋπολογισμού 8.062.250.00 Ευρώ. Η περαιτέρω διαδικασία (έκδοση απόφασης ένταξης του έργου και υλοποίησής του) είναι ευθύνη της Περιφέρειας Πελοποννήσου και του Παν/μίου.
     Επισημαίνεται ότι στην ερώτηση με αριθμό 8759/11-3-05, που αφορά στο Παν/μιο Πελοποννήσου, έχουμε απαντήσει με το αριθμ. 27311-IΗ/4-4-05 έγγραφό μας, σύμφωνα με την προθεσμία που ορίζεται στο άρθρο 126 παράγραφο 4 του Κανονισμού της Βουλής.
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»
     13. Στην με αριθμό 1748/1-9-05 ερώτηση του Βουλευτή  κ. Βύρωνα Πολύδωρα δόθηκε με το υπ’ αριθμ. 86974/ΙΗ/27-9-05 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην με αριθμό 1748/1-9-05 ερώτηση την οποία κατέθεσε ο Βουλευτής κ. Βύρ. Πολύδωρας που αφορά στη χρήση του πολυτονικού συστήματος και για τα θέματα της αρμοδιότητάς μας σας γνωρίζουμε τα ακόλουθα:
     α) Σε ό,τι αφορά στην εκπαιδευτική διαδικασία είναι γνωστό ότι το πολυτονικό σύστημα διδάσκεται στη Δευτεροβάθμια Εκπ/ση μέσω του μαθήματος των Αρχαίων Ελληνικών.
     β) Σε ό,τι αφορά στο γραπτό λόγο των Ελλήνων πολιτών στη δημόσια και ιδιωτική τους ζωή, είναι προφανές ότι ο καθένας είναι ελεύθερος να χρησιμοποιεί το τονικό και γραμματικό σύστημα που επιλέγει σύμφωνα με τα προσωπικά του κριτήρια.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     14. Στην με αριθμό 1918/8-9-05 ερώτηση του Βουλευτή  κ. Ιωάννη Δριβελέγκα δόθηκε με το υπ’ αριθμ. 48394/28-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης και στο πλαίσιο των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α. δεν έχει τη δυνατότητα χρηματοδότησης των ΟΤΑ α΄ και β΄ βαθμού σε περίπτωση εκτεταμένων ζημιών από θεομηνίες. Τα ποσά που διατίθενται είτε από τα προγράμματα είτε από τον ειδικό λογαριασμό που διαχειρίζεται το Υπουργείο, είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
     Το ΥΠΕΣ.Δ.Δ.Α., στο πλαίσιο των χρηματοδοτικών του δυνατοτήτων και της ιεράρχησης των αναγκών για το έτος 2005, θα εξετάσει τη χρηματοδότησης του Δήμου Πολυγύρου, Ν. Χαλκιδικής.
     Ο Υφυπουργός
     Α. ΝΑΚΟΣ»
     15. Στην με αριθμό 1925/8-9-05 ερώτηση του Βουλευτή κ.Νικολάου Δένδια δόθηκε με το υπ’ αριθμ. 3345Β/3-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     - «Στο πλαίσιο της νόμιμης διαδικασίας, τηρήθηκαν και στην περίπτωση της πρώην Κοινότητας Κάτω Κορακιάνας και σήμερα Δημ. Διαμέρισμα του Δήμου Φαιάκων του νομού Κέρκυρας όλες, οι προβλεπόμενες διατυπώσεις δημοσιότητας για την ενημέρωση των δικαιούχων.
     Σχετικά δε με το θέμα του εντοπισμού των ακινήτων, καταβλήθηκε κάθε δυνατή τεχνικά προσπάθεια για την επίλυσή του, αλλά σε ορισμένες περιπτώσεις, ειδικά στις αγροτικές περιοχές, οι δυνατότητες ήσαν περιορισμένες λόγω ανεπάρκειας των στοιχείων που, είχαν προσκομιστεί από τους δικαιούχους.
     - Η τροποποίηση του περιεχομένου των αρχικών εγγραφών στα κτηματολογικά βιβλία υπό το ισχύον σήμερα νομικό καθεστώς επιτρέπεται με ορισμένες προϋποθέσεις. Επειδή στην πράξη διαπιστώθηκε ότι η διαδικασία διορθώσεων των αρχικών εγγραφών θα πρέπει σε συγκεκριμένες κατηγορίες περιπτώσεων να γίνει περισσότερο λειτουργική και ελαστική, επιχειρήθηκε από τους αρμόδιους φορείς η καταγραφή όλων σχετικών περιπτώσεων και αξιολόγηση όλων των προτάσεων για την τροποποίηση του ισχύοντος θεσμικού πλαισίου. Στο πλαίσιο αυτό, μαζί με άλλες αναγκαίες ρυθμίσεις για την βελτίωση της νομοθεσίας περί Κτηματολογίου, θα δοθούν οι δέουσες λύσεις. Θα πρέπει πάντως να τονιστεί ότι στις περιπτώσεις που απαιτείται η έκδοση δικαστικής απόφασης για τη διόρθωση μιας εγγραφής, αυτό σε καμία περίπτωση δεν συνεπάγεται αναστολή των συναλλαγών.
     Σχετικά δε με το διορισμό του Κτηματολογικού Δικαστή, η διάταξη του άρθρου 16§5 του ν. 2664/1998 προβλέπει ότι μέχρι το διορισμό του οι αντιρρήσεις υποβάλλονται στο Μονομελές Πρωτοδικείο της περιφέρειας του Κτηματολογικού Γραφείου, που δικάζει κατά τη διαδικασία της εκουσίας δικαιοδοσίας.
     - Με την υπ αρ. 5469/4-2-2004 Κ.Υ.Α. των Υπουργών ΠΕ.ΧΩ.Δ.Ε και Δικαιοσύνης (ΦΕΚ 314/11-2-2004 τ. Β΄) ανατέθηκε στην εταιρεία «KTHMATOΛOΓlO Α.Ε.» η κεντρική υποστήριξη των Υποθηκοφυλακείων (κατά τη μεταβατική περίοδο λειτουργίας τους ως Κτηματολογικών Γραφείων) αναφορικά με την τήρηση των κτηματολογικών διαγραμμάτων του άρθρου 3§2 περ. α του ν. 2664/1998, η οποία περιλαμβάνει, μεταξύ άλλων, τη διόρθωσή τους στις περιπτώσεις που προβλέπονται από τα άρθρα 17 έως και 20 του ιδίου νόμου. Η υποστήριξη αυτή περιορίζεται σε τεχνικά θέματα ενημέρωσης των κτηματολογικών διαγραμμάτων, συμπεριλαμβανομένων εκείνων της διόρθωσης των γεωμετρικών στοιχείων των ακινήτων (με τη διαδικασία του άρθρου 19§2 του ν. 2664/1998). Η υποστήριξη αυτή γίνεται με τον καλύτερο δυνατό τρόπο στο μεταβατικό αυτό στάδιο, μέχρις ότου ιδρυθούν και στελεχωθούν οριστικά κτηματολογικά γραφεία.
     - Σύμφωνα με τις εν λόγω διατάξεις, οι δαπάνες για τη μισθοδοσία και τις ασφαλιστικές εισφορές του προσωπικού αυτού βαρύνουν τον άμισθο Υποθηκοφύλακα, ο οποίος είναι κατά νόμο αρμόδιος για να διενεργήσει την πρόσληψή του. Στα έμμισθα και μόνο Υποθηκοφυλακεία, κατά την μεταβατική λειτουργία των οποίων ως Κτηματολογικών Γραφείων, η «KTHMATOΛOΓlO Α.Ε.» βαρύνεται εκ του νόμου με την υποχρέωση υποστήριξής τους, υπάρχει δυνατότητα ενίσχυσής τους με προσωπικό που διαθέτει ειδικές τεχνικές γνώσεις σύνταξης και τήρησης κτηματολογικών στοιχείων. Στα άμισθα Υποθηκοφυλακεία όμως αποτελεί ευθύνη και αρμοδιότητα του Υποθηκοφύλακα η αξιολόγηση τόσο των αναγκών όσο και των συνθηκών πρόσληψης του εν λόγω προσωπικού.
     - Στην παρούσα φάση έχει ολοκληρωθεί η διαδικασία κτηματογράφησης σε 201 Ο.Τ.Α., που είχαν συμπεριληφθεί στο Α Β Πιλοτικό και 1ο Κύριο Πρόγραμμα και λειτουργούν 70 Κτηματολογικά Γραφεία, στα οποία υπάγονται οι εν λόγω κτηματογραφημένες περιοχές. Ο ρυθμός ολοκλήρωσης της κτηματογράφησης είναι σταθερός και εντατικός, η δε έναρξη ισχύος του Κτηματολογίου σε καθεμία περιοχή σηματοδοτεί την αντικατάσταση του υφισταμένου σήμερα συστήματος μεταγραφών και υποθηκών από ένα πιο αξιόπιστο κτηματοκεντρικό σύστημα, με το οποίο για πρώτη φορά ταυτοποιούνται τα ακίνητα και οι δικαιούχοι τους.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     16. Στην με αριθμό 1999/12-9-05 ερώτηση του Βουλευτή κ. Κωνσταντίνου Τσιπλάκη  δόθηκε με το υπ’ αριθμ. 3358/17-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, και όπως πληροφορούμαστε από τον αρμόδιο Γενικό Γραμματέα της Περιφέρειας Κεντρικής Μακεδονίας, σας ενημερώνουμε ότι:
     Α) Μονάδα καθαρισμού αποβλήτων Β.Ι.Π.Ε. Σερρών.
     Σύμφωνα με την Δ.Ε.Υ.Α.Σ. ως αρμόδιου φορέα για το θέμα, η υπάρχουσα εγκατάσταση επεξεργασίας λυμάτων Σερρών, μπορεί να υποδεχθεί τα λύματα της Β.Ι.Π.Ε.. Η υποδοχή των λυμάτων μπορεί να γίνει με ορισμένες προϋποθέσεις.
     Με τα παραπάνω δεδομένα, δεν τίθεται θέμα κατασκευής μεμονωμένης μονάδας επεξεργασίας των αποβλήτων της Β.Ι.Π.Ε..
     Β) Κατασκευή ανισόπεδου κόμβου σύνδεσης της Β.Ι.Π.Ε. με την Ε.Ο. Σερρών Προμαχώνα.
     Το κυκλοφοριακό πρόβλημα της συγκεκριμένης περιοχής είναι γνωστό στην Περιφέρεια Κ.Μ..
     Από τις αρμόδιες υπηρεσίες (Δ.Δ.Ε./Π.Κ.Μ. και Δ.Ε.Κ.Ε./Π.Κ.Μ.) δόθηκε κάποια προσωρινή λύση, η οποία-όμως δεν ικανοποίησε τους χρήστες και στη συνέχεια ακυρώθηκε (Αύγουστος 2005).
     Κατόπιν τούτου αποφασίσθηκε η σύνταξη μελέτης οριστικής λύσης για κατασκευή ανισόπεδου κόμβου και θα ζητηθεί χρηματοδότηση από το Π.Δ.Ε. 2006.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     17. Στην με αριθμό 2013/13-9-05 ερώτηση του Βουλευτή κ. Ευάγγελου Αργύρη δόθηκε με το υπ’ αριθμ. 3361Β/7-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ως άνω ερώτησης, σας γνωρίζουμε τα εξής όπως ενημέρωσε η καθ' ύλην αρμόδια υπηρεσία Διεύθυνση ΠΕ.ΧΩ. Ιωαννίνων:
     1. Για τη χωροθέτηση του ΧΥΤΑ της 1ης ενότητας της Περιφέρειας Ηπείρου (Ν. Ιωαννίνων), έχει εκδοθεί η με αριθμό 3291/5-7-2005 προβλεπόμενη από τη διαδικασία του Ν. 165086 γνωμοδότηση για την περιβαλλοντική εκτίμηση και αξιολόγηση με βάση τις ανατεθείσες το 2002 μελέτες του Περιφερειακού Σχεδιασμού Διαχείρισης Στερεών Αποβλήτων και του εντοπισμού χώρων κατασκευής Χ.Υ.Τ.Α. Νομού Ιωαννίνων, την αναθεώρηση του Περιφερειακού Σχεδιασμού που εγκρίθηκε από το Περιφερειακό Συμβούλιο και τις γνωμοδοτήσεις Υπηρεσιών.
     Τα ακριβή όρια της εν λόγω θέσης και με συγκεκριμένες συντεταγμένες, αποτυπώνονται στην παρούσα φάση κατά την οποία συντάσσεται η Μ.Π.Ε. για την έγκριση περιβαλλοντικών όρων, η δε διοίκηση θα έχει οριστική δεσμευτική άποψη μετά την αξιολόγηση αυτής, αφού φυσικά τηρηθούν οι προβλεπόμενες διαδικασίες δημοσιοποίησης και γνωμοδοτήσεων.
     2. Σε ό,τι αφορά τη μελέτη που είχε εκπονηθεί το 1996 για την περιοχή Τζουμέρκων, δεν είχε εγκριθεί από το Υ.ΠΕ.ΧΩ.Δ.Ε. και κατά συνέπεια δεν είναι δεσμευτική.
     Το προστατευτέο αντικείμενο θα καθοριστεί με την ολοκλήρωση της Β' φάσης της υπό εκπόνηση νέας ειδικής περιβαλλοντικής μελέτης που περιλαμβάνει τμήματα της Ηπείρου και της Θεσσαλίας, αφού τηρηθούν οι διαδικασίες των διατάξεων των άρθρων 18-21 του ν. 1650/1986, όπως αυτές ισχύουν σήμερα.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     18. Στην με αριθμό 2032/13-9-05 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 3368Β/7-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και σε ό,τι αφορά στα θέματα αρμοδιότητας του Υ.ΠΕ.ΧΩ.Δ.Ε. σας γνωρίζουμε τα εξής:
     Η περιοχή «Δάσος Στροφυλιάς – λ/θ Κοτυχίου» περιλαμβάνεται στους υγρότοπους διεθνούς ενδιαφέροντος, οι οποίοι προστατεύονται σύμφωνα με τη συνθήκη Ραμσάρ. Με την Κ.Υ.Α 66289 (Φ.Ε.Κ. 506/Β΄/9-7-93), διετούς διάρκειας, η οποία παρατάθηκε για ένα ακόμη χρόνο με την Κ.Υ.Α 68246/2499 (Φ.Ε.Κ. 303/Β΄/6-5-96), όπως προβλέπεται στο ν.1650186, θεσπίσθηκαν τα εξειδικευμένα για την περιοχή αναγκαία μέτρα περιβαλλοντικής προστασίας. Η ισχύς της εν λόγω Κ.Υ.Α. έχει λήξη, όμως η ανάγκη προστασίας της περιοχής εξακολουθεί υφιστάμενη βάσει της εθνικής, κοινοτικής και διεθνούς νομοθεσίας και νομολογίας του ΣτΕ.
     Έχει ολοκληρωθεί η μελέτη με τίτλο "Πρόγραμμα αντιμετώπισης περιβαλλοντικών προβλημάτων και σύστημα λειτουργίας προστατευόμενης περιοχής λ/θ Κοτυχίου - Δάσους Στροφυλιάς", στο πλαίσιο της οποίας εκπονήθηκε Ειδική Περιβαλλοντική Μελέτη (Ε.Π.Μ.) που αποτελεί, σύμφωνα με το ν.1650/86, προϋπόθεση για την έκδοση της Κ.Υ.Α. (σύμφωνα με το ν.3044/2002) καθορισμού δεσμεύσεων στις επιτρεπόμενες χρήσεις γης, όρους και περιορισμούς δόμησης, καθώς και το σύστημα διαχείρισης της περιοχής.
     Το σχέδιο Κ.Υ.Α. και η εγκεκριμένη από το Υ.ΠΕ.ΧΩ.Δ.Ε. Ε.Π.Μ. διαβιβάσθηκαν στα Νομαρχιακά Συμβούλια Αχαίας και Ηλείας για γνωμοδότηση σύμφωνα με όσα προβλέπονται από την Υ.Α. 71961/3670 (Φ.Ε.Κ. 541/Δ/19-7-91). Η διαδικασία της γνωμοδότησης έχει ολοκληρωθεί πρόσφατα και ήδη το Υ.ΠΕ.ΧΩ.Δ.Ε. αξιολογεί τις προτάσεις για τη σύνταξη του τελικού σχεδίου Κ.Υ.Α.
Ο κανονισμός λειτουργίας υπηρεσιών και προσωπικού του Φορέα Διαχείρισης Κοτυχίου - Στροφυλιάς βρίσκεται στην διαδικασία των τελικών υπογραφών.
Όσον αφορά στις υποδομές που έχουν δημιουργηθεί σας γνωρίζουμε ότι οι αυτές αξιοποιούνται από το πρόγραμμα Life που εκτελείται στην περιοχή και θα συνεχιστεί η αξιοποίησή τους μετά από τη δημοσίευση του ανωτέρω κανονισμού και την λειτουργία των υπηρεσιών του Φορέα Διαχείρισης.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»)
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 17 Οκτωβρίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παραγράφος 4 του Κανονισμού της Βουλής)
     1. Η με αριθμό 100/10-10-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Απασχόλησης και Κοινωνικής Προστασίας, σχετικά με το διορισμό εκπαιδευτικών στον ΟΑΕΔ.
     2. Η με αριθμό 112/11-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την καταβολή των αποζημιώσεων στους βαμβακοπαραγωγούς για τις ζημιές που υπέστησαν στην παραγωγή από το πράσινο σκουλήκι κλπ.. 
     Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παραγράφος 4 του Κανονισμού της Βουλής)
     1. Η με αριθμό 97/10-10-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιλτιάδη Παπαϊωάννου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη νομιμοποίηση μεταναστών κλπ. 
     2. Η με αριθμό 113/11-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς την Υπουργό Εθνικής Παιδείας και Θρησκευμάτων, σχετικά με την καθυστέρηση στο διορισμό καθηγητών μουσικών οργάνων στα σχολεία. 
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Πρώτη θα συζητηθεί η τρίτη με αριθμό 96/3/6-10-2005 επίκαιρη ερώτηση του πρώτου κύκλου του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τη δημιουργία εργοστασίου ηλεκτροπαραγωγής από λιγνίτη στη Μεσσηνία. 
     Η επίκαιρη ερώτηση του κ. Αλαβάνου έχει ως εξής:
     «Στη Ρυθμιστική Αρχή Ενέργειας έχει κατατεθεί και εξετάζεται αίτηση της Εταιρείας «Ελληνική Ενέργεια Ηρακλής» του ομίλου Παρασκευαϊδη για τη δημιουργία θερμικού σταθμού ηλεκτροπαραγωγής ισχύος 600MW με καύσιμο λιγνίτη. Η προτεινόμενη επένδυση έχει συναντήσει την ομόφωνη και κατηγορηματική αντίθεση όλων ανεξαιρέτως των φορέων και παραγόντων της Μεσσηνίας και έχει αναστατώσει την τοπική κοινωνία, που κινητοποιείται για την άμεση ματαίωση κάθε σκέψης υλοποίησης του μεγαλεπήβολου επενδυτικού σχεδίου. 
     Η δημιουργία του εργοστασίου στην περιοχή της Κορώνης θα οδηγήσει σε οικονομική καταστροφή την τοπική οικονομία, η οποία στηρίζεται στον τουρισμό και τη γεωργία, θα επιφέρει σοβαρή περιβαλλοντική καταστροφή και έρχεται σε αντίθεση και με την κοινοτική οδηγία (92/43/ΕΟΚ) για τις περιοχές «NATURA» και με τις υποχρεώσεις της χώρας μας για τον περιορισμό εκπομπών του διοξειδίου του άνθρακα και εν γένει των ρύπων από τα ορυκτά καύσιμα (συνθήκη του Κιότο).
     Δεδομένου ότι το θέμα είναι πολιτικό και όχι μόνο τεχνοκρατικό, για το οποίο θα αποφασίσει η Ρ.Α.Ε., ερωτάται ο Πρωθυπουργός:
     Προτίθεται να δηλώσει σήμερα ότι, ανεξαρτήτως της όποιας απόφασης της Ρ.Α.Ε., δεν επιθυμεί τη δημιουργία λιγνιτωρυχείου και μονάδας παραγωγής ενέργειας στην περιοχή της Κορώνης Μεσσηνίας, όπως απαιτεί η κοινή λογική και ζητούν ομόφωνα όλοι οι πολιτικοί και κοινωνικοί φορείς και σύσσωμη η τοπική κοινωνία;».
     Ο κύριος Πρωθυπουργός έχει το λόγο. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κύριε Πρόεδρε του Συνασπισμού, η υπόθεση για την οποία με ρωτάτε έχει ήδη λήξει με απόφαση του Υπουργού Ανάπτυξης. Ήταν μια απόφαση που ελήφθη ύστερα από τη σχετική γνωμοδότηση της ΡΑΕ, η οποία τοποθετήθηκε αρνητικά στο αίτημα για επένδυση ηλεκτροπαραγωγής με πρώτη ύλη το λιγνίτη στη Μεσσηνία. Ήταν μάλιστα μια γνωμοδότηση με πλήρη θεμελίωση. 
     Ρωτάτε, όμως, αν ήμουν έτοιμος να απαντήσω αρνητικά, πριν καν ολοκληρωθούν οι σχετικές διαδικασίες. 
     Ρωτάτε αν ήμουν έτοιμος να παραμερίσω την ανεξάρτητη αρχή, αν ήμουν έτοιμος να αγνοήσω την καθ’ ύλην αρμόδια αρχή και τους ισχύοντες νόμους. Αυτή είναι η ουσία.
     Θέλω λοιπόν να απαντήσω ευθέως. Έχουμε συντεταγμένη Πολιτεία και έχουμε όλοι υποχρέωση, όπου και αν βρισκόμαστε, να σεβόμαστε και να τηρούμε τους νόμους. Αυτό ακριβώς κάνουμε, αυτόν το δρόμο ακολουθούμε. Εγώ πιστεύω ακράδαντα ότι αλλιώτικα δεν γίνεται ούτε μπορεί να γίνει. Βεβαίως ακούμε τους πολίτες, βεβαίως ακούμε και σεβόμαστε τους ανθρώπους της Αυτοδιοίκησης. Αυτά είναι ξεκάθαρα. Το ίδιο όμως σαφές, το ίδιο ξεκάθαρη είναι και η επιμονή, η προσήλωσή μας στη νομιμότητα και στη διαφάνεια.
     (Χειροκροτήματα από την πτέρυγα της Νέας Δημοκρατίας)
     Όπως επίσης και η προσπάθεια, η δύσκολη προσπάθεια να δημιουργήσουμε ένα υγιές επενδυτικό κλίμα, πάντοτε βεβαίως με σεβασμό στο περιβάλλον. Βασικός στόχος όμως της οικονομικής και αναπτυξιακής πολιτικής είναι να δημιουργηθούν νέες επενδύσεις, νέες επιχειρήσεις, νέες δουλειές, νέες θέσεις εργασίας, να υπάρχει δυναμική, να υπάρχει βιώσιμη ανάπτυξη και μάλιστα σε ολόκληρη τη χώρα.
     Έρχομαι τώρα στην πολύ συγκεκριμένη υπόθεση. Στις 13 Απριλίου του 2005 η εταιρεία «Ελληνική Ενέργεια-Ηρακλής Α.Ε.Β.Ε.» υπέβαλε αίτηση στη ΡΑΕ για την κατασκευή στη Μεσσηνία μονάδας ηλεκτροπαραγωγής με πρώτη ύλη το λιγνίτη που θα είχε εγκατεστημένη ισχύ 600 mw. Η αίτηση αυτή, σύμφωνα με τους νόμους, έπρεπε πριν από όλα να εξεταστεί από τη ΡΑΕ, η οποία όφειλε να υποβάλει σχετική γνωμοδότηση στο Υπουργείο Ανάπτυξης και αυτό ακριβώς έγινε. Στις 11 Οκτωβρίου, πριν από ελάχιστες ημέρες, η Ρ.Α.Ε. αξιολογώντας όλα τα δεδομένα γνωμοδότησε αρνητικά στον Υπουργό Ανάπτυξης και ο κ. Σιούφας δεν έκανε αποδεκτή την αίτηση της εταιρείας για τη χορήγηση της άδειας. Αυτή είναι όλη η υπόθεση.
     Ξέρω ότι η δημοσιοποίηση της αίτησης που υποβλήθηκε, όπως το ξέρετε και εσείς και το ξέρουμε όλοι για αυτήν τη συγκεκριμένη πρόταση επένδυσης, είχε ως αποτέλεσμα πράγματι να αντιδράσουν και μάλιστα έντονα η Νομαρχιακή Αυτοδιοίκηση, η Τοπική Αυτοδιοίκηση και βεβαίως πάρα πολλοί πολίτες κάτοικοι της περιοχής, υπογραμμίζοντας ότι ενδεχομένως η υλοποίησή της θα οδηγούσε σε περιβαλλοντική υποβάθμιση της περιοχής, των γύρω περιοχών και θα δημιουργούσε προβλήματα στην τουριστική ανάπτυξη του νομού. Όμως, οφείλω να τονίσω ότι η Κυβέρνηση όφειλε να τηρήσει και στο θέμα αυτό απόλυτα υπεύθυνη στάση και αυτό κάναμε. Αυτό έγινε και αυτό έπρεπε να γίνει. 
     Η στάση αυτή ήταν επιβεβλημένη για μια σειρά από λόγους. Πρώτον, σύμφωνα με τη νομοθεσία για τις αιτήσεις που αφορούν την κατασκευή μονάδων ηλεκτροπαραγωγής απαιτείται πριν από την τελική απόφαση της Κυβέρνησης, του Υπουργείου Ανάπτυξης στη συγκεκριμένη περίπτωση, η γνωμοδότηση της ανεξάρτητης αρχής, της Ρ.Α.Ε.. Ξεκάθαρα. Αν συνεπώς το Υπουργείο Ανάπτυξης ανακοίνωνε οποιαδήποτε θέση πριν ή παρά τη γνωμοδότηση της Ρ.Α.Ε., τότε ουσιαστικά θα καταργούσε τη νομοθεσία και αυτό δεν μπορούσε να γίνει. Ούτε έγινε ούτε πρέπει να γίνεται.
     Το δεύτερο είναι ότι η Κυβέρνηση σέβεται όλους τους υποψήφιους επενδυτές. Εδώ γίνεται μια μεγάλη προσπάθεια, εργαζόμαστε εντατικά για να προσελκύσουμε επενδύσεις κλίμακας στη χώρα, ειδικά μάλιστα στο χώρο της ενέργειας, με ένα σύγχρονο θεσμικό πλαίσιο που ενθαρρύνει και τις επενδύσεις του ιδιωτικού τομέα. Γνωρίζετε άλλωστε ότι ανοίγουμε τις αγορές ηλεκτρισμού και φυσικού αερίου. Έχουμε πάρα πολλές φορές τονίσει ότι για να προωθηθούν οι μεγάλες επενδύσεις απαιτείται σύγχρονο νομοθετικό πλαίσιο, πιστή τήρηση της νομοθεσίας και βεβαίως συνεργασία και συνεννόηση με τις τοπικές κοινωνίες. Αυτή είναι όλη η υπόθεση. 
     Νομίζω ότι είναι ξεκάθαρο, «έχει κλείσει η υπόθεση», αλλά αισθάνθηκα την ανάγκη να σας εξηγήσω τους λόγους για τους οποίους ακολουθήθηκε και έπρεπε να ακολουθηθεί η συγκεκριμένη διαδικασία.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κυρία Πρόεδρε. 
     Κατ’ αρχάς εισαγωγικά, κύριε Πρωθυπουργέ, να πω ότι σας καλωσορίζω. Ενάμιση χρόνο ο Συνασπισμός Ριζοσπαστικής Αριστεράς σχεδόν κάθε εβδομάδα έχει ερώτηση προς τον Πρωθυπουργό. Πιστεύαμε ότι ήταν σωστό και επιμείναμε. Πιστεύω ότι δεν είναι εξαίρεση του κανόνα αυτή η πρώτη δυνατότητα συζήτησης με τον Πρωθυπουργό που είναι και για όφελος της Αντιπολίτευσης και για όφελος της Κυβέρνησης που μπορεί να εξηγήσει τις θέσεις της και κυρίως να αναδειχθούν μεγάλα ζητήματα, όπως με τις δύο ερωτήσεις που έχει σήμερα ο Συνασπισμός Ριζοσπαστικής Αριστεράς.
     Στο θέμα που αναφέρεσθε θέλω να πω ότι μία εβδομάδα πριν γυρνώντας τα χωριά της Μεσσηνίας τους είπα «θα παλέψουμε, ξεκινήσαμε τον αγώνα, δεν θα γίνει αυτή η επένδυση». Και χαίρομαι που σε σύντομο διάστημα γίνεται σαφές αυτό. Πρέπει να γίνει ακόμη πιο σαφές διότι ο επενδυτής έχει τη δυνατότητα ένστασης στη Ρυθμιστική Αρχή Ενέργειας. 
     Θέλω να πιστεύω ότι η τοποθέτηση του Υπουργού Ανάπτυξης που αναφέρεται, δεσμεύει την Κυβέρνηση, και μετά την ένσταση. Σε όσα είπαμε ότι η Κυβέρνηση σέβεται τη νομοθεσία, θέλω να πω ότι υπάρχει νομοθεσία σχετικά με τις περιοχές «NATURA», όπως στη Μεσσηνία που δεν επιτρέπεται να γίνονται εργοστάσια λιγνίτη.
     Η πρώτη συμπληρωματική μου ερώτηση είναι εάν καλύπτει πλήρως πια την Κυβέρνηση αυτή η θέση και αν προβλέπει ότι ουδείς επενδυτής θα αγγίξει αυτό το χώρο, που ευνοεί την τουριστική και γεωργική ανάπτυξη και ότι θα θεωρηθούν στρατηγικά αποθέματα και ψυχρή ενεργειακή εφεδρεία της χώρας. 
     Θα ήθελα όμως με την ευκαιρία να σας αναφέρω τη μελέτη της WWF όπου έχει αναφέρει τις «dirty thirty», τις τριάντα πιο βρωμερές και ρυπογόνους βιομηχανίες της Ευρώπης, ανάμεσα στις οποίες είναι πρώτη μια ελληνική βιομηχανία λιγνίτη του Αγίου Δημητρίου Κοζάνης και τέταρτη μια επίσης ελληνική βιομηχανία λιγνίτη της Καρδιάς Κοζάνης. Τι θα γίνει με αυτές τις περιπτώσεις; Καταλαβαίνετε τι ρύπανση προκαλείται σε όλες τις περιοχές. Τι μέτρα θα πάρει η Κυβέρνηση; Γιατί δεν προχωρεί, τουλάχιστον σε εκσυγχρονισμό των φίλτρων και τη χρησιμοποίηση νέας τεχνολογίας για την προστασία του περιβάλλοντος; Για τη Μεγαλόπολη ειδικά που είναι κοντά στην περιοχή της Κορώνης, γιατί δεν προχωρεί σε εκσυγχρονισμό της μονάδας με χρήση φυσικού αερίου, με χρήση βιομάζας, που θα βοηθήσει πολύ και στη μείωση της ρύπανσης;
     Τελειώνοντας να πω, κύριε Πρόεδρε, στο πρόγραμμα της Νέας Δημοκρατίας μιλούσατε για μια «επιθετική στρατηγική για τις ανανεώσιμες πηγές ενέργειας». Πού είναι αυτή η στρατηγική; Τι αποτέλεσμα έφερε; Και μάλιστα σε μια εποχή που αυξάνεται η τιμή του πετρελαίου, που το κόστος των ανανεώσιμων πηγών ενέργειας συγκριτικά μειώνεται. Γιατί είμαστε χωρίς στρατηγική, χωρίς δρόμο προς το μέλλον, σε μια τόσο κρίσιμη, στρατηγικής σημασίας διάσταση της αναπτυξιακής πολιτικής όπως είναι το ενεργειακό;
     Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Πρωθυπουργέ, έχετε το λόγο.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κύριε Πρόεδρε του Συνασπισμού, ξεκαθαρίζω το εξής: Υπάρχει γνωμοδότηση της Ρ.Α.Ε., όπως σας είπα και υπάρχει συγκεκριμένη επίσημη κυβερνητική απόφαση και βούληση. Αυτό, λοιπόν, θεωρώ ότι «κλείνει» το θέμα. Δεν χρειάζεται να επανερχόμαστε  εκεί.
     Θέλω, όμως, να σας επισημάνω με απόλυτο σεβασμό στις δικές σας θέσεις και απόψεις ότι η Κυβέρνηση οφείλει να σέβεται τους νόμους. Δεν μπορούσε  να γίνει διαφορετικά. Και θέλω να πιστεύω ότι δέχεστε ότι έχουμε την ίδια ευαισθησία στις απαιτήσεις, στις προσδοκίες των πολιτών ή ομάδων πολιτών και σίγουρα στην Αυτοδιοίκηση. Αλλά δεν μπορούμε να αυθαιρετούμε. Αυτό είναι το μήνυμα που θέλω να εκπέμψω σήμερα. 
     Δεν αντιπαρατιθέμεθα επί της ουσίας. Λέω ότι η Κυβέρνηση για να πάρει μια τέτοια απόφαση όφειλε να ακολουθήσει μια συγκεκριμένη διαδικασία. Αυτό είναι το ένα.
     Γενικεύσατε τη συζήτηση και θα ήμουν ασφαλώς διατεθειμένος να κάνουμε μια μέρα μια προ ημερησίας συζήτηση για γενικότερα θέματα περιβάλλοντος. Πράγματι σε ορισμένα από αυτά που είπατε υπάρχει βασιμότητα. Η εντολή και η οδηγία προς τη ΔΕΗ είναι να παίρνει όλα εκείνα τα μέτρα και να προχωρεί σε εκείνα τα μέτρα που να βελτιώνουν την ποιότητα των εκπομπών. Υπάρχει ζήτημα εκεί. Αλλά θα μου επιτρέψετε να πω ότι στα περιθώρια μιας επίκαιρης ερώτησης δεν μπορώ να κάνω συζήτηση για όλα τα περιβαλλοντικά ζητήματα. Για το ζήτημα το οποίο θέσατε, η απάντηση είναι αυτή. Μας δεσμεύει. Δεν υπάρχει καμία αλλαγή ή πρόθεση αλλαγής σ’ αυτή. 
     Υπάρχει, όμως, ένα ζήτημα και εδώ θα επιμείνω: Το θέμα της τήρησης των νόμων και το θέμα του ότι βεβαίως η Πολιτεία πρέπει να ξεκαθαρίσει βάσει της νομοθεσίας πού μπορεί ή πού δεν μπορεί να γίνει επένδυση. Άλλωστε ένα από τα μεγάλα θέματα που έχουμε και το έχω πει επανειλημμένα, είναι η προώθηση των ειδικών χωροταξικών σχεδίων και του εθνικού χωροταξικού σχεδιασμού για να καλυφθεί μεταξύ των άλλων κι αυτό το ζήτημα. Όμως σας θυμίζω ότι μαζί με τις περιβαλλοντικές ευαισθησίες -πρώτη προτεραιότητα- μαζί με τις ανησυχίες των πολιτών –επίσης πρώτη προτεραιότητα- μεγάλη σημασία έχει και πώς συμπεριφέρεται η χώρα απέναντι σε πιθανούς επενδυτές.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ακολουθεί η τρίτη με αριθμό 95/2/6.10.2005 επίκαιρη ερώτηση δευτέρου κύκλου του πρώην Προέδρου και Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με τις θέσεις της Κυβέρνησης σε θέματα διαφάνειας κλ.π. 
     Η επίκαιρη ερώτηση του κ. Κωνσταντόπουλου έχει ως εξής:
     «Στον τομέα της διαφθοράς, της διάβρωσης και της διαπλοκής η κατάσταση παραμένει εκεί που ήταν πριν από τις εκλογές. Η Κυβέρνηση της Νέας Δημοκρατίας αντικατέστησε τις διακηρύξεις «περί μηδενικής ανοχής στη διαπλοκή» με τα γνωστά επιχειρήματα περί «ελεύθερης αγοράς».
     Τι γίνεται με το στοίχημα και το βασικό μέτοχο, τις αδειοδοτήσεις και την υπερσυγκέντρωση στα Μ.Μ.Ε., τις αγορές όπλων, τις προμήθειες και τις συμβάσεις ακόμη και για τη λυματολάσπη; Πώς είναι δυνατόν να κλείνει ο «FLASH», στη θέση του κ. Λαμπράκη να εμφανίζεται ο πρώην υπάλληλός του ως μεγιστάνας, να χορεύουν εκατομμύρια ευρώ στα κανάλια και να παραμένουν οι αρμόδιες αρχές σε παραλυτική αδράνεια; 
     Σε περίοδο αναστάτωσης της κοινωνίας από την ακρίβεια, την ανεργία, την αδικία και την ανασφάλεια, με ποια δημοκρατική νομιμοποίηση γίνεται μόνιμο καθεστώς η έλλειψη διαφάνειας ως προς τη διαχείριση του δημοσίου χρήματος και την προστασία του δημοσίου συμφέροντος; 
     Ερωτάται ο κύριος Πρωθυπουργός:
     Γιατί μετά από δυο χρόνια παραμένει ως καθεστώς η ανομία στον τομέα των Μ.Μ.Ε. χωρίς ρυθμίσεις για τα κωλύματα, την υπερσυγκέντρωση, τα ασυμβίβαστα, τις αδειοδοτήσεις και το βασικό μέτοχο;
     Γιατί στις συμβάσεις έργων, προμηθειών, υπηρεσιών και εξοπλισμών δεν έχει διασφαλιστεί με διαρθρωτικές αλλαγές η διαφάνεια αλλά εξακολουθεί η παντοδυναμία της διαπλοκής που αποξενώνει την κοινωνία και διαβρώνει την πολιτική;»
     Ο κύριος Πρωθυπουργός έχει το λόγο.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κύριε Κωνσταντόπουλε, βασική αρχή της Νέας Διακυβέρνησης είναι η αναγνώριση αλλά και η ανάδειξη των προβλημάτων που αντιμετωπίζει η Οικονομία, το κράτος και η Κοινωνία γενικότερα. Και το λέω αυτό γιατί μόνο έτσι αναζητούνται και μόνο έτσι μπορούν να προωθηθούν αποτελεσματικά οι λύσεις που χρειάζονται. Με άλλα λόγια αρνείται τα προβλήματα εκείνος που θέλει να τα συγκαλύψει. Αρνείται την ύπαρξή τους εκείνος που δεν θέλει να τα λύσει, εκείνος που δεν θέλει πρόοδο. Και δεν είναι αυτή η δική μας άποψη, η δική μας συμπεριφορά και στάση. Δεν είναι αυτή η πολιτική μας.
     Κληρονομήσαμε πολλά και σοβαρά προβλήματα. Τα γνωρίζετε. Ένα απ’ αυτά είναι τα πολυεπίπεδα φαινόμενα διαφθοράς, φαινόμενα που οφείλονται σε χρόνιες παθογένειες, φαινόμενα που γιγαντώθηκαν στα χρόνια που πέρασαν, φαινόμενα που συνεπάγονται τεράστιο κόστος για την οικονομία, τεράστιο κόστος τελικά για κάθε πολίτη. Είναι γνωστές οι επισημάνσεις που γίνονταν όλα τα προηγούμενα χρόνια από το Α.Σ.Ε.Π., από το Σώμα Επιθεωρητών Ελεγκτών Δημόσιας Διοίκησης, από το Ελεγκτικό Συνέδριο, από το Συνήγορο του Πολίτη, από τη Διεθνή Διαφάνεια, από τους ίδιους τους πολίτες τελικά. Είναι γνωστά τα αλλεπάλληλα κοινοτικά πρόστιμα για κακοτεχνίες, για παρατυπίες, για υπερβάσεις προϋπολογισμών στα δημόσια έργα. Είναι γνωστές οι πρακτικές που εφαρμόζονταν ακόμη και στα Προξενεία της Χώρας –είμαι σίγουρος ότι το θυμάστε- όπου πωλούνταν βίζες και πιστοποιητικά για ελληνοποιήσεις. 
     Είναι γνωστό επίσης το έγκλημα του Χρηματιστηρίου που οδήγησε χιλιάδες οικογένειες στην οικονομική καταστροφή με τη σύμπραξη του συστήματος εξουσίας. Είναι γνωστή η τεράστια έκταση που πήρε η φοροδιαφυγή, η εισφοροδιαφυγή, το λαθρεμπόριο, η διασπάθιση πόρων κοινωνικής προστασίας όπως επίσης γνωστή και διαρκής είναι η μετωπική μας σύγκρουση με αυτά τα φαινόμενα, με τη διαπλοκή, με τη διαφθορά και με την ασυδοσία. 
     Ξέρουμε τα προβλήματα, όπως ξέρουμε και τις δυσκολίες που υπάρχουν στην αντιμετώπισή τους. Τα φαινόμενα αυτά, κύριε Κωνσταντόπουλε, δεν αντιμετωπίζονται από τη μία ημέρα στην άλλη. Ο δρόμος για το «ξερίζωμά» τους δεν είναι εύκολος. Όμως έχουμε ξεκινήσει και μάλιστα με ευθύνη και αποφασιστικότητα. Ένα από τα πρώτα νομοθετήματα της Κυβέρνησης η απιστία περί την υπηρεσία, μετατράπηκε από πλημμέλημα σε κακούργημα. Θωρακίστηκε θεσμικά ο ρόλος του Γενικού Επιθεωρητή Δημόσιας Διοίκησης και του Σώματος Επιθεωρητών Ελεγκτών Δημόσιας Διοίκησης. Στελεχώθηκε το Α.Σ.Ε.Π. με το απαραίτητο προσωπικό για να επιτελεί τον κρίσιμο ελεγκτικό του ρόλο. Εφαρμόζεται προληπτικός έλεγχος στους δήμους άνω των πέντε χιλιάδων κατοίκων από υπηρεσίες του Ελεγκτικού Συνεδρίου που ενισχύθηκαν ειδικά γι’ αυτό το σκοπό με εξειδικευμένο προσωπικό.
     Καταργήθηκε ο περίφημος μαθηματικός τύπος και εφαρμόζεται νέο διαφανές πλαίσιο για τις μελέτες και τις αναθέσεις δημοσίων έργων. Εντατικοποιήθηκαν οι έλεγχοι για τον εντοπισμό και την αντιμετώπιση φαινομένων συγκάλυψης και ανοχής σε καταστάσεις παρανομίας. Θεσπίστηκαν αυστηρά νομοθετικά μέτρα για να χτυπηθούν τα φαινόμενα διαφθοράς στο χώρο της δικαιοσύνης και να «κλείσουν τα παράθυρα» της παραδικαστικής συναλλαγής. Όλα τα Υπουργεία έχουν σαφείς οδηγίες να συνεχίσουν χωρίς καμία αναστολή τις παρεμβάσεις τους για το δραστικό περιορισμό της γραφειοκρατίας και την ενίσχυση της διαφάνειας. Εντοπίζονται εστίες στις οποίες αναπτύχθηκαν μια σειρά φαινόμενα και προωθούνται τα αναγκαία μέτρα για την αντιμετώπισή τους θεσμικά και πρακτικά.
     Σε ό,τι αφορά τώρα τις κρατικές προμήθειες: Καταρτίστηκε σχέδιο νέου νομοθετικού πλαισίου, το οποίο πολύ σύντομα δίνεται στη δημοσιότητα για διαβούλευση με όλους τους φορείς. Ολοκληρώθηκαν οι προδιαγραφές του Εθνικού Συστήματος Ηλεκτρονικών Δημοσίων Προμηθειών και σύντομα θα προκηρυχθεί ο σχετικός διαγωνισμός. Δημιουργείται με νόμο, το προσχέδιο του οποίου ολοκληρώνεται, ανεξάρτητη διοικητική αρχή για τις προμήθειες.
     Σε ό,τι αφορά τον ευαίσθητο χώρο της Υγείας. Προωθείται νέο σύστημα προμηθειών για το Ε.Σ.Υ. με τη δημιουργία ενιαίου φορέα προκήρυξης των διαγωνισμών. 
     Στον τομέα των Ενόπλων Δυνάμεων τα πράγματα και η γραμμή μας είναι ξεκάθαρη: επαναδιαπραγμάτευση όλων των προβληματικών συμβάσεων –και πρέπει να σας πω ότι ήδη αυτό έχει αποφέρει σημαντικά οφέλη- αποστολή των προς υπογραφή συμβάσεων στο Ελεγκτικό Συνέδριο για να υπάρχει προσυμβατικός έλεγχος και να διασφαλίζεται η διαφάνεια. Αυστηρή τήρηση του νόμου και εφαρμογή των προβλεπομένων ενεργειών, όπου υπάρχουν ενδείξεις για παρατυπίες, Ε.Δ.Ε., δικαιοσύνη, ακύρωση διαγωνισμών, επαναδιαπραγμάτευση, ποινικές ρήτρες κ.λπ. Κατάρτιση νέου νόμου για τις Προμήθειες των Εξοπλιστικών Προγραμμάτων, το προσχέδιο του οποίου κατατίθεται άμεσα τις επόμενες μέρες στη Βουλή.
     Τώρα όσον αφορά το ραδιοτηλεοπτικό τοπίο, στο οποίο αναφέρεστε, η πραγματικότητα είναι γνωστή σε όλους: ένα καθεστώς εικοσαετίας, που διαμορφώθηκε από την ακινησία, την απραξία, τις λίγες αποσπασματικές και τις πολύ περισσότερες χαριστικές ρυθμίσεις, ένα καθεστώς χωρίς άδειες και χωρίς τα αυτονόητα για τη διαφάνεια. 
     Απόφασή μας είναι να μπει επιτέλους τέλος σ’ αυτό το καθεστώς, να δοθεί μια καθαρή, συνολική λύση με ρεαλιστικές και αποτελεσματικές ρυθμίσεις, συμβατές με το Κοινοτικό Δίκαιο. 
     Καταστήσαμε, κυρίες και κύριοι συνάδελφοι, απόλυτα καθαρή τη στάση μας από την αρχή σε ό,τι αφορά την πολιτική βούληση της Κυβέρνησης. Περιγράψαμε τα βήματα που σχεδιάσαμε. Πρώτο βήμα το νομοσχέδιο για τον βασικό μέτοχο, που άλλωστε αποτελεί και συνταγματική επιταγή. Για το θέμα αυτό ξέρετε ότι συνεχίζουμε τις διαβουλεύσεις, επίπονες διαβουλεύσεις με την Ευρωπαϊκή Ένωση, για να καταλήξουμε σε κοινό τόπο. Βρισκόμαστε σε καλό δρόμο και θέλω να πιστεύω ότι θα ολοκληρωθούν οι διαδικασίες το συντομότερο δυνατόν. 
     Απόφασή μας είναι να προχωρήσουμε αμέσως μετά στο νομοσχέδιο για τη συγκέντρωση των Μ.Μ.Ε. και στη συνέχεια στις ρυθμίσεις για τις αδειοδοτήσεις. 
     Απόφασή μας είναι, κύριε Κωνσταντόπουλε, να διαμορφώσουμε αντικειμενικό και διαφανές πλαίσιο για την ανάπτυξη και τη λειτουργία των μέσων ενημέρωσης, σύμφωνα με τους στόχους που τάξαμε και σύμφωνα με όσα έχουμε δεσμευτεί απέναντι στους πολίτες.
     Δικαιούμαι όμως κι εγώ από την πλευρά μου να ρωτώ, ποιοι συμπαρατάχθηκαν στο δρόμο αυτό και ποιοι μοχθούν για την υπονόμευσή του.
     (Χειροκροτήματα από την πτέρυγα της Νέας Δημοκρατίας)
     Ποιοι συντάχθηκαν στο μέτωπο της διαφάνειας και ποιοι παρατάχθηκαν απέναντι. Ποιοι, ενώ μιλούν για σύγκρουση με τη διαπλοκή, εξαπολύουν επιθέσεις εναντίον των κυβερνητικών προσπαθειών. Ποιοι είναι στο στόχαστρο της διαπλοκής και ποιοι υπηρετούνται απ’ αυτήν σε τελική ανάλυση. 
     (Χειροκροτήματα από την πτέρυγα της Νέας Δημοκρατίας)
     Οι δεσμεύσεις που αναλάβαμε, κύριε Κωνσταντόπουλε, ισχύουν στο ακέραιο. Η γραμμή που ακολουθούμε είναι ξεκάθαρη. Όποιες δυσκολίες και αν υπάρχουν και υπάρχουν προφανώς δεν κάνουν τίποτε άλλο παρά να τονώνουν την αποφασιστικότητά μας. Η απόφασή μας είναι και δεδομένη και αμετάκλητη. Απόφασή μας είναι να συνεχίσουμε με ακόμα μεγαλύτερο πείσμα, με ακόμα μεγαλύτερη έμφαση τον αγώνα για τη διαφάνεια.
     Καταλήγοντας, θέλω απλώς να εκφράσω την πεποίθηση -και έχουμε ως τώρα δείγματα τέτοια- ότι για την κατάκτηση αυτού του μεγάλου στόχου, στη σύγκρουση με τη διαφθορά, με οργανωμένα συμφέροντα, με τις παθογένειες του παρελθόντος όλοι θα είναι παρόντες. Και μια και σεις κάνετε την ερώτηση, αυτό αφορά και την Αριστερά, θα είναι παρούσα και η Αριστερά.
     Παρούσα με τις θέσεις της, με τις ιδέες της, την κριτική της όπου χρειάζεται, γιατί κυρίες και κύριοι συνάδελφοι, σ’ αυτό τον αγώνα, σ’ αυτή τη σύγκρουση δεν περισσεύει κανείς. 
     (Χειροκροτήματα από την πτέρυγα της Νέας Δημοκρατίας)
     Όλοι πρέπει να συμμετάσχουμε, γιατί αφορά την Ελλάδα, αφορά τη Δημοκρατία, αφορά όλους τους πολίτες! 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Κωνσταντόπουλος.
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρωθυπουργέ, δυστυχώς και εσείς δεν απαντάτε. Αναζητάτε προσχήματα και άλλοθι για να δικαιολογήσετε ότι επί δύο χρόνια δεν κάνατε τίποτα, δίνοντας έτσι την εικόνα που κυριαρχεί στην κοινή γνώμη, ότι η Κυβέρνηση τα βρήκε με όσους κατήγγειλε και όλα πάνε σαν άλλοτε. 
     Ομολογείτε και εσείς σήμερα ότι στα Μέσα Μαζικής Ενημέρωσης κυριαρχεί ανομία. Τι κάνετε: για την υπερσυγκέντρωση, το βασικό μέτοχο, τις αδειοδοτήσεις, τα κωλύματα; «Θα» απασχοληθείτε, όταν λύσετε παρατακτικά βάζοντας το ένα μετά το άλλο τα προβλήματα στη σειρά; 
     Στο «ΣΤΟΙΧΗΜΑ» και στη συνέχεια στον «FLASH», στην αλλαγή καθεστώτος στο συγκρότημα «Λαμπράκη», όπου ο «Ψυχαρισμός» ως καθεστώς συμβολίζει τη διαχρονία της διαπλοκής;
     Στους προνομιακούς συνομιλητές, στα έργα, στις προμήθειες και τις συμβάσεις από τη λυματολάσπη μέχρι τη Λυρική Σκηνή και μέχρι την Πουταζέζα στο Λαύριο; Στη διακίνηση μεγάλων ποσών προκλητικών για την κοινωνική κατάσταση και την κοινωνική αναστάτωση που υπάρχει σήμερα στο ραδιοτηλεοπτικό χώρο; Όλα αυτά είναι φαινόμενα της αγοράς, όταν η αγορά λειτουργεί χωρίς υγιή ανταγωνισμό και χωρίς δημοκρατικές ρυθμίσεις; 
     Κύριε Πρωθυπουργέ, αυτά είναι μόνο η κορυφή του παγόβουνου. Και με τη νέα Κυβέρνηση η «παράγκα» δεν κατεδαφίστηκε και με τη νέα Κυβέρνηση η ζούγκλα είναι το σύμβολο ενός δημοσίου βίου πνιγμένου στις αναθυμιάσεις. Δεν βλέπετε κάθε ημέρα ότι ένα επικίνδυνο πολιτισμικά και αισθητικά «κιτσαριό» κακοποιεί την ελληνική κοινωνία πνευματικά αλλά και πολιτικά;
     Εγώ θα σας πω ευθέως ότι καμιά κυβέρνηση δεν σώθηκε από τη στήριξη των Μέσων Μαζικής Ενημέρωσης και από τη συνεννόηση ή την εξεύρεση κάποιας ισορροπίας. Και εσάς αύριο θα σας πολεμήσουν! Και εσάς αύριο θα σας πολεμήσουν! 
     (Διαμαρτυρίες από την πτέρυγα της Νέας Δημοκρατίας)
     Ακούστε, κυρίες και κύριοι συνάδελφοι! Μπροστά στα μάτια όλων των εκπροσώπων του ελληνικού λαού κινδυνεύει να χαθεί η δημοκρατική αυτονομία της πολιτικής ζωής. Μπροστά στα μάτια όλων! Και είμαι υποχρεωμένος να πω ότι όταν κινδυνεύει να χαθεί η δημοκρατική αυτονομία της πολιτικής, εμείς δεν μπορούμε να παριστάνουμε εκείνο που λέει «και ημείς άδομεν». 
     Είπατε, κύριε Πρωθυπουργέ, «αγώνας». Ο αγώνας δεν γίνεται με λόγια, αλλά με συγκεκριμένα μέτρα. Επίσης, αναφερθήκατε στο παρελθόν. Δεν ενδιαφέρει τον κόσμο ο συμψηφισμός. Δείτε ακόμα και την χθεσινή σφυγμομέτρηση, τι λέει η πλειοψηφία του ελληνικού λαού. Η διαφθορά καλπάζει και η διαπλοκή καγχάζει «και ημείς άδομεν». 
     (Χειροκροτήματα)
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κύριος Πρωθυπουργός. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Ξέρουμε τους προβληματισμούς και τις ανησυχίες σας. Δεν υπάρχει αμφιβολία ότι αρκετές από τις επισημάνσεις που κάνετε, κύριε Κωνσταντόπουλε, έχουν βασιμότητα. Πρώτος εγώ σας είπα ότι βεβαίως δεν έχουν λυθεί όλα τα προβλήματα και ότι βεβαίως υπάρχει ανηφορικός δρόμος μπροστά μας, αλλά επιτρέψτε μου να πω ότι σε πολλές από τις διαπιστώσεις σας, και με όλο το σεβασμό για την υποκειμενική συλλογιστική, διαφωνώ και διαφωνώ πλήρως.
     Εγώ είμαι απόλυτα πεπεισμένος ότι είναι ορατός ο αγώνας που γίνεται. 
     (Χειροκροτήματα από την πτέρυγα της Νέας Δημοκρατίας)
     Μου λέτε ότι τα «βρήκαμε». Ούτε τα «βρήκαμε», κύριε Κωνσταντόπουλε, και να ξέρετε ότι ούτε θα τα «βρούμε» και στο μέλλον, γιατί αυτό απέχει από την πολιτική μας θεώρηση των πραγμάτων.
     (Χειροκροτήματα από την πτέρυγα της Νέας Δημοκρατίας)
     Μου επισημαίνετε ότι καμιά κυβέρνηση τελικά και σε βάθος χρόνου δεν ωφελήθηκε από τη στήριξη των μέσων επικοινωνίας. Σωστό και συμφωνούμε απόλυτα, με τη διαφορά όμως ότι αυτό και μόνο είναι η πλήρης απόδειξη του ότι αυτή η Κυβέρνηση δεν συμβιβάζεται μ’ αυτές τις λογικές. Είναι ορατό αυτό σε κάθε πολίτη.
     (Χειροκροτήματα από την πτέρυγα της Νέας Δημοκρατίας)
     Τώρα επί της ουσίας. Εμείς δεσμευτήκαμε απέναντι στην ελληνική κοινωνία να παραμερίσουμε το γκρίζο της διαφθοράς. Δεσμευτήκαμε να διαμορφώσουμε κανόνες κοινούς για όλους. Δεσμευτήκαμε να ενισχύσουμε την ποιότητα και την ουσία της δημοκρατίας. Αυτά για τα οποία δεσμευτήκαμε δεν τα εγκαταλείπουμε και δεν έχουμε δισταγμούς. Δεν έχουμε, ούτε θέλουμε να έχουμε άλλες επιλογές ούτε διλήμματα. Η Κυβέρνηση ακολουθεί πορεία πολιτικής σύγκρουσης με τα προβλήματα και τις παθογένειες που κληρονόμησε. 
     Το φαινόμενο της διαφθοράς δεν αποτελεί εξαίρεση. Είναι και αυτό, όπως είπα, μια χρόνια παθογένεια που αντιμετωπίζεται αποφασιστικά. Δεν πρέπει βέβαια να δίνονται μονοσήμαντες ερμηνείες. Η διαφθορά δεν είναι πρόβλημα ενιαίο και ομοιογενές. Δεν είναι άυλο φαινόμενο. Έχει κόστος σοβαρό, απτό κόστος για την Οικονομία, για το Κράτος για τους Πολίτες, τους ανθρώπους σ’ αυτήν τη χώρα. Παράγεται από κενά και στις δομές και τις υποδομές του Κράτους. Ευνοείται από γραφειοκρατικές διαδικασίες. Είναι ζήτημα σύνθετο, πολυεπίπεδο, πολιτικό, κοινωνικό, οικονομικό και αντιμετωπίζεται μόνο με ισχυρή εστίαση στη μεταρρύθμιση των συστημάτων. Αντιμετωπίζεται με πολιτική βούληση, αντιμετωπίζεται με ολοκληρωμένη στρατηγική, αλλά βέβαια και μια πλατειά κοινωνική συμμαχία. Και εδώ θα συμφωνήσω μαζί σας. Ναι, υπάρχει μια πλατειά κοινωνική συμμαχία πέραν από πολιτικές προτιμήσεις, που στηρίζει αυτήν την προσπάθεια και ναι, μας σπρώχνει να πάμε με ακόμη μεγαλύτερη δύναμη και αποφασιστικότητα. 
     (Χειροκροτήματα από την πτέρυγα της Νέας Δημοκρατίας)
     Και αυτό δεν το εκλαμβάνω ως κριτική. Το εκλαμβάνω ως ισχυρό άνεμο στα πανιά της Κυβέρνησης και στα πανιά όλης αυτής της προσπάθειας. Η κοινωνία πράγματι θέλει μεγάλη τομή σ’ αυτόν το χώρο. 
     Ξέρουμε πολύ καλά ότι απαιτούνται πολυεπίπεδες δράσεις στη βάση μεσοπρόθεσμου και μακροπρόθεσμου σχεδιασμού. Αλλά πρέπει να σας πω –γιατί αισθάνθηκα κάποια στιγμή ότι υπάρχει μια ισοπέδωση όλων όσων έχουν γίνει- άλλαξε ή δεν άλλαξε το καθεστώς ανάθεσης και μελετών και δημοσίων έργων ως ένα από τα πρώτα μελήματα της Κυβέρνησης αυτής; Άλλαξε και είναι μεγάλη επιτυχία.
     Δεύτερον, είναι ή δεν είναι μεγάλο αυτό που επιχειρήσαμε να κάνουμε με το «Βασικό Μέτοχο»; Είναι σύμφωνο απόλυτα με το Σύνταγμα. Είχε ενστάσεις η ‘Ενωση. Κάνουμε μια δύσκολη διαπραγμάτευση και ελπίζω να την ολοκληρώσουμε γρήγορα. Αλλά νομίζω ότι και μόνο αυτά τα δύο –σας απαρίθμησα και πολλά ακόμη- δείχνουν τη βούληση, την απόφαση, την αμετακίνητη και ακλόνητη στάση αυτής της Κυβέρνησης στα ζητήματα αυτά. 
     Απαιτούνται –δεν υπάρχει καμία αμφιβολία- ανατροπές σε εδραιωμένες άνομες καταστάσεις που ισχυροποιήθηκαν μέσα από την ανοχή και τη συγκάλυψη που προσφέρθηκε απλόχερα στο παρελθόν. Απαιτείται διαρκής και επίμονη δουλειά, αποφασιστικότητα, για να καλυφθούν τα κενά και οι αδυναμίες που υπάρχουν σε όλο το σκελετό, σε όλη την υποδομή του κράτους. 
     Απαιτείται πάνω απ’ όλα –και αυτό θα ήθελα να είναι το κεντρικό μήνυμα της σημερινής μας συζήτησης- συστράτευση όλης της κοινωνίας, γιατί είναι οι πολίτες, είναι οι μη προνομιούχοι που πληρώνουν άμεσα ή έμμεσα το βαρύ τίμημα της αδιαφάνειας της παράνομης συναλλαγής, της διαφθοράς. 
     Εμείς αναπτύσσουμε πολιτικές που οδηγούν στην επιβολή της διαφάνειας στη διαχείριση, πολιτικές για την ενίσχυση των ελεγκτικών μηχανισμών της Διοίκησης, πολιτικές για τη δημιουργία όρων ισονομίας, ισοπολιτείας και σεβασμού στον πολίτη. Στηρίζουμε τους θεσμούς για να ανταποκρίνονται με διαφάνεια και χωρίς καμιά σκιά στην αποστολή τους. Θωρακίζουμε θεσμικά και εξοπλίζουμε συστηματικά την πολιτεία για να γίνεται όσο μπορεί πιο αποτελεσματική στον ελεγκτικό της ρόλο, στην ελεγκτική της υποχρέωση. Προχωρούμε σε διαδικασίες ουσιαστικού ελέγχου στις συναλλαγές που ασκούν οι δημόσιοι λειτουργοί για λογαριασμό του Κράτους με τους πολίτες.
     Και θέλω εδώ να υπογραμμίσω κάτι: Μπορεί πράγματι να υπάρχουν και προφανώς υπάρχουν επίορκοι λειτουργοί. Όμως θέλω να τονίσω ότι σε κανένα χώρο δεν είναι όλα το ίδιο, όλοι το ίδιο. Η πλειοψηφία των άξιων και των εντίμων, η πλειοψηφία των Υπουργών που τιμούν τον όρκο και το θεσμό που υπηρετούν δεν μπορεί να ταυτίζεται με τους όποιους επίορκους. Αντιθέτως, ίσως θα έλεγα πρέπει και αυτό το παράδειγμα να αναδεικνύεται και να τιμάται, ακριβώς για να φαίνεται η διαφορά και να επικεντρώνεται η κριτική, η στηλίτευση σ’ αυτούς οι οποίοι καταπατούν τον όρκο τους.
     Κάνατε κάποιες συγκεκριμένες αναφορές. Σας βεβαιώνω από την πλευρά της πολιτείας ότι γίνονται στο πλαίσιο των αρμοδιοτήτων της όλοι οι προβλεπόμενοι έλεγχοι. Και πρέπει να σας πω ότι είμαστε όλοι –και προσωπικά- οι αρμόδιοι στη διάθεσή σας, για να σας παράσχουμε οποιαδήποτε, όσο ενδελεχή θέλετε, ενημέρωση. Ή αν υπάρχει κάτι καινούργιο που θέλετε να προσκομίσετε, να το δούμε και αυτό. 
     Κυρίες και κύριοι συνάδελφοι, σε κάθε περίπτωση πρέπει να είναι σαφές ότι δεν γίνονται και ότι δεν πρέπει να γίνονται ανεκτές νοσηρές καταστάσεις που εξέθρεψε το παρελθόν. Δεν πρόκειται να γίνονται ανεκτές συμπεριφορές που υπηρετούν σκοπιμότητες. Η Πολιτεία θα εξαντλήσει κάθε αυστηρότητα απέναντι σε παράνομες πρακτικές και επίορκους λειτουργούς. Δεν πρόκειται ούτε να χαριστούμε σε κανέναν, αλλά ούτε και να κουραστούμε απ’ αυτήν τη σύγκρουση. Αυτό θέλω να είναι σαφές: Κανένας δεν είναι πάνω από τους νόμους! Το είπα και πάντα θα το επαναλαμβάνω. 
     (Χειροκροτήματα από την πτέρυγα της Νέας Δημοκρατίας)
     Η ανοχή μας σε φαινόμενα διαφθοράς είναι μηδενική. Αυτός είναι ο δρόμος που ακολουθούμε. Αυτόν το δρόμο είμαστε αποφασισμένοι να ακολουθήσουμε, κύριε Κωνσταντόπουλε, ως το τέλος, όποιο και αν είναι το τίμημα, όποια και αν είναι η πολεμική που μας ασκείται. 
     Όμως, πάλι θέλω να υπογραμμίσω –γιατί το θεωρώ σημαντικό- ότι σε αυτήν την πορεία θέση έχουν όλοι. Θα έλεγα ότι χρέος έχουν να συμμετάσχουν όλοι. Η πρόσκληση είναι κοινή για όλους τους ανθρώπους, για όλες τις πολιτικές δυνάμεις αυτού του τόπου. 
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
     ΠΡΟΕΔΡΟΣ (Άννα Μπενάκη-Ψαρούδα): Συνεχίζουμε…
     ΕΥΑΓΓΕΛΟΣ ΒΕΝΙΖΕΛΟΣ:  Κυρία Πρόεδρε, …
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Βενιζέλο!
     ΕΥΑΓΓΕΛΟΣ ΒΕΝΙΖΕΛΟΣ: …
     ΠΡΟΕΔΡΟΣ (Άννα Μπενάκη-Ψαρούδα): Υπάρχει αίτημα να ομιλήσουν επί του Κανονισμού οι συνάδελφοι κ. Βενιζέλος και κ. Μιλτιάδης Παπαϊωάννου. 
     Να μας πει ο κ. Βενιζέλος σε τι παρεβιάσθη ο Κανονισμός. 
     ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, παραβιάσθηκε κατάφωρα ο Κανονισμός ως προς την οργάνωση της συζήτησης των επικαίρων ερωτήσεων και τη διάρκεια των ομιλιών ένθεν και ένθεν. Στήθηκε εδώ ένα σκηνικό προφανές …
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ! Ποια είναι η παραβίαση; 
     ΕΥΑΓΓΕΛΟΣ ΒΕΝΙΖΕΛΟΣ: …ο Πρωθυπουργός, ο οποίος έχει έρθει..
     ΠΡΟΕΔΡΟΣ (Άννα Μπενάκη-Ψαρούδα): Ποια είναι η παραβίαση, κύριε Βενιζέλο; 
     ΕΥΑΓΓΕΛΟΣ ΒΕΝΙΖΕΛΟΣ: ...εδώ να απολογηθεί μέσα σ΄ ένα φιλικό περιβάλλον, στήνοντας ένα μονόλογο, γιατί δεν έχει το θάρρος και τη δυνατότητα να…
     ΠΡΟΕΔΡΟΣ (Άννα Μπενάκη-Ψαρούδα): Ποια είναι η παραβίαση, κύριε Βενιζέλο;  Ούτε σκηνικά ούτε έργα παίζονται στην Αίθουσα! Λοιπόν, ποια είναι η παραβίαση του Κανονισμού και ποιο είναι το άρθρο που παρεβιάσθη; Με ακούτε, κύριε Βενιζέλο; 
     ΕΥΑΓΓΕΛΟΣ ΒΕΝΙΖΕΛΟΣ: ...η Κυβέρνησή του παραπαίει…
     ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, με ακούτε; Δεν πρόκειται να σας ακούσω, εάν δεν μου απαντήσετε σε αυτό που σας λέω. 
     ΕΥΑΓΓΕΛΟΣ ΒΕΝΙΖΕΛΟΣ: …και μετατρέπεται το Κοινοβούλιο σ΄ ένα σκηνικό κυβερνητικού μονολόγου. Είναι ένδειξη…
     ΠΡΟΕΔΡΟΣ (Άννα Μπενάκη-Ψαρούδα): Ποιο άρθρο παρεβιάσθη και σε τι συνίσταται η παραβίαση του Κανονισμού; 
     ΕΥΑΓΓΕΛΟΣ ΒΕΝΙΖΕΛΟΣ: Είπατε…
     ΠΡΟΕΔΡΟΣ (Άννα Μπενάκη-Ψαρούδα): Δεν διετυπώθη καμία παραβίαση και δεν δίνεται καμία απάντηση επί άρθρου του Κανονισμού. 
     ΕΥΑΓΓΕΛΟΣ ΒΕΝΙΖΕΛΟΣ: Είναι ντροπή να πράττετε έτσι! 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην πρώτη με αριθμό 110/11-10-2005 επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τις προσλήψεις επικουρικών γιατρών στα Νοσοκομεία κ.λ.π.
     Η επίκαιρη ερώτηση του κ. Γρηγοράκου έχει ως εξής:
     «Ο θεσμός του επικουρικού γιατρού θεσπίστηκε με το άρθρο 22 του ν. 2889/2001 και σκοπό είχε την «κάλυψη έκτακτων αναγκών και των επειγουσών αναγκών σε δυσπρόσιτες, απομονωμένες και νησιωτικές περιοχές της χώρας». Η κυβέρνηση αποφάσισε και ψήφισε την κατάργηση του σχετικού εδαφίου του άρθρου 22 του ν. 2889/2001 και με τον πρόσφατο ν. 3329/2005 το αντικατέστησε με το εδάφιο του άρθρου 10 παράγραφος 1: «Στο Υπουργείο Υγείας και Κοινωνικής Αλληλεγγύης καταρτίζεται κατάλογος επικουρικών ιατρών ανά ειδικότητα για την κάλυψη επιτακτικών αναγκών, ανεξάρτητα από την ύπαρξη κενών οργανικών θέσεων». Για τις προσλήψεις μάλιστα επικουρικού προσωπικού δεν απαιτείται η έγκριση τριμελούς υπουργικής επιτροπής, σύμφωνα με την παράγραφο 1 του άρθρου 2 της Π.Υ.Σ. 55/1998, οπότε αποτελεί απορίας άξιο το πώς διασφαλίζεται η διαφάνεια στις διαδικασίες πρόσληψης. 
     Οι προσλήψεις του επικουρικού προσωπικού ελέγχονται απόλυτα από τον Υ.Κ.Κ.Α., ενώ σύμφωνα με το τελευταίο εδάφιο της παραγράφου 7 του άρθρου 10 του ν. 3329/2005 ο χρόνος απασχόλησης του επικουρικού προσωπικού «υπολογίζεται ως χρόνος προϋπηρεσίας και θεωρείται προσόν, όταν θέτουν υποψηφιότητα για την κατάληψη μόνιμης θέσης σε αντίστοιχο κλάδο στο Δημόσιο Τομέα». Με άλλα λόγια, όσοι έχουν προσληφθεί ως επικουρικοί γιατροί, επικουρικοί νοησηλευτές, επικουρικό παραϊατρικό και βοηθητικό προσωπικό με διαδικασίες ελεγχόμενες και εκτός Α.Σ.Ε.Π., αποκτούν αυτόματα επιπρόσθετο προσόν σε προκηρύξεις μόνιμου προσωπικού, την ίδια στιγμή που δεν γίνονται πράξη οι δεσμεύσεις για χιλιάδες προσλήψεις μόνιμου ιατρικού και νοσηλευτικού προσωπικού και μάλιστα σε μονάδες που έχουν μεγάλες ανάγκες. 
     Ερωτάται ο αρμόδιος Υπουργός:
     1. Ποιες ήταν τελικά οι προθέσεις του Υπουργείου Υγείας και Κοινωνικής Αλληλεγγύης πίσω από την αντικατάσταση του πιο πάνω εδαφίου του ν.2889/2001 που προσλάμβανε για την κάλυψη των αναγκών σε ιατρική περίθαλψη των απομονωμένων περιοχών και πώς διασφαλίζεται η κάλυψη των αναγκών των περιοχών που αποκλείονται με την κατάργηση και αντικατάσταση του εν λόγω εδαφίου του ν.2889/2005, και πώς αποτρέπεται η συσσώρευση επικουρικών γιατρών στα νοσοκομεία των μεγάλων αστικών κέντρων;
     2. Να κοινοποιηθούν τα ονόματα όλων των επικουρικών γιατρών, επικουρικών νοσηλευτών, επικουρικού παραϊατρικού και βοηθητικού προσωπικού που προσελήφθησαν κατά το τελευταίο έτος ανά ειδικότητα και αριθμό σε όλη την Ελλάδα και να κατατεθούν όλα τα έγγραφα που αφορούν σε καθεμία ξεχωριστά από τις διαδικασίες των πιο πάνω προσλήψεων».
     Πριν δώσω το λόγο στον κύριο Υφυπουργό, που θα απαντήσει, να παρακαλέσω γενικώς, κύριοι συνάδελφοι, οι επίκαιρες ερωτήσεις να είναι ερωτήσεις, πιο σύντομες και μέσα στις προδιαγραφές. Δεν έχω τίποτα εναντίον του κ. Γρηγοράκου, αλλά γενικώς πρέπει να είναι πιο συνοπτική η διατύπωση των ερωτήσεων.
     Το λόγο έχει ο κ. Γιαννόπουλος.
     ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε…
     ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, κύριε Γιαννόπουλε.
     ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, σας έφερα και πιο συνοπτική ερώτηση…
     ΠΡΟΕΔΡΟΣ (Άννα Μπενάκη-Ψαρούδα): Πού είναι;
     ΛΕΩΝΙΔΑΣ ΓΡΗΓΟΡΑΚΟΣ: … την οποία βεβαίως δεν σας έχουν δώσει.
     ΠΡΟΕΔΡΟΣ (Άννα Μπενάκη-Ψαρούδα): Αυτή είναι η συνοπτική, κύριε Γρηγοράκο.
     ΛΕΩΝΙΔΑΣ ΓΡΗΓΟΡΑΚΟΣ: Όχι, κυρία Πρόεδρε…
     ΠΡΟΕΔΡΟΣ (Άννα Μπενάκη-Ψαρούδα): Δεν πειράζει, δεν είναι προς θάνατον το θέμα, απλά…
     ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, δεν έχω καμία διάθεση να αντιπαρατεθώ μαζί σας, αλλά έχω κάνει πιο συνοπτική ερώτηση. Οι υπηρεσίες του Κοινοβουλίου μου είπαν ότι χρειάζεται να φέρω μια πιο συνοπτική ερώτηση…
     ΠΡΟΕΔΡΟΣ (Άννα Μπενάκη-Ψαρούδα): Ναι, αλλά χρειάζεται πιο συνοπτική ακόμη. Δεν πειράζει, όμως, σιγά σιγά.
     Ορίστε, κύριε Γιαννόπουλε.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, πραγματικά δεν θα ήθελα να ήμουν συνήγορος του κ. Γρηγοράκου, αλλά πράγματι έχει κατατεθεί ερώτηση, η οποία είναι εν συντμήσει.
     Χαίρομαι, γιατί δίνεται η ευκαιρία να απαντήσω σήμερα, κύριε συνάδελφε, πάνω στο θέμα των επικουρικών συναδέλφων ιατρών. Και αυτό γιατί είναι, φαίνεται, της μόδας τον τελευταίο καιρό και οι γιατροί, οι συνάδελφοί μας, να θεωρούνται ή δικά μας παιδιά ή δικά σας παιδιά.
     Θα σας έλεγα ότι για μας, για μένα ιδιαίτερα, αλλά πιστεύω και για σας –γιατί συνάδελφοι είμαστε- σημασία και έννοια έχει να μπορέσουμε να λειτουργήσουμε όλους του υγειονομικούς μας σχηματισμούς, νοσοκομεία, ιδιαίτερα δε της επαρχίας και να μη ζητάει –και πιστεύω ότι κανείς δεν το αντιλαμβάνεται αυτό έτσι- χαρτιά «πρασινοφροσύνης». Το λέω αυτό, διότι έχει σχολιαστεί αυτό τον τελευταίο καιρό άδικα σε όλα τα επίπεδα το θέμα των διορισμών. Αλλά το αντιπαρέρχομαι.
     Ας έρθω στο Υπουργείο Υγείας και Κοινωνικής Αλληλεγγύης. Ήταν πολύ σωστή η διάταξη του ν. 2889 του Αλέκου του Παπαδόπουλου, που έβαλε το θεσμό των επικουρικών γιατρών σε δυσπρόσιτες περιοχές, ηπειρωτικές και στη νησιωτική Ελλάδα. Διαπιστώθηκε όμως εκ των πραγμάτων ότι έπρεπε αυτό να εμπλουτιστεί και με κάτι άλλο.
     Ποιο ήταν αυτό το άλλο; Ότι δεν μπορούσαμε να αφήσουμε χωρίς συναδέλφους τους υγειονομικούς σχηματισμούς στα μεγάλα αστικά κέντρα. Γιατί ξέρετε πολύ καλά ότι πάρα πολλές κλινικές, περιοδικά, βρίσκονται χωρίς συναδέλφους, γιατί είτε αυτοί αφυπηρετούν, ή έχουμε άδειες κυήσεων, λοχείας και πάρα πολλές περιπτώσεις τέτοιες. Και έρχομαι ακριβώς στο συγκεκριμένο παράδειγμα, στον «Ευαγγελισμό», που είχαμε έλλειψη αυτομάτως, σ΄ ένα μικρό χρονικό διάστημα, εννέα συναδέλφων γυναικών αναισθησιολόγων.
     Αυτά τα μηνύματα τα πήραμε. Τα ξέρετε πολύ καλά κι εσείς, γιατί κι εσείς κάνατε ερωτήσεις γιατί δεν λειτουργούν κάποιοι σχηματισμοί μέσα στην Αθήνα. Στο «Τζάνειο» υπάρχουν προβλήματα, στο αλλεργιολογικό του «Λαϊκού», στο «Σωτηρία», στο «ΚΑΤ», στο «Θριάσιο».
     Να, λοιπόν, που πήρε τη γενναία αυτή απόφαση ο Υπουργός και έφερε μια διάταξη, που δίνει τη δυνατότητα, κατ’ εκτίμηση αξιολογώντας τις ανάγκες των νοσοκομειακών σχηματισμών μέσα στα μεγάλα αστικά κέντρα, να έχουμε συναδέλφους. Και για μας, μέλημά μας είναι να λειτουργήσουμε όλα τα νοσοκομεία, τα κέντρα υγείας.
     Και στην ερώτησή σας για το πόσοι έχουν διοριστεί, θα σας έλεγα ότι είναι τετρακόσια εβδομήντα επτά άτομα συνάδελφοι, οι οποίοι έχουν διοριστεί ως επικουρικοί, εκ των οποίων το 27% είναι στα νοσοκομεία των Αθηνών, της Θεσσαλονίκης, στα μεγάλα αστικά κέντρα, το δε υπόλοιπο ποσοστό, το 73% έχουν πάει στα αγροτικά ιατρεία, έχουν πάει στα κέντρα υγείας, στα περιφερειακά νοσοκομεία, έχουν πάει στους Μολάους, έχουν πάει στο αγροτικό ιατρείο της Μακρακόμης, έχουν πάει στο Τσοτίλι, έχουν πάει σε όλους τους σχηματισμούς, για να μπορέσουμε να δώσουμε αυτές τις υπηρεσίες υγείας.
     Όπως γνωρίζετε, και ο ιδρυτικός νόμος του ΠΑ.ΣΟ.Κ. έλεγε «αναβαθμισμένες ποιοτικά υπηρεσίες υγείας ίσες σε όλους τους Έλληνες». Αυτό είναι το θέμα μας και στη δευτερολογία μου θα υπάρξει πιο συγκεκριμένη απάντηση. 
     ΠΡΟΕΔΡΟΣ (Άννα Μπενάκη - Ψαρούδα): Ο κ. Γρηγοράκος έχει το λόγο.
     ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, κύριε Υπουργέ, παρ’ όλο το σεβασμό που τρέφω στο πρόσωπό σας σαν γιατρού, Προέδρου, καθηγητού, Υφυπουργού, θα ήθελα να σας πω ότι εδώ και τρεις μήνες έχω καταθέσει την ερώτηση και δεν έχω πάρει απάντηση.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ).
     Και θα αιτιολογήσω από τη δική μου πλευρά γιατί δεν πήρα απάντηση. Δεν πήρα την απάντηση γιατί ο τρόπος που διορίζονται οι επικουρικοί γιατροί είναι μνημείο ειλικρινά αδιαφάνειας, αναξιοκρατίας και κομματικού κράτους. Τρεις μήνες οι υπηρεσίες των διάφορων Δ.Υ.ΠΕ. και του Υπουργείου δεν μου κοινοποιούν τον αριθμό, όχι μόνο των γιατρών, αλλά  και των νοσηλευτών και του παραϊατρικού προσωπικού. 
     Μετατρέψατε το ν. 2889 του Αλέκου Παπαδόπουλου -που πραγματικά ήταν σημαντικός νόμος και είχε σημαντική διάταξη που τότε εμείς μπορούσαμε να διορίσουμε επικουρικούς γιατρούς στην περιφέρεια και στις δυσπρόσιτες περιοχές της χώρας και στα νησιά- και κάνατε ένα νόμο για την Αθήνα, τη Θεσσαλονίκη και τα αστικά κέντρα. 
     Δεν απαντάτε επί δύο μήνες, γιατί μπορούμε να σας πούμε εμείς τα νούμερα. Και δεν είναι τετρακόσια, κύριε Υπουργέ. Μόνο σε δέκα νοσοκομεία θα σας πω ότι τα νούμερα είναι γύρω στα διακόσια. Τα ξέρουμε γιατί έχουμε γίνει Σέρλοκ Χολμς,  ψάχνουμε να βρούμε απαντήσεις  στην ερώτησή μας μόνοι μας. Κύριε Υπουργέ, ή δεν σας λένε την αλήθεια οι Δ.Υ.ΠΕ. ή εσείς πραγματικά δεν ξέρετε τι κάνετε. Είναι δυνατόν τρεις μήνες οι υπηρεσίες του  Υπουργείου να μη μας κοινοποιούν τον αριθμό των γιατρών, των νοσηλευτών και των παραϊατρικών που υπηρετούν στα κρατικά νοσοκομεία; 
     Θα σας πω, λοιπόν, τι έγινε. Με τέσσερις υπουργικές αποφάσεις, ο κ. Κακλαμάνης, το Υπουργείο σας, έχει αλλάξει τις κρίσεις των γιατρών στα νοσοκομεία της Ελλάδος και τις καθυστερεί, για να μπορείτε να κάνετε το κομματικό σας παιχνίδι με τους επικουρικούς γιατρούς. Αυτή είναι η αλήθεια: διότι όταν πάρετε επικουρικούς γιατρούς, ξέρετε ότι αυτοί αποκτούν προσόντα και προηγούνται άλλων γιατρών, οι οποίοι δεν έχουν τα μέσα για να πάρουν τη θέση του επικουρικού. Αυτή είναι η αλήθεια, κύριε Υπουργέ, και θα ήθελα πραγματικά να μου πείτε ακριβώς τα ονόματα –σας έχω ζητήσει και τα ονόματα- τον αριθμό και των νοσηλευτών και των παραϊατρικών, για να δούμε επιτέλους πόσοι είναι αυτοί οι επικουρικοί γιατροί, νοσηλευτές, παραϊατρικοί που υπηρετούν στα νοσοκομεία της Ελλάδος. Τι ζητάμε δηλαδή; Το κοινοβουλευτικό μας δικαίωμα ασκούμε, το θεσμικό μας ρόλο σαν Αντιπολίτευση: ζητάμε να μάθουμε τον αριθμό των γιατρών, των νοσηλευτών και των παραϊατρικών που υπηρετούν στα κρατικά νοσοκομεία της Ελλάδος. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο Υφυπουργός Υγείας και Κοινωνικής Αλληλεγγύης κ. Γιαννόπουλος, έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πολιτικά θα σας δικαιολογήσω, κύριε Γρηγοράκο, γιατί έχετε αυτό το οργίλο ύφος. Πιστεύω ότι δεν είναι σε προσωπικό επίπεδο, αλλά είναι ακριβώς η πολιτική έκφραση. 
     ΛΕΩΝΙΔΑΣ ΓΡΗΓΟΡΑΚΟΣ: Εννοείται, κύριε Υφυπουργέ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αλλά τέλος πάντων, επειδή σχολιάσατε πολλά πράγματα, θα σας πω ότι κατ΄ αρχήν δεν έχει διοριστεί κανένας σε επίπεδο παραϊατρικού προσωπικού, νοσηλευτικό προσωπικό, από τη διάταξη του νόμου που δίνει τη δυνατότητα μέσω προτεραιότητας κάρτας Ο.Α.Ε.Δ. να διοριστούν. 
     Ερχόμαστε σ’ αυτήν την αιτίαση που είπατε ότι εμείς δήθεν κάναμε ένα κόλπο, θέλαμε τους επικουρικούς για να τους μοριοδοτήσουμε, για να τους βάλουμε αύριο. Προς Θεού, κύριε συνάδελφε -και το ξέρετε πολύ καλά- ουδέποτε έχουμε ασχοληθεί και ουδέποτε μας ενδιαφέρει όπου και να ανήκουν οι συνάδελφοι. Μας ενδιαφέρει να έχουμε συναδέλφους να μπορέσουμε να καλύψουμε τα κενά. 
     Όσον αφορά το θέμα των κρίσεων των Σ.Κ.Ε.Ι.Ο.Π.Ν.Ι., αυτήν τη στιγμή -γιατί πολλά πλανώνται και αναφέρεται ότι δεν έχει γίνει κανένας διορισμός- έχουν πάει εκατόν ενενήντα πέντε συνάδελφοι σε επίπεδο διευθυντών και επιμελητών Α΄ και Β΄ και είναι στη διαδικασία της πλήρωσης των κενών οργανικών θέσεων στα νοσοκομεία κέντρου και περιφέρειας. Αλλά μήπως ενθυμήστε γιατί είχαν καθυστερήσει οι προκηρύξεις συναδέλφων και οι κρίσεις επί τόσα χρόνια από το 2000 που ήταν εν χηρεία πάρα πολλές θέσεις σε διευθυντικό επίπεδο; 
     Έρχομαι και στο άλλο, για να τελειώσουμε. Μας είπατε ότι καθυστέρησαν οι Δ.Υ.ΠΕ. να σας δώσουν τις απαντήσεις. Συμφωνούμε, υπήρξε καθυστέρηση. Έχω, όμως, την ευτυχία σήμερα αυτή η τρίμηνη καθυστέρηση να μετουσιωθεί σε πράξη και να σας δώσω όλο αυτό το δελτίο που είναι όλοι οι συνάδελφοι που έχουν διοριστεί -αν θέλετε μπορείτε να έρθετε στο Υπουργείο να τα μελετήσετε, ή να σας τα παραδώσω, έχετε πολλή ύλη- για να δείτε ακριβώς ποιοι είναι, που τοποθετήθηκαν, ποια είναι τα στοιχεία τους.
     Διότι δεν έχουμε να φοβηθούμε κανέναν, ούτε και μας ενοχλεί η οποιαδήποτε καλόπιστη κριτική, που καλά την κάνετε. Σας λέω όμως, όχι εξομολογούμενος αλλά απαντώντας σ’ ένα συνάδελφο ο οποίος είναι μάχιμος συνάδελφος, ότι ποτέ δεν κοιτάξαμε να βρούμε συναδέλφους, οι οποίοι να ανήκουν ενδεχομένως στη Νέα Δημοκρατία –για να μην χαρακτηρίσω το επίκαιρο των «δικών μας παιδιών».
     Αγαπητέ, κύριε Γρηγοράκο, θα πρέπει να ξέρετε ότι ζητάμε συναδέλφους εντατικολόγους –είστε κι εσείς εντατικολόγος- και δεν υπάρχει κανείς να πάει στις μονάδες οι οποίες βρίσκονται στη Λιβαδειά, στην Καλαμάτα -στη Ξάνθη βρήκαμε, για να ανοίξουμε τη μονάδα της Ξάνθης- στη Λάρισα και σε τόσες άλλες μονάδες. Το ίδιο συμβαίνει και με πολλές άλλες ειδικότητες, όπως οι παιδίατροι. Διόρισε ο κ. Κακλαμάνης εφτά παιδιάτρους στην Ικαρία και δεν πήγε κανείς, δεν ήθελε να πάει κανείς. Γι’ αυτό, λοιπόν, λέμε: Οι συνάδελφοι μπαίνουν σ’ ένα πίνακα.
     ΛΕΩΝΙΔΑΣ ΓΡΗΓΟΡΑΚΟΣ: Διορίστηκαν δεκαέξι στο «Αγλαϊα Κυριακού».
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όποτε θέλετε, μπορείτε να έρθετε στο Υπουργείο να δείτε την κατάσταση. Είναι ανοιχτή σε όλους τους συναδέλφους. Πρώτα μπαίνει η κατάσταση του Ο.Α.Ε.Δ., δηλαδή όσοι συνάδελφοι είναι εγγεγραμμένοι και έχουν κάρτα του Ο.Α.Ε.Δ., και μετά πηγαίνουν σύμφωνα με την ημερομηνία δήλωσης.
     Σας παρακαλώ –και δεν λέω «προκαλώ»- κύριε Γρηγοράκο, ελάτε στο Υπουργείο, να πάμε στην ίδια τη Διεύθυνση μαζί, για να δείτε ότι υπάρχουν οι συνάδελφοι αυτοί οι οποίοι παίρνουν τις θέσεις των επικουρικών γιατρών με γνώμονα και μόνο το να λειτουργήσουμε τα νοσοκομεία, διότι και εσείς το θέλετε και εμείς το επιδιώκουμε.
     Αυτά παρακαλώ να κατατεθούν και να δοθούν.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Αυτά τα έγγραφα προφανώς δεν είναι για τη Βουλή.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εγώ θα τα καταθέσω επάνω, στο γραφείο σας,...
     ΛΕΩΝΙΔΑΣ ΓΡΗΓΟΡΑΚΟΣ: Στην αρμόδια υπηρεσία.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):...διότι είσθε ογδόντα που κάνετε την ερώτηση και δεν μπορούμε να βγάλουμε ογδόντα αντίτυπα. Θα τα μελετήσετε εσείς και θα τους ενημερώσετε.
     ΠΡΟΕΔΡΕΥΩΝ (Γεώργιος Σούρλας): Πάντως, κύριε Υφυπουργέ, αν δοθούν κίνητρα –οικονομικά και άλλα- για τους γιατρούς αυτών των περιοχών και των ειδικοτήτων, πιστεύω ότι θα ανταποκριθούν. Έτσι δεν είναι; 
     ΑΠΟΣΤΟΛΟΣ ΚΑΚΛΑΜΑΝΗΣ: Κι αν δεν έχουν το αντικίνητρο του να τοποθετηθούν εδώ στην Αθήνα.
     ΠΡΟΕΔΡΕΥΩΝ (Γεώργιος Σούρλας): Ακριβώς. Κίνητρα χωρίς αντικίνητρα! Έχει δίκιο ο κ. Κακλαμάνης.
     Εισερχόμαστε στη πρώτη με αριθμό 109/11-10-2005 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Πολιτισμού, σχετικά με τις απολύσεις εκτάκτων υπαλλήλων του Υπουργείου, κ.λπ..
     Αναλυτικότερα, η επίκαιρη ερώτηση του κ. Μπόλαρη έχει ως εξής: 
     «Οι συμβασιούχοι του Υπουργείου Πολιτισμού (με προϋπηρεσία δέκα μέχρι είκοσι χρόνια) βρίσκονται σε αναμονή έκδοσης αποφάσεων από το Α.Σ.Ε.Π. για τη μονιμοποίησή τους. Πολλοί εξ αυτών, έχοντας τα προβλεπόμενα από το σχετικό Προεδρικό Διάταγμα προσόντα και προϋποθέσεις, είναι βέβαιοι για τη θετική έκβαση.
     Την ίδια στιγμή η ηγεσία του Υπουργείου Πολιτισμού προβαίνει σε απόλυση χιλίων συμβασιούχων –έμπειρων υπαλλήλων, οι οποίοι με συνέπεια υπηρετούν τα θέματα του πολιτισμού στη χώρα μας. Μεταξύ αυτών απολύει και τον Πρόεδρο του Σωματείου των Εκτάκτων Υπαλλήλων του Υπουργείου Πολιτισμού, καθώς και το Γραμματέα του ίδιου Σωματείου, αναγκάζοντάς τους να προσφύγουν στα αρμόδια δικαστήρια με αίτηση ασφαλιστικών μέτρων.
     Μετά τα ανωτέρω,
     Ερωτάται ο κύριος Υπουργός Πολιτισμού:
     Πώς αντιμετωπίζει το μείζον θέμα της απόλυσης των συνδικαλιστών (Προέδρου και Γραμματέα) του Σωματείου Εκτάκτων Υπαλλήλων του Υπουργείου Πολιτισμού, και μάλιστα απόλυση η οποία α) μεθοδεύεται τη στιγμή που αναμένονται οι αποφάσεις από το ΑΣΕΠ για τη μονιμοποίησή τους και β) προωθείται κατά παράβαση της κείμενης νομοθεσίας για την προστασία της συνδικαλιστικής δράσης;»
     Στην επίκαιρη ερώτηση του κ. Μπόλαρη θα απαντήσει ο Υφυπουργός Πολιτισμού κ. Τατούλης.
     Κύριε Υπουργέ, έχετε το λόγο.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, με μεγάλη προσοχή είδα την ερώτηση του κυρίου συναδέλφου και θα ήθελα να ξεκαθαρίσουμε κάποια ζητήματα.
     Ο κύριος συνάδελφος στην ερώτησή του αναφέρει –κακώς- ότι πρόκειται περί καταχρηστικών απολύσεων, δηλαδή για ενέργειες οι οποίες ουσιαστικά θίγουν, καταχρώνται δικαίωμα και απολύουν. Όπως πρέπει να γνωρίζει ο κύριος συνάδελφος, δεν υπάρχουν απολύσεις στο Υπουργείο Πολιτισμού. Υπάρχει λήξη συμβάσεων. Και θα ήθελα να καταθέσω στη Βουλή των Ελλήνων ότι από το Μάρτιο που αναλάβαμε την πολιτική ηγεσία του Υπουργείου Πολιτισμού δεν υπάρχει απολύτως καμία απόλυση και καταχρηστική ενέργεια. Όλες οι ενέργειες που έχουν γίνει είναι σύννομες. Προσδιορίζονται μέσα στο πλαίσιο και στα όρια των κανόνων που διέπουν όλες αυτές τις ενέργειες.
     Ασφαλώς δεν θα πρέπει να παραγνωρίζει ο κύριος συνάδελφος -αλλά και όλοι- ότι το μεγάλο πρόβλημα των συμβασιούχων στη γενικότερη δημόσια ζωή του τόπου η μόνη κυβέρνηση που το αντιμετώπισε σοβαρά και νομοθετικά είναι μόνο η σημερινή Κυβέρνηση. 
     Έτσι, όπως προβλέπεται από το π.δ. 164/2004, όσοι εκ των συμβασιούχων είχαν τις προϋποθέσεις οδηγήθηκαν στο Α.Σ.Ε.Π.. Η διαδικασία είναι εντελώς αντικειμενική και δεν θα πρέπει να αγνοείτε ότι η σημερινή πολιτική ηγεσία του Υπουργείου Πολιτισμού απλόχερα ευνόησε όλη αυτήν τη διαδικασία, κάτι που το αναγνωρίζουν και οι ίδιοι οι συμβασιούχοι, γιατί εστάλησαν όλες οι προτάσεις χωρίς να εξαιρεθεί καμία στο Ανώτατο Συμβούλιο Επιλογής Προσωπικού, όπου κατά νόμο είναι και το υπεύθυνο για να ορίσει και να νομιμοποιήσει τη διαδικασία. Είναι γνωστό σε όλους ότι αυτή η διαδικασία βρίσκεται προς το τέλος και πολύ σύντομα θα υπάρξει οριστικό τέλος, έτσι όπως προβλέπεται από τη σχετική νομοθεσία. 
     Αναφέρθηκε ότι υπάρχει καταχρηστικό δικαίωμα απόλυσης των συνδικαλιστών. Μα, δεν υπάρχει και δεν υφίσταται τέτοιο πράγμα. Έληξαν οι συμβάσεις, ακόμα και των συνδικαλιστών και του κυρίου Προέδρου και του κυρίου γραμματέα του Σωματείου των Συμβασιούχων. Δεν υπήρξε απολύτως καμία άλλη διαδικασία, ώστε διαφορετικά να συμπεριφερθούμε και στα εν λόγω πρόσωπα.
     Θα ήθελα να διαβεβαιώσω όλους σας ότι όλα τα πράγματα στο Υπουργείο Πολιτισμού γίνονται μέσα στα πλαίσια της νομιμότητας και δεν υπάρχει απολύτως καμία δυνατότητα επιλογής, η οποία δεν θα σέβεται τους νόμους και δεν θα σέβεται τη νομιμότητα. 
     ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Μπόλαρης έχει το λόγο. 
     ΜΑΡΚΟΣ ΜΠΟΛΑΡΗΣ: Κύριε Πρόεδρε, τα πράγματα είναι πολύ πιο σοβαρά απ’ ό,τι θέλει να παρουσιάσει στο Σώμα ο κύριος Υφυπουργός. 
     Το Κεντρικό Αρχαιολογικό Συμβούλιο μετά τις προχθεσινές απολύσεις –ο κύριος Υπουργός λέει «λύσεις των συμβάσεων»- έμεινε με μία μόνο υπάλληλο, τη διευθύντρια! Το Κεντρικό Αρχαιολογικό Συμβούλιο! Καταλαβαίνετε ότι μία καίρια υπηρεσία για τη χώρα, οι αποφάσεις της οποίας έχουν τεράστια σημασία σε πάρα πολλούς τομείς, αυτή τη στιγμή είναι μόνο με την κεφαλή και δεν έχει κανέναν υπάλληλο!
     Η Διεύθυνση Προϊστορικών και Κλασικών Αρχαιοτήτων έχει τέσσερις μονίμους, δηλαδή ο κορμός του Υπουργείου, δηλαδή πενήντα έμπειροι υπάλληλοι με τεράστια εμπειρία αποκτηθείσα μέσα από τα χρόνια έχουν φύγει από το Υπουργείο. Από τη Διεύθυνση Συντήρησης, άλλον νευραλγικό τομέα του Υπουργείου, φεύγουν διακόσιοι δώδεκα. Από το Βυζαντινό Μουσείο έφυγαν ενενήντα πέντε.
     Παίζουμε με τις λέξεις. Ο κύριος Υπουργός επέλεξε να παίξει με τις λέξεις, δηλαδή να πει «δεν τους απολύσαμε, έληξαν οι συμβάσεις τους». Ο κύριος Υπουργός είχε τη δυνατότητα να κάνει συμβάσεις οκτάμηνες, εννιάμηνες, έτσι ώστε όλοι αυτοί οι άνθρωποι που φεύγουν να είναι στη θέση τους μέχρι να βγει η απόφαση του Α.Σ.Ε.Π.. Διότι, κύριε Πρόεδρε, κύριοι συνάδελφοι, όλα τα υπηρεσιακά συμβούλια ομόφωνα με αποφάσεις που έχουν ληφθεί με 5-0 γνωμοδότησαν ότι όλοι αυτοί οι υπάλληλοι που σήμερα έχουν απολυθεί στην ουσία –ο κύριος Υπουργός λέει ότι έληξαν οι συμβάσεις τους, οι τρίμηνες όμως που επέλεξε να κάνει, ενώ είχε τη δυνατότητα να κάνει οκτάμηνες- καλύπτουν πάγιες και διαρκείς ανάγκες του Υπουργείου Πολιτισμού!
     Το αποτέλεσμα ποιο είναι; Χθες το Κεντρικό Συμβούλιο Νεοτέρων Μνημείων συνεδρίασε και δεν είχε υπαλλήλους. Κάλεσε, λοιπόν, υπαλλήλους που είχαν φύγει πιο μπροστά, οι οποίοι προσέφυγαν σε ασφαλιστικά μέτρα και επέστρεψαν στο Υπουργείο. Και λύνονται σήμερα τα ζητήματα, επειδή υπάρχουν οι αποφάσεις των ασφαλιστικών μέτρων. Αυτοί οι υπάλληλοι, κύριε Πρόεδρε, οι οποίοι λείπουν σήμερα από το Κεντρικό Αρχαιολογικό Συμβούλιο έχουν στερηθεί τη δυνατότητα της άμεσης κάλυψης από τη δικαιοσύνη, διότι πριν από λίγους μήνες εδώ ψηφίσαμε νόμο ο οποίος έλεγε ότι σε αυτές τις υποθέσεις τις συγκεκριμένες, φωτογραφικά, δεν μπορούμε να έχουμε κάλυψη με προσωρινή διαταγή. Το ένα, δηλαδή, μέτρο έρχεται και καλύπτει το άλλο. Το αποτέλεσμα ποιο είναι; Χίλιοι υπάλληλοι έξω. 
     Και προσέξτε. Από την ενδεκαμελή διοίκηση του Πανελλήνιου Σωματείου Εκτάκτων Υπαλλήλων οι επτά είναι απολυμένοι, μεταξύ αυτών ο πρόεδρος και ο γραμματέας. Από τα δεκατρία άτομα της διοίκησης της Πανελλήνιας Ομοσπονδίας Εκτάκτων οι έξι είναι απολυμένοι. Από τα τριάντα τρία άτομα του γενικού συμβουλίου της ομοσπονδίας έχουν απολυθεί τα είκοσι δύο. Μετά από όλα αυτά ο κύριος Υπουργός επιχειρεί να καλυφθεί πίσω από το δάκτυλό του; 
     Να σημειώσω το εξής και κλείνω με αυτό. Δεν είναι απλώς απολυμένοι. Είναι και απλήρωτοι. Δεν έχουν πληρωθεί ούτε τα δεδουλευμένα. Το ζήτημα είναι μείζον. 
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο, για να δευτερολογήσετε.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, νομίζω ότι είναι πράγματι πρόβλημα, όταν συζητάμε για τόσο σοβαρά θέματα και όταν δεν γνωρίζουμε ποιο είναι το ισχύον καθεστώς και τι συμβαίνει στα θέματα τα οποία μας απασχολούν. 
     Το π.δ. 164/2004 είναι σαφέστατο. Προβλέπει συγκεκριμένους κανόνες στους οποίους πρέπει να κινούνται οι συμβάσεις εργασίας. Αυτούς τους κανόνες κανένας δεν μπορεί να τους παραβεί. Αυτό κάνουμε και εμείς στο Υπουργείο Πολιτισμού. 
     Θα πρέπει να θυμίσω στον κύριο συνάδελφο –και ήδη θα έπρεπε να τον είχαν ενημερώσει και ο πρόεδρος, αλλά και οι υπόλοιποι συνδικαλιστές του σωματείου- ότι όταν στο παρελθόν προέκυψαν προβλήματα με την ανανέωση της συμβάσεώς τους, προσωπικά έκανα παρέμβαση και διόρθωσα αυτό το θέμα. Σήμερα όμως δεν μπορεί να γίνει αυτό το πράγμα. Δεν μπορούμε να αντιμετωπίσουμε το θέμα, έτσι όπως το ορίζει ο κύριος συνάδελφος μέσα από δικούς του κανόνες παραβαίνοντας το νόμο. 
     Εμείς, λοιπόν, διευκολύναμε τη διαδικασία. Στείλαμε όλες τις αιτήσεις και όλα τα αιτήματα στο Α.Σ.Ε.Π., ενώ μπορούσαμε να μην το κάνουμε …
     ΜΑΡΚΟΣ ΜΠΟΛΑΡΗΣ: Πώς μπορούσατε;
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Είχαμε δυνατότητα να μην το κάνουμε, κύριε Μπόλαρη …
      ΜΑΡΚΟΣ ΜΠΟΛΑΡΗΣ: Θα ήσασταν παράνομοι, κύριε Υπουργέ.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Τη γνώμη σας λέτε εσείς, αλλά εγώ σας λέω –και ρωτήστε το σωματείο να σας πει ….
     ΚΩΝΣΤΑΝΤΙΝΟΣ ΡΟΒΛΙΑΣ: Με ποια διάταξη νόμου; 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Το κάναμε, λοιπόν, αυτό έτσι όπως εμείς το ορίσαμε, για να διευκολύνουμε τα πράγματα και είναι σίγουρο βέβαια ότι δεν υπάρχει άλλη διαδικασία για περαιτέρω διευκολύνσεις.
     Η άποψη του Νομικού Συμβουλίου είναι ξεκάθαρη και εμείς κινηθήκαμε σε αυτήν τη διαδικασία. Δεν είχαμε κανέναν άλλον τρόπο για να αντιμετωπίσουμε το πρόβλημα. 
     Και ασφαλώς βέβαια υπάρχει το ζήτημα της καλύψεως, αλλά δόθηκαν εντολές εδώ και αρκετές ημέρες προκειμένου οι υπηρεσίες να προχωρήσουν σε γρήγορη αναπλήρωση για να καλύψουν τα λειτουργικά κενά, τα οποία υπάρχουν.
     Βέβαια υπάρχει ένα πρόβλημα με την πλήρη οικονομική τακτοποίηση. Είναι θέμα της διαδικασίας των υπηρεσιών αλλά και της διοίκησης του Υπουργείου Πολιτισμού και είναι ζήτημα ημερών για να τακτοποιηθούν όλες οι οικονομικές εκκρεμότητες.
     Αλλά θα ήθελα κλείνοντας, κύριε Πρόεδρε, να θυμίσω κάτι. Την οριστική επίλυση του προβλήματος των συμβασιούχων –μιας θλιβερής ιστορίας που κληρονομήσαμε από τις προηγούμενες κυβερνήσεις- αυτή η Κυβέρνηση είχε το θάρρος και να το προσεγγίσει και να το επιλύσει.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της δεύτερης με αριθμό 115/11-10-2005 επίκαιρης ερώτησης πρώτου κύκλου της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με τη διαβίβαση εγγράφου από την Πρυτανεία του Εθνικού Μετσόβιου Πολυτεχνείου προς τις σχολές του ιδρύματος, προσφοράς του ΝΑΤΟ, για εγγραφή φοιτητών στο Κέντρο Υποθαλάσσιων Ερευνών για ερευνητικό έργο κ.λπ..
     Αναλυτικότερα η επίκαιρη ερώτηση της κ. Κανέλλη έχει ως εξής: 
     «Η Πρυτανεία του Εθνικού Μετσόβιου Πολυτεχνείου διαβίβασε στις σχολές του Ιδρύματος την εξωφρενική προσφορά του ΝΑΤΟ προς τους Έλληνες προπτυχιακούς και μεταπτυχιακούς φοιτητές. Η Πρυτανεία του Εθνικού Μετσόβιου Πολυτεχνείου υιοθετεί έτσι το αίτημα του ΝΑΤΟ να εγγραφούν στο Κέντρο Υποθαλάσσιων Ερευνών του ΝΑΤΟ φοιτητές για ερευνητικό έργο στις εξής ειδικότητες: υποβρύχιο πόλεμο, νάρκες, βιολογικές δραστηριότητες στους ωκεανούς, εγκαταστάσεις ενάντια στην τρομοκρατία. Αν δεν επρόκειτο για πρυτανικό έγγραφο, θα μπορούσε να παρακαμφθεί ως κακόγουστη και πρωτότυπη φάρσα. Δυστυχώς, όμως, είναι ακαδημαϊκή υποτροφιακή στρατολόγηση το 2005 των κληρονόμων της νεολαιίστικης εξέγερσης του Πολυτεχνείου. 
     Η ενέργεια αυτή είναι κάτι περισσότερο από προκλητική. Προσβάλλει κατάφωρα τους αγώνες του ελληνικού λαού και της νεολαίας η προσπάθεια κρατικών υπηρεσιών να φροντίζουν για τη στρατολόγηση φοιτητών μέσω των πανεπιστημιακών ιδρυμάτων στους εξυπηρετικούς νατοϊκούς πολεμικούς τυχοδιωκτισμούς. Είναι δε τουλάχιστον ασέβεια για το ίδιο το Πολυτεχνείο, την επέτειο του οποίου θα τιμήσουμε σε ένα μήνα από σήμερα.
     Ερωτάται η κυρία Υπουργός, αν προτίθεται η Κυβέρνηση να παρέμβει για την άμεση απόσυρση του συγκεκριμένου εγγράφου και την οριστική παύση οποιασδήποτε προσπάθειας να εμπλακούν τα πανεπιστήμια, οι φοιτητές, η διανόηση, οι εργαζόμενοι γενικότερα, σε τέτοιου είδους δραστηριότητες και να ενταχθούν, στο όνομα της έρευνας, στα επιθετικά σχέδια του ΝΑΤΟ».
     Στην επίκαιρη ερώτηση της κ. Κανέλλη θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
     Ορίστε, κύριε Υφυπουργέ, έχετε το λόγο.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Θα ήθελα να ενημερώσω την κυρία συνάδελφο ότι, όπως εγγράφως ο πρύτανης του Πολυτεχνείου μάς ενημέρωσε, το έγγραφο της Υδρογραφικής Υπηρεσίας του Πολεμικού Ναυτικού, που αφορά στο πρόγραμμα θερινών υποτροφιών του Κέντρου Υποθαλάσσιας Έρευνας του ΝΑΤΟ, το οποίο αναφέρεται στην ερώτηση, εστάλη για ενημερωτικούς καθαρά λόγους στις γραμματείες των σχολών του Πολυτεχνείου από τη Διεύθυνση Σπουδών του Ιδρύματος, χωρίς να τεθεί υπ΄ όψιν της πρυτανείας ή της υπερκείμενης υπηρεσιακής ιεραρχίας, προφανώς επειδή θεωρήθηκε ότι μέσω αυτού κοινοποιείται μια προκήρυξη υποτροφιών για ενημέρωση των φοιτητών, όπως συνηθίζεται.
     Όπως μας ενημέρωσε ο πρύτανης, όταν πληροφορήθηκε το γεγονός έδωσε εντολή ανάκλησης αυτού του εγγράφου -και έχει ήδη προ δεκαπέντε - είκοσι ημερών ανακληθεί- ζητώντας από την εν λόγω υπηρεσία να τίθενται υπ΄ όψιν της πρυτανείας τα έγγραφα που αφορούν υποτροφίες ή οποιαδήποτε χρηματοδότηση, πριν αυτά διακινηθούν προς άλλους αποδέκτες.
     Το Εθνικό Μετσόβιο Πολυτεχνείο, στο πλαίσιο της συνταγματικά κατοχυρωμένης αυτοτέλειάς του, με επανειλημμένες αποφάσεις της Συγκλήτου, έχει απαγορεύσει τη συμμετοχή σε στρατιωτικές έρευνες που οργανώνουν και χρηματοδοτούν διάφοροι οργανισμοί και δεν προωθεί οποιουδήποτε τύπου συνεργασία με στρατιωτικούς συνασπισμούς. 
     Έχω και στη διάθεσή σας -και αν θέλετε το καταθέτω στα Πρακτικά- το έγγραφο του κυρίου πρυτάνεως. 
     (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Χαίρομαι για την απάντηση και ευχαριστώ που έχετε φέρει και το έγγραφο. Χαίρομαι γιατί στην απάντησή σας εμπεριέχεται μια ομολογία, την οποία δεν περίμενα να ακούσω. Θεωρείτε ότι το ΝΑΤΟ, όταν προσφέρει υποτροφίες, τις προσφέρει για στρατιωτικούς σκοπούς και κατ’ αυτήν την έννοια δεν θα μπορούσε να είναι ένας αγαθοεργής οργανισμός, χορηγός μεγάλου επιστημονικού ενδιαφέροντος.
     Έχω να σας καταθέσω ένα έγγραφο –έχει δημοσιευτεί μάλιστα, δεν έχει σημασία πού, θα το δείτε για να μην υπάρχει και η έμμεση διαδικασία διαφήμισης- που φέρει ημερομηνία 1999 -και κατ’ αυτήν την έννοια, αδράχνω την ευκαιρία από την ερώτηση και την απάντησή σας κυρίως- όπου το Υπουργείο Οικονομικών είναι παραλήπτης συστηματικά μέχρι σήμερα και τα διαβιβάζει στο Υπουργείο Παιδείας που με τη σειρά του τα διαβιβάζει σε όλα τα πανεπιστημιακά ιδρύματα της χώρας και είναι παγία τακτική του ΝΑΤΟ. Εσείς βεβαίως μου είπατε ότι είναι για στρατιωτικούς σκοπούς και για την παιδεία μας και την αυτονομία των ιδρυμάτων. 
     Και δεν είναι μόνο η Σύγκλητος του Πολυτεχνείου. Έτσι δεν είναι; Είναι και άλλων. Γιατί εγώ έχω και την απάντηση εδώ από την Ιατρική Σχολή της Θεσσαλονίκης.
     Ακούστε λοιπόν. «Το Υπουργείο Οικονομίας, η Γενική Γραμματεία Διεθνών Οικονομικών Σχέσεων» –και έχουμε πια περάσει στην εποχή της οικονομικής διπλωματίας, οικονομικής παιδείας- «προκηρύσσει διαγωνισμό για τη χορήγηση ορισμένου αριθμού υποτροφιών στα πλαίσια του προγράμματος υποτροφιών και επιστημονικής επιτροπής του ΝΑΤΟ».
     Αυτό δεν έχει καταγγελθεί, κύριε Πρόεδρε. Υπάρχει επιστημονική επιτροπή που έχει ειδικό πρόγραμμα υποτροφιών για την πραγματοποίηση μεταπτυχιακών σπουδών ή μεταδιδακτορικής έρευνας σε Ανώτατα Εκπαιδευτικά Ιδρύματα των χωρών-μελών του ΝΑΤΟ πλην της Ελλάδος.
     Θέλετε να μάθετε τους τομείς, οι οποίοι ακούγονται και ως μη στρατιωτικοί; Όπως αναφέρεται στο έγγραφο, είναι οι γεωργικές επιστήμες, η Βιοχημεία, η Βιολογία, οι οικολογικές επιστήμες, οι ατμοσφαιρικές επιστήμες, επιστήμες υπολογιστών, γεωλογικές επιστήμες, Μαθηματικά, ωκεανογραφία, οικονομικές επιστήμες, Φιλοσοφική, Κοινωνιολογία, διεθνείς πολιτικές σπουδές, Νομική, Μηχανική, Τεχνολογία Υλικών, επιστήμες συστημάτων και επιστήμες πληροφορικής.
     (Στο σημείο αυτό η Βουλευτής κ. Λιάνα Κανέλλη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Θα ήθελα, λοιπόν, εφόσον η Κυβέρνησή σας αναγνωρίζει ότι είναι στρατιωτικοί οι σκοποί του ΝΑΤΟ, όταν προσφέρει υπηρεσίες, με την ευκαιρία αυτής της ερωτήσεως –και μπορεί να μην είστε πρόχειρος, αλλά θα το κατανοήσω πλήρως- να μας πείτε εάν εξακολουθούν να διατίθενται και να διαβιβάζονται στα Ανώτατα Εκπαιδευτικά Ιδρύματα της χώρας, ενδεχομένως και στα λύκεια και στα γυμνάσια –εγώ δεν το ξέρω αυτό- υποτροφίες με πρωτοβουλία του ΝΑΤΟ. 
     Επίσης, θα ήθελα να μου πείτε, αν υπάρχει εις γνώση της ελληνικής πολιτείας, που, αν δεν κάνω λάθος, είναι σύμμαχος και μέτοχος του ΝΑΤΟ πριν γεννηθώ εγώ, που είμαι πενήντα ενός ετών, κάποιος κατάλογος με πόσους υπότροφους του ΝΑΤΟ έχουμε σ’ αυτόν εδώ τον τόπο, υπότροφοι που έχουν πάει να σπουδάσουν τη αγαθοεργώ προθέσει και επιθυμία αυτού του μεγάλου χορηγού των ανθρωπιστικών επιστημών, ο οποίος δεν έχει αφήσει κολυμπηθρόξυλο και ψυχούλα ζωντανή σε ολόκληρο τον κόσμο, αλλά ενδιαφέρεται πάρα πολύ για το επιστημονικό υπόβαθρο της προώθησης των κοινωνιολογιών. 
     Επιπλέον, θα ήθελα να ξέρω εάν σε αυτές τις υποτροφίες υπάρχει γνώση από πλευράς του Υπουργείου Παιδείας, με τι αντάλλαγμα και τι ηθική, οικονομική ή επαγγελματική υποχρέωση. Γιατί, αν μας πείσετε εδώ –και το παραδεχθήκατε- ότι για στρατιωτικούς λόγους κάποιος δωρεάν χαρίζει υποτροφίες και δεν ζητά τίποτα πίσω, ούτε καν την ιδεολογική συμμαχία, απέναντι σε αυτά τα θέματα, τότε θα σας πούμε ότι καλώς αποστείλατε αυτό το έγγραφο, αλλά δώστε μας και μία διαβεβαίωση ότι δεν θα υπάρξουν και άλλα τέτοια ή ότι δεν υπάρχουν τώρα από τα άλλα συναφή Υπουργεία που διά του Υπουργείου Παιδείας δίδονται στα Ανώτατα Εκπαιδευτικά Ιδρύματα.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να δευτερολογήσετε.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Σας ανέφερα, αγαπητή κυρία συνάδελφε, ακριβώς τι μας είπε ο Πρύτανης του Πολυτεχνείου στο έγγραφό του και στο πλαίσιο της αυτοτέλειας του ιδρύματός του. Το ίδιο το Πολυτεχνείο -και όχι η Κυβέρνηση- έλαβε αυτές τις αποφάσεις. 
     Η Κυβέρνηση θεωρεί και πιστεύει ότι στο πλαίσιο του Συντάγματος τα πανεπιστήμιά μας είναι απολύτως αυτοτελή για να επιλέξουν τι μεταπτυχιακές σπουδές θα κάνουν, τι έρευνες θα κάνουν, με ποιους θα συνεργαστούν και δεν παρεμβαίνουμε εμείς ως πολιτεία, παρά μόνο στον έλεγχο της νομιμότητος. 
     Συνεπώς δεν είναι θέμα της Κυβέρνησης αλλά των ιδρυμάτων να επιλέγουν…
     ΛΙΑΝΑ ΚΑΝΕΛΛΗ: Κρατικά είναι ακόμη, κύριε Υπουργέ.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Μιλάμε για τα κρατικά πανεπιστήμια.
     ΛΙΑΝΑ ΚΑΝΕΛΛΗ: Εξ ου και σε ελληνικό λόγο.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Δεν υπάρχουν άλλου είδους πανεπιστήμια σήμερα στην πατρίδα μας. Είναι τα κρατικά εν τη εννοία του άρθρου 16 του Συντάγματος που απολαύουν της αυτοτέλειας και η αυτοτέλεια νοείται στην έρευνα, στη διδασκαλία, στις μεταπτυχιακές σπουδές. Καλό είναι, λοιπόν, να μη λέμε εμείς και να παρεμβαίνουμε, είτε εμείς είτε εσείς, χαρακτηρίζοντας κατά το δοκούν και κατά την πολιτική μας κατεύθυνση ποια είναι η επιτρεπτή και ποια δεν είναι η επιτρεπτή έρευνα.
     ΛΙΑΝΑ ΚΑΝΕΛΛΗ: Μεταπτυχιακό στο φασισμό και στην εφαρμογή του μπορούν να κάνουν; 
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Η έρευνα είναι ελεύθερη.
     ΛΙΑΝΑ ΚΑΝΕΛΛΗ: Οτιδήποτε;  
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Εμείς ζούμε σε καθεστώς ελευθερίας και μπορούν τα πανεπιστήμια στο πλαίσιο της αυτοτέλειάς τους να επιλέγουν, να προκρίνουν, να απορρίπτουν εκείνο που αυτά θεωρούν ότι προάγει την έρευνα. Δεν ζούμε σε καθεστώς απολυταρχίας για να ορίζουν κάποιοι άλλοι τι πρέπει να ερευνάται.
     ΛΙΑΝΑ ΚΑΝΕΛΛΗ: Το ΝΑΤΟ είναι δημοκρατία!
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κατά την άποψή σας.
     Αφήστε, λοιπόν, τα πανεπιστήμια ελεύθερα να αποφασίζουν και να επιλέγουν τα ερευνητικά τους προγράμματα, τις μεταπτυχιακές τους σπουδές και εμείς ως πολιτεία θα ελέγχουμε τη νομιμότητά τους.
     ΛΙΑΝΑ ΚΑΝΕΛΛΗ: Με ποιο χορηγό; 
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Από εκεί και πέρα μπαίνουμε σε ατραπούς, οι οποίες είναι περίεργοι και, εν πάση περιπτώσει, είναι αντιδημοκρατικοί.
     ΛΙΑΝΑ ΚΑΝΕΛΛΗ: Κρίμα, πήρατε πίσω την απάντησή σας.
     ΠΡΟΕΔΡΕΥΩΝ (Γεώργιος Σούρλας): Εισερχόμεθα στη συζήτηση της δεύτερης με αριθμό 114/11-10-2005 επίκαιρης ερώτησης δεύτερου κύκλου του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με τη χρηματοδότηση των Ανωτάτων Εκπαιδευτικών Ιδρυμάτων από ιδιωτικές πολυεθνικές εταιρείες για επιστημονική έρευνα κ.λπ..
     Η επίκαιρη ερώτηση του κυρίου συναδέλφου έχει ως εξής:
     «Πληθαίνουν το τελευταίο διάστημα οι αποκαλύψεις ότι οι έρευνες που διεξάγονται από ελληνικά πανεπιστήμια δεν χρηματοδοτούνται από το κράτος, με αποτέλεσμα ένας νευραλγικός τομές των Ανωτάτων Εκπαιδευτικών μας Ιδρυμάτων να χρηματοδοτείται από τις ιδιωτικές πολυεθνικές εταιρείες, οι οποίες φυσικά καθορίζουν και κατέχουν το σύνολο των αποτελεσμάτων τους, όπως προκύπτει από τα συμφωνητικά που υπογράφονται μεταξύ των πανεπιστημίων και των εταιρειών.
     Τα στοιχεία αυτά καταδείχνουν ότι η επιστημονική έρευνα υποτάσσεται στα συμφέροντα των ιδιωτικών χρηματοδοτών της, οι οποίοι μπορούν να ελέγχουν και να καθορίζουν όχι μόνο τον προσανατολισμό της αλλά ακόμη και τα πορίσματά της.
     Ειδικά η έρευνα που διεξάγεται από το Χαροκόπειο Πανεπιστήμιο περί των διατροφικών συνηθειών παιδιών του δημοτικού, που θα χρηματοδοτηθεί από γνωστή πολυεθνική, έχει επικίνδυνες προεκτάσεις, αφού θα διενεργηθεί έλεγχος γενετικών δεδομένων και θα συλλεγούν σχετικά στοιχεία τα οποία κανείς δεν μπορεί να διασφαλίσει ότι δεν θα αξιοποιηθούν εμπορικά ή με άλλον τρόπο.
     Ερωτάται η κυρία Υπουργός, γιατί τις σχετικές έρευνες δεν τις εκτελούν τα πανεπιστήμια με αποκλειστικά δημόσια χρηματοδότηση και ευθύνη, ώστε να διασφαλίζεται το επιστημονικό και κοινωνικό περιεχόμενο της έρευνας και η αξιοποίηση των αποτελεσμάτων της σε όφελος του λαού και τι μέτρα πρόκειται να πάρει, προκειμένου να διασφαλίσει το απόρρητο των προσωπικών δεδομένων που μπορεί να συλλεγούν σε ανάλογες έρευνες.».
     Ο Υφυπουργός Εθνικής Παιδείας και Θρησκευμάτων κ. Ταλιαδούρος έχει το λόγο. 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είχα την ευκαιρία και πριν να πω ότι η έρευνα είναι από τα βασικά και κυρίαρχα στοιχεία του πανεπιστημίου.  Η έρευνα είναι ελεύθερη, δεν μπορεί να γίνει κατευθυνόμενη και να μπει σε καλούπια. Ο ερευνητής ασχολείται με θέματα που προάγουν την έρευνα και ανοίγουν νέους ορίζοντες. 
     Συνεπώς το Υπουργείο Παιδείας και οποιοσδήποτε άλλος φορέας της πολιτείας δεν πρέπει και δεν μπορεί να παρέμβει και να καθοδηγεί την έρευνα. Εκείνο όμως που μπορούν και πρέπει να κάνουν είναι να χρηματοδοτούν την έρευνα. 
     Η χρηματοδότηση, λοιπόν, των πανεπιστημίων από το Υπουργείο Παιδείας γίνεται μέσω του τακτικού προϋπολογισμού και μέσω το προγράμματος των δημοσίων επενδύσεων. Παράλληλα υπάρχουν και προγράμματα μέσω του Ε.Π.Α.Ε.Κ., τα οποία χρηματοδοτούν την έρευνα. Είναι ενδεικτικό ότι έχουν ενταχθεί χίλια επτακόσια εξήντα ερευνητικά προγράμματα στα πανεπιστήμιά μας με χρηματοδότηση περίπου 100.000.000 ευρώ και τριακόσια ενενήντα εννιά προγράμματα στα Τ.Ε.Ι. με χρηματοδότηση περίπου 25.000.000 ευρώ, δηλαδή στα προγράμματα «ΗΡΑΚΛΕΙΤΟΣ», «ΠΥΘΑΓΟΡΑΣ Ι», «ΠΥΘΑΓΟΡΑΣ ΙΙ» ΚΑΙ «ΑΡΧΙΜΙΔΗΣ». 
     Η χρηματοδότηση αυτών των συνολικών προϋπολογισμών των ερευνητικών έργων επιμερίζεται κατά 75% από το ευρωπαϊκό κοινοτικό ταμείο και κατά 25% από εθνικούς πόρους. Δηλαδή το κράτος χρηματοδοτεί την έρευνα που γίνεται μέσα στα πανεπιστήμια μέσω του τακτικού προϋπολογισμού, μέσω του προγράμματος δημοσίων επενδύσεων και κάνοντας χρήση αυτών των κοινοτικών προγραμμάτων που σας ανέφερα και βεβαίως και  άλλες δραστηριότητες, όπως είναι τα προγράμματα που έχουν παραχθεί στο πλαίσιο της Κοινωνίας της Πληροφορίας, εκπαιδευτικά λογισμικά για  διάφορα γνωστικά αντικείμενα, λειτουργεί εκπαιδευτική πύλη, αναπτύσσονται άλλοι δικτυακοί τόποι και μεγάλα έργα ερευνητικά που βρίσκονται σε πλήρη εξέλιξη. 
     Πέραν αυτών όμως, τα πανεπιστήμια αναπτύσσουν διεπιστημονική συνεργασία και αναλαμβάνουν την εκτέλεση διαφόρων ερευνητικών ανταγωνιστικών ευρωπαϊκών προγραμμάτων, ύστερα από διεθνείς προκηρύξεις της Ευρωπαϊκής Ένωσης. 
     Ειδικότερα, σε ό,τι αφορά το σκέλος της ερώτησης για το Χαροκόπειο Πανεπιστήμιο, όπως μας ενημέρωσε ο πρύτανης του πανεπιστημίου, αυτήν τη στιγμή δεν υπάρχει σύμβαση του πανεπιστημίου με ιδιωτική εταιρεία για την εν λόγω έρευνα. Και σήμερα μέχρις ότου ολοκληρωθεί η διαδικασία δεν μπορεί να διερευνηθεί από το πανεπιστήμιο αν υπάρχει παρανομία ή όχι. Εκείνο το οποίο υπάρχει σήμερα, σχετικά με έρευνα περί διατροφικών συνηθειών παιδιών στο δημοτικό, είναι μια προέγκριση από το Τμήμα Επιστήμης Διαιτολογίας και Διατροφής, στάδιο στο οποίο προβλέπεται η αρχική διαδικασία για την τελική έγκριση. Στη συνέχεια αν εγκριθεί πηγαίνει η σύμβαση στο ΕΛ.Κ.Ε. για έγκριση. Και τότε οι αρμόδιες αρχές του πανεπιστημίου, ως οφείλουν, θα εξετάσουν αν τηρούνται οι νόμιμες προϋποθέσεις. 
     Θα ήθελα επίσης να απαντήσω ευθέως και στο σκέλος της ερώτησης, γιατί αποκλειστικά και μόνο η έρευνα να γίνεται με χρηματοδότηση του κράτους και να αποκλείεται οποιαδήποτε άλλη έρευνα. Θεωρούμε ότι αυτό δεν είναι νοητό σε μια οικονομία και κοινωνία που πρέπει να συνδέεται η έρευνα με την παραγωγή. Αυτό θεωρούμε ότι έχει πολλαπλά οφέλη, αρκεί να γίνεται μέσα σε σαφή πλαίσια νομιμότητας. Αν γίνεται μέσα σε σαφή πλαίσια νομιμότητας, εμείς δεν έχουμε κανένα πρόβλημα αυτή η έρευνα να πραγματοποιείται. Από κει και πέρα οι λογαριασμοί του ΕΛ.Κ.Ε. πρέπει να σας πω ότι ελέγχονται από τους ελεγκτές του Υπουργείου Οικονομικών σύμφωνα με το ν. 2771/79 για να διασφαλίσουν την  απόλυτη διαφάνεια του έργου και του ερευνητικού έργου το οποίο αναλαμβάνεται. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Χουρμουζιάδης.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Υπουργέ, το θέμα είναι πολύ μεγάλο. Πραγματικά, σχεδόν το ακυρώνουμε αν μέσα σε δυο λεπτά μπορεί κανείς να απαντήσει. 
     Μιλήσατε για νομιμότητα της έρευνας. Ξέρετε, η νομιμότητα της έρευνας, ιδιαίτερα στα πανεπιστήμια, συνίσταται στο εξής απλό και μοναδικό. Εάν τελικά το προϊόν της έρευνας έχει σχέση αφ’ ενός με την εκπαιδευτική διαδικασία και αφ’ ετέρου με τις συγκεκριμένες ανάγκες της κοινωνίας, στο πλαίσιο της οποίας ένα Α.Ε.Ι. λειτουργεί. Αυτό δεν γίνεται στα πανεπιστήμια. 
     Η κρατική χρηματοδότηση είναι τόσο χαμηλή, ώστε αναγκάζονται οι συνάδελφοι των πανεπιστημίων να καταφεύγουν- όχι απλώς να δέχονται- και να αναζητούν χρηματοδοτήσεις για ερευνητικά προγράμματα τα οποία δεν έχουν σχέση ούτε με τις ανάγκες της κοινωνίας, τις ανάγκες του λαού, ούτε με τις ανάγκες της εκπαιδευτικής διαδικασίας. 
     Η συζήτηση στην προηγούμενη επίκαιρη ερώτηση της κ. Κανέλλη ήταν μια εισαγωγή αυτών που λέω. 
     Εάν, κύριε Υπουργέ, η κρατική χρηματοδότηση είναι στο ύψος που πρέπει, τότε να είστε σίγουρος ότι τα πανεπιστήμια και ιδιαίτερα οι συνάδελφοι καθηγητές θα κάνουν αυτό που τους επιβάλλει το καθήκον. Είχα την τύχη ως αντιπρύτανης να κάνω πρόεδρος της Επιτροπής Ερευνών του Αριστοτέλειου Πανεπιστημίου και είδα με πόση αγωνία οι συνάδελφοι καθηγητές στο πανεπιστήμιο καταφεύγουν όχι μόνο στο ΝΑΤΟ, αλλά -αυτό που θα πω είναι διόγκωση, απλώς το λέγω για να γίνει κατανοητό- ακόμη και σε μαφιόζικες οργανώσεις για να βρεθούν πόροι προκειμένου να γίνει έρευνα. 
     Επομένως, κύριε Υπουργέ, μια είναι η λύση. Ισχυρή κρατική επιχορήγηση. Και αυτό δεν αποτελεί –δεν θέλω να το εκλάβετε έτσι- άρση της αυτοτέλειας. Χρηματοδοτήστε σωστά τα πανεπιστήμια για να δείτε ότι τότε η έρευνα θα είναι αφ’ ενός μεν νόμιμη, αφ’ ετέρου δε, θα έχει σχέση και με τις ανάγκες της κοινωνίας αλλά και με τις ανάγκες της εκπαιδευτικής διαδικασίας.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Εθνικής Παιδείας και Θρησκευμάτων κ. Ταλιαδούρος. 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να πω, κύριε συνάδελφε, ότι εδώ είναι δυο ξεχωριστά θέματα. Το ένα είναι η κρατική χρηματοδότηση για την έρευνα και η ανάγκη για αύξησή της. Και το άλλο είναι η έρευνα στα πανεπιστήμια, εφ’ όσον κινείται στα πλαίσια, όπως είπα πριν, της νομιμότητας, να μπορεί να συνδέεται και με τις ανάγκες της αγοράς εργασίας, να μπορούν δηλαδή να συνδέονται ερευνητικά προγράμματα με επιχειρήσεις που νόμιμα δραστηριοποιούνται στην αγορά εργασίας. 
     Επιτρέψτε μου να πω ότι σε όλα τα πανεπιστήμια της Ευρώπης, όπου εκεί ενδεχομένως υπάρχει και μεγαλύτερη χρηματοδότηση, υπάρχουν ερευνητικά προγράμματα που συνδέονται με την αγορά εργασίας και δεν είναι απαγορευμένα. Παντού υπάρχουν. Το θέμα είναι να κινούνται στα πλαίσια της νομιμότητας. 
     Εξήγησα δε, πώς γίνεται η διαδικασία έγκρισης μέσα από το πανεπιστήμιο. Και τέλος, μέσω του Ε.Λ.Κ.Ε. το Υπουργείο Οικονομικών ελέγχει τους λογαριασμούς.
     Στις προθέσεις του Υπουργείου Παιδείας είναι η αύξηση των πιστώσεων που διατίθενται για έρευνα και η συμβολή τους στο μεγαλύτερο δυνατό βαθμό στην αριστοποίηση του έργου των ερευνητικών μονάδων, που λειτουργούν στη χώρα, των οποίων κυρίαρχη θέση κατέχουν τα πανεπιστήμια.  Το Υπουργείο Παιδείας χρηματοδοτεί και πολλά μεταπτυχιακά προγράμματα. Αρκεί να σας πω ότι είναι περίπου τριακόσια και πλέον τα μεταπτυχιακά προγράμματα που λειτουργούν σήμερα στην πατρίδα μας και η μεγάλη πλειοψηφία αυτών χρηματοδοτούνται σχεδόν αποκλειστικά από τον τακτικό προϋπολογισμό. 
     Συνεπώς γίνεται κρατική χρηματοδότηση, γίνεται προσπάθεια να αυξηθεί. Σας έδωσα στοιχεία προηγουμένως που δείχνουν την έρευνα. Βεβαίως συμφωνούμε στο ότι πρέπει η κρατική χρηματοδότηση για την έρευνα να μεγαλώσει, αλλά δεν μπορούμε να αποκλείουμε και άλλου είδους έρευνα, με τις δυνάμεις της αγοράς, οι οποίες και αυτές, εφ’ όσον γίνονται στα πλαίσια της νομιμότητας, βοηθούν και προάγουν την έρευνα και πολλά άλλα θετικά έχουν να δώσουν στον τόπο μας. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι:
     Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Κώδικας Ιατρικής Δεοντολογίας».
     Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Τροποποίηση διατάξεων του ν.3187/2003 για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)».
     Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της εισαγγελικής αρχής για τη χορήγηση αδειών άσκησης ποινικής δίωξης κατά Βουλευτών.
     Η συνάδελφος κ. Χρυσή Καρύδη και ο συνάδελφος κ. Γιάννος Παπαντωνίου ζητούν άδεια ολιγοήμερης απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις ζητηθείσες άδειες.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 3/2/23-9-2005 επερώτηση των Βουλευτών του ΠΑ.ΣΟ.Κ. κυρίων Κωνσταντίνου Ρόβλια, Αλέξανδρου Ακριβάκη, Γεωργίου Ανωμερίτη, Ιωάννη Βλατή, Κωνσταντίνου Βρεττού, Μαρίας Δαμανάκη, Ιωάννη Δημαρά, Άννας Διαμαντοπούλου, Πέτρου Ευθυμίου, Ροδούλας Ζήση, Μιχαήλ Καρχιμάκη, Βασιλείου Κεγκέρογλου, Θεοδώρου Κολιοπάνου, Σωκράτη Κοσμίδη, Δημητρίου Κουσελά, Ιωάννη Κουτσούκου, Δημητρίου Λιντζέρη, Λαζάρου Λωτίδη, Αγγέλου Μανωλάκη, Στυλιανού Ματζαπετάκη, Αριστείδου Μουσιώνη, Έκτορα Νασιώκα, Γρηγορίου Νιώτη, Βασιλείου Οικονόμου, Μιχαήλ Παντούλα, Αθανασίου Παπαγεωργίου, Γεωργίου Παπαγεωργίου, Λάμπρου Παπαδήμα, Ευάγγελου Παπαχρήστου, Χρήστου Παπουτσή, Ιωάννη Παρασκευά, Δημητρίου Ρέππα, Νικολάου Σαλαγιάννη, Αναστασίου Σιδηρόπουλου, Εμμανουήλ Σκουλάκη, Εμμανουήλ Στρατάκη, Βασιλείου Τόγια, Απόστολου-Αθανάσιου Τσοχατζόπουλου, Γεωργίου Φλωρίδη, Παρασκευής Χριστοφιλοπούλου και του Μιλτιάδη Παπαϊωάννου προς τον Υπουργό Δημόσιας Τάξης σχετικά με θέματα που αφορούν αξιωματικούς της Ελληνικής Αστυνομίας.
     Το λόγο έχει ο πρώτος επερωτών συνάδελφος κ. Άγγελος Μανωλάκης.
     ΑΓΓΕΛΟΣ ΜΑΝΩΛΑΚΗΣ: Κύριοι συνάδελφοι, κύριε Υπουργέ, είναι γνωστό ότι την 26η Ιουνίου, ημέρα Κυριακή –και σημειώνω ότι ήταν ημέρα Κυριακή- ανακοινώθηκαν οκτακόσιες εξήντα δύο μεταθέσεις αξιωματικών της Ελληνικής Αστυνομίας, αριθμός πρωτοφανής για τακτικές μεταθέσεις. Το σύνολο σχεδόν αυτών των μεταθέσεων υπηρετούν κομματικές σκοπιμότητες της Κυβέρνησης, χαρακτηρίζονται από εμπάθεια κατά μη αρεστών αξιωματικών και από ανεπίτρεπτη εύνοια υπέρ των αξιωματικών, που πρόσκεινται στο χώρο της Νέας Δημοκρατίας. Με τις μεταθέσεις αυτές επιδιώκεται η κάμψη του ηθικού, ο παροπλισμός και ο υποβιβασμός των προοδευτικών αξιωματικών της Ελληνικής Αστυνομίας και ιδιαίτερα όσων συνδικαλίζονται. Εδώ σημειώνω ότι ένας τέτοιος στόχος επιτεύχθηκε πρόσφατα στο νήμα βέβαια, όταν στις εκλογές των αξιωματικών της Ελληνικής Αστυνομίας οι κυβερνητικοί συνδικαλιστές κέρδισαν, όπως είπα, κατόπιν αυτών των πιέσεων.
     Η αξιοκρατία, η διαφάνεια και η απεξάρτηση από τις πολιτικές παρεμβάσεις, που υποσχέθηκε η Νέα Δημοκρατία για τα Σώματα Ασφαλείας, μετετράπησαν σε άσκηση σκληρής κομματικής πολιτικής, σε διώξεις αντιφρονούντων, σε αναξιοκρατία και σε σκοτεινό παρασκήνιο, στα οποία ασκούνται και ειδικεύονται με επιτυχία κάποια κέντρα και παράκεντρα της κομματικής ιεραρχίας της Νέας Δημοκρατίας.
     Πέραν των ανωτέρω, επειδή πρέπει να είμαι σύντομος -γιατί θα ήθελα, κύριε Υπουργέ, με την ευκαιρία που είσθε εδώ να συζητήσουμε και κάποια θέματα που έχουν σχέση με το Υπουργείο Δημόσιας Τάξης και όχι μόνο με τις μεταθέσεις- θα πω τα εξής:
     Το σύνολο σχεδόν αυτών των μεταθέσεων, όπως είπα, είναι παράνομες, παράτυπες και απαράδεκτες και σημειώνουμε για ποιους λόγους: Πρώτον, διατάσσονται χωρίς να υπάρχει κενή οργανική θέση. Δεύτερον, μετατίθενται δυσμενώς εκλεγμένοι αντιπρόσωποι στην Πανελλήνια Ομοσπονδία Αξιωματικών της Αστυνομίας. Τρίτον, καμία μετάθεση δεν αιτιολογείται, όπως επιβάλλει ο νόμος. Τέταρτον, διαπιστώνεται πλήρης έλλειψη κοινωνικής ευαισθησίας, όταν πολύτεκνοι απομακρύνονται από τις οικογένειές τους με αδικαιολόγητες μεταθέσεις. Πέμπτον, για να καταλάβουν κάποιοι «ημέτεροι» τις θέσεις που επιθυμούν απομακρύνεται σε πολλές περιπτώσεις υπερδιπλάσιος αριθμός άλλων αξιωματικών. Έκτον, παρατηρείται το φαινόμενο της συσσώρευσης προοδευτικών αξιωματικών σε δευτερεύουσες υπηρεσίες, παραδείγματος χάρη τμήματα μεταγωγών, όπου και απαξιώνονται, με παράλληλη αποδυνάμωση άλλων νευραλγικών υπηρεσιών, που έτσι απογυμνώνονται από ικανά στελέχη. Έβδομον, τμήματα ασφαλείας έμειναν ακέφαλα, δηλαδή χωρίς ηγεσία, εξαιτίας αυτών των μεταθέσεων. Όγδοον, παραβιάστηκαν οι διατάξεις που ορίζουν τον ελάχιστο χρόνο παραμονής στον ίδιο τόπο. Ένατον, παραβιάστηκαν οι διατάξεις που απαγορεύουν στους αστυνομικούς να υπηρετούν σε υπηρεσίες, στην αρμοδιότητα των οποίων υπάγεται ο τόπος γέννησης αυτών ή των συζύγων τους.
     Δέκατον, αξιωματικοί οι οποίοι είχαν μετακινηθεί στην Αττική, μόλις τον Οκτώβριο του 2004, μετακινούνται εκ νέου, κατά προφανή παραβίαση των ισχυόντων. Ενδέκατο, στα περισσότερα αστυνομικά τμήματα της Αττικής παρατηρείται μετά τις μεταθέσεις υπερπληθώρα αξιωματικών σε βαθμό αστυνόμου Α΄ και Β΄, ενώ αντίστοιχα σε τμήματα ασφαλείας επικεφαλής τίθενται υπαστυνόμοι, αντί αστυνόμων. Δωδέκατο, χωρίς υπηρεσιακό λόγο μετατίθεται μεγάλος αριθμός αξιωματικών από την Αντιτρομοκρατική Υπηρεσία. Δέκατο τρίτο, μετατίθενται διοικητές ή υποδιοικητές νευραλγικών υπηρεσιών, παραδείγματος χάρη στη δίωξη ναρκωτικών ή στην ασφάλεια, που έχουν αποσπάσει επαίνους, σε θέσεις «ψυγεία». Δέκατο τέταρτον, αξιωματικοί που είχαν δυσμενείς μεταθέσεις κατά την περίοδο 1990-1993 έχουν τώρα ξανά δυσμενείς μεταθέσεις. Και όλοι αυτοί βέβαια, κατά σύμπτωση, δεν πρόσκεινται στη Νέα Δημοκρατία.
     Αυτές οι παράνομες, παράτυπες και αντιδεοντολογικές μεταθέσεις αφορούν όπως είπα οκτακόσιους εξήντα δύο αξιωματικούς. Είναι αριθμός ρεκόρ. 
     Η ορθολογική κατανομή του έμψυχου υλικού μετατρέπεται σε διώξεις. Η αναδιάρθρωση της δομής και της λειτουργίας των αστυνομικών υπηρεσιών μετατρέπεται σε αποδιάρθρωση και αποδιοργάνωση. Η αναβάθμιση της εργασιακής θέσης και των αποδοχών των αστυνομικών μεταλλάσσεται σε υποβάθμιση. Στη δευτερολογία μου, τόσο εγώ όσο εσείς, ίσως και κάποιοι άλλοι συνάδελφοι, κύριε Υπουργέ, θα έχουμε την ευκαιρία να αναφερθούμε, εάν χρειαστεί, και σε συγκεκριμένες περιπτώσεις για τις οποίες υπάρχουν βέβαια και πρόσφατες αποφάσεις δικαστηρίων. 
     Θα πρέπει να πω εδώ ότι αντίστοιχες περιπτώσεις, δυστυχώς, είχαμε και στην Πυροσβεστική Υπηρεσία, όπου νομίζω και εσείς έχετε συμφωνήσει ότι αυτή η τροποποίηση του κανονισμού μεταθέσεων, που έχετε κάνει τελευταία, πρέπει να καταργηθεί και να επανέλθουμε στο παλιό σύστημα μεταθέσεων.
     Πιστεύω ότι το αίσθημα της γενικευμένης ανασφάλειας, που έχει δημιουργηθεί στους πολίτες μετά τους Ολυμπιακούς Αγώνες, εμπεδώνει στην κοινωνία συντηρητικές νοοτροπίες και αντιλήψεις. Αυτό το αίσθημα της ανασφάλειας προκαλείται, πρώτον, όπως αναφέρθηκα λίγο πριν, από την αποδυνάμωση των αστυνομικών τμημάτων από έμψυχο δυναμικό την ίδια στιγμή που ενισχύονται η ασφάλεια των επισήμων προσώπων και της Βουλής με τη δημιουργία μάλιστα γενικής διεύθυνσης, όπου επικεφαλής θα είναι στρατηγός. 
     Δεύτερον, η διατάραξη της εύρυθμης λειτουργίας μιας σειράς κρίσιμων και νευραλγικών, για την αστυνόμευση, υπηρεσιών από τις κομματικές κρίσεις και μεταθέσεις. 
     Τρίτον, την εγκατάλειψη ή την υποβάθμιση στην πράξη επιτυχημένων θεσμών, που είχε δρομολογήσει και εφαρμόσει στα πρώτα βήματα η προηγούμενη κυβέρνηση, όπως αυτού του «αστυνομικού της γειτονιάς», οι πεζές περιπολίες, τα τοπικά συμβούλια παραβατικότητας στα οποία τελευταία βλέπουμε να φέρνετε τον «κοινοτικό αστυνόμο». 
     Τέταρτον, την αύξηση των δεικτών εγκληματικότητας, ώστε έτσι σε παγκόσμια έρευνα να κατατάσσεται η Αθήνα, το 2004, στην ογδοηκοστή πέμπτη θέση ανάμεσα σε διακόσιες δεκαπέντε πόλεις και στην εικοστή δεύτερη μεταξύ των ευρωπαϊκών πόλεων, από άποψη αισθήματος ασφάλειας των κατοίκων της. 
     Πέμπτον, στην αύξηση κρουσμάτων αστυνομικής αυθαιρεσίας σε βάρος Ελλήνων και αλλοδαπών πολιτών. Εδώ πρέπει να σας θυμίσω, κύριε Υπουργέ, μία παρέμβαση που είχα κάνει και εγώ, απ’ αυτό εδώ το Βήμα, όπως και ο συνάδελφός μου κ. Ρόβλιας, και δεν έχουμε πάρει απάντηση ακόμη, για την απαγωγή αλλοδαπών υπηκόων και την εξέτασή τους από ξένες μυστικές υπηρεσίες. 
     Θα μπορούσα να αναφέρω και άλλα, πάρα πολλά κρούσματα αυθαιρεσίας. Κατέθεσα μία σχετική ερώτηση τις προηγούμενες μέρες, γι’ αυτό που συνέβη στη Δ.Ο.Ε., στις συσπειρώσεις σ’ αυτή τη συνδικαλιστική κίνηση των δασκάλων.
     Επίσης, μεγάλη ανησυχία μας προκαλεί η αυξανόμενη νεανική εγκληματικότητα, που τείνει να πάρει ανεξέλεγκτες διαστάσεις. 
     Έναντι όλων αυτών των προβλημάτων, η Κυβέρνηση και η πολιτική ηγεσία του Υπουργείου Δημόσιας Τάξης τον τελευταίο χρόνο, κύριε Υπουργέ, στην ουσία έχουν φέρει μόνο ένα νομοσχέδιο και αυτό είχε σχέση με το ΚΕ.ΜΕ.Α., το Κέντρο Μελετών Ασφάλειας. Μάλιστα δεν ξέρω αν έχει απαντηθεί το ερώτημα του συναδέλφου μου κ. Ρόβλια, στο οποίο ίσως θα αναφερθεί κι αυτός, σχετικά με την τόσο βιαστική παραγγελία για δώδεκα μικροδορυφόρους, μόλις συστάθηκε αυτό το κέντρο. 
     Βλέπουμε πολλές εξαγγελίες της Κυβέρνησης για τα θέματα της δημόσιας τάξης να μένουν ανεκπλήρωτες. Είχατε μιλήσει για «ανωτατοποίηση» των αστυνομικών σχολών, για πανεπιστήμιο αστυνομικών και πυροσβεστικών σχολών. Αντ’ αυτού βλέπουμε κάποια σημάδια «στρατιωτικοποίησης» των αστυνομικών σχολών. 
     Είχατε μιλήσει για τη Δικαστική Αστυνομία. Είχατε μιλήσει για την ενίσχυση της Δημοτικής Αστυνομίας, με την οποία φυσικά συμφωνούμε κι εμείς, αλλά αντ’ αυτών βλέπουμε άλλα πράγματα. Βλέπουμε να είστε βιαστικοί στο να προσφύγετε στο Συμβούλιο της Επικρατείας για να ακυρωθεί αυτή η απόφαση, σχετικά με τις κάμερες.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ποια είναι η θέση του κόμματός σας πάνω σ’ αυτό;
     ΑΓΓΕΛΟΣ ΜΑΝΩΛΑΚΗΣ: Θα σας απαντήσω.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ερωτώ επειδή θίγετε θέματα στην επερώτηση, γι’ αυτό…
     ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε. 
     Συνεχίστε, κύριε Μανωλάκη.
     ΑΓΓΕΛΟΣ ΜΑΝΩΛΑΚΗΣ: Πρέπει να πούμε κατ’ αρχάς ένα βασικό κανόνα, γιατί αυτές τις μέρες έγινε και στο Ευρωκοινοβούλιο μία συζήτηση, γι’ αυτό που αποφασίζει η Ευρωπαϊκή Ένωση, ώστε μεταξύ τους οι αστυνομίες να ανταλλάσσουν πληροφορίες και προσωπικά δεδομένα. Μάλιστα, γι’ αυτό το θέμα μίλησε και ο Ευρωβουλευτής μας κ. Λαμπρινίδης. Νομίζω ότι ένας βασικός κανόνας και της παράταξής μας είναι ότι η επίκληση της ασφάλειας δεν μπορεί να συνθλίβει την ελευθερία και τα ανθρώπινα δικαιώματα. Αν χρειαστεί, θα μπούμε κάποια στιγμή και σε λεπτομέρειες, γιατί αυτά τα δικαιώματα είναι ο ακρογωνιαίος λίθος του πολιτισμού μας.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Θέλετε να φύγουν οι κάμερες, κύριε συνάδελφε; Απαντήστε τώρα.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν είναι υποχρεωμένος να απαντήσει τώρα.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Θέτετε ένα θέμα που…
     ΠΡΟΕΔΡΕΥΩΝ (Γεώργιος Σούρλας): Δεν είναι υποχρεωμένος να απαντήσει τώρα ούτε πρέπει να διακόπτετε τον ομιλητή.
     Συνεχίστε, κύριε Μανωλάκη.
     ΑΓΓΕΛΟΣ ΜΑΝΩΛΑΚΗΣ: Θέτω πάρα πολλά θέματα, αρχίζοντας από τις μεταθέσεις, για τις οποίες έδωσα λεπτομέρειες και αν χρειαστεί θα δώσω κι άλλες. Προχωρώ σε πάρα πολλά άλλα θέματα όπου θα έχετε την ευκαιρία να ανταπαντήσετε τουλάχιστον στα λόγια, γιατί στα έργα δεν έχουμε δει καμία απάντηση. 
     Μιας και μιλάμε για έργα, πρέπει να σας πω το εξής: Την προηγούμενη εβδομάδα -και αυτή μάλιστα- το σύνθημα στο πανό των Σωμάτων Ασφαλείας έξω από τη Βουλή που έλεγε «σεμνά και ταπεινά μας εξαπατήσατε» νομίζω πως δίνει την απάντηση στα τόσα συνδικαλιστικά αιτήματα των Σωμάτων Ασφαλείας, τα οποία και ο ίδιος ο Πρωθυπουργός, αλλά κι εσείς προσωπικά, κύριε Υφυπουργέ, και στη Θεσσαλονίκη και αλλού –το ξέρετε- είχατε υποσχεθεί. 
     Τώρα μιλάτε για αντίξοες και για δύσκολες συνθήκες, δίνετε ένα 2%, δηλαδή 14 ευρώ το μήνα για τον πρώτο χρόνο και 50 και κάτι ευρώ για τα τέσσερα χρόνια, ενώ είχατε υποσχεθεί να αναγνωρίσετε το επάγγελμα των εργαζομένων στα Σώματα Ασφαλείας ως επικίνδυνο και ανθυγιεινό και μάλιστα σύντομα –η λέξη «σύντομα» υπάρχει στα Πρακτικά- είχατε πει ότι θα δοθεί και επίδομα αύξησης του μισθού 140 ευρώ, δηλαδή από 720 στα 860 ευρώ. Τώρα δίνετε, πέραν της εισοδηματικής πολιτικής, τα 14 ευρώ. Και θα θυμάστε ότι η προηγούμενη Κυβέρνηση είχε προτείνει να δώσει εφάπαξ στους συνδικαλιστές 60 ευρώ, τα οποία δεν είχαν αποδεχθεί, γιατί είχαν πιστέψει ότι θα πάρουν τα 140 ευρώ. 
     Δεν έχετε εκπληρώσει ακόμα αυτό το 10% των διαφημιστικών εσόδων από τις Π.Α.Ε., από τους ποδοσφαιρικούς αγώνες, για το οποίο κι εσείς προσωπικά έχετε δεσμευθεί εδώ στη Βουλή σε σχετική ερώτησή μου. Δεν εκπληρώσατε αυτό της μάχιμης πενταετίας. Το ρίξατε και αυτό στις καλένδες, να περάσει από το Ελεγκτικό Συνέδριο και θα δούμε για δύο χρόνια.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δώστε μου, κύριε Πρόεδρε, δυο-τρία λεπτά, αν έχετε την καλοσύνη.
     ΠΡΟΕΔΡΕΥΩΝ (Γεώργιος Σούρλας): Μπορείτε να πάρετε και από το χρόνο της δευτερολογίας σας.
     ΑΓΓΕΛΟΣ ΜΑΝΩΛΑΚΗΣ: Θα πάρω ένα-δυο λεπτά.
     Δεν εφαρμόζετε αυτά που είχαν θεσπιστεί, τους κανόνες υγιεινής και ασφάλειας, στα Σώματα Ασφαλείας. Στην Πυροσβεστική ξέρετε πόσες ώρες δουλεύουν. Και χωρίς ύπνο πολλές φορές πηγαίνουν να σβήσουν πυρκαγιές.
     Αντ’ αυτών, τι σκέπτεστε να μας φέρετε; Μας λέτε ότι θα φέρετε την Αγροφυλακή. Θα προσλάβετε, με τη σημερινή δημοσιονομική κατάσταση, εννιά χιλιάδες εργαζόμενους σε βάθος χρόνου, χίλιους απ’ αυτούς που είχατε το 1990-1993 να προσλάβετε. Και τι θα κάνουν αυτοί; Γιατί δεν παίρνετε τους τρεις χιλιάδες πεντακόσιους πυροσβέστες που λείπουν από την Πυροσβεστική Υπηρεσία; Εκεί μάλιστα ακυρώσατε το διαγωνισμό της προηγούμενης κυβέρνησης των τριακοσίων και θέλετε να κάνετε έναν καινούργγιο διαγωνισμό, με τη συνέντευξη φυσικά. Και είδαμε τι σημαίνει συνέντευξη, μια που είναι και δική σας αρμοδιότητα, κύριε Υπουργέ, με την πρόσληψη των φρουρών στην Εθνική Τράπεζα, όπου ανίψια Βουλευτών, χωρίς πτυχία, με χαμηλούς βαθμούς, αλλά με «μεγάλες» συνεντεύξεις, πήραν αυτές τις θέσεις. Η ίδια βέβαια κατάσταση, πέραν από την Πυροσβεστική, επικρατεί και στο Λιμενικό. Σε όλες τις υπηρεσίες υπάρχουν ένα σωρό προβλήματα. Αντ’ αυτών, μας φέρατε τότε αυτές τις κομματικές μεταθέσεις και αποδυναμώσατε την αποτελεσματικότητα αυτών των υπηρεσιών. 
     Νομίζω πως είναι καιρός, κύριε Υπουργέ, να στείλετε τους αστυνομικούς να κάνουν δουλειά και όχι να γίνονται αυτού του είδους οι μεταθέσεις και κρίσεις. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, θα ήθελα να ενημερώσω το Σώμα ότι ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας, ορίζει Κοινοβουλευτικό Εκπρόσωπο τον κ. Μιλτιάδη Παπαϊωάννου.
     Θα ήθελα να πω ακόμα ότι οι συνάδελφοι επερωτώντες μπορούν να κάνουν χρήση και του χρόνου της δευτερολογίας τους, για να μην κτυπάει το κουδούνι και παρεμβαίνει το Προεδρείο και επηρεάζει τον ειρμό των σκέψεων και την αγόρευσή τους.
     ΜΙΛΤΙΑΔΗΣ ΠΑΠΑΪΩΑΝΝΟΥ: (δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Λέω για τους άλλους, κύριε Παπαϊωάννου.
     Το λόγο έχει ο κ. Ματζαπετάκης.
     ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριε Πρόεδρε, εγώ θα κάνω χρήση της δευτερολογίας κατευθείαν, αν είναι εύκολο.
     Η περσινή χρονιά ήταν γεμάτη με επιτυχίες για την Κυβέρνηση: ευφορία μετά τη νίκη, εγκαίνια, κόψιμο κορδελών και φυσικά η τέλεση των Ολυμπιακών Αγώνων. Για την επιτυχία τους, όμως, ήταν αναγκαία η ύπαρξη καλού κλίματος. Και προς αυτή την κατεύθυνση έπρεπε η Κυβέρνηση, πέραν των προεκλογικών δεσμεύσεων για το τρίπολο αξιοκρατία-διαφάνεια-αναδιάρθρωση του κράτους, να επαγγελθεί και μετεκλογικά ότι θα σεβαστεί την προσωπικότητα του εργαζόμενου στο δημόσιο και δεν θα προχωρήσει σε μετακινήσεις, διώξεις, κ.λπ.. 
     Η αλήθεια είναι ότι αυτές οι εξαγγελίες κόντευαν να γίνουν πιστευτές όσο περνούσε ο καιρός. Αμ δε! Όλα αυτά κράτησαν μέχρι τη λήξη του καλοκαιριού και συγκεκριμένα μέχρι τα μεσάνυχτα της τελετής λήξεως των Παραολυμπιακών Αγώνων. Την αμέσως επόμενη ημέρα έφθασε η μπόρα. Θα έλεγα ότι ο τυφώνας «Κατρίνα» ή «Μαριέττα» -το ίδιο κάνει- μας έκανε την τιμή να περάσει πρώτα από την πατρίδα μας, ξεκινώντας από το Υπουργείο Παιδείας, το οποίο αμέσως, τη Δευτέρα, με συνοπτικές διαδικασίες ανακοίνωσε τα ονόματα των προϊσταμένων πρωτοβάθμιας και δευτεροβάθμιας εκπαίδευσης. Και συμπτωματικά όλοι σχεδόν πρόσκεινταν στη Νέα Δημοκρατία.
     Βεβαίως ο τυφώνας επεκτάθηκε σε όλες τις δημόσιες υπηρεσίες. Κανείς δεν υστέρησε. Στο Υ.ΠΕ.ΧΩ.Δ.Ε. αντικαταστάθηκαν και οι εκατόν είκοσι διευθυντές υπηρεσιών διαψεύδοντας και την παραδοχή ότι ακόμα και ο κανόνας απαιτεί να υπάρχουν εξαιρέσεις. Άραγε δεν υπήρχε κανείς ικανός απ΄ όσους υπηρετούσαν στις θέσεις αυτές; 
     Το σάρωμα υπήρξε και στην Ελληνική Αστυνομία. Δεν εξαιρέθηκε ούτε αυτή. Ο διαχωρισμός των στελεχών της ΕΛ.ΑΣ. κατά τις προαγωγές, τις τοποθετήσεις, τις μεταθέσεις έγινε ανάλογα με την κομματική τους καταγωγή. Η αξιοκρατία, οι σπουδές, η ικανότητα, η πείρα, οι νόμοι που διέπουν τη λειτουργία της ΕΛ.ΑΣ. πήγαν περίπατο. Η ηγεσία του Υπουργείου Δημόσιας Τάξης αγνοώντας βασικές αρχές της διοίκησης του αστυνομικού τμήματος, αδιαφορώντας για την αναγκαία αποτελεσματικότητα της Αστυνομίας στη δίωξη της εγκληματικότητας και τήρηση της τάξης, κινείται ως μαθητευόμενος μάγος και κάνει πειράματα με το ηθικό των στελεχών, την πειθαρχία τους, την ψυχική τους ισορροπία, τη διάθεσή τους για προσφορά έργου. Πρόσφατα προέβη σε οκτακόσιες εξήντα δύο μεταθέσεις αξιωματικών της ΕΛ.ΑΣ., αριθμό –όπως είπε και ο προηγούμενος συνάδελφος- πρωτοφανή για τις τακτικές μεταθέσεις. 
     Η Νέα Δημοκρατία φόρεσε το προσωπείο της ανανέωσης και του προοδευτισμού, αλλά έμεινε δυστυχώς η ίδια. Όπως απεδείχθη δεν ξέχασε τον παλιό της εαυτό, θέλοντας τα στελέχη της ΕΛ.ΑΣ. πειθήνια όργανά της και επιδιώκοντας τον απόλυτο έλεγχό τους. Μοιάζει να θεωρεί εντελώς απαράδεκτη την αρχή ότι οι Ένοπλες Δυνάμεις και η Αστυνομία ανήκουν στο έθνος, και όχι σε κόμματα, και ότι πρέπει να βρίσκονται εκτός κομματικής διαμάχης. 
     Έρχεται, λοιπόν, η Νέα Δημοκρατία και αρχίζει γενικό διωγμό όχι μόνο κατά δημοκρατικών στελεχών, αλλά και κατά κάθε καθ’ υποψία δημοκρατικού. Κατά όλων όσων δεν έχουν κομματική νεοδημοκρατική ταυτότητα. Θέλει καθαρόαιμους «δικούς» της ανθρώπους στις θέσεις κλειδιά. Παράλληλα με το σάλπισμα των διωγμών περνάει το μήνυμα «πας μη μεθ’ ημών, εναντίον ημών». 
     Για να κάνετε τις διώξεις και τις δυσμενείς μεταθέσεις, κύριοι της Κυβέρνησης, κατασκευάσατε το μύθο για κομματικά όργανα της άλλης πλευράς. Και τούτο επειδή κάποια στελέχη απ’ αυτά υπηρέτησαν σε εμπιστευτικές θέσεις επί κυβερνήσεων ΠΑ.ΣΟ.Κ.. Μα, πείτε μου. Κάποιοι δεν έπρεπε να υπηρετήσουν; Έτσι μεταθέτετε δυσμενώς άριστους αξιωματικούς και στελέχη αστυνομικούς με ήθος, με πιστοποιημένα πλήρως τα προβλεπόμενα προσόντα, με πολυετείς εμπειρίες, με σπουδές. Βγαίνει αβίαστα το συμπέρασμα, όταν μελετήσει κάποιος τις αλλεπάλληλες ενέργειές σας, ότι συμβαίνει αυτό που τελευταίως ακούγεται συχνά για τη μηδενική ανοχή. Αλλά μηδενική ανοχή και διωγμοί από τη συντηρητική παράταξη σε αξιωματικούς –εννοείται- που δεν είναι δικοί της. 
     Το είχατε σχεδιάσει πριν καταλάβετε την εξουσία, γι’ αυτό πρόκειται για προμελετημένο έγκλημα, για ενσυνείδητη διάλυση του αστυνομικού δυναμικού. Αφήνετε την τόσο διαφημισθείσα από εσάς αξιοκρατία στο ντουλάπι, μήπως και σας χρειαστεί  σε πιο εύθετο χρόνο. Δεν θα τη βρείτε, όμως, γιατί θα έχει αποσυντεθεί εκεί κάπου που την πετάξατε. 
     Θα σταθώ όμως σε κάτι πρωτοφανές. Κάνατε μεταθέσεις στελεχών συνδικαλιστών την περίοδο των εκλογών. Για ποιο λόγο; Για να αποτρέψετε την εκλογή τους. Αυτή και αν είναι ωμή κομματική παρέμβαση. Παρακολουθείτε κατά τρόπο σταλινικό τις συνεδριάσεις των συνδικαλιστών και παρεμβαίνετε για να αλλοιώσετε τα αποτελέσματα των εκλογών. Ελέχθη προηγουμένως με την παρακολούθηση της Δ.Ο.Ε..
     Να έρθουμε και στο πρωτοφανές ρουσφετολογικό όργιό σας, το οποίο εκδηλώνεται ποικιλοτρόπως. Από τη μια μεριά εξοντώνετε κυριολεκτικά και διαλύετε την Αστυνομία και από την άλλη νεκρανασταίνετε ένα αποτυχημένο θεσμό –την Αγροφυλακή-  για να προσλάβετε, με τις μεθόδους που έχετε εφεύρει, χιλιάδες δικούς σας ανθρώπους. Αυτός είναι ο σεβασμός στο δημόσιο χρήμα; Παράλληλα ακυρώνεται πίνακα διακοσίων εξήντα τεσσάρων επιτυχόντων στην Πυροσβεστική για να επιλέξετε τους δικούς σας με το σύστημα των συνεντεύξεων. Κρίμα. 
     Παραλάβατε μια Αστυνομία στην κορύφωση της εκπαίδευσης και οργάνωσής της για να ανταποκριθεί στις τεράστιες ανάγκες των Ολυμπιακών Αγώνων -πράγμα που το πέτυχε- και από τότε δεν κάνετε τίποτα. Και κυβερνάτε δεκαοκτώ μήνες. Εξαγγέλλετε μεγαλειώδη προγράμματα για την πάταξη της εγκληματικότητας, του λαθρεμπορίου, της διαφθοράς και τη δίωξη ναρκωτικών. Ουδεμία, όμως, βελτίωση των στατιστικών. Αντίθετα έχουμε χειροτέρευση. 
     Του χρόνου τέτοιο καιρό τα νούμερα θα είναι πολύ πιο δυσάρεστα, αφού δεν αφήνετε τίποτα όρθιο στην Αστυνομία. Παροπλίζετε τους διώκτες. Υποσχεθήκατε την αστυνομική εφαρμογή σχετικού νόμου για την αμοιβή της υπηρεσίας των αστυνομικών στα γήπεδα και τη βαθμιαία αποδέσμευσή τους. Δεν την εφαρμόζετε για να μη δυσαρεστείτε τους μεγαλομέτοχους των συλλόγων. Επίσης, τίποτα δεν κάνατε και για το βαθμολόγιο. Το πάγιο αίτημα των αστυνομικών και των πυροσβεστών για αναγνώριση του επαγγέλματός τους ως επικινδύνου και ανθυγιεινού ενταφιάστηκε -το είχατε υποσχεθεί κατ’ επανάληψη ακόμα και ο ίδιος ο Πρωθυπουργός- και αντ’ αυτού τους δώσατε επίδομα ειδικών συνθηκών 14 ευρώ το μήνα. Υπενθυμίζω ότι ο κ. Φλωρίδης είχε δεσμευτεί για 60 ευρώ και τον σαρκάζατε για την τσιγκουνιά του τότε. Συμπληρωματικά αναφέρω την υπόσχεση της Νέας Δημοκρατίας και του ίδιου του Πρωθυπουργού για αύξηση του μισθού των ανθυπαστυνόμων από 720 σε 860 ευρώ, δηλαδή 140 ευρώ. Εδώ υπάρχει λάθος κατά ένα μηδενικό, δηλαδή αφαιρέσατε το μηδενικό από το εκατόν σαράντα και έμεινε δέκα τέσσερα. 
     Έχω και μια προσωπική εμπειρία. Στις 20 Απριλίου υπέβαλα την υπ’ αριθμόν 10/101 ερώτηση στο Υπουργείο σας, διά της Βουλής, για την πρωτιά στην εγκληματικότητα των ληστρικών επιδρομών κακοποιών στα δυτικά προάστια της Αθήνας. Από διακόσιες ογδόντα μία ληστείες το 2003 φτάσαμε στις τριακόσιες σαράντα μία το 2004. Αυτή ήταν η βελτίωση που υποσχεθήκατε; Μου απαντήσατε με τα γνωστά ευχολόγια και αριθμητικά τεχνάσματα. Καλό, όμως, είναι να δούμε και τις συνθήκες κάτω από τις οποίες εργάζονται οι αστυνομικοί. Πρόσφατα επισκέφθηκα το Αστυνομικό Τμήμα της Αγίας Βαρβάρας Ηρακλείου και με έθλιψε το θέαμα. Πώς να δουλέψουν οι αστυνομικοί έτσι όπως τους έχετε;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω με κάτι το άκρως απογοητευτικό, αλλά και απαράδεκτο. Τόση είναι η τυφλή μανία διώξεων που έχετε, που μεταθέσατε άξιους και έμπειρους διοικητές και υποδιοικητές που έχουν αποσπάσει επαίνους σε νευραλγικές υπηρεσίες -παραδείγματος χάρη στη Δίωξη Ναρκωτικών ή στην Ασφάλεια- σε θέσεις-ψυγεία. Τους εξοντώσατε και μαζί μ’ αυτούς και το δυναμισμό της Αστυνομίας. 
     Ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ματζαπετάκη. 
     Το λόγο έχει ο συνάδελφος κ. Παντούλας.
     ΜΙΧΑΗΛ ΠΑΝΤΟΥΛΑΣ: Θα χρησιμοποιήσω και τη δευτερολογία μου, κύριε Πρόεδρε.
     Κυρίες και κύριοι Βουλευτές, δεν είναι του παρόντος, αλλά θα ήταν άκρως ενδιαφέρον να ενδιατρίψει κανείς στις διαχρονικές υπαρξιακές σχέσεις της συντηρητικής παράταξης, υπό όλες τις εκφάνσεις της -Λαϊκό Κόμμα, Συναγερμός, ΕΡΕ, Νέα Δημοκρατία- με τους μηχανισμούς του κράτους, ιδιαιτέρως δε με αυτούς που έχουν κατασταλτικό χαρακτήρα. 
     Ο Ανδρέας Παπανδρέου συμπύκνωσε στον πολιτικό του λόγο το συγκεκριμένο ζήτημα μέσα από το σύνθημα «κάτω το κράτος», όχι «κάτω το κόμμα της Δεξιάς», για να του απαντήσει ο κ. Μητσοτάκης, ως Πρωθυπουργός το 1990-1993, με την περιώνυμη φράση προς τους αστυνομικούς: «Εσείς είστε το κράτος». Δύο διαφορετικοί κόσμοι. Δύο εκ διαμέτρου αντίθετες πολιτικές θεωρήσεις. 
     Θα μπορούσε να ισχυριστεί κανείς ότι όλα αυτά ανήκουν πλέον στο παρελθόν. Θα ήταν όντως πολύ ωραίο για να είναι αληθινό. Δυστυχώς, η πραγματικότητα που βιώνουν σήμερα, ένστολοι και μη, στο Υπουργείο Δημόσιας Τάξης, αλλά και οι πολίτες ως αποδέκτες της συγκεκριμένης πολιτικής, θυμίζουν άλλες εποχές. Η κατ’ ευφημισμόν μετάλλαξη της Νέας Δημοκρατίας δεν επαρκεί για να απογαλακτιστεί από πρακτικές του παρελθόντος. Φαίνεται ότι η Νέα Δημοκρατία δεν ήρθε να κυβερνήσει, ήρθε να εκδικηθεί. Είναι κρίμα για το δημοκρατικό μας πολίτευμα. 
     Με τη σημερινή μου παρέμβαση θα εστιάσω την προσοχή μου σε ζητήματα που ανέδειξε η εφαρμογή της κυβερνητικής πολιτικής του Υπουργείου Δημόσιας Τάξης στο Νομό Ιωαννίνων και στην Ήπειρο γενικότερα, στο σύνολο των τομέων ευθύνης του συγκεκριμένου Υπουργείου. 
     Ιδού μερικά χαρακτηριστικά παραδείγματα: Πρώτον, την περίοδο προ των μεταθέσεων αξιωματικοί, φιλικά προσκείμενοι στη Νέα Δημοκρατία, απειλούσαν τους πάντες και τα πάντα ότι δεν θα μείνει κανείς μέσα στα Ιωάννινα, εάν δεν ανήκει στην κυβερνητική παράταξη. Με τις μεταθέσεις αυτό έγινε πράξη. 
     Δεύτερον, δεν υπάρχει υπηρεσία εντός της πόλης των Ιωαννίνων που ο διοικητής της να μην ανήκει εμφανώς στη Νέα Δημοκρατία. Όλοι οι άλλοι απομακρύνθηκαν στα συνοριακά τμήματα. 
     Τρίτον, στις θέσεις που δικαιολογούν επιπλέον ικανή χρηματική αμοιβή, έγινε επέλαση καθαρών νεοδημοκρατών αστυνομικών με τη μέθοδο των επάλληλων αποσπάσεων, για να ικανοποιηθούν οι πάντες.
     Έχω συγκεκριμένα παραδείγματα, αν σας ενδιαφέρουν.
     Τέταρτον, στη Γενική Αστυνομική Διεύθυνση Ηπείρου οι μεταθέσεις εξυπηρέτησαν μόνο κομματικές σκοπιμότητες, με αποτέλεσμα την αποδυνάμωση μάχιμων και νευραλγικών υπηρεσιών. Αξίζει να σημειωθεί ότι πολλοί εκ των μετατεθέντων ούτε και σήμερα που μιλάμε έχουν γραφεία και καρέκλες να καθίσουν. Εάν επισκεφθεί η πολιτική ηγεσία το μέγαρο της Αστυνομίας, θα αντικρίσει ένα θέαμα κωμικοτραγικό. 
     Πέμπτον, αξιωματικός ακυρώνει με πολιτική παρέμβαση τη μετάθεσή του στο Αστυνομικό Τμήμα Κόνιτσας και ταυτόχρονα, αυτήν τη στιγμή που μιλάμε, υπηρετεί με απόσπαση στη Σχολή της Δημοτικής Αστυνομίας της ίδιας πόλης, της Κόνιτσας, αλλά τώρα έχει αποσπαστεί ώστε να παίρνει και τα εκτός έδρας. Το συγκεκριμένο περιστατικό, κύριε Υφυπουργέ, αποτέλεσε πρόκληση για όλους τους άλλους αξιωματικούς της περιοχής.
     Και έκτον, αξιωματικός με τρία παιδιά μετατέθηκε από υπηρεσία ασφαλείας της Ηπείρου σε επαρχιακό αστυνομικό τμήμα και στη θέση του τοποθετήθηκε κατώτερος αξιωματικός, κατά παράβαση της αστυνομικής τάξης.
     Σ’ όλα αυτά, πρέπει να προσθέσει κανείς τις τεράστιες ελλείψεις προσωπικού και μέσων και κατ’ επέκταση, την ανασφάλεια που αισθάνονται οι πολίτες, την εικόνα διάλυσης που παρουσιάζει το αστυνομικό μέγαρο λόγω των έκρυθμων σχέσεων μεταξύ αστυνομικών και τοπικής ηγεσίας, τις έκνομες δραστηριότητες αστυνομικών υπαλλήλων, τις εκρηκτικές διαστάσεις στο πρόβλημα των ναρκωτικών, τις κλοπές, τις διαρρήξεις και τόσα άλλα. 
     Προς επίρρωση όσων αναφέρω, καταθέτω για τα Πρακτικά της Βουλής δημοσιεύματα του τοπικού Τύπου, ιδιαιτέρως δε του φιλικά προσκείμενου προς την Κυβέρνηση. Ιδού μερικά: «Άδειασε το αστυνομικό μέγαρο», «Χρειάζεται πολιτική παρέμβαση για να διορθωθούν τα πράγματα», «Εικόνα διάλυσης στο αστυνομικό μέγαρο», «Δυσάρεστη πρωτιά στο Νομό Ιωαννίνων στο θέμα των ναρκωτικών», «Η νύχτα στα χέρια των αστυνομικών. Ποιος θα βάλει φρένο σε αυτήν τη μάστιγα;». 
     (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Η Συνοριοφυλακή, το σώμα που ενίσχυσε πάνω από όλα το αίσθημα ασφάλειας των κατοίκων των ακριτικών περιοχών της πατρίδας μας, αφέθηκε στην τύχη του. Προτεραιότητα φαίνεται ότι έχει η Αγροφυλακή. Αν είναι δυνατόν! 
     Το Υπουργείο Δημόσιας Τάξης, αντί να ενσκήψει στα πραγματικά προβλήματα των συνοριοφυλάκων, ξέρετε πού εστίασε το ενδιαφέρον του; Αυτό συζητείται και σας καλώ να το διαψεύσετε, εννοώ το να καταργηθεί η μετακίνηση με υπηρεσιακά αυτοκίνητα από και προς τα συνοριακά τμήματα των συνοριοφυλάκων και των αξιωματικών. Έτσι φαίνεται ότι αντιλαμβάνεται την περιστολή της σπατάλης των κρατικών δαπανών η Κυβέρνηση. Διαψεύστε το, κύριε Υφυπουργέ. 
     Και τώρα δυο λόγια για την Πυροσβεστική της Ηπείρου. Ερωτώ τον κύριο Υφυπουργό: 
     Πρώτον, γιατί καθυστερεί η λειτουργία του Λιμενικού Πυροσβεστικού Σταθμού της Ηγουμενίτσας, της πύλης της Ελλάδας από και προς την Ευρώπη; Και για ποιους λόγους το πυροσβεστικό πλοιάριο, αντί της Ηγουμενίτσας, βρίσκεται ακόμη στον Πειραιά; 
     Δεύτερον, γιατί καθυστερεί η στελέχωση της 5ης Ε.Μ.Α.Κ. Ιωαννίνων; Μήπως αληθεύει ότι θέλετε να την κλείσετε; Διαψεύστε το. Καθυστερεί, επίσης, η στελέχωση και των πυροσβεστικών κλιμακίων στο Βουτσαρά Ιωαννίνων και στο Αθαμάνιο της Άρτας. 
     Τρίτον, γιατί δεν έγινε η προαγωγή από Γ΄ σε Β΄ τάξεως των πυροσβεστικών υπηρεσιών της Άρτας και της Πρέβεζας και των πυροσβεστικών κλιμακίων του Μετσόβου και της Παραμυθιάς σε υπηρεσίες Δ΄ τάξης;
     Όλα αυτά που σας προανέφερα, δεν ήταν προεκλογικές σας δεσμεύσεις; 
     Και τέταρτον, γιατί όλως παραδόξως, κύριε Υφυπουργέ, το σύνολο των διακεκριμένων θέσεων στην ιεραρχία των υπηρεσιών της Πυροσβεστικής στα Ιωάννινα και στην Ήπειρο τυχαίνει να καλύπτεται από κομματικά στελέχη της Νέας Δημοκρατίας; Αυτό επιτάσσουν οι κανόνες της χρηστής διοίκησης, που επαγγέλλεται το κόμμα σας; Ασφαλώς όχι. Πρόκειται σαφώς για μεθοδεύσεις που στοχεύουν στην επανίδρυση του κομματικού σας κράτους.
     Κλείνω την παρέμβασή μου με το θέμα του πανελληνίου διαγωνισμού προσλήψεων των διακοσίων εξήντα τεσσάρων δοκίμων πυροσβεστών. Ο διαγωνισμός είχε ολοκληρωθεί πριν τις εκλογές. Εκκρεμούσε μόνο η ανακοίνωση των αποτελεσμάτων. Για τη ματαίωση της έκδοσής τους έγινε επίκληση ενός καινοφανούς επιχειρήματος: Ο τότε Αρχηγός του Πυροσβεστικού Σώματος κ. Φούρλας και σημερινός Γενικός Γραμματέας της Γενικής Γραμματείας Πολιτικής Προστασίας, ανακάλυψε, σας διαβάζω από την απόφαση ματαίωσης, τον εξής λόγο: 
      «Πέμπτον, το υπηρεσιακό συμφέρον που συνίσταται στη θεσμοθέτηση ενός αντικειμενικότερου» –άρα το προηγούμενο σύστημα ήταν αντικειμενικό- «και δικαιότερου» –άρα ήταν δίκαιο το προηγούμενο σύστημα- «συστήματος πρόσληψης δοκίμων πυροσβεστών μέσω των πανελλαδικών εξετάσεων». Αυτό υπογράφεται στην απόφαση, αυτό λέγατε και στις τηλεοράσεις. Γιατί το έκανε αυτό; Προφανώς για να ματαιώσει την έκδοση των αποτελεσμάτων ενός διαγωνισμού, που ο ίδιος είχε προκηρύξει. Καταθέτω και την απόφαση της προκήρυξης και την απόφαση ματαίωσης για τα Πρακτικά της Βουλής.
     (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Πουθενά στη δεύτερη απόφαση ακύρωσης δεν γίνεται επίκληση παρατυπιών ή πράξεων που διακυβεύουν το κύρος ή θέτουν θέμα νομιμότητας του διαγωνισμού, γεγονός που καταδεικνύει ότι η δεύτερη απόφαση εκδόθηκε ύστερα από ωμή πολιτική παρέμβαση για την εξυπηρέτηση κομματικών σκοπιμοτήτων της Νέας Δημοκρατίας. Και κάτι ακόμη: «Το υπηρεσιακό συμφέρον» που επικαλείται ο κ. Φούρλας και κατ’ επέκταση η πολιτική ηγεσία του Υπουργείου Δημόσιας Τάξης συνδέθηκε με την πρόσληψη των δοκίμων πυροσβεστών «μέσω των πανελλαδικών εξετάσεων», όπως σας διάβασα προηγουμένως.
     Καταγγέλλω στη Βουλή, γιατί αυτές είναι οι μέχρι στιγμής πληροφορίες μας, ότι στο προεδρικό διάταγμα που πηγαινοέρχεται στο Συμβούλιο της Επικρατείας δέκα φορές, επειδή προκύπτουν λόγοι αντισυνταγματικότητας και το οποίο συνέταξε το Υπουργείο Δημόσιας Τάξης, αντί των πανελλαδικών εξετάσεων θεσμοθετείται η γνωστή συνέντευξη, η οποία όπου εφαρμόστηκε μέχρι σήμερα, επαλήθευσε το ρηθέν: «Και οι έσχατοι έσονται πρώτοι». Δεν αποτελεί αυτό χαρακτηριστική περίπτωση πολιτικής εξαπάτησης της νέας γενιάς; Κάτι σάπιο υπάρχει, κύριε Υφυπουργέ, στο βασίλειο της Νέας Δημοκρατίας. Η επιστροφή σ’ ένα θεσμικό μεσαίωνα δεν είναι αυτό που περίμεναν οι ένστολοι και οι απλοί πολίτες από τη νέα διακυβέρνηση στο χώρο του Υπουργείου Δημόσιας Τάξης. Η πολιτική συμπεριφορά όλων αυτών απέναντι στη «σεμνή και ταπεινή εξαπάτηση» θα είναι ανάλογη, όποτε και αν τους δοθεί η ευκαιρία. Γι’ αυτό, κύριε Υφυπουργέ, να είστε απολύτως βέβαιος. 
     ΠΡΟΕΔΡΕΥΩΝ (Γεώργιος Σούρλας): Ο κ. Κουτσούκος έχει το λόγο.
     ΓΙΑΝΝΗΣ ΚΟΥΤΣΟΥΚΟΣ: Αντιλαμβάνεστε, κύριε Υπουργέ, ότι ως Αξιωματική Αντιπολίτευση έχουμε καθήκον, υποχρέωση και ευθύνη να υπερασπίσουμε την αξιοκρατία, την αποτελεσματικότητα στη λειτουργία των Σωμάτων Ασφαλείας, τα δημοκρατικά δικαιώματα, την αξιοπρέπεια του εργαζόμενου, τις συνθήκες εργασίας, το εισόδημα και όλα αυτά που για πάρα πολλά χρόνια οι κυβερνήσεις του ΠΑ.ΣΟ.Κ. με συγκεκριμένες πράξεις κατοχύρωσαν και έδωσαν τη δυνατότητα στην Ελληνική Αστυνομία να συμβάλλει στις εθνικές επιτυχίες, πράγμα που και εσείς έχετε αναγνωρίσει. Δεν θα μπορούσε κανένας να κάνει μια επιγραμματική αναφορά σε όλες αυτές τις μεγάλες κατακτήσεις και στην πρόοδο που έγινε τα προηγούμενα χρόνια, στην κατοχύρωση του συνδικαλιστικού δικαιώματος, στη δυνατότητα των εργαζομένων να συμμετέχουν στα υπηρεσιακά συμβούλια και στα συμβούλια κρίσης, στον εκδημοκρατισμό του κανονισμού λειτουργίας, στο νέο μισθολόγιο, στην παροχή της μάχιμης πενταετίας και σε μια σειρά άλλα ζητήματα, που τελικά οδήγησαν σ’ ένα κλίμα συνεργασίας και στην ανάληψη των ευθυνών από τα άξια στελέχη της Ελληνικής Αστυνομίας και, επίσης, στην εμπέδωση ενός κλίματος ασφάλειας, εργασιακής ειρήνης, συνεργασίας, που είχε σαν αποτέλεσμα την εύρυθμη και ικανοποιητική λειτουργία των Σωμάτων Ασφαλείας.
     Και ερχόμαστε εδώ σήμερα να σας ζητήσουμε να απολογηθείτε και όχι εσείς να αντιστρέφετε τους ρόλους και να ρωτάτε τους ομιλητές του ΠΑ.ΣΟ.Κ., πριν απαντήσετε, γι’ αυτά που σας κατηγορούμε πάρα πολύ συγκεκριμένα, διότι πρώτον, άλλα λέγατε προεκλογικά και άλλα κάνετε. Και ξέρετε ότι το προεκλογικό πρόγραμμα της Νέας Δημοκρατίας έχει γίνει ευχάριστο ανάγνωσμα και για μας και για τους πολίτες. Και βέβαια σας κατηγορούμε, γιατί με τις συγκεκριμένες πράξεις σας υπονομεύετε όλα αυτά που κατακτήθηκαν τα προηγούμενα χρόνια στο επίπεδο της λειτουργίας της Ελληνικής Αστυνομίας.
     Οι οκτακόσιες εξήντα δύο μεταθέσεις για τις οποίες επερωτάμε σήμερα, είναι το πιο χαρακτηριστικό παράδειγμα, πρώτον, για τη μαζικότητα, για τον αριθμό τους, που είναι πρωτοφανής και δεύτερον, για την καταστρατήγηση του συγκεκριμένου προεδρικού διατάγματος, του 100/2003, όπου προβλέπει ρητά ότι μεταθέσεις γίνονται μόνο σε κενές οργανικές θέσεις, ότι πρέπει να υπάρχει ειδική αιτιολογία για τις υπηρεσιακές ανάγκες, όταν ανώτερος καλύπτει οργανική θέση που προβλέπεται για κατώτερο, όταν προβλέπει το συγκεκριμένο διάταγμα ότι επιβάλλονται συγκεκριμένα κριτήρια και αιτιολογία. Και βεβαίως, σας εγκαλούμε διότι με τις συγκεκριμένες μεταθέσεις κάνατε μία «χοντρή» παρέμβαση στα συνδικαλιστικά δικαιώματα, τις ελευθερίες, καταστρατηγώντας όχι μόνο τους νόμους που προστατεύουν το συνδικαλισμό, αλλά και μια συνδικαλιστική δεοντολογία και πρακτική που είχε κατακτηθεί τα προηγούμενα χρόνια. 
     Και είναι πολύ χαρακτηριστικό, θα αναφέρω ένα παράδειγμα από την ευρύτερη εκλογική μου περιφέρεια για το πώς αντιμετωπίσατε τους συνδικαλιστές της Ένωσης Αξιωματικών της Δυτικής Ελλάδας. Μεταθέσατε την πλειοψηφία αυτών. Γιατί; Επειδή ασκούν κριτική στη διοίκηση; Επειδή υπερασπίζονται τα δικαιώματα αυτών που εκπροσωπούν; Διαφορετικά τι νόημα έχει ο συνδικαλισμός, αν αυτός που τον ασκεί δεν κάνει σωστά τη δουλειά του; 
     Αλλά είναι οι μεταθέσεις στην Ελληνική Αστυνομία το μόνο χαρακτηριστικό παράδειγμα της πολιτικής σας, δηλαδή η καταστρατήγηση της αξιοκρατίας και της νομιμότητας; Όχι βεβαίως, δεν είναι. Έχουμε πάρα πολλά παραδείγματα για το ποια είναι η πρακτική σας σε σχέση με την αντιμετώπιση των συγκεκριμένων εργαζόμενων. Πιο χαρακτηριστικό παράδειγμα ήταν αυτό που συζητιόταν εδώ την προηγούμενη εβδομάδα. Και βεβαίως δεν ήρθατε ούτε σεις ούτε ο κ. Βουλγαράκης για να υπερασπιστείτε τις ρυθμίσεις της Κυβέρνησης, που δίνει 14 ευρώ, εμπαίζοντας τους αστυνομικούς, αυτούς που ο κύριος Πρωθυπουργός στη Θεσσαλονίκη τους έλεγε ότι άμεσα ο μισθός τους θα αυξηθεί κατά 140 ευρώ. Από 720, ο βασικός μισθός θα πάει 860. Βεβαίως προσπαθούσατε να τους ξεγελάσετε με το κοινοβουλευτικό τερτίπι ότι ανανεώνουμε μία ρύθμιση για την επέκταση των μαχίμων μετά το 1993 και μετά θα τους στείλουμε στο Ελεγκτικό Συνέδριο, λες και δεν σας έφταναν τα δύο χρόνια περίπου που κυβερνάτε, για να προωθήσετε τη σχετική ρύθμιση.
     Χαρακτηριστικό παράδειγμα επίσης της πολιτικής σας είναι αυτά που κάνατε στην Πυροσβεστική Υπηρεσία. Σας το είπε προηγουμένως ο συνάδελφος. Ακυρώσατε τις διακόσιες εξήντα τέσσερις προσλήψεις, τους είπατε ότι θα κάνετε ένα αξιοκρατικό σύστημα και ακόμα το προεδρικό διάταγμα πηγαινοέρχεται μεταξύ του Αρχηγείου και του Συμβουλίου της Επικρατείας, ακριβώς γιατί θέλετε να θεσπίσετε ύποπτες διαδικασίες και ύποπτα κριτήρια. 
     Είναι χαρακτηριστικό επίσης παράδειγμα αυτό που ειπώθηκε, το πώς αντιλαμβάνεσθε την έννοια του συνδικαλισμού ευρύτερα με την παρουσία των Ειδικών Φρουρών στα γραφεία της Δ.Ο.Ε., μιας από τις μεγαλύτερες συνδικαλιστικές οργανώσεις στη χώρα μας.
     Να σας πω και κάτι άλλο, κύριε Υπουργέ: Με την πολιτική σας έχετε οδηγήσει σε αδιέξοδα τους Βουλευτές του κυβερνώντος κόμματος. Αν σας δώσω δημοσιεύματα του Τύπου της Ηλείας, θα δείτε ότι οι Βουλευτές της Νέας Δημοκρατίας επιδίδονται σε φθινοπωρινές συνάξεις αγροφυλάκων. Είναι παράφραση του τίτλου της ταινίας, που πιστεύω, ως φιλότεχνος, ότι μπορεί να έχετε δει. Είναι η «Εαρινή σύναξη των αγροφυλάκων». 
     Έχετε αδιέξοδα στην πολιτική σας. Η πολιτική σας διαπνέεται από αυταρχισμό και κομματισμό. Και λυπάμαι που δεν είναι σήμερα εδώ ο αρμόδιος Υπουργός, στο γραφείο του οποίου καταγγέλθηκε ότι μαγειρεύτηκαν οι σχετικές μεταθέσεις. Διότι για να γίνουν μεταθέσεις, γνωρίζετε πολύ καλά ότι έπρεπε να υπάρχουν εισηγήσεις των αντίστοιχων αστυνομικών διευθύνσεων. Και τέτοιες εισηγήσεις δεν υπήρξαν. Άρα, υπήρχε μία παραλειτουργία, μία παραδιαδικασία και κάπου συνέβη αυτό. Και πρέπει να απολογηθεί αυτός που έχει την πρώτη ευθύνη κι όχι να βάζει εσάς μπροστά ο κ. Βουλγαράκης αποφεύγοντας τα δύσκολα, όπως απέφυγε να απαντήσει και στη συγκεκριμένη ερώτηση που έκανα στις 30 Ιουνίου γι’ αυτό το όργιο των μεταθέσεων, ιδιαίτερα στη Δυτική Ελλάδα.
     Λυπάμαι, κύριε Υφυπουργέ, που σας φέρνουμε σ’ αυτήν τη δύσκολη θέση, να απολογηθείτε για μία πολιτική που άλλα έλεγε και που άλλα κάνει και που εν πάση περιπτώσει, έχει στιγματιστεί και από τους Έλληνες πολίτες και από τους εργαζόμενους στην Ελληνική Αστυνομία.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κ. Ρόβλιας έχει το λόγο.
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε. 
     Πέρυσι τέτοια εποχή συζητούσαμε την επερώτηση για τις κομματικές μεταθέσεις των αστυνομικών. Φέτος, συζητάμε την επερώτηση για τις κομματικές μεταθέσεις των αξιωματικών της Ελληνικής Αστυνομίας. 
     Ξέρετε τι προκύπτει από την «ανάγνωση» αυτών των μεταθέσεων; Προκύπτει ότι όλες οι δυσμενείς μεταθέσεις αφορούν προοδευτικούς αστυνομικούς και αξιωματικούς και όλες  οι ευμενείς μεταθέσεις αφορούν «ημέτερους». Τι σύμπτωση! Και φέτος και πέρυσι! Και τι σύμπτωση, όταν αυτοί που τους έγιναν δυσμενείς μεταθέσεις την περίοδο ’90-’93, έχουν ξανά τώρα δυσμενείς μεταθέσεις και ξέρετε πολύ καλά σε ποιους αναφερόμαστε. 
     Τα κίνητρα και οι σκοπιμότητες αυτών των ενεργειών σας είναι καθαρά κομματικές. Αργά, αλλά μεθοδευμένα το Υπουργείο σάς γυρίζει σε μαύρες εποχές. Δεν σας ενδιαφέρει η επιχειρησιακή ετοιμότητα του Σώματος. Το μόνο που σας ενδιαφέρει και το μόνο που σας αρκεί, είναι οι υποδείξεις του κόμματος. 
     Δεν διστάσατε μέσω των μεταθέσεων να κάνετε απροκάλυπτη παρέμβαση στις διαδικασίες εκλογής του προεδρείου των αξιωματικών της Ελληνικής Αστυνομίας. Μεταθέσατε αξιωματικούς συνδικαλιστές, απειλήσατε άλλους και πετύχατε το σκοπό σας. Δύο κρίσιμες ψήφοι άλλαξαν χώρο και γι’ αυτόν το λόγο επικράτησαν οι συνδικαλιστές της παράταξής σας και κερδίσατε το προεδρείο. Και όλα αυτά βέβαια θα αποδειχθούν στη δίκη του Δεκεμβρίου, γιατί όπως ξέρετε πολύ καλά, έχει προσβληθεί το αποτέλεσμα αυτών των εκλογών. 
     Σ’ αυτό το πλαίσιο του σκληρού κομματισμού, προχωρείτε και στη διαδικασία αλλαγής των κανονιστικών ρυθμίσεων για τις μεταθέσεις, για τις προαγωγές και για το πειθαρχικό δίκαιο.
     Διερωτώμαι τι θα αλλάξετε. Οι σκοποί σας και τα κίνητρά σας είναι καθαρά κομματικά, διότι τα κριτήρια τα οποία υπάρχουν αυτήν τη στιγμή –τα κριτήρια των κανονιστικών ρυθμίσεων των κυβερνήσεων ΠΑ.ΣΟ.Κ. είναι κριτήρια αντικειμενικά- θέλετε να τα αλλάξετε. 
     Και θέλω να καταγγείλω ότι όλα αυτά -οι δυσμενείς και οι ευμενείς μεταθέσεις των δικών σας- σχεδιάστηκαν και εκπορεύτηκαν από συγκεκριμένο βαθμοφόρο, που είναι εγκατεστημένος στο γραφείο του Υπουργού. Ξέρετε πολύ καλά ποιον εννοώ και τον ξέρουν όλοι. Από εκεί στέλνονται τα σημειώματα, από εκεί σχεδιάζονται οι διώξεις, εκεί απεργάζονται τον έλεγχο της Ελληνικής Αστυνομίας από τη Νέα Δημοκρατία. Είναι συγκεκριμένος βαθμοφόρος στο γραφείο του Υπουργού με εξωθεσμικό ρόλο. 
     ΜΙΛΤΙΑΔΗΣ ΠΑΠΑΪΩΑΝΝΟΥ: «Τσιράκι» του Υπουργού, δηλαδή! 
     ΚΩΝΣΤΑΝΤΙΝΟΣ ΡΟΒΛΙΑΣ: Αποτέλεσμα όλων αυτών είναι να αυξάνουν οι δείκτες εγκληματικότητας και η επιχειρησιακή ετοιμότητα της Ελληνικής Αστυνομίας να μειώνεται. Αποδιοργανώσατε τα βήματα ασφάλειας, για να τοποθετήσετε επικεφαλείς «ημέτερους» χαμηλόβαθμους και άπειρους και σωρεύσατε προοδευτικούς αξιωματικούς σε υπηρεσίες-«ψυγεία» απαξιώνοντάς τους. 
     Η κομματική σας τακτική και εμπάθεια απεκαλύφθη πλήρως και στο διαγωνισμό για την πρόσληψη φρουρών της Τράπεζας της Ελλάδος, που διενήργησε το Υπουργείο σας. Γελοιοποιήσατε κάθε έννοια διαφανούς διαδικασίας, αξιοπιστίας και αξιοκρατίας. Οι τελευταίοι έγιναν πρώτοι και οι πρώτοι τελευταίοι. Σημασία είχε το «χρώμα» και όχι τα προσόντα. 
     Τα ίδια ετοιμάζεστε να κάνετε και στις προσλήψεις στην Πυροσβεστική. Το προεδρικό σας διάταγμα προβλέπει συνεντεύξεις και μάλιστα χωρίς ένσταση. Είναι ουσιαστικός παραγκωνισμός της εμπειρίας των συμβασιούχων δασοπυροσβεστών, με μοναδικό σκοπό να προσλάβετε αυτούς που σας υποδεικνύει το κόμμα σας και όχι αυτούς που αξίζουν. Τα ίδια ετοιμάζεστε να κάνετε και στους αγροφύλακες και εδώ θα σταθώ. 
     Την περασμένη Κυριακή, στην εφημερίδα «ΠΡΩΤΟ ΘΕΜΑ» υπήρχε ρεπορτάζ του δημοσιογράφου Αιμίλιου Περδικάρη με τίτλο: ««Οι δραγάτες «με τα μπλε!»», το οποίο και καταθέτω στα Πρακτικά. 
     (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ξέρετε τι έγινε από τη Δευτέρα και μετά; Συνεχή υβριστικά τηλεφωνήματα αγανακτισμένων αγροφυλάκων, δήθεν επιτυχόντων στο διαγωνισμό της αλησμόνητης εποχής του 1993. Μετά τους αγανακτισμένους πολίτες έχουμε και αγανακτισμένους αγροφύλακες. Ένας δε από αυτούς απείλησε το δημοσιογράφο λέγοντάς του να προσέχει, γιατί θα του σπάσουν το κεφάλι. 
     Εάν θέλετε, να επιδείξετε ευαισθησία, κύριε Υπουργέ. Γιατί γελάτε, κύριε Υπουργέ; 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Γελάω γι’ αυτά που λέτε!
     ΚΩΝΣΤΑΝΤΙΝΟΣ ΡΟΒΛΙΑΣ: Εάν γελάτε για απειλές προς δημοσιογράφους, λυπάμαι πάρα πολύ! Και σας παρακαλώ πολύ να δείξετε ευαισθησία και να επικοινωνήσετε ο ίδιος με το δημοσιογράφο για να σας τα πει και προσωπικά και να ενεργήσετε αυτά που πρέπει να ενεργήσετε. 
     Μαζέψτε τους, κύριε Υπουργέ! Μαζέψτε τους, είναι δικοί σας! Είναι δικοί σας οι «δραγάτες με τα μπλε»!
     Μαζέψτε τους πριν να είναι αργά. Και βέβαια το ΠΑ.ΣΟ.Κ. επαναλαμβάνει ότι θα καταργήσει ξανά αυτήν την άχρηστη υπηρεσία με τους «δραγάτες με τα μπλε», με τους αγροφύλακες και δεσμεύεται. 
     Κύριε Υπουργέ, τα επικοινωνιακά σας παιχνίδια τελείωσαν. Σήμερα αποκαλύπτουμε το πραγματικό πρόσωπο της πολιτικής ηγεσίας του Υπουργείου σας και τους πραγματικούς σκοπούς της Κυβέρνησής σας για τον ευαίσθητο χώρο της Αστυνομίας. Θέλετε την Αστυνομία μοχλό εξυπηρέτησης των κομματικών σας συμφερόντων και επιδιώξεων. Η διαδρομή σας προς το ένδοξο παρελθόν σας ήδη ξεκίνησε. Συγχαρητήρια! 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο Υφυπουργός Δημόσιας Τάξης κ. Μαρκογιαννάκης έχει το λόγο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, πριν από ένα μήνα περίπου είδαν το φως της δημοσιότητας κάποια δημοσιεύματα που έλεγαν ότι στο ΠΑ.ΣΟ.Κ., τα όργανά του αποφάσισαν, επειδή το Υπουργείο Δημόσιας Τάξης πήγαινε καλά, να βρουν τρόπο να κτυπήσουν την ηγεσία του. Και προφανώς κάνατε, αγαπητοί συνάδελφοι, μια ακτινογραφία της πολιτικής σας σε βάθος κάποιου χρόνου και προσπαθήσατε αυτό που βγάλατε, να το φορτώσετε στην πολιτική ηγεσία του Υπουργείου Δημόσιας Τάξης.
     Μιλήσαμε για πολλά πέρα από το κείμενο της επερώτησης. Θα μπορούσα να περιοριστώ μόνο σ’ αυτά για τα οποία επερωτάται το Υπουργείο. Στην πραγματικότητα, τι μας είπατε σήμερα εδώ; Διαβάσατε την επερώτηση, επαναλάβατε το κείμενο της επερώτησης. 
     Πριν μπω στην απάντηση για όλα αυτά για τα οποία μας αιτιάσθε, θα ήθελα να κάνω μια περιγραφή της εικόνας που σήμερα έχουν τα Σώματα Ασφαλείας. Διότι καλές είναι οι μεγάλες κουβέντες, καλές είναι οι κορώνες, αλλά δείχνουν βέβαια γι’ αυτόν ο οποίος χρησιμοποιεί τέτοιες μεθόδους, έλλειψη επιχειρημάτων. Καλοί είναι οι διαχωρισμοί σε «ημέτερους» και μη. Αλήθεια, αγαπητοί συνάδελφοι, πού ξέρετε εσείς ποιοι είναι δικοί σας; Πού ξέρετε ποιοι είναι οι προοδευτικοί και ποιοι είναι οι μη προοδευτικοί; 
     ΚΩΝΣΤΑΝΤΙΝΟΣ ΡΟΒΛΙΑΣ: Γιατί κρυφό είναι;
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εάν έχετε πρόβλημα, στις επόμενες μεταθέσεις ή κρίσεις, για να μας διευκολύνετε, δώστε μας ένα κατάλογο και ειλικρινά σας λέω ότι θα τον λάβουμε σοβαρώς υπ’ όψιν, αφού έχετε τόσο μεγάλο πρόβλημα. Εμείς δεν ξέρουμε ποιοι είναι. Για μας είναι όλοι αστυνομικοί. Για μας όλοι υπηρετούν την Ελληνική Αστυνομία. 
     ΚΩΝΣΤΑΝΤΙΝΟΣ ΡΟΒΛΙΑΣ: Απαγορεύεται η εκδήλωση πολιτικών φρονημάτων; 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εσείς έχετε το πρόβλημα του διαχωρισμού. Το είπαμε και την προηγούμενη φορά που συζητήσαμε την επερώτηση, πέρυσι τον Οκτώβριο. Κάθε Οκτώβριο φαίνεται ότι το ΠΑ.ΣΟ.Κ. θυμάται το Υπουργείο Δημόσιας Τάξης. Δεν σας κάθεται, όμως, ο Οκτώβριος, απ’ ό,τι φαίνεται, γιατί στη συνέχεια θα σας πω κάποια πράγματα που εάν τα ξέρατε ή εάν δεν κάνατε πως τα έχετε ξεχάσει, ενδεχομένως να μη λέγατε αυτά που είπατε προηγουμένως. 
     Όσον αφορά την ΕΛ.ΑΣ., είμαστε ακόμη υπό την ιαχή των διθυράμβων της επιτυχίας των Ολυμπιακών Αγώνων και της συμβολής της Ελληνικής Αστυνομίας σ’ αυτούς. Από εκεί και πέρα, όμως, δεν παραμείναμε σ’ αυτά και δεν λέμε μόνο ότι πήγαμε καλά στους Ολυμπιακούς Αγώνες και ότι είχαμε ασφαλείς Ολυμπιακούς Αγώνες. Λέμε τι κάνουμε, από εδώ και πέρα, διότι πράγματι, και μετά τους Ολυμπιακούς Αγώνες, η Ελληνική Αστυνομία κατά τρόπο άριστο κάνει τη δουλειά της. 
     Και θα σας θυμίσω την αποτελεσματικότητα την οποία είχε αυτή η αστυνομία, την οποία λέτε εσείς ότι προσπαθούμε να κομματικοποιήσουμε και οι αξιωματικοί οι οποίοι είναι τοποθετημένοι σε διάφορες θέσεις. Ποια ήταν η απόδοση της Αστυνομίας και τι αποτελέσματα είχε σε διάφορες κρίσεις, όπως λεωφορειοπειρατεία, ομηρία συναδέλφων και άλλων, στο Πολυτεχνείο και τόσα άλλα;
     Η εγκληματικότητα για την οποία τόσο μαύρα μας εμφανίζετε τα πράγματα, δεν είναι έτσι, αγαπητοί συνάδελφοι. Μπορώ να σας πω ότι οι δείκτες λένε πως ειδικά στην Αττική τώρα τελευταία η εγκληματικότητα πέφτει.
     Και για να μη δημιουργείται η εντύπωση από εκείνους που σας ακούν ότι η Ελλάδα είναι «ξέφραγο αμπέλι», θα ήθελα να σας πω ότι η Ελλάδα, όσον αφορά την εγκληματικότητα, είναι στις τελευταίες θέσεις της Ευρωπαϊκής Ένωσης. Ασφαλώς, υπάρχει μεγάλη εγκληματοφοβία και αίσθημα ανασφάλειας και αυτό οφείλεται στο γεγονός ότι επί ημερών δικών σας, τη δεκαετία του ’90, με το να υπάρξει μια αιφνίδια και εκρηκτική αύξηση της εγκληματικότητας και με όλα τα άλλα γεγονότα που είδαμε την εποχή εκείνη –Σορίν Ματέι, Πάσσαρη και τα γνωστά- δημιουργήθηκε αίσθημα ανασφάλειας, το οποίο κοιτάζουμε πώς θα καταπολεμήσουμε.
     Αυτήν τη στιγμή η Αστυνομία μας είναι μια απόλυτα δημοκρατική αστυνομία, με δημοκρατική συμπεριφορά. Έχουμε εμπιστοσύνη και συμφιλίωση προς τον πολίτη και προπάντων εμπιστοσύνη του πολίτη προς την Αστυνομία. Είναι χαρακτηριστικό ότι δεχόμαστε σχεδόν καθημερινά δεκάδες αιτήματα από δήμους, οι οποίοι θέλουν να έχουν κοντά τους την Αστυνομία. 
     Δεν είναι μόνο το θέμα της προστασίας. Είναι ακριβώς το ότι ο αστυνομικός σήμερα, με την καθοδήγηση της φυσικής και πολιτικής ηγεσίας, συμπεριφέρεται κατά τρόπο άψογο, αρεστό και δημοκρατικό. Οι δείκτες που είδαν το φως της δημοσιότητας τελευταία δείχνουν ότι η εμπιστοσύνη του πολίτη προς την Αστυνομία κάθε μέρα ανεβαίνει και μάλιστα με εκρηκτικούς ρυθμούς, είτε σας αρέσει είτε δεν σας αρέσει.
     Είναι δε μεγάλη η συμβολή των σωμάτων ασφαλείας στην περαιτέρω πορεία της χώρας απ’ αυτό το κλίμα ασφάλειας που δημιουργείται. Μη σας διαφεύγει της προσοχής ότι αν είχαμε φέτος μεγάλη αύξηση του τουρισμού, κατά ένα μέρος οφείλεται και στο κλίμα ασφάλειας που υπάρχει στην πατρίδα μας σε σχέση με άλλες χώρες της Μεσογείου. Δεν λέω ότι το Υπουργείο Τουρισμού δεν έκανε τη δουλειά του. Ασφαλώς έκανε πάρα πολλά για να μπορέσει να ανατρέψει το κλίμα της κατηφόρας που είχε δημιουργήσει η δική σας κυβέρνηση, όμως ακριβώς το ότι η Ελλάδα διαφέρει απ’ όλες τις άλλες χώρες της Μεσογείου και θεωρείται ασφαλής χώρα, συνέβαλε αποφασιστικά προς αυτήν την κατεύθυνση. 
     Αγαπητοί συνάδελφοι, έρχομαι στο θέμα της Πυροσβεστικής. Η Πυροσβεστική Υπηρεσία, απ’ ό,τι έδειξε μια πρόσφατη δημοσκόπηση, απολαμβάνει της εμπιστοσύνης του 97% του ελληνικού λαού και τα φετινά αποτελέσματα είναι ακόμα καλύτερα από πέρσι. Διότι, ενώ είχαμε διπλάσιες σε αριθμό εστίες πυρκαγιάς, τελικά οι εκτάσεις –είτε είναι αγροτικές είτε αστικές- που κάηκαν είναι περίπου στο μισό απ’ ό,τι ήταν πέρσι. 
     Αυτή είναι, αυτήν τη στιγμή, η εικόνα στα Σώματα Αασφαλείας. Είναι Σώματα Ασφαλείας που συμπεριφέρονται φιλικά και άψογα προς τον πολίτη, αποτελεσματικά και κάνουν καλά τη δουλειά τους. Εγώ νιώθω την ανάγκη από το Βήμα αυτό, ως μέρος της πολιτικής ηγεσίας του Υπουργείου Δημόσιας Τάξης, να απευθύνω συγχαρητήρια και ένα μεγάλο «ευχαριστώ» για εκείνα που προσφέρουν στον ελληνικό λαό. Πού οφείλεται αυτό; 
     Αγαπητοί συνάδελφοι, εάν η συμπεριφορά μας ήταν αυτή που μας καταλογίσατε προηγουμένως, τότε δεν θα είχαμε αυτά τα αποτελέσματα. Τότε πραγματικά η εικόνα θα ήταν εκείνη που περιγράφετε και που δεν έχει καμία σχέση με την πραγματικότητα. Τηρούμε αρχές και κανόνες απαρέγκλιτα. 
     Μιλήσατε για κομματισμό. Μα, έλεος! Εσείς μιλάτε για κομματισμό; Το κόμμα σας μιλάει για κομματισμό; Εσείς οι οποίοι διδάξατε τον κομματισμό; Εσείς οι οποίοι κάνατε το κόμμα κράτος και το κράτος κόμμα μιλάτε για κομματισμό; Εσείς στο χώρο των Σωμάτων Ασφαλείας μιλάτε για κομματισμό, όπου, αγαπητοί συνάδελφοι, έγιναν δύο κρίσεις μέσα σε διάστημα λιγότερο από ένα χρόνο; Πέρσι τον Οκτώβριο είχαμε κρίσεις και φέτος το Μάρτιο είχαμε κρίσεις και δεν κατετέθη μια απλή ερώτηση -όχι επερώτηση- γι’ αυτές τις κρίσεις, αγαπητοί συνάδελφοι! Μιλάω για τις κρίσεις. Δεν υπήρξε η ανακοίνωση ενός οποιουδήποτε κόμματος! Δεν υπήρξε διαμαρτυρία από οποιονδήποτε και μας λέτε για κομματισμό; 
     Δεν είστε δα και άπειροι! Εσείς διδάξατε και γνωρίζετε από τη συμπεριφορά σας ποια είναι η κομματική συμπεριφορά. Γιατί, λοιπόν, τότε όταν έγιναν οι προαγωγές και οι αποστρατείες –που η αποστρατεία είναι εκείνη που αποδεκατίζει την Αστυνομία, η πρόωρη αποστρατεία είναι εκείνη που καταστρέφει τον ιστό- δεν κάνατε έστω και μία απλή ερώτηση ή μια επερώτηση; 
     Να σας πω τι κάνατε εσείς; Να σας πω τι κάνατε, όταν γίνονταν οι κρίσεις; Ας μην επαναλάβω για τις λίστες Σουλτάτου. Είναι χιλιοειπωμένα. Το έχει χωνέψει και ο τελευταίος των Ελλήνων! 
     ΚΩΝΣΤΑΝΤΙΝΟΣ ΡΟΒΛΙΑΣ: Κάναμε το Φούρλα Γενικό Γραμματέα. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Να σας πω τι κάνατε; Το 1985, επί υπουργίας Τσούρα, αποστρατεύσατε σε μία νύχτα εκατόν πέντε αστυνομικούς υποδιευθυντές με τον «ον κατείχαν βαθμό». Απονευρώσατε την Ελληνική Αστυνομία. 
     Από κει και πέρα, κάθε χρόνο πήγαινε τόσο βαθιά το μαχαίρι, που έπρεπε σε κάθε περίπτωση πας μη μεθ’ ημών να φύγει από τη μέση. Αυτή η τακτική ακολουθήθηκε μέχρι τέλους.
     Παράλληλα με την τήρηση αυτής της αρχής της αξιοκρατίας, εμείς έχουμε ένα πρόγραμμα εκπαιδευτικό, αποδοτικό, το οποίο βγάζει καλύτερους αστυνομικούς. Επιχειρούμε την αναδιάρθρωση αυτήν τη στιγμή, η οποία όταν ολοκληρωθεί, με τον ίδιο αριθμό αστυνομικών θα έχουμε λαμπρότερα αποτελέσματα. Και είμαστε στη διαδικασία θεσμοθέτησης νέου νόμου για το πειθαρχικό δίκαιο των αστυνομικών.
     Και επειδή μιλήσατε γι’ αυτό, αγαπητοί συνάδελφοι, είμαι υποχρεωμένος να πω κάποια πράγματα για το γιατί προχωρήσαμε σ’ αυτήν τη διαδικασία. Γιατί όταν πήγαμε στο Υπουργείο, βρήκαμε αποφάσεις πειθαρχικών συμβουλίων, που πραγματικά είναι να φρίξεις!
     Υπάρχει σήμερα στην Ελληνική Αστυνομία ανθυπαστυνόμος, ο οποίος καταδικάστηκε από την ελληνική δικαιοσύνη σε ποινή φυλάκισης δύο ετών αμετάκλητα ως συνεργάτης εμπόρου ναρκωτικών. Και η πειθαρχική ποινή, η οποία του επεβλήθη, ήταν ποινή αργίας δύο μηνών! Να το χαίρεστε! Είναι επί ημερών σας και μάλιστα πρόσφατα! Και σπεύσατε να εκδοθεί γρήγορα η απόφαση του πειθαρχικού συμβουλίου, διότι υπολογίζατε την πιθανή κυβερνητική αλλαγή, όπου όργανα αντικειμενικά και τίμια θα έκριναν αυτές τις υποθέσεις.
     Υπάρχουν χιλιάδες –αν όχι χιλιάδες, εκατοντάδες- αποφάσεις πειθαρχικών συμβουλίων της δεκαετίας του ’80 και του ’90, όπου συνέβαινε το εξής εκπληκτικό: για ποινές πειθαρχικές ερχόταν ο γενικός γραμματέας, ο οποίος ήταν εξουσιοδοτημένος, και με μια απόφασή του τραβηγμένη από τα μαλλιά –και που ποτέ δεν συμβαίνει αυτό το πράγμα, κάπου βρήκε μια διάταξη- ανέστελλε την εκτέλεση της αποφάσεως. Ερχόταν για τον οποιονδήποτε λόγο το διοικητικό εφετείο, το οποίο ακύρωνε την απόφαση, αλλά με περαιτέρω προοπτική να επανέλθει στο συμβούλιο, να επανακριθεί η υπόθεση και σταματούσε εκεί.
     Επαναφέρατε στην ενεργό υπηρεσία ανθρώπους, με αποκαταστατικούς νόμους, οι οποίοι είχαν καταδικαστεί για βαρύτατα ποινικά αδικήματα, είχαν αποταχθεί από το Σώμα και με συμβούλια, τα οποία συνιστώντο, τους επανακρίνατε συνέχεια, με διατάξεις αποκαταστατικές. Και αποστρατεύθηκαν εντέλει με βαθμό στρατηγού!
     Αυτή ήταν η κατάσταση. Έτσι λειτουργούσατε. Και σήμερα έρχεστε και μας λέτε ότι οι μετακινήσεις που έγιναν, έγιναν μέσα από το γραφείο του Υπουργού, με βαθμοφόρο, ο οποίος ήταν εγκατεστημένος εκεί; Είστε μακράν νυχτωμένοι! Διότι η πολιτική της ηγεσίας του Υπουργείου Δημόσιας Τάξης είναι η αντικειμενικότητα, είναι μακριά από τον κομματισμό.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Γι’ αυτόν το λόγο άλλωστε και δεν μας ενδιαφέρει τι πιστεύει εκείνος, ο οποίος κρίνεται. Μας ενδιαφέρει η απόδοσή του, μας ενδιαφέρει το έργο του και μόνο αυτό, αγαπητοί συνάδελφοι, είναι εκείνο, το οποίο βάζουμε μπροστά, για να γίνει η οποιαδήποτε κρίση.
     Έρχομαι τώρα στο θέμα της επερώτησης. Μετατέθηκαν οκτακόσιοι πενήντα εννέα αξιωματικοί κατά τις τελευταίες κρίσεις, όλοι, κατά τους συναδέλφους, με κομματικά κριτήρια. Πρώτα απ’ όλα οι διακόσιοι πενήντα εννέα μετατέθηκαν με αίτησή τους. Δεύτερον, χαρακτηρίζετε αυτό τον αριθμό, αγαπητοί συνάδελφοι, ως πρωτοφανή. Εγώ ήμουν καλός στην αριθμητική στο σχολείο, αλλά, επειδή έχουν περάσει πολλά χρόνια, μπορεί να τα έχω ξεχάσει. Θέλω, σας παρακαλώ πάρα πολύ, να μου πείτε ποιος είναι μεγαλύτερος αριθμός: το οκτακόσια εξήντα δύο ή το δύο χιλιάδες εκατόν ενενήντα επτά; Πείτε μου ποιος είναι μεγαλύτερος αριθμός;
     ΚΩΝΣΤΑΝΤΙΝΟΣ ΤΑΣΟΥΛΑΣ: Είναι δύσκολο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αν είναι δύσκολο, να φέρουμε κανένα μαθηματικό να μας τα πει.
     Το 1994, μετά την επελθούσα κυβερνητική αλλαγή…
     ΑΘΑΝΑΣΙΟΣ ΜΠΟΥΡΑΣ: Τα ξεχνάνε αυτά.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): … μετακινήθηκαν ή μετατέθηκαν πολλοί με διαδοχικές αποφάσεις του υπηρεσιακού συμβουλίου. Γιατί συνεδρίαζε συνεχώς επί μήνες και έβγαζε κιμά η «μηχανή του κιμά».
     Δύο χιλιάδες εκατόν ενενήντα επτά αξιωματικοί από το σύνολο των τριών χιλιάδων εκατόν είκοσι ένα μετατέθηκαν το 1994, χρονιά κυβερνητικής αλλαγής. Μπορείτε να έλθετε στο Υπουργείο Δημόσιας Τάξης να πάρετε όλα τα πρακτικά αν θέλετε. 
     ΠΡΟΕΔΡΕΥΩΝ (Ιωάννης Τραγάκης): Είναι δυνατόν!
     ΓΕΩΡΓΙΟΣ ΓΑΡΟΥΦΑΛΙΑΣ: Αυτή είναι η πορεία της Κυβέρνησης του ΠΑ.ΣΟ.Κ.!
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Μετατέθηκαν τη χρονιά εκείνη δύο χιλιάδες εκατόν ενενήντα επτά, τινές εξ αυτών δύο και τρεις φορές. Μετετίθεντο από την Αθήνα στη Μυτιλήνη, από τη Μυτιλήνη στα Γιάννενα και από τα Γιάννενα στη Ρόδο. Αυτή ήταν η συμπεριφορά των συναδέλφων του κόμματός τους, των κυβερνήσεών τους.
     Φέτος έγιναν οκτακόσιες εξήντα δύο και πέρυσι επτακόσιες δέκα, αντιπρόπερσι εξακόσιες πενήντα.
     ΚΩΝΣΤΑΝΤΙΝΟΣ ΡΟΒΛΙΑΣ: Να φέρετε τις αιτήσεις τους.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αφού με προκαλείτε, πάρτε τις μεταθέσεις, τις καταθέτω στα Πρακτικά.
     (Στο σημείο αυτό ο Υφυπουργός Δημόσιας Τάξης κ. Χρήστος Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΚΩΝΣΤΑΝΤΙΝΟΣ ΡΟΒΛΙΑΣ: Τις αμφισβητούμε.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εκείνο που με ενδιαφέρει περισσότερο απ’ όλα είναι να δείτε το πρακτικό της 21.12.1996, όπου ενώ είχαν γίνει τακτικές κρίσεις το Μάρτιο και οι μεταθέσεις το καλοκαίρι, έρχεται το υπηρεσιακό συμβούλιο –εδώ είναι τα ραβασάκια, κύριοι συνάδελφοι, εδώ είναι οι εγκάθετοι, εδώ ήταν εκείνοι που ήταν στο γραφείο του Υπουργού- το μήνα Δεκέμβριο, που ο κάθε οικογενειάρχης έχει προγραμματίσει τη ζωή του, τα παιδιά του, τα σχολεία και μετατίθενται, χωρίς αίτησή τους, εκατό περίπου αξιωματικοί, έχοντας το βαθμό του αστυνομικού υποδιευθυντού, του αστυνομικού διευθυντού, από τη μία άκρη της Ελλάδος στην άλλη.
     Το καταθέτω στα Πρακτικά.
     (Στο σημείο αυτό ο Υφυπουργός Δημόσιας Τάξης κ. Χρήστος Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αυτή, λοιπόν, ήταν η συμπεριφορά τότε.
     Θα σας πω γιατί φέτος ήταν κατά εκατόν πενήντα αυξημένες οι μετακινήσεις σε σχέση με ενάμιση χρόνο πριν. Συνέβη το εξής: Είχαμε νέες υπηρεσίες (τμήματα τροχαίας εθνικών δρόμων, τμήματα ασφαλείας) να στελεχωθούν κάπου εκατό στην Αττική, είχαμε νέες υποδιευθύνσεις στην Αττική, είχαμε Αστυνομική Διεύθυνση Αλλοδαπών στη Θεσσαλονίκη, Αστυνομική Διεύθυνση Προστασίας Υψηλών Προσώπων, ένα σωρό καινούργιες υπηρεσίες στα πλαίσια της αναδιάρθρωσης, όπου έπρεπε να γίνουν μετακινήσεις. Το να γίνουν πενήντα ή εκατό μετακινήσεις παραπάνω -εκ των οποίων οι διακόσιες πενήντα εννιά με αίτησή τους και εκ των οποίων όσων δεν ήταν με αίτηση υποβλήθηκαν διακόσιες περίπου αιτήσεις ακύρωσης, ακυρώθηκαν οι μισές, διότι οι άνθρωποι εξέθεσαν τα οικογενειακά τους προβλήματα που υπήρχαν, λήφθηκαν σοβαρά υπόψη και ακυρώθηκαν- δεν χάλασε ο κόσμος και δεν έχει καμία σχέση με τις χιλιάδες που είπα προηγουμένως και την καταστροφή των οικογενειών.
     Εδώ έχουμε το εξής πρόβλημα, το οποίο κάποια στιγμή πρέπει να λυθεί και θα πρέπει να συμβάλετε και σεις, διότι εσείς το δημιουργήσατε. Σήμερα ισχύει το π.δ. 100/2003 σε σχέση με τις μετακινήσεις των αξιωματικών. Απαγορεύεται χωρίς αίτησή του αξιωματικός να μετατεθεί από την αστυνομική διεύθυνση στην οποία υπηρετεί σε οποιαδήποτε άλλη αστυνομική διεύθυνση. Αυτό τι έχει ως αποτέλεσμα; 
     ΜΙΛΤΙΑΔΗΣ ΠΑΠΑΙΩΑΝΝΟΥ: Ποιος έκανε το διάταγμα; 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εσείς. 
     Γιατί το κάνατε όμως: Διότι μετακινήσατε προηγουμένως όποιον θέλατε –εγώ δεν λέω αρεστό, ημέτερο, δημοκρατικό, μη– στα πλαίσια της ρουσφετολογικής πολιτικής και τακτικής σας, συσσωρεύσατε αξιωματικούς υπεράριθμους σε ορισμένες αστυνομικές διευθύνσεις, εξοντώσατε κάποιους άλλους και στη συνέχεια φέρατε το π.δ. 100/2003, και είπατε καλώς έχουν τα πράγματα, ως έγιναν καλώς έγιναν. Αποτέλεσμα: Υπάρχουν υπεράριθμοι εξ αιτίας του ότι και οι προαγωγές από ορισμένους βαθμούς σε άλλους βαθμούς γίνονται όχι εφόσον υπάρχει κενή θέση, αλλά με την πάροδο κάποιου χρονικού διαστήματος και υπάρχει το εξής πρόβλημα: Συσσωρεύονται αξιωματικοί ορισμένων βαθμών και παρατηρείται η έλλειψη αξιωματικών άλλων βαθμών.
     Στο Ηράκλειο, παραδείγματος χάρη, έχουμε τριάντα πέντε Αστυνόμους Α΄ υπεράριθμους, πάνω από τον προβλεπόμενο αριθμό, τον οργανικό. Στην Πάτρα έχουμε είκοσι πέντε. Στη Χαλκίδα το ίδιο, όπως και στη Φθιώτιδα και στα Χανιά. Υπάρχουν κάποιες αστυνομικές διευθύνσεις όπου κάποιοι ήθελαν να πάνε. Τους βοηθήσατε. Και υπάρχουν άλλες αστυνομικές διευθύνσεις -στην Κοζάνη, στη Θράκη- που έχουν έλλειψη. Δεν μπορεί να γίνει, λοιπόν, οποιαδήποτε μετακίνηση και γι’ αυτό παρατηρείται το φαινόμενο, το οποίο θίγετε στην επερώτησή σας, δηλαδή, σε κάποια μονάδα να είναι δυο και τρεις και τέσσερις Αστυνόμοι Α’. Διότι, τι θα τους κάνεις; Έχει ο Αστυνομικός Διευθυντής Ηρακλείου τριάντα πέντε υπεραρίθμους. Σκοπιά να τους βάλει να φυλάνε δεν μπορεί, να τους βγάλει στο δρόμο δεν μπορεί, τους έχει, λοιπόν, αξιωματικούς σε κάποιες μονάδες.
     Το τραγικό δε της ιστορίας ξέρετε ποιο είναι; Και αναφέρομαι στο συγκεκριμένο νομό. Εάν επιχειρηθεί να μετακινηθεί κάποιος εκτός της έδρας της αστυνομικής διεύθυνσης, να μετατεθεί, αυτόματα έχουμε το ΠΑ.ΣΟ.Κ. από τη μια μεριά, το οποίο –όποιος και να είναι αυτός- αρκεί να φορέσει το μανδύα του δημοκράτη και του προοδευτικού και κατατίθεται επερώτηση. Ποιο είναι το τραγικό; Ότι υπάρχουν αστυνομικά τμήματα περιφερειακά, στα οποία δεν θέλει να πάει κανείς. Κι όταν επιχειρηθεί να πάει, έχουμε εσάς να κραυγάζετε και έχουμε και τα διοικητικά δικαστήρια, τα οποία τι κάνουν; Ακυρώνουν τη μετάθεση, διότι θεωρείται μείωση η μετακίνηση της προσωπικότητας. 
     	Α.Τ. Μοιρών Ηρακλείου: Δεν έχει διοικητή. Πρέπει να έχει διοικητή Αστυνόμο Α΄. Ουδείς θέλησε να πάει. Οι πάντες ακύρωναν τις αποφάσεις. Και αναγκάστηκε η υπηρεσία να κάνει το εξής. Κάποιος από τα Χανιά Αστυνόμος Α’, από το Ηράκλειο προερχόμενος, που ήθελε να πάει στο Ηράκλειο, έκανε αίτηση προκειμένου να πάει στο Νομό Ηρακλείου, να προστεθεί άλλος ένας υπεράριθμος Αστυνόμος Α΄ στο Νομό Ηρακλείου.
     	Λέτε, αγαπητοί συνάδελφοι, ότι μετακινήθηκαν πολύτεκνοι. Μπορείτε να μου πείτε έναν πολύτεκνο που μετακινήθηκε; Όνομα θέλω, όχι έτσι αόριστα.
     	ΜΙΧΑΗΛ ΠΑΝΤΟΥΛΑΣ: Προσέφυγαν και δικαιώθηκαν.
     	ΓΕΩΡΓΙΟΣ ΓΑΡΟΥΦΑΛΙΑΣ: Ποιος είναι; Πείτε μας όνομα.
     	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Το όνομά του, παρακαλώ! Το όνομά του, παρακαλώ πάρα πολύ! Θέλω, λοιπόν, ονόματα και όχι έτσι...
     (Θόρυβος από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ! Το έχετε το όνομα. Να το δώσετε.
     	Συνεχίστε, κύριε Υπουργέ.
     	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Το αστείο της ιστορίας ποιο είναι;
     	ΚΩΝΣΤΑΝΤΙΝΟΣ ΡΟΒΛΙΑΣ: Όλα τα ονόματα τα έχουμε.
     	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ακούσετε. Θα σας συνιστούσα, πριν κάνετε άλλη φορά επερώτηση προς το Υπουργείο Δημόσιας Τάξης, ελάτε να το κουβεντιάσουμε. Διότι θα σας αποτρέπαμε από το να κάνετε τέτοιους είδους ολισθήματα. 
     Ακούστε τώρα τι γράφετε στην επερώτηση. Αποδεκατίστηκε η Δ.Α.Ε.Ε.Β., λέτε. Έφυγαν ικανοί, άξιοι αξιωματικοί. Έγινε επέλαση κομματική. Αυτά μας λέτε. Έφυγαν, αγαπητοί συνάδελφοι, πέντε Αστυνόμοι Α΄ ως υπεράριθμοι, εντός του Λεκανοπεδίου, και ένας Αστυνόμος Β΄, Μοίραρχος παλιός. Το «ένδοξον» έτος του 1994, τότε που «απεκατεστάθη» η δημοκρατία στην Ελλάδα, των συναδέλφων η «δημοκρατία», έφυγαν από τη Δ.Α.Ε.Ε.Β., τριάντα πέντε. Καταθέτω το σχετικό πρακτικό.
     (Στο σημείο αυτό ο Υφυπουργός Δημόσιας Τάξης κ. Χρήστος Μαρκογιαννάκης καταθέτει για τα Πρακτικά το προαναφερθέν πρακτικό, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
     Επειδή, επαναλαμβάνω, τα μαθηματικά μου μπορεί να έχουν λίγο ξεθωριάσει, πείτε μου: Ποιος είναι μεγαλύτερος αριθμός; Το πέντε ή το τριάντα πέντε; 
     ΠΡΟΕΔΡΕΥΩΝ (Ιωάννης Τραγάκης): Έχετε τον Πρόεδρο εδώ, που είναι άριστος μαθηματικός! Να ρωτάτε και θα σας δίνω απαντήσεις.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Βοηθάτε, κύριε Πρόεδρε! Διότι εδώ, στο τέλος –και θα χρησιμοποιήσω μια έκφραση της νεολαίας- «θα κουφαθούμε». Ήρθαν τα άγρια να διώξουν τα ήμερα! Απίστευτα πράγματα!
     ΚΩΝΣΤΑΝΤΙΝΟΣ ΡΟΒΛΙΑΣ: Είμαστε και άγριοι τώρα!
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κανείς, αγαπητοί συνάδελφοι, δεν μετακινήθηκε έξω από το νομό στον οποίο υπηρετεί. Αλλά να σας πω κάτι;
     ΓΙΑΝΝΗΣ ΚΟΥΤΣΟΥΚΟΣ: Αφού δεν μπορούσατε. Ήταν παράνομο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Μα, να σας πω κάτι, αγαπητέ συνάδελφε; Κάποιοι πρέπει να υπηρετήσουν και στα περιφερειακά τμήματα. Κάποιοι πρέπει να πάνε να υπηρετήσουν και σ’ αυτά. Κάποιοι πρέπει να υπηρετήσουν και σε κάποιες υπηρεσίες που είναι εκτός της έδρας. Πώς να το κάνουμε; Γι’ αυτή τη δουλειά έχουν προσληφθεί στο δημόσιο.
     Αλλά να σας πω ακόμη κάτι; Κάποιοι ήταν βολεμένοι επί σειρά ετών σε ωραίες θεσούλες, κάποιοι ήταν βολεμένοι σε προνομιακές θεσούλες. Και τώρα βέβαια που ήρθε μια Κυβέρνηση, η οποία τα βλέπει τα πράγματα αντικειμενικά, και λέει να πάει να υπηρετήσει και στο πεζοδρόμιο ο κύριος αυτός, να πάει και στην Τροχαία, να πάει και στο αστυνομικό τμήμα, ε, βέβαια του κακοφαίνεται. Ε, δεν είναι έτσι. Όχι συνέχεια ο ένας το κοκαλάκι και ο άλλος στο ψαχνό! Να γίνεται μια σωστή κατανομή, να υπηρετεί ο καθένας εκεί που πρέπει, για να αποδώσει, και όχι πάντα οι ίδιοι.
     Και προσέξτε τώρα. Όσον αφορά το «μέγα δημοκράτη», τον Πρόεδρο της Ενώσεως Αξιωματικών Δυτικής Ελλάδος, τον οποίο επικαλέστηκαν οι συνάδελφοι, ακούστε ήθος αξιωματικού! Για μένα, πρόκειται περί έλλειψης ήθους, όσον αφορά αυτό που θα πω.
     Διαμαρτύρεται, φωνάζει για κομματικές διώξεις, το ένα, το άλλο. Ο ίδιος επί δώδεκα συναπτά χρόνια είναι στα γραφεία της Γενικής Αστυνομικής Διεύθυνσης Δυτικής Ελλάδας με τα πολιτικά του, με το γραβατάκι του, το πουκαμισάκι του κάθε μέρα, πηγαίνει-έρχεται. Και προσέξτε! Κατέχει θέση –Αστυνόμος Α΄ ων- Υπαστυνόμου που απαγορεύεται από τον Κανονισμό της Αστυνομίας! Ο κύριος αυτός για να έχει το ηθικό ανάστημα να παριστάνει το συμβουλάτορά σας και τον προστάτη των αστυνομικών θα έπρεπε πρώτα ο ίδιος να φανεί αντάξιος της θέσης του και να μην προσβάλλει το βαθμό τον οποίο φέρει! Είναι ο κ. Ανδρικόπουλος, κύριοι συνάδελφοι! Υπηρετεί…
     ΚΩΝΣΤΑΝΤΙΝΟΣ ΡΟΒΛΙΑΣ: Δεν τον ξέρουμε. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ο προστατευόμενός σας! 
     ΚΩΝΣΤΑΝΤΙΝΟΣ ΡΟΒΛΙΑΣ: Ποιος τον ανέφερε; Μας παρακολουθείτε;
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σας παρακαλώ τώρα. Τον αναφέρατε προηγουμένως, εσείς τον αναφέρατε! 
     Υπηρετεί σε θέση που προσβάλλει το βαθμό τον οποίο φέρει.
     Μας είπατε για το Μεταγωγών, μας είπατε για συνδικαλιστές. Ποιοι συνδικαλιστές; Πρώτα απ’ όλα οι συνδικαλιστές δεν έχουν το αμετάθετο. Όμως επειδή μετεκινήθη κάποιος συνδικαλιστής από τον έκτο όροφο και πήγε στον πέμπτο, είναι πρόβλημα. Όταν μετεκινήθη ο σημερινός Αρχηγός της Αστυνομίας από την Αθήνα λόγω συνδικαλιστικής δραστηριότητας και πήγε στην Κοζάνη επί ημερών δικών σας, ήταν όλα καλά. Όταν ο Ηλίας Βλαχογιάννης που ήταν εν τέλει Πρόεδρος των Αστυνομικών μετετέθη από την Αθήνα εκτός Αθηνών, τότε ήταν όλα καλά. Και τώρα το πρόβλημα είναι επειδή πήγε από τον έκτο στον έβδομο όροφο! Μιλάμε για αξιωματικό ο οποίος για μία ζωή είναι στην ίδια υπηρεσία. 
     Κύριοι συνάδελφοι, καλό θα είναι να αφήσουμε κατά μέρος τους αξιωματικούς να κάνουν τη δουλειά τους, την Αστυνομία να κάνει τη δουλειά της. Και επειδή έγινε αναφορά, εν τάχει, κύριε Πρόεδρε, θα πω δυο πραγματάκια. Είπα προηγουμένως για αποφάσεις πειθαρχικών συμβουλίων που τις έχω εδώ και θα τις καταθέσω στη συνέχεια. 
     Είπατε κάποια στιγμή για την πρόσληψη στην Τράπεζα της Ελλάδας. Θα σας δώσω τις αποφάσεις με τις οποίες γινόντουσαν οι προσλήψεις στους οργανισμούς και στις τράπεζες που κατά περίεργο τρόπο οι πατριώτες του εκάστοτε Υπουργού ήταν φωστήρες. Οι πατριώτες του εκάστοτε Υπουργού έλαμπαν. Αποτέλεσμα είναι να έχουν προσληφθεί σε κάθε διαγωνισμό τα 3/4 από την εκλογική περιφέρεια του Υπουργού ο οποίος υπηρετούσε τότε! Και μας λέτε τώρα εσείς για αξιοκρατία; Μας ελέγχετε εσείς για αξιοκρατία; Μα, είναι πράγματα αυτά; 
     ΚΩΝΣΤΑΝΤΙΝΟΣ ΡΟΒΛΙΑΣ: Σας ελέγχει ο λαός!
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ακούστε να δείτε. Επειδή ο λαός έχει μνήμη και μάλιστα πολύ ισχυρή…
     ΑΘΑΝΑΣΙΟΣ ΜΠΟΥΡΑΣ: Και τα βλέπει όλα!
     ΓΕΩΡΓΙΟΣ ΓΑΡΟΥΦΑΛΙΑΣ: Και μνήμη όχι επιλεκτική! 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): …θα σας συνιστούσα την κριτική να την αφήσετε για αργότερα, ίσως για πολύ μετά, για κάποια χρόνια ενδεχομένως μετά, διότι ο λαός τα θυμάται ακόμα. Θυμάται τα καμώματά σας. Θυμάται την κομματική σας επέλαση. Θυμάται την εγκατεστημένη διαφθορά στη Δημόσια Διοίκηση που εσείς τη φέρατε.
     Το καινούργιο πειθαρχικό δίκαιο που φτιάχνουμε, το φτιάχνουμε γι’ αυτό το θέμα: να φύγει και η όποια διαφθορά υπάρχει στην Αστυνομία, διαφθορά που επί ημερών σας ήταν έξω από τα γραφεία Υπουργών! Καταγγέλθησαν, γίνονται ακόμα έρευνες και υπάρχουν δικογραφίες. Όλα αυτά, λοιπόν, σας επιβάλλουν σεμνότητα και ταπεινότητα στην κριτική. 
     Ευχαριστώ πολύ.
     (Στο σημείο αυτό ο Υφυπουργός Δημοσίας Τάξης κ. Χρήστος Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
     Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος συνάδελφος κ. Παπαϊωάννου έχει το λόγο. 
     ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Πρόεδρε, κύριοι συνάδελφοι, επιτρέψτε μου να ξεκινήσω με τη μεγάλη είδηση της ημέρας. Σήμερα χαιρετίζουμε την παρουσία του Πρωθυπουργού της χώρας στη διαδικασία του κοινοβουλευτικού ελέγχου μετά από δεκαεννιά μήνες. Σήμερα, όμως, μας λύπησε το γεγονός ότι ο κύριος Πρωθυπουργός δεν έδωσε απαντήσεις στα ερωτήματα των συναδέλφων μας, αλλά ήρθε εδώ να υποσχεθεί πάλι πάταξη της διαφθοράς. Πολλά «θα».
     Πιστέψαμε όλοι μας ότι θα ήταν μία παρουσία που θα αναβάθμιζε τη διαδικασία της Βουλής. Δυστυχώς για άλλη μια φορά την ώρα που μιλούσε ο Πρωθυπουργός η Πρόεδρος της Βουλής παρέβη βάναυσα τον Κανονισμό και δεν μας έδωσε το λόγο να πούμε γιατί έγινε αυτό. Δεκαπέντε λεπτά …
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Παπαϊωάννου …
     ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί, κύριε Πρόεδρε; Γιατί με διακόπτετε;
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Θα διακόψω το χρόνο σας …
     ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί με διακόπτετε, κύριε Πρόεδρε; Είναι δυνατόν; Κάθε φορά αυτό θα γίνεται; 
     ΑΘΑΝΑΣΙΟΣ ΜΠΟΥΡΑΣ: Ποιο άρθρο παραβιάστηκε, που το λέτε εσείς και ο κ. Βενιζέλος; 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Εσείς είστε έμπειρος κοινοβουλευτικός …
     ΜΙΛΤΙΑΔΗΣ ΠΑΠΑΪΩΑΝΝΟΥ: Είμαι έμπειρος ...
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Παπαϊωάννου. Παρακαλώ. Διακόπτω το χρόνο σας ... 
     ΑΘΑΝΑΣΙΟΣ ΜΠΟΥΡΑΣ: Ποιο άρθρο παραβιάστηκε; Αοριστίες μια ζωή, έτσι για εντυπωσιασμό.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ.
     Κύριε Παπαϊωάννου, εσείς είσαστε έμπειρος κοινοβουλευτικός. Ξέρετε ότι αν αναφέρεστε με αιχμή κατά του Προεδρείου …
     ΑΘΑΝΑΣΙΟΣ ΜΠΟΥΡΑΣ: Τους πείραξε η αλήθεια του Πρωθυπουργού και δεν έχουν πώς να εκτονωθούν. 
     ΠΡΟΕΔΡΕΥΩΝ (Ιωάννης Τραγάκης): … το Προεδρείο είναι υποχρεωμένο να απαντήσει πάνω σ’ αυτό το θέμα. 
     Δεν στερήθηκε καθόλου ο λόγος. όταν υποβάλατε την αίτηση για την παραβίαση του Κανονισμού, έλαβε το λόγο ο κ. Βενιζέλος και ο κ. Βενιζέλος δεν ανεφέρθη σε κανένα άρθρο του Κανονισμού, το οποίο να είχε παραβιαστεί. Είπε αορίστως παραβιάστηκε η σειρά σε ό,τι αφορά τη σειρά των επικαίρων ερωτήσεων. Εσείς όμως –ειδικά εσείς- ξέρετε καλύτερα παντός άλλου ότι όταν υπάρχουν επίκαιρες ερωτήσεις τις οποίες οφείλει να απαντήσει ο Πρωθυπουργός, προηγούνται όλων των άλλων. Αυτό είναι ένα το κρατούμενο. 
     Δεύτερον, εσείς γνωρίζετε πάρα πολύ καλά –γιατί είστε έμπειρος κοινοβουλευτικός- ότι είθισται σε ορισμένα θέματα, τα οποία είναι υψηλού ενδιαφέροντος, όταν υπάρχουν επίκαιρες ερωτήσεις, να γίνεται μία παραβίαση πράγματι σε ό,τι αφορά το χρόνο που γίνεται συνήθως και στους Υπουργούς, αλλά και στους ερωτώντες συναδέλφους. Άρα, δεν έγινε τίποτα περισσότερο από ό,τι γίνεται κάθε φορά. 
     Θα ήθελα, λοιπόν, να σας παρακαλέσω να μην επανέλθετε πάνω σ αυτό το θέμα. 
     Σας ευχαριστώ πολύ που μου επιτρέψατε την παρέμβαση. Έχετε τη συνέχεια του χρόνου σας, παρακαλώ συνεχίστε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, θέλουμε η Πρόεδρος της Βουλής και εσείς ως Πρόεδρος να κρατάτε το χρόνο και να διευθύνετε αντικειμενικά τις εργασίες του Κοινοβουλίου. Δεν μπορεί τα πέντε λεπτά να γίνονται δεκαπέντε και για άλλους να υπάρχουν ανοχές και για άλλους να μην υπάρχουν. 
     Όμως, επειδή πράγματι όλοι μας έχουμε μία αγωνία για αναβάθμιση του Κοινοβουλίου, εγώ θα περίμενα σήμερα εδώ σε μία επερώτηση –άλλωστε αυτό συνηθιζόταν πάντοτε και αυτό κάναμε πάντοτε εμείς, όταν είχαμε το θώκο του Υπουργού- να είναι ο κύριος Υπουργός εδώ. Ο κ. Βουλγαράκης σήμερα λάμπει διά της απουσίας του, παρ’ ότι υπάρχουν και θίγονται κρίσιμα ζητήματα που αφορούν τη δημοκρατία στη χώρα. 
     Θα ξεκινήσω, κύριε Υφυπουργέ, με το μεγάλο σκάνδαλο που αφορά σήμερα το Υπουργείο σας και που θέτει τεράστια ζητήματα πολιτικής και ηθικής τάξης που αγγίζουν πλέον τον Ποινικό Κώδικα. Κληθήκατε να διαχειριστείτε, ως επιβάλλει ο νόμος προσλήψεις φρουρών στην Τράπεζα της Ελλάδας. Γνωρίζετε τα αποτελέσματα. Εννέα νέοι Έλληνες πολίτες είχαν απολυτήριο λυκείου πάνω από δεκαεννέα με επιπλέον προσόντα καταγεγραμμένα. Πέραν της συνέντευξης κλήθηκαν να διαγωνιστούν στην έκθεση ιδεών και στα στοιχεία δικαίου. Όλοι οι νέοι Έλληνες πολίτες με βαθμό απολυτηρίου από δεκαεννέα έως είκοσι έγραψαν για δώδεκα και δεκατρία. Οι έξι που επελέγησαν έχουν βαθμό απολυτηρίου από έντεκα μέχρι δεκατέσσερα και όλοι –ω του θαύματος!- έγραψαν πάνω από δεκαεννέα. Και επειδή αυτό δεν έφθανε ακολούθησε η συνέντευξη και όλοι οι του δεκαεννέα και είκοσι στη συνέντευξη πήραν δώδεκα και δεκατρία και οι του δώδεκα και δεκατρία πήραν στη συνέντευξη δεκαεννέα και είκοσι. Τα ερωτήματα της συνέντευξης; Χλευάζει ολόκληρος ο ελληνικός λαός. Και εσείς σήμερα, κύριε Υπουργέ, καλύπτετε την τριμελή επιτροπή. Διενεργήσατε ένορκη διοικητική εξέταση; Την στείλατε στον εισαγγελέα να ερευνήσει τα ζητήματα; Αν δεν το κάνατε σημαίνει ότι καλύπτετε το έγκλημα και είσαστε ηθικοί αυτουργοί αυτού του τεράστιου ανοσιουργήματος που δεν καλύπτεται με τις όποιες λογικές συμψηφισμών, που  σήμερα μας αναφέρατε εδώ. 
     Δεύτερον, κύριε Υπουργέ, σε σχέση με τον κομματισμό. Για να μπορέσετε να δικαιολογήσετε τα αδικαιολόγητα και ό,τι σας ανέφεραν οι προηγούμενοι συνάδελφοί μου, ανατρέξατε στο απώτερο παρελθόν του 1994. 
     Δεν θα πω ότι την πρώτη περίοδο εμείς ως ΠΑΣΟΚ είχαμε το καλύτερο σύστημα αξιοκρατίας και διαφάνειας. Μην ξεχνάτε όμως, ότι τότε υπήρχε το περίφημο κράτος της Δεξιάς και πολύ σωστά ο κ. Παντούλας αναφέρθηκε προηγούμενα στην αντίληψη μας για το κράτος. Ξεχνάτε όμως, ότι σήμερα με απόφαση του ΠΑ.ΣΟ.Κ. υπάρχει πλήρης μοριοποίηση για τις μεταθέσεις σε όλα τα Σώματα; Επιτέλους οι νέοι της Ελλάδος, ο ελληνικός λαός, απαιτούν διαφάνεια και αξιοκρατία. 
     Και αντί να σταθείτε σε αυτά για τα οποία σας ελέγχουμε και σας αναφέρουμε έχετε βρει την εύκολη λύση, μια αναφορά σε ένα παρελθόν που δεν το θέλει κανένας πλέον σε αυτήν τη χώρα. Σας χαρίζουμε τους συμβιβασμούς.
     Κύριε Υπουργέ, ποια Αστυνομία σας παραδώσαμε; Σας παραδώσαμε την Αστυνομία των Ολυμπιακών Αγώνων, που έγιναν με άψογο τρόπο. Μη μου πείτε ότι τη διαμορφώσατε εσείς στους τέσσερις ή πέντε μήνες που ήσασταν στην Κυβέρνηση. Σας παραδώσαμε την Ελληνική Αστυνομία, το Πυροσβεστικό Σώμα και το Λιμενικό Σώμα και αυτούς τους ανθρώπους που εμείς είχαμε επιλέξει στην ηγεσία, εσείς τους κάνατε πολιτικά στελέχη σας. Και καλώς κάνατε. Δεν σας κατηγορούμε. Αυτή είναι η αλήθεια, την οποία σήμερα, όμως, παραβλέπετε. Οι επιλογές μας είχαν να κάνουν με βάση την αξιοκρατία και την αξιοσύνη και με βάση τις ανάγκες που είχε ο κάθε αστυνομικός, προτάσσοντας, βέβαια, πάντοτε τη λογική του δημοσίου συμφέροντος. Σήμερα δεν δίνετε καμία απάντηση στα συγκεκριμένα ερωτήματα. 
     Υπάρχουν άλλα ζητήματα, κύριε Υπουργέ. Σας άκουσα να αναφέρεστε στο Πυροσβεστικό Σώμα και στο πώς πλέον το Πυροσβεστικό Σώμα αποδίδει -και πράγματι αποδίδει και εμείς προχθές με τον Πρόεδρό μας τον κ. Γιώργο Παπανδρέου πήγαμε να τους συγχαρούμε- για τα αποτελέσματα που αποδίδει. Ξεχνάτε, όμως, ότι με τις κυβερνήσεις του ΠΑ.ΣΟ.Κ. ιδίως τα τελευταία χρόνια 450.000.000 ευρώ –αναλογισθείτε το νούμερο- επενδύθηκαν για να υπάρχει σήμερα ο εξοπλισμός που υπάρχει στο Πυροσβεστικό Σώμα, που είναι ο καλύτερος σε όλη την Ευρώπη.
     Και ενώ, κύριε Υπουργέ, υπάρχουν ελλείψεις στο Πυροσβεστικό Σώμα -και μην κοιτάζετε μια χρονιά που τα πράγματα πήγαν καλά λόγω καιρικών συνθηκών- και ενώ υπήρχε ο διαγωνισμός, αδιάβλητος διαγωνισμός, για τους τριακόσιους περίπου, έρχεστε και τον καταργείτε και βάζετε τον κ. Φούρλα να αναφέρει ότι θα πάμε σε πανελλήνιες εξετάσεις, για να είναι πιο αντικειμενικό το σύστημα …
     ΜΙΧΑΗΛ ΠΑΝΤΟΥΛΑΣ: Και ο Υπουργός.
     ΜΙΛΤΙΑΔΗΣ ΠΑΠΑΪΩΑΝΝΟΥ: Και ο Υπουργός.
     … και εσείς σήμερα αλλάζετε το σύστημα και αντικαθιστάτε τις πανελλήνιες εξετάσεις με συνεντεύξεις, το σύμβολο, δηλαδή, της φαυλότητας, της αθλιότητας, το σύγχρονο πιστοποιητικό κοινωνικών φρονημάτων. Γιατί περί αυτού πρόκειται και αυτός είναι ο θεσμός της συνέντευξης που καθιερώσατε στο σύγχρονο πολιτικό μας βίο. 
     ΓΕΩΡΓΙΟΣ ΓΑΡΟΥΦΑΛΙΑΣ: Είκοσι χρόνια μας διδάξατε καλά, κύριε συνάδελφε.
     ΜΙΛΤΙΑΔΗΣ ΠΑΠΑΪΩΑΝΝΟΥ: Θέλω ακόμα να σας θυμίσω εδώ, κύριε Υπουργέ, ότι στην πολιτική, ιδιαίτερα σε περίοδο υψηλών δημοσιονομικών ελλειμμάτων, υπάρχουν προτεραιότητες. Δεν μπορεί όλα να τα κάνει το κράτος, δεν μπορεί όλα να τα σηκώσει ο προϋπολογισμός. 
     Και σας ερωτώ ευθέως αυτήν τη στιγμή. Τι προέχει στο δικό σας Υπουργείο; Να πάρετε πυροσβέστες, να πάρετε αστυφύλακες, να πάρετε λιμενικούς, να πάρετε νοσοκόμες και νοσηλευτικό προσωπικό ή αγροφύλακες, κύριε Υπουργέ; Και έρχεται σήμερα και καταγγέλλει ο κ. Κουτσούκος ότι συνάδελφοι Βουλευτές κάνουν συγκεντρώσεις σε επιτυχόντες αγροφύλακες, για να τους πουν ότι εγώ πήρα υπόσχεση από τον κύριο Υπουργό ότι από τις εννέα χιλιάδες που λέγαμε για το Σώμα –γιατί εννέα χιλιάδες προέβλεπε το Σώμα των Αγροφυλάκων- δεν θα πάρουμε τις εννέα χιλιάδες, αλλά θα πάρουμε τους χίλιους ενός διαβλητού διαγωνισμού. Και δεν καταργήθηκε ο διαγωνισμός, όπως ισχυρίζεστε, αλλά με το σχετικό νόμο συστάθηκε η Νομαρχιακή Αυτοδιοίκηση και οι αρμοδιότητες αυτές πέρασαν στη Νομαρχιακή Αυτοδιοίκηση.
     Θέλω να ξέρετε, κύριε Υπουργέ, ότι αν τολμήσετε να το κάνετε, ο σχετικός νόμος θα είναι αντισυνταγματικός, γιατί απαγορεύεται αρμοδιότητες που εκχωρήθηκαν στην Τοπική και στη Νομαρχιακή Αυτοδιοίκηση να ξαναέρχονται πάλι στο συγκεντρωτικό κράτος που είναι η δική σας αντίληψη. Να, λοιπόν, που είναι το βόλεμα των ημετέρων. Και θα έλθουν άνθρωποι -να δεχθώ ότι πέρασαν ότι πέρασαν σε ένα διαγωνισμό πριν από δώδεκα χρόνια- να απαντήσουν στις σύγχρονες ανάγκες και στις σύγχρονες συνθήκες.
     Δεν σας ενδιαφέρει, κύριε Υπουργέ, το δημόσιο συμφέρον. Δεν σας ενδιαφέρει η καλή λειτουργία της δημοκρατίας. Τα δικά σας παιδιά, τα «γαλάζια» παιδιά του κ. Νάκου σας ενδιαφέρουν και τίποτα παραπάνω όλη αυτήν την περίοδο. Αυτή είναι η μεγάλη αλήθεια. 
     Θα μας απαντήσετε σε αυτό σοβαρά και υπεύθυνα. Ο κ. Βουλγαράκης –και έπρεπε να ήταν εδώ να απαντήσει σε αυτά τα ερωτήματα, ξέρει βέβαια να αποφεύγει τις κακοτοπιές, εγώ του βγάζω το καπέλο σε αυτό- έλεγε ότι τα βασικά κονδύλια που απαιτούνται για την αγροφυλακή δεν θα βαρύνουν το δικό μας προϋπολογισμό, αλλά θα βαρύνουν τον προϋπολογισμό της Ευρωπαϊκής Ένωσης.
     Το είπε τρεις - τέσσερις φορές. Αναγκάστηκε να το διαψεύσει. Μα ειλικρινά είσαστε Υπουργοί, είσαστε Υφυπουργοί και δεν ξέρετε ποια κονδύλια είναι επιλέξιμα στην Ευρωπαϊκή Ένωση και ποια δεν είναι; Δεν μάθατε, επιτέλους, πώς λειτουργεί η Ευρωπαϊκή Ένωση;
     Κύριε Υπουργέ, θέλω να σας κάνω μία πρόσκληση, την οποία θέλω να μεταφέρετε και στην Κυβέρνηση. Στα πλαίσια του ΠΑ.ΣΟ.Κ. λειτουργεί ένα ινστιτούτο επιμόρφωσης. Είσαστε ευπρόσδεκτοι όλοι οι Υπουργοί με πρώτο τον κ. Παυλόπουλο -γιατί θυμάμαι πώς χειρίστηκε το «Βασικό Μέτοχο»- για να παρακολουθήσετε τα σεμινάρια. Θα σας είναι χρήσιμα, για να μη ρεζιλεύετε τη χώρα. Γιατί περί αυτού πρόκειται. Έρχονται απαντήσεις από επιτρόπους ότι αυτά τα κονδύλια δεν υπάρχουν και δεν δίνονται. Είσαστε σοβαρή Κυβέρνηση εσείς; Κυβερνάτε τον τόπο ως επιβάλλει σήμερα το δημόσιο συμφέρον και οι ανάγκες της χώρας; Αυτά είναι τα κρίσιμα ερωτήματα.
     Υπάρχουν και άλλα ζητήματα σε σχέση με τις προεκλογικές σας εξαγγελίες. Είναι ανάγκη να αναφερθώ στο ότι υπάρχει πλήρης αναξιοπιστία λόγων και έργων; Ξέρετε τι λέγατε, κύριε Υπουργέ; Διαβάζω εδώ για δημιουργία πανεπιστημίου αστυνομικών. Σωστή πρόταση. Αντί για πανεπιστήμιο αστυνομικών, είδαμε πανεπιστήμιο για τον κ. Χριστόδουλο. Δηλαδή, αντί να μπούμε μέσα σε αυτές τις ανάγκες, είναι άλλες οι προτεραιότητες. Γιατί είπα, κύριοι συνάδελφοι, ότι μία κυβέρνηση είναι θέμα προτεραιοτήτων; 
     Θέλετε να πάω παρακάτω; Μιλήσατε για εκσυγχρονισμό της υλικοτεχνικής υποδομής. Μπορείτε να μας πείτε, κύριε Υπουργέ, τι προσθέσατε τους τελευταίους δεκαεννέα μήνες; Ποια δαπάνη κάνατε επιπλέον απ’ αυτήν που είχαμε κάνει εμείς, όταν σας παραδώσαμε, όπως σας είπα, τα Σώματα των Ολυμπιακών Αγώνων; 
     Μιλήσατε για αναδιάρθρωση των υπηρεσιών της Ελληνικής Αστυνομίας. Πήγατε προχθές -γιατί δεν είχε τίποτα άλλο να πει ο κ. Καραμανλής στη Θεσσαλονίκη- και φτιάξατε μία ολόκληρη ιστορία. Βρήκαμε ξαφνικά τον κοινοτικό αστυνόμο. Γελάνε στα χωριά. Εμείς είμαστε από χωριά, κύριε Υπουργέ, και ξέρουμε τι μας γίνεται. Κάθε καποδιστριακός δήμος έχει κάπου δεκαπέντε κοινότητες. Ο κοινοτικός αστυνόμος θα περνά κάθε μέρα από μία κοινότητα, θα πηγαίνει στο κατάστημα, για να κάνει τι; Αυτή είναι η περίφημη αναδιάρθρωση –γιατί χρησιμοποιείτε και ωραίες λέξεις- των υπηρεσιών της Ελληνικής Αστυνομίας; 
     Όσον δε αφορά στη συνεργασία με συνδικαλιστικά σωματεία των Σωμάτων Ασφαλείας για όλα τα προβλήματα, κάποιος συνάδελφος είπε προχθές ότι «σεμνά και ταπεινά μας κοροϊδέψατε». Δεν τους πλησιάζετε, δεν συνεργάζεστε, αλλά σας ενδιαφέρουν οι συσχετισμοί.
     ΓΕΩΡΓΙΟΣ ΓΑΡΟΥΦΑΛΙΑΣ: Δεν τους δέρνουν και δεν τους δίνουν καπνογόνα. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είναι το θέμα μου αυτό. Το θέμα είναι άλλο. Το θέμα είναι ότι κάνατε μεταθέσεις αστυνομικών για να ελέγξετε το Σώμα παραμονές των εκλογών.
     ΓΕΩΡΓΙΟΣ ΓΑΡΟΥΦΑΛΙΑΣ: Ποτέ άλλοτε δεν είχαμε αστυνομικούς εναντίον αστυνομικών. Εμείς ποτέ δεν κάναμε τέτοια πράγματα.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε συνάδελφε, που προκαλείτε, θα σας πω πολύ απλά ότι εμείς…
     ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, διακόπτει τον ομιλητή με απρεπείς φράσεις.
     ΓΕΩΡΓΙΟΣ ΓΑΡΟΥΦΑΛΙΑΣ: Λέμε τις πράξεις σας. Είναι απρεπείς; Τότε δεν έπρεπε να τις κάνετε.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ μην διακόπτετε.
     Συνεχίστε, κύριε Παπαϊωάννου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, θέλω να θυμίσω –γιατί οι συνάδελφοι είναι νέοι εδώ και δεν θυμούνται- ότι η εισαγωγή μέσω πανελληνίων εξετάσεων των αστυνομικών και μέσω αντικειμενικών αξιοκρατικών κριτηρίων των πυροσβεστών και των λιμενικών έγινε επί ΠΑ.ΣΟ.Κ.. Παλιότερα γινόταν με ρουσφέτι. Ας θυμίσω εδώ τη μοριοποίηση των μεταθέσεων, τη θεσμοθέτηση του ωραρίου εργασίας, του γνωστού πενθήμερου.
     ΓΕΩΡΓΙΟΣ ΓΑΡΟΥΦΑΛΙΑΣ: Όταν τακτοποιήσατε τους δικούς σας, μετά κάνατε τη μοριοποίηση.
     ΜΙΛΤΙΑΔΗΣ ΠΑΠΑΪΩΑΝΝΟΥ: Θα θυμίσω τη συμμετοχή των εκπροσώπων στα υπηρεσιακά συμβούλια, τη θεσμοθέτηση και λειτουργία υπηρεσιών εσωτερικών υποθέσεων. Θέλετε να θυμίσω τα οικονομικά των Σωμάτων Ασφαλείας και τόσα άλλα, το τι έχουμε κάνει εμείς σε σχέση με αυτό το ανθρώπινο δυναμικό που σήμερα υπηρετεί σε ένα πολύ δύσκολο πόστο; Τεράστια άλματα σε σχέση με το παρελθόν.
     Εδώ, όμως, κύριε Υπουργέ, υπάρχει ένα κρίσιμο ζήτημα στο οποίο δεν έχετε απαντήσει. Πληροφορούμαστε ότι όσον αφορά τους συμβασιούχους πυροσβέστες τους κρατήσατε για τεσσερισήμισι μόνο μήνες, ώστε να μην έχουν το δικαίωμα να πάνε ούτε καν στο ταμείο ανεργίας. Θα κάνετε κάτι για αυτούς τους ανθρώπους; Γιατί τους αγνοείτε; Γιατί τους πετάτε στην ανεργία για τόσο καιρό;
     Κύριε Υπουργέ, ξέρετε ότι προχθές έγινε ερώτηση γιατί είχαμε εισβολή αστυνομικών στα γραφεία της Διδασκαλικής Ομοσπονδίας, με στόχο την αστυνόμευση του συνδικαλιστικού κινήματος; Τι κάνατε γι’ αυτό, κύριε Υπουργέ; 
     Ακόμα, σας άκουσα να λέτε διάφορα πράγματα. Ξέρετε ότι όλη η Ευρώπη, αλλά και η εμπειρία λέει πως η Αντιτρομοκρατική Υπηρεσία, η οποία δούλεψε πάρα πολύ καλά με τον κ. Διώτη και είχε θετικά αποτελέσματα, είναι μία υπηρεσία που δεν πρέπει να γίνονται αλλαγές. Και εσείς έχετε εκκαθαρίσεις εκεί. 
     Περί αυτού πρόκειται. Δεν λαμβάνετε υπ’ όψιν σας…
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Από τους σαράντα πέντε, πενήντα…
     ΜΙΛΤΙΑΔΗΣ ΠΑΠΑΪΩΑΝΝΟΥ: Λίγοι είναι οι πέντε; Δηλαδή οι πέντε οι καλοί που έφυγαν ποιοι είναι; 
     Εύχομαι από τα βάθη της καρδιάς μου αυτές οι μεταθέσεις και αυτή η διάλυση του Σώματος να μη φέρει την Ελλάδα στα χρόνια που ήταν στο παρελθόν.
     Θίξατε κάποιο θέμα από εκεί ρωτώντας εμάς και μάλιστα μιλούσε εκείνη τη στιγμή ο κ. Μανωλάκης, να σας πούμε ποια είναι η άποψη για τις κάμερες και για όλα αυτά.
     Κατ’ αρχήν, κύριε Υπουργέ, πρέπει να ξέρετε κάτι. Είμαστε ριζικά αντίθετοι σε ό,τι συρρικνώνει τη δημοκρατία μας. Θα ξεκινάμε με κανόνες. Η δημοκρατία στις ευνομούμενες πολιτείες κατοχυρώνεται μέσα από θεσμούς και όχι μέσα από τις προσωπικές δικές μας θέσεις… 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Παρακάτω, στο ψητό…
     ΜΙΛΤΙΑΔΗΣ ΠΑΠΑΪΩΑΝΝΟΥ: Πάρα κάτω; Τόσο πολύ εκτιμάτε τους θεσμούς; Μήπως είσαστε θεσμός εσείς, κύριε Υπουργέ, και δεν το ξέραμε;
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Στο ψητό…
     ΜΙΛΤΙΑΔΗΣ ΠΑΠΑΪΩΑΝΝΟΥ: Το ψητό, λοιπόν, είναι το εξής και είναι πολύ απλό ότι σήμερα η Αρχή Προστασίας Προσωπικών Δεδομένων είπε να λειτουργήσουν οι κάμερες για τον έλεγχο της κυκλοφορίας και να μη λειτουργήσουν για άλλα πράγματα οι κάμερες.
     Εσείς αυτήν τη στιγμή, αν πιστεύετε ότι αυτό δεν είναι σωστό, να πάτε να συζητήσετε με την Επιτροπή Προστασίας Προσωπικών Δεδομένων, όλοι την έχουμε σε ένα υψηλό κύρος, και να συμφωνήσετε πώς πρέπει να λειτουργήσουν, ώστε να προστατεύονται και τα ατομικά δικαιώματα και η ελεύθερη κυκλοφορία των πολιτών να μην αστυνομεύονται. Εσείς δε θέλετε να κάνετε αυτό. Εσείς θέλετε να αγνοήσετε την Αρχή –δεν ξέρω γιατί την κάναμε- και να επιβάλλετε τις απόψεις σας. Αυτή είναι η λογική του αυταρχισμού. Αυτή είναι η λογική του αστυνομικού κράτους.
     Κύριε Υπουργέ, αλλάξατε γραμμή πλεύσης. Αυτό που συνήθως αναφέρατε εδώ ότι η πολιτική ηγεσία κινείται με κριτήρια αντικειμενικά, δεν χωρίζει τους αστυνομικούς κλπ., οφείλω να πω ότι ο κ. Βουλγαράκης ιδιαίτερα μπόρεσε και διαμόρφωσε μια καλή επικοινωνιακή πολιτική. Αλλά πρέπει να ξέρετε ότι τα ζητήματα της επικοινωνιακής πολιτικής όταν δεν έχουν πίσω τους ουσία, έχουν τάχιστα ημερομηνία λήξης και οι μάσκες πέφτουν και στο Υπουργείο πλέον της Δημόσιας Τάξης. Αυτό να ξέρετε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Βεβαίως, σας άφησα να παραβείτε το χρόνο σας παρά το γεγονός ότι ήσασταν εκείνος ο οποίος έκανε τις πρώτες συστάσεις για μη παραβίαση χρόνου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Με διέκοπταν. Και ο Υπουργός είχε πέντε λεπτά…
     ΠΡΟΕΔΡΕΥΩΝ (Ιωάννης Τραγάκης): Βέβαια, δεν σας κρύβω ότι θα κρατήσω το χρόνο σας από τη δευτερολογία σας και εσάς και του κυρίου Υπουργού ο οποίος υπερέβη το χρόνο του κατά δύο λεπτά.
     ΜΙΛΤΙΑΔΗΣ ΠΑΠΑΪΩΑΝΝΟΥ: Προς τι το σχόλιο; 
     ΠΡΟΕΔΡΕΥΩΝ (Ιωάννης Τραγάκης): Το σχόλιο ήταν ότι θα κρατηθεί ο χρόνος όλων από τις δευτερολογίες.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, να προσπαθήσετε να γίνετε Πρόεδρος όλου του Σώματος και όχι μόνο σε κάποιους…
     ΠΡΟΕΔΡΕΥΩΝ (Ιωάννης Τραγάκης): Εσείς ειδικά γνωρίζετε ότι είμαι.
     Ο κ. Μανωλάκης έχει το λόγο.
     ΑΓΓΕΛΟΣ ΜΑΝΩΛΑΚΗΣ: Κύριε Πρόεδρε, κατ’ αρχήν πρέπει να τονίσω για άλλη μια φορά ότι η σημερινή επερώτηση δεν αναφέρεται στις ενέργειες της Ελληνικής Αστυνομίας, αλλά στις ενέργειες της πολιτικής ηγεσίας και τις παρεμβάσεις όσον αφορά τις μεταθέσεις.
     Κατά καιρούς, και σ’ αυτήν την Αίθουσα έχουμε μιλήσει για το θετικό έργο της Ελληνικής Αστυνομίας το οποίο πραγματοποιήθηκε λόγω αυτών των αλλαγών που έχουμε κάνει τα τελευταία χρόνια.
     Δυστυχώς, το έργο που προσπαθεί να υπερασπισθεί ο κύριος Υφυπουργός –και λυπάμαι που ο ίδιος ο κύριος Υπουργός, παρ’ ότι ήταν εδώ προηγούμενα στην Ώρα του Πρωθυπουργού που και ο Πρωθυπουργός για πρώτη φορά ήρθε να απαντήσει σε ερώτηση μετά από ενάμισι χρόνο παρά τα όσα είχε υποσχεθεί, ο κ. Βουλγαράκης δεν καταδέχθηκε να καθίσει να συζητήσει γι’ αυτό το θέμα και για δεύτερη φορά είναι εδώ, και είναι προς τιμήν του, ο κ. Μαρκογιαννάκης στη δεύτερη επερώτησή μας- είναι ένα έργο το οποίο κατά την άποψή μου είναι πολύ μικρό. Και αναφέρθηκα στην πρωτολογία μου όσον αφορά το νομοθετικό έργο που έχει κάνει η πολιτική ηγεσία το Υπουργείο Δημόσιας Τάξης. Μόνο το Κ.Ε.Μ.Ε.Α. έχει φέρει στο Κοινοβούλιο.
     ΄Όμως με τις μεταθέσεις και τις κρίσεις -και μιλώ για τον κομματισμό τον οποίον δεν «γνωρίζει» ο κύριος Υφυπουργός- έχει καταφέρει ώστε από το  βαθμό του ταξιάρχου και πάνω –και αυτό το λέγω για δεύτερη φορά σ’ αυτήν την Αίθουσα- να μην υπάρχει δημοκρατικός αξιωματικός. Πώς τα έχει καταφέρει, αφού δεν ξέρει η πολιτική ηγεσία , ο κύριος Υφυπουργός τις θέσεις των ανωτέρων και ανωτάτων αξιωματικών; Αν έχει ένα παράδειγμα να μας το φέρει.
     ΓΕΩΡΓΙΟΣ ΓΑΡΟΥΦΑΛΙΑΣ: Έχετε διαβάσει φαντάζομαι τις λίστες Σουλτάτου και γι’ αυτό έχετε χωρίσει τους αστυνομικούς σε «δημοκρατικούς» και μη. 
     (Θόρυβος από την πτέρυγα του ΠΑ.ΣΟ.Κ.)
     ΑΓΓΕΛΟΣ ΜΑΝΩΛΑΚΗΣ: Εσείς τους χωρίσατε και τους φτάσατε σε ένα σημείο που αποτελεί ντροπή …
     (Θόρυβος από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ. Έχουμε επερώτηση Υπουργείου Δημόσιας Τάξης και πρέπει να είμαστε τακτικοί όλοι.
     ΓΙΑΝΝΗΣ ΚΟΥΤΣΟΥΚΟΣ: Για όνομα του Θεού, κύριε Πρόεδρε! Στη Βουλή είμαστε. Δεν είναι κατάσταση αυτή με τις διακοπές. 
     ΑΘΑΝΑΣΙΟΣ ΜΠΟΥΡΑΣ: Μα, κύριε συνάδελφε, δεν αφιερώσατε ούτε ένα λεπτό για την επερώτηση, παρά αναφερθήκατε σε άλλα άσχετα θέματα. 
     ΑΓΓΕΛΟΣ ΜΑΝΩΛΑΚΗΣ: Το θέμα μας είναι οι μεταθέσεις και αναφέρθηκα …
     ΠΡΟΕΔΡΕΥΩΝ (Ιωάννης Τραγάκης): Κύριε Μανωλάκη, με συγχωρείτε.
     Κύριοι συνάδελφοι, η ώρα είναι περασμένη. Όλοι είμαστε κουρασμένοι. Είδατε ότι δεν υπάρχουν πολλές εναλλακτικές λύσεις στο Προεδρείο. Θα παρακαλέσω να κατανοήσετε ότι πρέπει να τελειώσουμε. Μη διακόπτετε. Αφήστε τον ομιλητή να συνεχίσει. Ο καθένας έχει τις απόψεις του. Λογικό δεν είναι; 
     Συνεχίστε, κύριε συνάδελφε.
     ΑΓΓΕΛΟΣ ΜΑΝΩΛΑΚΗΣ: Δεν ήξερα, κύριε Πρόεδρε, ότι ο κύριος Υπουργός θα αντιμετωπίσει τα προβλήματα της ασφάλειας του πολίτη και της εγκληματικότητας –που δυστυχώς ,όπως είπα και πριν, οι δείκτες αυξάνονται και δεν μειώνονται τον τελευταίο καιρό- με αναφορές, που κάνουν και άλλοι συνάδελφοι δυστυχώς, του ’94 και άλλων εποχών. Είχα στοιχεία για τις μεταθέσεις μόνο των τελευταίων πέντε ετών. Διαβάζω. Το 2000 έγιναν τριακόσιες εξήντα μεταθέσεις, το 2001 έγιναν πεντακόσιες ογδόντα τρεις, το 2002 έγιναν πεντακόσιες πενήντα, το 2003 έγιναν τετρακόσιες εβδομήντα τρεις, το 2004 έγιναν εξακόσιες εβδομήντα ένα και το 2005 έγιναν οκτακόσιες εξήντα δύο. Αυτό δείχνει πώς βλέπει τις μεταθέσεις η σημερινή πολιτική ηγεσία.
     Και επειδή ήθελε παραδείγματα και ονόματα δεν θα πω ονόματα. Θα πω όμως ότι Αστυνόμος Β΄ που υπηρετεί σήμερα στο Αίγιο, με τέσσερα παιδιά, πολύτεκνος, είχε ζητήσει τη μετάθεσή του για την Πάτρα –εκατό χιλιόμετρα περίπου μακριά από την οικογένειά του- και δεν έγινε.
     Υποδιευθυντής πάλι στη δυτική Ελλάδα, εξαναγκάστηκε σε μετακίνηση οκτακοσίων χιλιομέτρων και με απόφαση δικαστηρίου παραμένει ακόμη στη θέση του. 
     Άκουσα, μάλιστα, τον κύριο Υπουργό να το περνάει έτσι πολύ γρήγορα, το γεγονός, δηλαδή, ότι περίπου οι μισές μεταθέσεις ακυρώθηκαν από τα δικαστήρια. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Όχι από τα δικαστήρια. Από το ίδιο το συμβούλιο. 
     ΑΓΓΕΛΟΣ ΜΑΝΩΛΑΚΗΣ: Κατόπιν όμως και δικαστικών αποφάσεων. Θα καταθέσω στα Πρακτικά της Βουλής δύο. Υπάρχουν πάμπολλες αποφάσεις διοικητικών δικαστηρίων που αναστέλλουν τις αποφάσεις της πολιτικής ηγεσίας. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Μόνο δύο.
     (Στο σημείο αυτό ο Βουλευτής κ. Άγγελος Μανωλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΑΓΓΕΛΟΣ ΜΑΝΩΛΑΚΗΣ: Όμως, κύριε Πρόεδρε, δεν άκουσα τον κύριο Υπουργό να απαντήσει επί της ουσίας και συγκεκριμένα στο χαρακτηρισμό που είπα για παράνομες μεταθέσεις, μετακινήσεις, όταν δεν προβλέπεται οργανική θέση, όταν είναι αναιτιολόγητες. Μίλησε, μάλιστα, για το ’94 και όλα αυτά τα παλιά.
     Πρέπει να σας πω ότι στη δική μου περιφέρεια υπάρχει αστυνομικό τμήμα δίπλα από την πρωτεύουσα του νομού που ενώ στο νομό υπάρχουν πάρα πολλοί αξιωματικοί, διευθυντές, υποδιευθυντές, πάρα πολλοί, κανείς δεν θέλει να πάει –και φυσικά όλοι πρόσκεινται στο χώρο το δικό σας, καλοί αξιωματικοί όμως, πρέπει να το πω- να στελεχώσει ως διοικητής αυτό το Τμήμα. Ευχαρίστως να σας πω και λεπτομέρειες. 
     Δεν μιλήσατε καθόλου, παρ’ ότι θίξατε και κάποια άλλα θέματα πέρα από τις μεταθέσεις, για την αναδιάρθρωση της Ελληνικής Αστυνομίας, η οποία ξεκίνησε δειλά και νομίζω όχι αποτελεσματικά στη Θεσσαλονίκη. Δεν μιλήσατε καθόλου για το γεγονός ότι το 1/3 του στόλου του Λιμενικού είναι ακινητοποιημένο. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Μήπως κάνετε λάθος; Το Λιμενικό δεν είναι αρμοδιότητα δική μας.
     ΑΓΓΕΛΟΣ ΜΑΝΩΛΑΚΗΣ: Το ξέρω, αλλά επειδή είναι στα Σώματα Ασφαλείας, νόμιζα ότι θα είχατε την ευαισθησία –είσαστε ίδια Κυβέρνηση- να μιλήσετε. Γιατί σας το είπα ότι τέτοια προβλήματα υπάρχουν και στο Λιμενικό. Δεν μιλήσατε φυσικά καθόλου, παρ’ ότι έχετε πει ότι θα φέρετε κάτι, για την Ε.Υ.Π., τίποτε για τους συμβασιούχους πυροσβέστες. Νομίζω ότι επειδή δεν δίνετε παρά ελάχιστα μόρια σ’ αυτούς και πολλοί δεν θα προσληφθούν, τουλάχιστον πρέπει να γίνει μία πρόβλεψη για τους δήμους ή για την πολιτική προστασία, για να υπάρξουν κίνητρα να τους πάρουν.
     Τελειώνοντας, θέλω να πω ότι στο «άσυλο» δεν πάμε καθόλου καλά, αλλά είναι ερωτήματα για άλλη ημέρα. Όμως θέλω να τελειώσω, με το ότι η φιλοσοφία της απάντησής σας, ο κορμός της απάντησής σας, που έρχεται από το παρελθόν δεν μπορεί, κύριε Υπουργέ, να αντιμετωπίσει τα σημερινά προβλήματα και τα προβλήματα του 21ου αιώνα.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο συνάδελφος κ. Κουτσούκος έχει το λόγο για δύο λεπτά. 
     Τα είχατε αφήσει υπόλοιπο από την πρωτολογία σας.
     ΓΙΑΝΝΗΣ ΚΟΥΤΣΟΥΚΟΣ: Στο σύντομο αυτό χρόνο θέλω να κάνω δύο διαπιστώσεις και να πω πρώτα - πρώτα ότι είναι κρίμα που σ’ αυτήν τη συζήτηση αντί να αξιοποιηθεί η δική μας πρωτοβουλία από την Κυβέρνηση για να καταθέσει δύο - τρεις προτάσεις πολιτικής που να οδηγούν το συγκεκριμένο χώρο, αλλά και τη χώρα μπροστά, αποδείχθηκε ότι αυτή η παράταξη είναι, δυστυχώς, αμετανόητη. Είναι ίδια και απαράλλαχτη. 
     Ο κύριος Υφυπουργός, παρελθοντολόγησε επιλεκτικά, γιατί προφανώς έχει αδυναμία να μας πει για το μέλλον, μονομερώς, προσπαθώντας να δικαιολογήσει με αυτήν του τη μονομέρεια αυτά που κάνει σήμερα. Κύριε Υπουργέ, υπάρχουν νόμοι και προεδρικά διατάγματα που κατοχυρώνουν στην Ελληνική Αστυνομία και στην Πυροσβεστική συγκεκριμένα πράγματα: τις προσλήψεις μέσω εισαγωγικού συστήματος των πανελληνίων εξετάσεων, τη μοριοδότηση των μεταθέσεων, τη συμμετοχή στα υπηρεσιακά συμβούλια, το πενθήμερο, τα νυχτερινά. Μήπως ξέρετε πότε έγιναν αυτά; Έγιναν επί κυβερνήσεων ΠΑ.ΣΟ.Κ. και κρίθηκαν. Και τώρα κρίνεται η δική σας αυταρχική πολιτική. Αλλά γιατί είναι αυταρχική; Διότι –και αυτό είναι το δεύτερο που είναι κρίμα- η αντίληψη της παράταξής σας είναι ότι όποιους θεσμούς δεν ελέγχουμε τους καταστρατηγούμε και τους αλλάζουμε. Και πιστεύω, ήταν αποκαλυπτική η τοποθέτησή σας ότι θέλετε να αλλάξετε και το π.δ. 100. Και ήταν αποκαλυπτική η τοποθέτησή σας κατά των πρωτοβαθμίων ενώσεων των αστυνομικών, που είναι οι στυλοβάτες του συνδικαλιστικού κινήματος και η απρεπής σας αναφορά, βέβαια, στον πρόεδρο της Ένωσης Αστυνομικών Υπαλλήλων Δυτικής Ελλάδας, που αν κάνει καλά ή δεν κάνει τη δουλειά του, είναι ευθύνη σας να τον ελέγξετε. Και ξεχάσατε να μας πείτε ότι εξαντλήσατε το μένος σας κατά της Ένωσης της Δυτικής Ελλάδας, μεταθέτοντας τρία τουλάχιστον απ’ ό,τι θυμάμαι στελέχη της διοίκησής σας. Και εισπράξατε, βέβαια, κόλαφο την απόφαση του Διοικητικού Εφετείου της Πάτρας, που μιλάει ότι είναι υπηρεσιακή υποβάθμιση, ότι είναι γενικές και αόριστες οι αναφορές των συμβουλίων μεταθέσεων. 
     Κύριε Υπουργέ, για να τελειώσω και να μην εξαντλούμαστε σε μια αντιπαράθεση που ενδεχόμενα δεν αφορά και τους πολίτες, σας καλώ να πάτε στο χωριό σας, σε όποιο χωριό της εκλογικής σας περιφέρειας θέλετε και να τους ρωτήσετε: «Ρε παιδιά, τι θέλετε να πάρουμε, ένα γιατρό ή έναν αγροφύλακα;», για να δοκιμάσετε αν η πολιτική σας είναι στο σωστό δρόμο ή δεν είναι. Κάντε το και θα σας βοηθήσει σημαντικά, για να βγάλετε συμπεράσματα για το πώς είναι η κατάσταση σήμερα έτσι, όπως έχετε οδηγήσει τη χώρα.
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Ρόβλιας έχει το λόγο.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, είπατε κάτι προηγουμένως, που κατά τη γνώμη μου θέτει ένα πολύ σοβαρό ζήτημα πολιτικής και ηθικής τάξης. Αποκαλέσατε τον κ. Ανδρικόπουλο, τον αστυνόμο και πρόεδρο της Ένωσης Αξιωματικών Δυτικής Ελλάδος, ως συμβουλάτορά μας. Και εγώ επίτηδες είπα ότι δεν το ξέρουμε, να δω τι θα πείτε. Σας ρωτάω λοιπόν. Πώς ξέρετε ότι είναι συμβουλάτοράς μας; Ποιος σας είπε ότι είναι συμβουλάτοράς μας; Μήπως μας παρακολουθείτε;
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ο ίδιος το λέει.
     ΓΕΩΡΓΙΟΣ ΓΑΡΟΥΦΑΛΙΑΣ: Ο Σουλτάτος το έλεγε. «Είναι καλό παιδί», έλεγε.
     ΚΩΝΣΤΑΝΤΙΝΟΣ ΡΟΒΛΙΑΣ: Σας παρακαλώ πολύ, θα το θυμάμαι ότι με διακόπτετε.
     ΠΡΟΕΔΡΕΥΩΝ (Ιωάννης Τραγάκης): Αυτό τι είναι, απειλή;
     ΚΩΝΣΤΑΝΤΙΝΟΣ ΡΟΒΛΙΑΣ: Θα τους διακόπτω και εγώ.
     ΠΡΟΕΔΡΕΥΩΝ (Ιωάννης Τραγάκης): Τέτοια ώρα, τέτοια λόγια. Δεν πειράζει. Είπε όμως ο Υπουργός ότι ο ίδιος το λέει.
     ΚΩΝΣΤΑΝΤΙΝΟΣ ΡΟΒΛΙΑΣ: Σας διαψεύδω ότι είναι συμβουλάτοράς μας. Σας διαψεύδω και θέλω να μας πείτε πώς ξέρετε ότι είναι συμβουλάτοράς μας ο κ. Ανδρικόπουλος.
     Επίσης θα ήθελα να σας επισημάνω ότι για κάποιον απόντα από την Αίθουσα το να μιλάμε απαξιωτικά δεν είναι πρέπον. Δεν είναι πρέπον να αποκαλείτε έναν αξιωματικό της υπηρεσίας, υφιστάμενό σας, ως μέγα δημοκράτη. Δεν είναι πρέπον να λέτε ότι πάει με τη γραβατούλα του στο γραφείο του. Γιατί οι υπόλοιποι αξιωματικοί της Αστυνομίας δεν φοράνε γραβάτα; Τι φοράνε;
     Κύριε Υπουργέ, μου δημιουργήσατε την εντύπωση μ’ αυτά που είπατε ότι μάλλον δεν γνωρίζετε τι συμβαίνει μέσα στο Υπουργείο σας και σας δικαιολογώ, διότι σας είπα ότι υπάρχει παράκεντρο συγκεκριμένου βαθμοφόρου μέσα στο Υπουργείο σας, στο γραφείο του Υπουργού, που απεργάζεται όλες αυτές τις αθλιότητες τις οποίες σας καταγγέλλουμε εδώ σήμερα. Το μόνο που προσπαθήσατε να κάνετε είναι να συμψηφίσετε τις σημερινές σας ενέργειες με άλλες του απώτατου παρελθόντος, που ουδεμία σχέση έχουν, γιατί, όπως ξέρετε πολύ καλά, στο μεταξύ έχουν αλλάξει -με πρωτοβουλία του ΠΑ.ΣΟ.Κ και, όπως και εσείς είπατε, προς τη θετική κατεύθυνση- όλες οι κανονιστικές ρυθμίσεις, οι οποίες, αν κάποτε χρησιμοποιήθηκαν, ήταν οι δικές σας ρυθμίσεις που εφάρμοσε το ΠΑ.ΣΟ.Κ. 
     Σήμερα, έρχεστε και μεταθέτετε σε προεκλογική περίοδο τον πρόεδρο των αξιωματικών της Ελληνικής Αστυνομίας Θεσσαλίας από το Βόλο στη Σκιάθο στις 26 Ιουνίου. Τον στείλατε, για να κάνει διακοπές από το Βόλο στη Σκιάθο;
     Τίποτα άλλο. Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Ρόβλια.
     Ορίστε, κύριε Υπουργέ, έχετε το λόγο για έντεκα λεπτά.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κατ’ αρχάς, θα παρακαλούσα πάρα πολύ να πάρετε πίσω αυτά που είπε ο κύριος συνάδελφος, ότι εξυφαίνονται αθλιότητες μέσα στο γραφείο του Υπουργού από παράκεντρα και από συγκεκριμένους βαθμοφόρους, διότι αυτά είναι υβριστικά, συκοφαντικά και, αν δεν το κάνετε, λυπάμαι πάρα πολύ, αλλά θα αναγκαστώ να σας το επιστρέψω. Δικές σας πρακτικές και δικές σας συμπεριφορές εμείς δεν ακολουθούμε. Και φοβάμαι πολύ ότι είστε αμετανόητοι. Συνεχίζετε τη συμπεριφορά Σολδάτου. Λίστες, φακελώματα, «δικοί μας», «δικοί σας», από εδώ και από εκεί. Δεν σας ακολουθούμε, δεν σας μιμούμεθα, δεν σας ζηλεύουμε. Ο λαός σας έκρινε. Πολύ φοβάμαι όμως ότι μάλλον δεν πήρατε το μάθημα και συνεχίζετε την ίδια συμπεριφορά.
     Πρώτα απ’ όλα, αγαπητέ συνάδελφε που μιλήσατε με αριθμούς, σας λέω ότι το 2003 έγιναν επτακόσιες δέκα μετακινήσεις και όχι τετρακόσιες, πεντακόσιες που είπατε.
     Για να δείτε πώς κάνουν τη δουλειά τους τα συμβούλια, επειδή μιλήσατε για αναιτιολόγητες αποφάσεις, εις εκ των λόγων που αναφέρετε στην επερώτησή σας είναι αυτός. Oρίστε το συμβούλιο του 2003 –είναι πρόσφατο, όχι του απώτερου παρελθόντος- αν θέλετε να μιλάμε για το πρόσφατο παρελθόν. Είναι η απόφαση, το πρακτικό του Συμβουλίου που έκανε αυτές τις επτακόσιες μεταθέσεις τελείως αναιτιολόγητα. Αποφάσισε το Συμβούλιο. Αν γίνει κάποια προσφυγή, αν υπάρξει αντίρρηση, τότε αιτιολογείται για ποιο λόγο θα απορριφθεί ή για ποιο λόγο θα γίνει δεκτή η αντίρρηση του προσφεύγοντος. Είναι πάγια πρακτική και μην το φέρνετε τώρα εδώ πέρα για να μας πείτε ότι το έκανε για πρώτη φορά το Συμβούλιο επί ημερών της Νέας Δημοκρατίας.
     	(Στο σημείο αυτό ο Υφυπουργός Δημόσιας Τάξης κ. Μαρκογιαννάκης  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Κύριοι συνάδελφοι, ο κ. Μανωλάκης στην αρχή έθεσε ένα θέμα που το έθιξε πάλι ο κ. Παπαϊωάννου. Είναι το θέμα των καμερών. Δε σας επιτρέπω να βάζετε την παράταξή σας πάνω από οποιονδήποτε άλλο σ’ αυτήν την Αίθουσα από πλευράς δημοκρατικών ευαισθησιών. Σας αναγνωρίζουμε δημοκρατικές ευαισθησίες, αλλά θέλω να αναγνωρίζετε και σε μας δημοκρατικές ευαισθησίες. Όταν εμείς προσφεύγουμε στο Συμβούλιο της Επικρατείας, κάνουμε μία νόμιμη ενέργεια στα πλαίσια της δημοκρατίας και της διάκρισης των εξουσιών και πάμε σ’ ένα ανώτατο ελληνικό δικαστήριο, το Συμβούλιο της Επικρατείας, το οποίο θα κρίνει τη διαφορετική άποψη που έχει η Αρχή Προστασίας Προσωπικών Δεδομένων από εκείνη που έχει το Υπουργείο Δημόσιας Τάξης. Δεν πήγαμε να μας λύσει ούτε το Ν.Α.Τ.Ο., ούτε ο Ο.Η.Ε. τη διαφορά, αλλά πήγαμε στην ανεξάρτητη ελληνική δικαιοσύνη.
     	Ήθελα να σας πω το εξής: Τις κάμερες ποιος τις αγόρασε, αγαπητοί συνάδελφοι; Ποιος τις παρήγγειλε; Ποιος υπέγραψε τη σύμβαση; Σ’ αυτήν τη σύμβαση προβλέπεται η διατήρησή τους. 
     Αγαπητοί συνάδελφοι, δεν τις φέρατε για τη ρύθμιση της κυκλοφορίας, διότι για τη ρύθμιση της κυκλοφορίας υπήρχαν κάμερες από το Υ.ΠΕ.ΧΩ.Δ.Ε., διακόσιες ενενήντα τρεις κάμερες σε ορισμένα σημεία στα οποία μάλιστα εν πολλοίς δε χρειάζεται να γίνει για κυκλοφοριακούς λόγους τοποθέτηση. Δεν είχαν αυτόν το σκοπό, δηλαδή την αντιμετώπιση της εγκληματικότητας. Τις πήρατε με προοπτική παραμονής λόγω της σύμβασης, ενώ ρητά προβλέπεται ποιες από τις εγκαταστάσεις της SAIC θα εγκατασταθούν. Αυτές προβλέπεται ότι δεν θα απεγκατασταθούν.
     	Να σας πω και κάτι άλλο; Μη χωρίζετε τους πολίτες σε δύο κατηγορίες. Τα γραφεία σας έχουν ή δεν έχουν γύρω-γύρω κάμερες -τα γραφεία της Χαριλάου Τρικούπη- και κλειστό κύκλωμα; Το ίδιο συμβαίνει και στον Περισσό. Γιατί δηλαδή; Σχετικά μ’ αυτούς που περνάνε έξω από τα γραφεία της Χαριλάου Τρικούπη, αγαπητοί συνάδελφοι, και φωτογραφίζονται από τις κάμερες και τους βλέπετε από μέσα εσείς, η Ελληνική Αστυνομία που θέλετε να πιάσει τον κακοποιό, δεν έχει το δικαίωμα να δει αν σε ευαίσθητους χώρους κυκλοφορούν κακοποιοί ή αν δρουν εγκληματικά; Δεν το κατάλαβα αυτό.
     	ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ. Όχι σε όλους τους χώρους. Στη Ρηγίλλης δεν υπάρχουν τέτοια, το διαβεβαιώνω εγώ.
     	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Μιλάω για το συγκεκριμένο κόμμα το οποίο μας επικρίνει αυτήν τη στιγμή. Το ίδιο συμβαίνει και με τον Περισσό. 
     	Για να βάλουμε τα πράγματα στη θέση τους, είναι λογική εκείνη που μας λέει η Αρχή Προστασίας Προσωπικών Δεδομένων ότι δεν θα μπορούμε να αξιολογούμε και να αξιοποιούμε οποιαδήποτε καταγραφή της κάμερας, έστω και τυχαία, παρά μόνο για παραβάσεις της Τροχαίας; Δηλαδή, αν η κάμερα συλλάβει κάποιον κακοποιό που σκοτώνει ή ληστεύει κάποιο συνάνθρωπό μας, θα πούμε ότι δεν έχουμε το δικαίωμα να χρησιμοποιήσουμε την εικόνα αυτή και ο ελληνικός λαός πλήρωσε γι’ αυτήν την ιστορία κάποιες δεκάδες εκατομμύρια ευρώ; Τι λέτε τώρα; Μας ακούνε οι Έλληνες. Μας ακούνε, αγαπητοί συνάδελφοι, εκείνοι οι οποίοι, όπως εσείς είπατε προηγουμένως, υποφέρουν από τη συμπεριφορά κακοποιών.
     	Γι’ αυτόν το λόγο, λοιπόν, εμείς έχουμε μία άποψη, πάμε στην ανεξάρτητη ελληνική δικαιοσύνη η οποία εν τέλει θα αποφανθεί για το ποιος έχει δίκιο και θα σεβαστούμε απολύτως την απόφαση που θα εκδοθεί. 
     	Κάνατε λαϊκισμό. Μας είπατε για τους εποχικούς δασοπυροσβέστες. Είπε ο κ. Μανωλάκης ότι πρέπει να δώσουμε περισσότερα μόρια προκειμένου να προσληφθούν περισσότεροι. Γιατί τόσα χρόνια δεν το κάνατε εσείς, κύριοι συνάδελφοι; Εμείς στο σχέδιο προεδρικού διατάγματος το οποίο κάποια στιγμή –πιστεύω πολύ σύντομα- θα δημοσιευτεί έχουμε βάλει κάποιες διατάξεις που καθιστούν πιο εύκολη την εισαγωγή στο Πυροσβεστικό Σώμα. Εσείς τόσα χρόνια, που τους πήρατε μάλιστα για μια πενταετία, τι κάνατε; 
     	ΓΙΑΝΝΗΣ ΚΟΥΤΣΟΥΚΟΣ: Δεν υπήρχε ο θεσμός.
     	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Δεν υπήρχε ο θεσμός; Σοβαρολογείτε; 
     	ΜΙΧΑΗΛ ΠΑΝΤΟΥΛΑΣ: …(Δεν ακούστηκε)
     	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Χαμηλότερη από εκείνη την οποία εμείς βάζουμε. 
     Και μην μου λέτε εμένα να πάμε στους πέντε μήνες στους εποχικούς πυροσβέστες. Θα έχετε υπόψη σας ότι όταν λέμε τεσσερισήμισι ή πέντε μήνες αυτό εξαρτάται και από τις καιρικές συνθήκες. Αλλά οι τεσσερισήμισι μήνες δίνουν τη δυνατότητα στον οποιονδήποτε εποχικό εργαζόμενο να τύχει του επιδόματος ανεργίας. Και το ξέρετε καλύτερα από μένα. Και για λόγους εντυπωσιασμού δεν υπάρχει κανείς λόγος να μας τα λέτε εδώ. 
     Μιλήσατε για τη Δ.Α.Ε.Ε.Β. Μα, με συγχωρείτε πάρα πολύ. Σας είπα προηγουμένως ότι στη Δ.Α.Ε.Ε.Β. έγιναν πέντε μετακινήσεις. Το 1/10 του συνόλου του αριθμού των αξιωματικών. Δεν μπορεί κάποιος –καταλάβετέ το- να πάει σε μια υπηρεσία και να εξαντλήσει εκεί όλη την ιεραρχία και όλη την υπηρεσία για τριάντα ή σαράντα χρόνια. Ο στρατηγός Σύρος έκατσε, απέδωσε, προσέφερε, έγινε αντιστράτηγος σε ένα βαθμό που δεν προβλέπεται να παραμείνει σ’ αυτή την υπηρεσία. Είναι σήμερα Επιθεωρητής Νοτίου Ελλάδος. Δεν έφυγε ο άνθρωπος. Έφυγαν πέντε αστυνόμοι Α΄ και ένας υπαστυνόμος. Ωραία. Σε σύγκριση μ’ αυτά τα τερατώδη τα οποία γινόντουσαν κάποτε δεν έχουν ασφαλώς καμία σχέση και κινήθηκαν στα υπηρεσιακά πλαίσια. 
     Μιλήσατε για την Ε.Υ.Π.. Πράγματι είναι σε εξέλιξη ένας διαγωνισμός πρόσληψης πενήντα ανθρώπων. Και έχει γίνει ζήτημα για την πρόσληψη πενήντα ανθρώπων. Για έναν διαγωνισμό που θα είναι αξιοκρατικός. 
     ΚΩΝΣΤΑΝΤΙΝΟΣ ΡΟΒΛΙΑΣ: Τι είναι μπροστά στις είκοσι πέντε χιλιάδες;
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ε, βέβαια. Μιλάμε για χιλιάδες. Και ξέρετε τι κάνατε; Ακούστε λοιπόν για να μάθετε τι κάνατε διότι ακόμα πρέπει να είστε επί μακρόν κατηγορούμενοι για τα ήθη τα οποία εισαγάγατε στην πολιτική ζωή του τόπου μας. 
     Προβλέπεται από το νόμο της Ε.Υ.Π. ότι αν κάποιος δεν αποδώσει μέσα σε μια διετία, υπάρχει η δυνατότητα να μετακινηθεί σε οποιαδήποτε άλλη δημόσια υπηρεσία. Και αυτό το πινγκ-πονγκ παιζόταν. Δηλαδή, παίρναμε από το παράθυρο -γιατί οι προσλήψεις στην Εθνική Υπηρεσία Πληροφοριών γίνονται έξω από Α.Σ.Ε.Π., έξω από αντικειμενικά κριτήρια, είναι τελείως υποκειμενική η διαδικασία- κάποιες χιλιάδες για να στείλουμε κάποιους απ’ αυτούς μετά από λίγο στις δημόσιες υπηρεσίες κάνοντας σουρωτήρι το Α.Σ.Ε.Π., αγαπητοί συνάδελφοι. Το Α.Σ.Ε.Π. για το οποίο τόσο πολύ υπερηφανεύεστε. Και άμα θέλετε ελάτε να δείτε, να ελέγξετε στην Ε.Υ.Π. να δείτε πόσοι από εκείνες τις χιλιάδες έχουν παραμείνει και πόσοι έχουν πάει σε διάφορες δημόσιες υπηρεσίες via Ε.Υ.Π.. Αυτές ήταν οι ένδοξες ημέρες οι δικές σας. Και μας επαίρεστε τώρα και μας λέτε για αντικειμενικά κριτήρια μεταθέσεων αστυνομικών. 
     Βεβαίως, βάλατε αντικειμενικά κριτήρια. Αλλά ξέρετε γιατί τα βάλατε; Για να βάλετε ταφόπετρα στην ελπίδα κάθε ενός ο οποίος ταλαιπωρήθηκε από εσάς να επιστρέψει κάποια στιγμή στο σπίτι του. 
     ΓΙΑΝΝΗΣ ΚΟΥΤΣΟΥΚΟΣ: Θα τα καταργήσετε, δηλαδή; 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αυτό κάνατε. Αγαπητοί συνάδελφοι, το 1997 μπήκαν τα αντικειμενικά κριτήρια στις μεταθέσεις των κατωτέρων. Είχε προηγηθεί ένα πογκρόμ. Έπιασαν φύλλα και φτερά. Οικογένειες σε όλη την Ελλάδα. Πήγαν εκεί που ήθελαν αυτοί που ήταν αρεστοί. Εγώ δεν λέω κομματικά. Οι αρεστοί, οι φίλοι. Βολεύτηκε ο καθένας όπου ήθελε, μπήκε το αντικειμενικό σύστημα και παραμένει ο άλλος ακόμα στη Μυτιλήνη, ή στη Φλώρινα. Είχε φύγει από τότε από το σπίτι του και με τα αντικειμενικά κριτήρια ακόμα δεν έχει επιστρέψει. Το ίδιο κάνετε και με τους αξιωματικούς. 
     Μη νομίζετε ότι πείθετε κανένα ότι κινηθήκατε στο ελάχιστον τα όσα χρόνια κυβερνούσατε έξω από καθαρά κομματικά κριτήρια. Δεν πείθετε κανέναν. Δεν σας πιστεύει κανείς. Ό,τι κάνατε -και η αναπνοή σας ακόμα- ήταν με κομματική χροιά και με προοπτική κομματικής εκμετάλλευσης. Και αυτά τα κάνατε μόνο και μόνο για να μπορέσετε να βολέψετε κάποιους και να θέσετε εκτός μάχης κάποιους άλλους. 
     Αγαπητοί συνάδελφοι, εγώ ήλπιζα ότι αυτή η συζήτηση θα ήταν μια εποικοδομητική συζήτηση στα πλαίσια της επερώτησης -γενικεύθηκε βέβαια η συζήτηση αλλά καλό ήταν και αυτό- από την οποία θα έβγαιναν κάποια χρήσιμα συμπεράσματα. 
     Εμείς εκείνο το οποίο λέμε είναι το εξής. Η αστυνομία πάει καλά. Αποσπά επαίνους. Έχει επιτυχίες. Και αυτό οφείλεται στην πολιτική την οποία κάνουμε. Αν κάναμε πολιτική διώξεων, αν κάναμε πολιτική διακρίσεων, αν δεν ήταν πάνω απ’ όλα και πρώτα απ’ όλα το υπηρεσιακό συμφέρον και η απόδοση του κρινόμενου, τότε ασφαλώς τα αποτελέσματα δεν θα ήταν αυτά. Θα ήταν τελείως διαφορετικά. Και η διαφθορά -που επί των ημερών σας άνθισε- θα βασίλευε και η μη απόδοση θα ήταν γεγονός. Τώρα, πιστεύω, σιγά-σιγά, πάμε κάθε μέρα από το καλό στο καλύτερο 
     Και να σας πω και κάτι άλλο. Για να μιλήσουμε και για πρόσφατο παρελθόν. Στο πρόσφατο παρελθόν είχαμε Σορίν Ματέι, Πάσσαρη. Και μετά τις εκλογές είχαμε λεωφορειοπειρατεία, ομηρία στο Πολυτεχνείο. 
     Πόσο διαφορετικά η Αστυνομία απέδωσε στη μία περίπτωση όπου ήταν γιουρούσι, άνθρωποι κομματικοποιημένοι, άνθρωποι οι οποίοι δεν ήξεραν να κάνουν την δουλειά τους και από την άλλη μεριά επαγγελματική αστυνομία, η οποία απέσπασε τα πρωτοσέλιδα συγχαρητήρια ακόμα και του αντιπολιτευόμενου Τύπου	!
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Το λόγο έχει ο κ. Παπαϊωάννου για έξι λεπτά.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, επειδή είμαστε πολλές ώρες εδώ και συζητάμε συνέχεια, ιδιαίτερα στη διαδικασία του κοινοβουλευτικού ελέγχου, εγώ έχω μία απορία, πότε θα ξεφύγετε από τη λογική της Αντιπολίτευσης και θα συνειδητοποιήσετε ότι ο ελληνικός λαός σας έχει φέρει στην Κυβέρνηση. Αντί να απαντάτε σε αυτά που σας λέμε εμείς και σας ελέγχουμε, γιατί αυτό είναι το θεσμικό μας χρέος, η αποστολή μας, εσείς θέλετε πάντοτε να πηγαίνετε στο παρελθόν και να ψάχνετε, να απομονώνετε γεγονότα –εγώ δεν θα πω ότι δεν υπήρξαν γεγονότα- στη λογική των συμψηφισμών. Δεν πάει η χώρα έτσι μπροστά, κύριε Υπουργέ. Τους Έλληνες πολίτες και ιδιαίτερα τους νέους ανθρώπους τους ενδιαφέρει το τώρα και το αύριο. Συνειδητοποιήστε το. Τελείωσε αυτή η ιστορία των συμψηφισμών. 
     Σε τελευταία ανάλυση θα σας πω κάτι πολύ απλό. Εμάς, αν υπήρξαν κάποια τέτοια φαινόμενα μετά από είκοσι χρόνια διακυβέρνησης, ο ελληνικός λαός μας τιμώρησε. Χάσαμε στις εκλογές, εκτίουμε την ποινή μας. Θα δείξουμε μεταμέλεια για ό,τι δεν κάναμε καλά και θα είμαστε πάλι στην Κυβέρνηση. Εσείς θα είστε, όπως είπε ο Πρόεδρος, ο ιός της παρένθεσης. Μας κρίνει όλους. Θυμηθείτε την περίοδο 1990-1993. Τα ίδια λέγατε. Αλαζονεία στο έπακρον: «Όλα τα κάνουμε καλά». 
     Ποιος θα έβλαπτε την Ελληνική Αστυνομία; Η Ελληνική Αστυνομία όμως και το Πυροσβεστικό Σώμα όπως είναι σήμερα είναι έργο δικό μας. Μην μου πείτε ότι το κάνατε εσείς στους δεκαεφτά μήνες,  ότι δεν λειτουργούσε πριν και λειτούργησε τώρα. Και θυμηθήκατε τον Ματέι. Αγνοήσατε αυτό που σας είπα προηγουμένως, εξοπλισμός στην Αστυνομία, στο Πυροσβεστικό Σώμα 450.000.000 ευρώ. Τα ίδια μέσα είχε η Ελληνική Αστυνομία πριν από λίγα χρόνια και τα ίδια έχει τώρα; 
     Εγώ δεν θέλω να αναφερθώ σε ονόματα, θα κάνω εξαίρεση όμως για έναν τον οποίο τιμώ ως δημόσιο λειτουργό. Ποιος είναι ο επικεφαλής του Πυροσβεστικού Σώματος; Ο κ. Φούρλας. Ήταν. Και σήμερα δεν είναι πολιτικό πρόσωπο; Δεν τον βρήκατε έτοιμο; Δεν θέλω να πάω σε άλλα ονόματα. Κατά συνέπεια, αφήστε την καραμέλα για κομματισμό στα Σώματα Ασφαλείας. Σας είπα -και το παρακάμψατε αυτό- ότι σας δώσαμε την ηγεσία των Ολυμπιακών Αγώνων που σήμερα σε κρίσιμα πόστα εξακολουθεί πράγματι να οδηγεί την Αστυνομία και το Πυροσβεστικό Σώμα εκεί που πρέπει να το οδηγήσει.
     Το θέμα όμως είναι ότι αρχίσατε από κάτω και αρχίσατε πλέον σήμερα και μεταθέτετε χωρίς λογικές, χωρίς κριτήρια, χωρίς αιτήσεις ανθρώπους του μόχθου. Τέσσερα παιδιά έχει ο άλλος και πρέπει να πάει στο Διοικητικό Δικαστήριο ως πολύτεκνος για να δικαιωθεί και θα  έρθετε να μας πείτε εσείς σήμερα εδώ: «Να, εμείς τα αποκαταστήσαμε». Ξέρετε πόσες χιλιάδες προσφυγές σε σχέση με τις μεταθέσεις που έχει κάνει συνολικά -και δεν αναφέρομαι στην Αστυνομία- σήμερα εκκρεμούν στα διοικητικά δικαστήρια, γιατί υπάρχει ένας συνολικός διωγμός και όχι μόνο των πασόκων αλλά και όσων ικανών και άξιων το ΠΑ.ΣΟ.Κ. είχε σε θέση ευθύνης ως μηδίσαντες; Αυτή είναι η πολιτική σας: επιστροφή. Επανίδρυση του κράτους ίσον άλωση του κράτους και επανίδρυση του κράτους της Δεξιάς. Αυτή είναι η λογική σας. Ξεφύγετε από αυτό. Ο ελληνικός λαός άλλα περιμένει. Και δεν απαντάτε.
     Κύριε Υπουργέ, να σας πω κάτι; Είπατε για τους πυροσβέστες: «Εμείς θα τους δώσουμε μόρια». Υπήρχε μοριοδότηση. Το θέμα είναι το εξής: Ο κ. Φούρλας και ο κύριος Υπουργός όμως είχε πει να κάνετε πανελλήνιες εξετάσεις. Αυτό το ξεχάσατε. Αλλάζετε, απ’ ότι κατάλαβα, το προεδρικό διάταγμα. Συνέντευξη θα βάλετε; Τι τη θέλετε τη συνέντευξη, το σύμβολο της κομματικής αθλιότητας; Γιατί περί αυτού πρόκειται. 
     Άρα, τώρα τι μας λέτε εδώ; Στο Βήμα της Βουλής μιλάτε, δεν μιλάτε σε προεκλογική συγκέντρωση γενικά και αόριστα. Άρα, το σύστημα από αντικειμενικό το κάνετε υποκειμενικό. Και ξέρετε ποια είναι η διαφορά; Ότι θα βάλετε εκεί κάποιους υπαλλήλους και θα τους κάνετε επίορκους υπαλλήλους, διότι θα τους δίνετε οδηγίες, όπως το κάνατε, γιατί δεν έβγαιναν διαφορετικά τα αποτελέσματα, αλλά σιωπήσατε γι’ αυτό σε σχέση με την Τράπεζα της Ελλάδος που έχει επέμβει ο εισαγγελέας και φτάσαμε στα όρια του Ποινικού Κώδικα, όπως σας είπα προηγουμένως. Σε αυτά αποφεύγετε να απαντήσετε.
     Και έρχεστε εδώ παραποιώντας κάθε έννοια της ομιλίας μου –και είναι τα Πρακτικά εδώ- να πείτε εάν εμείς αυτή τη στιγμή θέλουμε ή δεν θέλουμε τις κάμερες. Εγώ σας είπα το εξής: Οι κάμερες να είναι εκεί, αλλά να λειτουργήσουν σύμφωνα με τους κανόνες που θα προστατεύουν τα ατομικά δικαιώματα των πολιτών. Και γι’ αυτό το θέμα σας είπα ότι έχουμε επιτροπή, η οποία είναι θεσμική, από το Σύνταγμα. Συνεργαστείτε μαζί της. Ποιος σας είπε ότι δεν θέλουμε να λειτουργήσουν; Γιατί διαστρεβλώνετε έτσι την πραγματικότητα; 
     Προσφύγατε στο Συμβούλιο της Επικρατείας. Εμείς δεν σας είπαμε τίποτα. Το θέμα όμως είναι το εξής: Θα εφαρμόσετε την απόφαση του Συμβουλίου της Επικρατείας; Γιατί μας έχετε συνηθίσει να μην εφαρμόζετε ούτε αποφάσεις δικαστηρίων ή να βρίσκετε τρόπους με νομοθετικές ρυθμίσεις να τις παρακάμπτετε. 
     Να σας αναφέρω ένα παράδειγμα. Ήρθε προχθές το Α.Σ.Ε.Π. και είπε ότι οι θυγατρικές εταιρίες του Ο.Σ.Ε. υπάγονται σ’ αυτό. Και προχωράει κανονικά η θυγατρική εταιρία να κάνει τις κομματικές προσλήψεις. Ο νόμος και το Α.Σ.Ε.Π. έχουν μείνει στην άκρη, στη γωνιά. Έτσι σέβεστε τους θεσμούς. Έχετε γίνει οι ίδιοι θεσμοί, τα φυσικά πρόσωπα. Να μην πάω όμως παραπέρα. 
     Λυπάμαι, κύριε Υπουργέ, εμείς ήρθαμε εδώ να κάνουμε και να ασκήσουμε το θεσμικό μας χρέος, την Αντιπολίτευσή μας χωρίς να κάνουμε διαχωρισμούς και το αποδείξαμε. Αν υπήρξαν διαχωρισμοί ήταν απόρροια ενός άλλου παρελθόντος. Αλλά αλίμονο αν η Ελλάδα του 2000, αν η Ελλάδα της Ο.Ν.Ε., αν η Ελλάδα της προόδου και της προκοπής, μπορεί να έχει τα σκουριασμένα μυαλά της Ε.Ρ.Ε., γιατί εκεί μας έχετε πάει.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για πέντε λεπτά.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Είστε ελαφρώς αντιφατικοί, αγαπητοί συνάδελφοι, διότι ο μόλις κατελθών του Βήματος συνάδελφος είπε το εξής: «Σας παραδώσαμε ηγεσία στην Ελληνική Αστυνομία». Μα, εάν επαίρεστε για την ηγεσία που μας παραδώσατε, είστε κάπως αντιφατικοί, διότι από ό,τι ξέρετε υπάρχει Αρχηγείο. Εάν εκείνος που είναι Αρχηγός δεν ασκεί τα καθήκοντά του σύμφωνα με το νόμο και τα διατάγματα που υπάρχουν, τότε ή δεν μας παραδώσατε καλή ηγεσία ή μας παραδώσατε καλή ηγεσία που κάνει τη δουλειά της. Ελαφρώς αντιφατικοί είστε εδώ. Διότι εμείς λέμε, ναι, καλή είναι η ηγεσία της Ελληνικής Αστυνομίας, εμείς την επιλέξαμε. Ασφαλώς βρήκαμε τον άνθρωπο υποστράτηγο και τους υπόλοιπους αντιστρατήγους, υποστρατήγους που σημαίνει ότι είχε γίνει επιλογή, είχαν φτάσει στα ανώτατα αξιώματα. Αλλά από εδώ και πέρα μη μας κατηγορείτε ότι έχουν γίνει πειθήνια κομματικά όργανα.
     Επίσης, βρίζετε ένα μεγάλο αριθμό υπαλλήλων του ευρύτερου δημόσιου τομέα, όταν λέτε ότι όποιοι μπαίνουν τώρα, με αυτή τη διαδικασία είναι επίορκοι. Διότι οι περισσότεροι από αυτούς είχαν προσληφθεί με ραβασάκια, αγαπητοί συνάδελφοι, ούτε καν με διαδικασίες μοριοδότησης. Τι μου λέτε τώρα; Ούτε καν με συνέντευξη. Προσλήφθηκαν με το χαρτάκι, από το Γραφείο του Υπουργού. Έχω εδώ τις προσλήψεις του πολιτικού προσωπικού του Υπουργείου Δημόσιας Τάξης. Το 99,9% του προσωπικού διορίστηκε με ένα χαρτάκι από το Γραφείο του Υπουργού, κύριε Πρόεδρε. Και η απόφασή ήταν «προσλαμβάνεστε σύμφωνα με τις κείμενες διατάξεις». Ωραία αιτιολογία. «Σύμφωνα με τις κείμενες διατάξεις».
     Θα ήθελα να πω όμως, δύο λόγια για την Αγροφυλακή. Αγαπητοί συνάδελφοι, η Νέα Δημοκρατία θα εφαρμόσει το δικό της πρόγραμμα, δεν θα εφαρμόσει το δικό σας πρόγραμμα. Εσάς δεν σας αρέσει η ευταξία στην περιφέρεια και στην ύπαιθρο. Εμάς μας αρέσει. Και στο προεκλογικό μας πρόγραμμα είχαμε ρητά αναφέρει ότι θα επανασυσταθεί η Υπηρεσία Αγροτικής Ασφάλειας και Περιβάλλοντος. Αν δεν το θυμάστε, να σας το θυμίσω. Και λέμε ότι ξεκινήσαμε διαδικασίες. Ήδη το προσχέδιο έχει τεθεί σε δημόσιο διάλογο. Το Νοέμβριο εκτιμάται ότι θα κατατεθεί στη Βουλή και θα γίνει νόμος του κράτους. 
     Εκεί, όμως, που δεν σας συγχωρούμε είναι στην προσπάθεια που κάνετε να κατασυκοφαντήσετε την πολιτική ηγεσία του Υπουργείου Δημόσιας Τάξης και ιδιαίτερα τον Υπουργό και μάλιστα κατασυκοφαντώντας συγχρόνως και την Ελλάδα. 
     Έγινε μία ερώτηση στη Ευρώπη ότι τάχα είπε ο Υπουργός ή οποιοσδήποτε άλλος, ότι οι προσλήψεις και η χρηματοδότηση των προσλήψεων για την Αγροφυλακή θα γίνει από την Ευρωπαϊκή Ένωση. Ουδείς είπε αυτό το πράγμα. Συγκεκριμένες δράσεις αυτής της υπηρεσίας, όπως ήδη έχουμε συζητήσει με τεχνοκράτες στο Υπουργείο Δημόσιας Τάξης, ασφαλώς και υπάρχει δυνατότητα να χρηματοδοτηθούν, όπως είναι η τεχνική υποδομή, όπως ό,τι έχει να κάνει με το περιβάλλον, την εκπαίδευση, ενδεχομένως τις επικοινωνίες και τόσα άλλα. Όχι, όμως, και τη χρηματοδότηση της αμοιβής τους. Για όνομα του Θεού!
     Κύριοι συνάδελφοι, είπατε ότι αναφερόμαστε στο παρελθόν. Αναφερόμαστε στο παρελθόν όχι διότι μας αρέσει να σας θυμίζουμε αυτά τα οποία κάνατε. Είναι τόσο πολλά που θα τα θυμάται δεκάδες χρόνια ο ελληνικός λαός. Γι’ αυτό και βλέπετε ότι δεν ξεκολλάτε από εκεί που είστε. Δεν μπορείτε να σηκωθείτε λίγο παρά τις δυσκολίες που αντιμετωπίζει η Κυβέρνηση. Γι’ αυτό και κάποιοι άλλοι ενδεχομένως έχουν αναλάβει αυτό που εσείς  δεν είστε αξιόπιστοι για να το κάνετε και κάνουν ότι μπορούν για να φθείρουν την Κυβέρνηση. 
     Όμως, αναφερόμαστε στο παρελθόν γιατί πρέπει να γίνονται κάποιες συγκρίσεις. Και αυτές οι συγκρίσεις δείχνουν ποιο ήταν το κακό και ποιο είναι το καλό ή ποιο είναι το σήμερα και ποιο ήταν το χειρότερο παρελθόν. Σε αυτό το χειρότερο παρελθόν δεν θέλει να επιστρέψει ο ελληνικός λαός. Και δείχνετε αγαπητοί συνάδελφοι, ότι δεν πήρατε μάθημα, ότι είστε εκεί κολλημένοι σε αυτήν τη νοοτροπία που τόσα χρόνια είχατε και σας οδήγησε στην Αντιπολίτευση. Πρώτα να διδαχθείτε, πρώτα να μάθετε και στη συνέχεια μιλάμε.
     ΠΡΟΕΔΡΕΥΩΝ (Ιωάννης Τραγάκης): Ο κ. Παπαϊωάννου έχει το λόγο.
     Θα φέρετε αντίδραση πάλι. Ένα λεπτό θα σας δώσω.
     ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Πρόεδρε, πρέπει να αποκατασταθεί η τάξη. Εγώ δεν θέλω να αδικήσω κανένα συνάδελφο και πολύ περισσότερο έναν Υπουργό της Κυβέρνησης. Θέλω όμως να διαβάσω τι είχε πει ο κ. Βουλγαράκης σε συνέντευξή του στα «ΝΕΑ» στις 19.9.2005. Είχε πει ότι τα βασικά κονδύλια που απαιτούνται για την Αγροφυλακή δεν θα βαρύνουν το δικό μας προϋπολογισμό, αλλά θα προέλθουν από τα ευρωπαϊκά ταμεία και ότι γι’ αυτό το ζήτημα ήδη έχουμε κάνει μεγάλη έρευνα. Και την 01.07.2005 έλεγε στον «ΣΚΑΙ» ότι το πιο σημαντικό στην υπόθεση είναι ότι όλες αυτές οι υπηρεσίες γίνονται σχεδόν τζάμπα.
     Κατά συνέπεια γιατί μας λέτε ότι κατηγορούμε τον κ. Υπουργό; Εγώ δεν τα δέχομαι αυτά. Δεν κάνω εγώ προσωπικές αναφορές. Όλοι μας αναφερόμαστε σε δηλώσεις και σε πολιτικές. Αυτά ήταν τα λόγια του κ. Βουλγαράκη και γι’ αυτό σας κάλεσα να έλθετε στο ινστιτούτο επιμόρφωσης του ΠΑ.ΣΟ.Κ., όπου θα μπορέσουμε να σας δώσουμε πολλές οδηγίες και να σας επιμορφώσουμε για τα ζητήματα της Ευρωπαϊκής Ένωσης.
      Όσον αφορά το δεύτερο ζήτημα των συγκρίσεων, προφανώς και δεν αμφισβητεί κανένας τη δημοκρατικότητα κανενός μας εδώ μέσα. Σε αυτό όμως κυρίαρχος είναι ο ελληνικός λαός. Και σας θυμίζω εδώ, κύριε Μαρκογιαννάκη, ότι με όλα αυτά που λέγατε επί χρόνια και με αυτά που μας θυμίζετε και καλά κάνετε, κυβερνήσαμε τον τόπο επί είκοσι χρόνια. Πήραμε την Ελλάδα από «ψωροκώσταινα» που έτσι μας την παραδώσατε και την κάναμε την Ελλάδα των Ολυμπιακών Αγώνων και της Ο.Ν.Ε.. Τώρα περιμένετε λίγο. Θα έλθουν οι εκλογές στο τέλος της τετραετίας ή όταν εσείς αποφασίσετε. Και τότε με βάση της συγκρίσεις να είστε σίγουρος ότι θα πάρετε την απάντηση από τον ελληνικό λαό. Εμείς σε αυτόν αναφερόμαστε, δεν έχουμε άλλο σημείο αναφοράς.
     ΠΡΟΕΔΡΕΥΩΝ (Ιωάννης Τραγάκης): Πάντως το αδίκημα δεν είναι στιγμιαίο. Η τιμωρία είναι συνεχής. 
     ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Πρόεδρε, σας θέλω αντικειμενικό.
     ΠΡΟΕΔΡΕΥΩΝ (Ιωάννης Τραγάκης): Είμαι αντικειμενικός.
     ΜΙΛΤΙΑΔΗΣ ΠΑΠΑΙΩΑΝΝΟΥ: Τότε μην κάνετε σχόλια όταν ομιλώ.
     ΠΡΟΕΔΡΕΥΩΝ (Ιωάννης Τραγάκης): Είχατε τελειώσει.
     ΜΙΛΤΙΑΔΗΣ ΠΑΠΑΙΩΑΝΝΟΥ: Μου κάνατε καλά σχόλια στο γήπεδο για τον Ολυμπιακό μη μου τα κάνετε και εδώ. 
     ΠΡΟΕΔΡΕΥΩΝ (Ιωάννης Τραγάκης): Όχι, όχι. Κάνω πάντοτε σχόλια όταν χρειάζεται.
     Ο κ. Υπουργός έχει το λόγο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Δεν νομίζω ότι ο χαρακτηρισμός της «ψωροκώσταινας» που έδωσε ο κύριος συνάδελφος, ανήκει σε περίοδο που παρέλαβαν τη χώρα, μπορεί παλαιότερα να λεγόταν. Πάντως ένα είναι δεδομένο. Ότι κυβερνήσατε πράγματι είκοσι χρόνια. Καταστρέψατε μία οικονομία, καταστρέψατε μία δημόσια διοίκηση, φέρατε τη διαφθορά. Για όλα αυτά αν είστε υπερήφανοι, μπράβο σας. Εμείς όλα αυτά προσπαθούμε να τα διορθώσουμε.
     Όμως, οφείλω να σας πω το εξής: Είπατε ότι έχετε μια επιτροπή επιμόρφωσης. Όμως, περάσατε πρώτα όλοι από την επιτροπή αλληλεγγύης και από εκεί πήρατε τα πρώτα μαθήματα που δεν πρόκειται να τα ξεχάσετε. Η επιτροπή αλληλεγγύης σας έμαθε πώς να διορίζετε παράνομα, πώς να μεταθέτετε παράνομα και πώς να κάνετε όλα αυτά τα αίσχη που γινόντουσαν αυτά τα χρόνια. Τέτοιου είδους επιτροπή δεν τη θέλουμε.
      Για να μάθετε τώρα τι έχει γίνει με την Αγροφυλακή και με το ενδεχόμενο χρηματοδότησης συγκεκριμένων δράσεων, σας λέω ότι έγινε με την παρουσία μου σύσκεψη. Χήνος λέγεται ο άνθρωπος ο οποίος υπηρετεί στο Υπουργείο και είναι εξαίρετος τεχνοκράτης. Δεν μας ενδιαφέρει πού ανήκει κομματικά. Αυτός έφερε σειρά δράσεων που μπορεί να τις χρηματοδοτήσει η Ευρωπαϊκή Ένωση. Γι’ αυτό και λέμε ότι το μεγαλύτερο ποσό χρημάτων που θα χρησιμοποιηθεί θα είναι από την Ευρωπαϊκή Ένωση.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 3/2/23.9.2005  επερώτησης Βουλευτών του ΠΑΣΟΚ προς τον Υπουργό Δημόσιας Τάξης, σχετικά με θέματα που αφορούν Αξιωματικούς της Ελληνικής Αστυνομίας. 
     Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.55΄ λύεται η συνεδρίαση για την προσεχή Δευτέρα 17 Οκτωβρίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη που θα σας διανεμηθεί.
     Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΣΕΛ.1                                                  ΣΥΝΕΔΡΙΑΣΗ 14/10/2005

