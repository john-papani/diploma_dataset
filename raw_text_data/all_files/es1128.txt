      Πέμπτη 28 Νοεμβρίου 2002
      ΣΥΝΕΔΡΙΑΣΗ ΚΘ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Άδεια απουσίας των Βουλευτών Ε. Στυλιανίδη, Γ. Καρατζαφέρη, Μ. Σαλμά, Π. Παναγιωτόπουλου, Γ. Κωνσταντόπουλου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 29 Νοεμβρίου 2002, σελ. 
      4. Συζήτηση επικαίρων ερωτήσεων:
      α) Προς τον Υπουργό Ανάπτυξης, σχετικά με τη θέσπιση σύγχρονων προδιαγραφών για την κατασκευή παιδικών παιχνιδιών κλπ., σελ.
      β) Προς τον Υπουργό Γεωργίας: i) σχετικά με τον ελλιπή έλεγχο της φυτικής και ζωϊκής παραγωγής στη χώρα μας, για αλόγιστη χρήση φαρμάκων κλπ., σελ.
      ii) σχετικά με την παράταση των προθεσμιών για το πρόγραμμα των νέων αγροτών, σελ.
      γ) Προς τον Υπουργό Εργασίας και Κοινωνικών Ασφαλίσεων: i) σχετικά με τις απεργιακές κινητοποιήσεις των εργαζομένων στο Β΄ νοσοκομείο του Ιδρύματος Κοινωνικών Ασφαλίσεων «ΠΑΝΑΓΙΑ» στη Θεσσαλονίκη, τις ελλείψεις σε νοσηλευτικό προσωπικό κλπ., σελ.
      ii) σχετικά με την παραβίαση του ωραρίου λειτουργίας των καταστημάτων στη Θεσσαλονίκη, την παρέμβαση του Υπουργείου κλπ., σελ.
      ΟΜΙΛΗΤΕΣ
      Επί των επικαίρων ερωτήσεων:
      ΑΡΓΥΡΗΣ Ε., σελ.
      ΚΑΛΑΦΑΤΗΣ ΑΛ., σελ.
      ΚΟΝΤΟΣ ΑΛ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΔΕΛΗΣ ΦΡ., σελ.
      ΣΜΥΡΛΗΣ-ΛΙΑΚΑΤΑΣ ΧΡ., σελ.
      ΣΠΥΡΟΠΟΥΛΟΣ Ρ., σελ.
      ΤΖΕΚΗΣ Α., σελ.
      ΤΖΙΟΛΑΣ ΕΛ., σελ.
      ΧΑΤΖΗΜΙΧΑΛΗΣ Ν., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΚΘ΄
Πέμπτη 28 Νοεμβρίου 2002
	Αθήνα, σήμερα στις 28 Νοεμβρίου 2002, ημέρα Πέμπτη και ώρα 10.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Χρήστο Σμυρλή-Λιακατά, Βουλευτή Αιτωλοακαρνανίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Πανελλήνια ΄Ενωση Ιατρών Δημόσιας Υγείας ΕΣΥ ζητεί ικανοποίηση των μισθολογικών αιτημάτων του κλάδου τους.
      2) Ο Βουλευτής ΄Αρτας κ. ΘΕΟΔΩΡΟΣ ΚΟΛΙΟΠΑΝΟΣ κατέθεσε αναφορά με την οποία ζητεί να γίνουν άμεσα συγκεκριμένες ενέργειες πριν τη σύνταξη του δασικού χάρτη για τις περιοχές που συντάσσεται το Εθνικό Κτηματολόγιο.
      3) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Παγκόσμιο Συνέδριο Ποντιακού Ελληνισμού ζητεί την προώθηση και ικανοποίηση των αποφάσεων του Ε΄ Παγκοσμίου Συνεδρίου του Ποντιακού Ελληνισμού.
      4) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Μουζακίου Καρδίτσας ζητεί έκτακτη οικονομική ενίσχυση για την ομαλή λειτουργία του Δημοτικού Παιδικού Σταθμού.
      5) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Μαστιχοχωρίων Χίου ζητεί να διατηρηθούν οι κατά παρέκκλιση αρτιότητες στα οικόπεδα της περιοχής του.
      6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Εργατοϋπαλληλικό Κέντρο Χίου ζητεί την επαναλειτουργία του μικροβιολογικού εργαστηρίου του ΙΚΑ Χίου.
      7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Δράμας ζητεί τη διευθέτηση του θέματος των απολυμένων της Αθηναϊκής Χαρτοποιίας Δράμας.
      8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χριστόφορος Ναλμπάντης διαμαρτύρεται για το χαμηλό ποσοστό καλλιέργειας βάμβακος που του ενεκρίθει.
      9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κων/νος Τεμιραχίδης διαμαρτύρεται κατά του ΟΠΕΚΕΠΕ που χαρακτήρισε ως μη επιλέξιμη το 33% της παραγωγής του βάμβακος για το έτος 2001.
      10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Σταύρος Μπαναβάκης, νέος αγρότης, διαμαρτύρεται γιατί κακώς του καταλογίζεται πως έχει κάνει υπέρβαση στις καλλιέργειές του.
      11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Βασιλική Κολεϊδου, κάτοικος Δράμας, ζητεί να καταταχθεί στη Σχολή Μονίμων Υπαξιωματικών στο Τμήμα Διοικητικού (ΣΜΥ/Δ) για το ακαδημαϊκό έτος 2001 – 2002.
      12) Ο Βουλευτής Χανίων κ. ΣΗΦΗΣ ΒΑΛΥΡΑΚΗΣ κατέθεσε δημοσίευμα εφημερίδας που αφορά στην αδιαφορία της πολιτείας για το χωριό Μουστάκο Χανίων και στην εγκατάλειψη από τους κατοίκους.
      13) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Πάτμου Δωδεκανήσου διαμαρτύρεται για την κατάργηση του δικαιώματος των πολυτέκνων μειωμένου εισιτηρίου στις ακτοπλοϊκές συγκοινωνίες.
      14) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το Σωματείο Δωδεκανησιακή Μέλισσα ζητεί την επιχορήγησή του.
      15) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Παγκόσμιο Συνέδριο Ποντιακού Ελληνισμού ζητεί την προώθηση και ικανοποίηση των αποφάσεων του Ε΄ Παγκοσμίου Συνεδρίου του Ποντιακού Ελληνισμού.
      16) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η ΄Ενωση Συνταξιούχων ΤΕΒΕ Φθιώτιδας ζητεί την ικανοποίηση οικονομικών αιτημάτων των μελών του.
      17) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ζακύνθου ζητεί την καταβολή του επιδόματος ανεργίας σε όλους τους εποχιακά απασχολούμενους αλλοδαπούς στον τουρισμό κ.λπ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 525/17-7-02 ερώτηση δόθηκε με το υπ΄ αριθμ. 3884/24-7-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 525/17-7-2002 ερώτηση, που κατατέθηκε στη Βουλή από το Βουλευτή κ. Σωτ. Κούβελα, για τα θιγόμενα σ΄ αυτή θέματα, σας πληροφορούμε ότι,  έχουμε ήδη ενημερώσει την εθνική αντιπροσωπεία με το αριθμ. 3689/2002 έγγραφό μας, αντίγραφο του οποίου σας αποστέλλουμε για ενημέρωσή σας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 426/12-7-02 ερώτηση δόθηκε με το υπ΄ αριθμ. 71722/2-8-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 426/12-7-02 ερώτηση, που κατατέθηκε στη Βουλή από το Βουλευτή κ. Ε. Κοντομάρη, με θέμα: «Τροποποίηση του οργανισμού του Νοσοκομείου Κερκύρας», σας γνωρίζουμε ότι:
      Στην αρμόδια υπηρεσία του Υπουργείου μας, υποβλήθηκε πρόσφατα (10.7.02), η προβλεπόμενη από τις διατάξεις του άρθρου 5 παρ. 1 του ν. 2889/01, απόφαση Δ.Σ. του ΠΕ.Σ.Υ. Ιονίων Νήσων, που αφορά τροποποίηση του οργανισμού του Γ.Ν. Κέρκυρας, η οποία και θα εξεταστεί, στα πλαίσια των οικονομικών δυνατοτήτων.
      Σημειώνεται ότι, η προτεινόμενη τροποποίηση περιλαμβάνει αύξηση των κλινών του νοσοκομείου κατά 52 κλίνες, με σύσταση θέσεων στην ιατρική υπηρεσία (περίπου 50 θέσεις) και στη νοσηλευτική υπηρεσία (περίπου 90 θέσεις). 
      Ο Υφυπουργός
      Ε. ΝΑΣΙΩΚΑΣ»
      3. Στην με αριθμό 435/15-7-2002 ερώτηση δόθηκε με το υπ’ αριθμ. 14307/24-7-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 435/15-7-2002 που κατέθεσε στη Βουλή ο Βουλευτής κ. Νικόλαος Κορτσάρης, σας γνωρίζουμε τα εξής:
      Κατά τα οριζόμενα στο άρθρο 6 παρ. 1 του ν. 2683/1999 9 Δημοσιοϋπαλληλικός Κώδικας) το ανώτατο όριο ηλικίας διορισμού στο δημόσιο είναι το 35ο έτος για τις θέσεις ΠΕ και ΤΕ κατηγορίας και το 30ο για θέσεις ΔΕ και ΥΕ κατηγορίας.
      Σημειώνεται όμως ότι στο υπό κατάθεση νομοσχέδιο του ΥΠΕΣΔΔΑ έχει ληφθεί ήδη σχετική μέριμνα για αύξηση του ανωτάτου ορίου ηλικίας διορισμού.
      Ο Υφυπουργός
      ΣΤΑΥΡΟΣ ΜΠΕΝΟΣ»
      4. Στην με αριθμό 463/15-7-2002 ερώτηση δόθηκε με το υπ’ αριθμ. 3430/1-8-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 463/15-7-2002 που κατατέθηκε στη Βουλή από το Βουλευτή κ. Σ. Χατζηγάκη, σχετικά με έλλειψη οδοντιάτρου στο Υποκατάστημα ΙΚΑ Καλαμπάκας, σας γνωρίζουμε τα ακόλουθα, τα οποία μας έκανε γνωστά η Διοίκηση του Ιδρύματος:
      Από τον ισχύοντα οργανισμό του Ιδρύματος στο Υποκατάστημα ΙΚΑ Καλαμπάκας προβλέπονται δύο οργανικές θέσεις γιατρών οδοντιάτρων. 
      Η Διοίκηση του Ιδρύματος για την καλύτερη εξυπηρέτηση των ασφαλισμένων και συνταξιούχων της ήδη έχει υπογράψει δύο αποφάσεις πρόσληψης γιατρών οδοντιάτρων τις οποίες έχει κοινοποιήσει στους ενδιαφερόμενους και αναμένεται η ανάληψη υπηρεσίας από αυτούς.
      Ο Υφυπουργός
      Ρ. ΣΠΥΡΟΠΟΥΛΟΣ»
      5. Στην με αριθμό 427/12.7.02 ερώτηση δόθηκε με το υπ’ αριθμόν 185450/24.7.02 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση του υπ’ αριθμόν 427/12.7.02 εγγράφου σας με το οποίο κοινοποιείται ερώτηση του Βουλευτή κ. Α. Αγγελή, σας γνωρίζουμε τα εξής:
      Ο έλεγχος της συμμόρφωσης, στους όρους και τις προϋποθέσεις των εγκριτικών αποφάσεων υπαγωγής, των επιχειρήσεων των οποίων επενδύσεις είχαν υπαχθεί στις διατάξεις του αναπτυξιακού νόμου 1262/82 ασκείται για μια δεκαετία από την έκδοση της απόφασης πιστοποίησης της ολοκλήρωσης της επένδυσης και επιβάλλονται οι προβλεπόμενες από το νόμο κυρώσεις στις περιπτώσεις διαπίστωσης παραβάσεων. Για την επιβολή κυρώσεων ασφαλώς πρέπει να λαμβάνονται υπόψη και οι συνθήκες οι οποίες πιθανόν συνετέλεσαν στη μη τήρηση των υποχρεώσεων εκ μέρους του επενδυτικού φορέα, όπως στην προκειμένη περίπτωση η κρίση στην γουνοποιία.
      Ο Υφυπουργός
      ΧΡΗΣΤΟΣ ΠΑΧΤΑΣ»
      6. Την με αριθμό 433/15.7.02 ερώτηση δόθηκε με το υπ’ αριθμ. 1834/1.8.02 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 433/15.7.02 ερώτησης του Βουλευτή κ. Π. Ψωμιάδη και σύμφωνα με όσα μας γνώρισε η Διοίκηση της Ο.Π.Α.Π. Α.Ε., σας πληροφορούμε τα εξής:
      Ο διάλογος της Διοίκησης Ο.Π.Α.Π. Α.Ε. με την Πανελλήνια Ομοσπονδία Πρακτόρων ΠΡΟΠΟ θα ξεκινήσει στις αρχές Σεπτεμβρίου 2002.
      Το σχέδιο Κανονισμού που συνέταξε η κοινή επιτροπή υπηρεσιακών παραγόντων της εταιρείας και εκπροσώπων της Ομοσπονδίας, έχει αποσυρθεί με απόφαση του Διοικητικού Συμβουλίου και δεν προωθείται μονομερώς για υπογραφή, όπως ισχυρίζεται η Ομοσπονδία των Πρακτόρων.
      Για το λόγο αυτό η Διοίκηση της Ο.Π.Α.Π. Α.Ε. ενημέρωσε την Ομοσπονδία και το σύνολο των πρακτόρων της. 
      Είναι επομένως αυτονόητο ότι όλα τα επιμέρους ζητήματα που τίθενται με την ερώτηση θα αποτελέσουν αντικείμενο του διαλόγου.
      Ο Υφυπουργός
      ΙΩΑΝΝΗΣ ΚΟΥΡΑΚΗΣ»
      7. Στην με αριθμό 464/16-7-02 ερώτηση δόθηκε με το υπ’ αριθμ. 54/1-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 464/16.7.2002 που κατέθεσε στη Βουλή, ο Βουλευτής κ. Αναστάσιος Παπαληγούρας, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ Συντήρησης Αυτοκινητοδρόμων τα εξής:
      Το ΥΠΕΧΩΔΕ με τις Υπηρεσίες του είναι αρμόδιο για τη συντήρηση του οδικού άξονα ΠΑΘΕ και της Ε.Ο, Κορίνθου – Τρίπολης. Στα πλαίσια των αρμοδιοτήτων του προβαίνει στη διαρκή συντήρηση της σήμανσης (οριζόντιας και κατακόρυφης), στην αποκατάσταση των κατεστραμμένων στηθαίων, στη συντήρηση των ασφαλτικών ταπήτων, στη συντήρηση του δικτύου ηλεκτροφωτισμού και του εξοπλισμού των αναφερομένων οδικών αξίων σύμφωνα με τις δυνατότητες των πιστώσεων που διατίθενται κατ΄ έτος.
      Η Υπουργός
      Β. ΠΑΠΑΝΔΡΕΟΥ»
      8. Στην με αριθμό 470/16-7-02 ερώτηση δόθηκε με το υπ’ αριθμ. 71752/1-5-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 470/16.7.02 ερώτηση που κατατέθηκε στη Βουλή από το Βουλευτή κ. Α. Φλωρίνη, αναφορικά με την οδοντιατρική περίθαλψη των Α.Μ.Ε.Α. στο Ν. Χαλκιδικής, σας πληροφορούμε ότι μετά από ενέργειες της αρμόδιας Δ/νσης του Υπουργείου μας, προς το Α΄ ΠΕΣΥ Κεντρικής Μακεδονίας και το Γ.Ν. Χαλκιδικής, το πρόβλημα διευθετήθηκε και στο εξής τα Α.Μ.Ε.Α. θα εξυπηρετούνται κανονικά  όπως μέχρι τώρα, από το οδοντιατρικό τμήμα του Γ.Ν. Χαλκιδικής.
      Σημειώνεται επίσης ότι, στο Ιπποκράτειο Νοσοκομείο της Θεσσαλονίκης, έχει συσταθεί το αναγνωρισμένο κέντρο οδοντιατρικής περίθαλψης Α.Μ.Ε.Α. υπό γενική αναισθησία, το οποίο έχει περιφερειακή εμβέλεια, καλύπτοντας τις ανάγκες της Κεντρικής Μακεδονίας (Υ.Α.Υα/1792/23.9.97/ΦΕΚ 954Β/24.10.97).
      Επισυνάπτεται το με Α.Π. 496/Σ.Δ./25.7.02 έγγραφο, του Γ.Ν. Χαλκιδικής, για την ενημέρωσή σας.
      Ο Υφυπουργός
      Ε. ΝΑΣΙΩΚΑΣ»
      9. Στην με αριθμό 519/17-7-02 ερώτηση δόθηκε με το υπ’ αριθμ. 56/1-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 519/17-7-02 που κατέθεσε στη Βουλή, ο Βουλευτής κ. Σάββας Τσιτουρίδης, παρακαλούμε να πληροφορήσετε τον κ. Βουλευτή ότι κατατίθεται πρόσφατο τεύχος όπου αναφέρεται το πρόγραμμα που εκπόνησε και υλοποιεί το ΥΠΕΧΩΔΕ για τη χωροθέτηση και την κατασκευή χώρων στάθμευσης σε ολόκληρη τη χώρα, για την πληρέστερη ενημέρωσή του.
      Η Υπουργός
      ΒΑΣΩ ΠΑΠΑΝΔΡΕΟΥ»
      10. Στην με αριθμό 553/18-7-02 ερώτηση δόθηκε με το υπ’ αριθμ. 1292/1-8-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 553/18-7-02 ερώτηση που κατέθεσε στη Βουλή ο Βουλευτής κ. Βασίλης Μιχαλολιάκος, σχετικά με την περικοπή των δαπανών για την προστασία της μητρότητας, σας πληροφορούμε τα εξής:
      Σύμφωνα με τα στοιχεία του προϋπολογισμού έτους 2002 του ΙΚΑ, που είναι ο μεγαλύτερος ασφαλιστικός οργανισμός της χώρας μας, οι δαπάνες για την μητρότητα δεν περικόπτονται αλλά απεναντίας αυξάνονται. Συγκεκριμένα για το έτος 2002 τα χορηγούμενα από το ΙΚΑ στις ασφαλισμένες του επιδόματα μητρότητας προβλέπεται να ανέλθουν σε 47.435.000 ευρώ, ενώ το έτος 2001 ανήλθαν σε 45.018.324 ευρώ ήτοι αυξήθηκαν κατά 5,37%.
      Το ίδιο προκύπτει και από τα ποσά με τα οποία επιδοτείται το ΙΚΑ από τον κρατικό προϋπολογισμό για τις υποχρεώσεις του που απορρέουν από την εφαρμογή της 103/52 Διεθνούς Σύμβασης για την προστασία της μητρότητας. Για το έτος 2002 προβλέπεται το ποσόν της επιδότησης να ανέλθει σε 7.630.000.00 ευρώ, ενώ το έτος 2001 ήταν 7.630.227.44 ευρώ.
      Η διαφορά των 227,44 ευρώ προέκυψε για λόγους στρογγυλοποίησης.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 29 Νοεμβρίου 2002.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Κανονισμού της Βουλής).
      1. Η με αριθμό 163/26.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Τζανή προς τους Υπουργούς Εθνικής Παιδείας και Θρησκευμάτων, Μεταφορών και Επικοινωνιών, σχετικώς με τις διαδικασίες απόκτησης άδειας εκπαιδευτή υποψηφίων οδηγών αυτοκινήτων κλπ.
      2. Η με αριθμό 172/26.11.2002 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Εμπορικής Ναυτιλίας, σχετικώς με τη διακοπή επιδότησης των δρομολογίων του σκάφους μεταφοράς ταχυδρομείου μεταξύ Κυθήρων – Αντικυθήρων.
      3. Η με αριθμό 170/26.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εμπορικής Ναυτιλίας, σχετικώς με την αντιμετώπιση προβλημάτων στην ακτοπλοϊκή σύνδεση της νήσου Θάσου με την ηπειρωτική χώρα. 
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Κανονισμού της Βουλής)
      1. Η με αριθμό 164/26.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Γεωργίας, σχετικώς με την παράδοση του βαμβακιού στις εκκοκκιστικές επιχειρήσεις κλπ.
      2. Η με αριθμό 174/26.11.2002 επίκαιρη ερώτηση του Βουλευτή της Νέας Δημοκρατίας κ. Ευγένιου Χαϊτίδη προς τον Υπουργό Γεωργίας, σχετικώς με τον καθορισμό μη επιλέξιμων εκτάσεων για την καλλιέργεια βάμβακος.
      3. Η με αριθμό 169/26.11.2002 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς  με τις προθέσεις του Υπουργείου να βελτιώσει το εργασιακό καθεστώς των εκπαιδευτικών των ολοήμερων σχολείων κλπ.
      4. Η με αριθμό 175/26.11.2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Οικονομίας και Οικονομικών, σχετικώς με την ελλιπή εποπτεία της Επιτροπής Κεφαλαιαγοράς στο Χρηματιστήριο Αξιών Αθηνών.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες Ερωτήσεις πρώτου κύκλου:
      Πρώτη είναι η με αριθμό 150/25.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τους Υπουργούς Ανάπτυξης, Υγείας και Πρόνοιας, σχετικώς με τη θέσπιση σύγχρονων προδιαγραφών για την κατασκευή παιδικών παιχνιδιών κλπ.
      Η επίκαιρη ερώτηση του κυρίου Βουλευτή έχει ως εξής:
      «Έκπληκτο και όχι χωρίς αγανάκτηση το τηλεοπτικό κοινό της χώρας είδε αυτές τις μέρες να προβάλλονται από τη μικρή οθόνη «παιχνίδια» με … κούκλες σε φέρετρο. Πράγματι το πρόβλημα του είδους και της ποιότητας των παιδικών παιχνιδιών είναι υπαρκτό και ιδιαίτερα σημαντικό. Υπάρχει έντονη αμφισβήτηση κατά πόσο πολλά από τα παιχνίδια που κυκλοφορούν τελευταία οξύνουν τη φαντασία, τη δημιουργικότητα και τις δεξιότητες του παιδιού, ενώ σίγουρα καταφαίνεται ότι το ωθούν στο άγχος, τη βία, το φόβο, την επιθετικότητα και καταληκτικά σε ψυχονευρωτικές βλάβες. Πέρα απ’ αυτό όμως, πολλά απ’ αυτά κρίνονται και εντελώς επικίνδυνα, αφού γίνονται αιτία τραυματισμού του μικρού χρήστη. Πρόσφατη έρευνα δείχνει ότι ένα στα τρία παιδιά ηλικίας έως 7 ετών πέφτει θύμα ατυχήματος από επικίνδυνο παιχνίδι, ενώ δυο στα εκατό της ίδια ηλικίας αποκτούν μόνιμη βλάβη. Τίθεται λοιπόν επιτακτικά και επίκαιρα το θέμα της καταλληλότητας των παιδικών παιχνιδιών. Για τους λόγους αυτούς:
      Ερωτώνται οι Υπουργοί Ανάπτυξης και Υγείας και Πρόνοιας
         Αν κρίνουν ότι υπάρχει ικανοποιητική συμμόρφωση των κατασκευαστών παιδικών παιχνιδιών στις θεσπισμένες από την Ε.Ε. προδιαγραφές και σε αντίθετη περίπτωση
         Αν προτίθενται να προβούν νομοθετικά σε θέσπιση σύγχρονων προδιαγραφών που πρέπει να πληρούν τα παιδικά παιχνίδια, εισαγόμενα και μη».
Θα απαντήσει ο Υφυπουργός Ανάπτυξης κ. Καλαφάτης.
Σ’ αυτόν τον κατήφορο οδηγηθήκαμε, κύριε Παπαδέλλη, να βλέπουμε και παιχνίδια «φέρετρα». Κατάντια. Σημαντική η ερώτησή σας.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. Σε σχέση με την ερώτηση που έχει ως βάση το παιχνίδι-ντροπή που κυκλοφόρησε τις προηγούμενες ημέρες και που πρόκειται για προϊόν διεστραμμένων εγκεφάλων που αποτελεί στίγμα για την κοινωνία μας και ντροπή για τον πολιτισμό μας, καταδεικνύει όμως από την άλλη πλευρά ότι τουλάχιστον είχαμε τη φωτεινή λειτουργία των μέσων ενημέρωσης που έφεραν το θέμα στη δημοσιότητα, αφ’ ετέρου την άμεση αντίδραση του Υπουργείου Ανάπτυξης και της πολιτείας που απέσυρε και απαγόρευσε ρητώς την κυκλοφορία του συγκεκριμένου παιχνιδιού. Επίσης καταδεικνύει με την ερώτησή του σήμερα ο συνάδελφος κ. Παπαδέλλης την ευαισθησία που διέπει τον ίδιο, αλλά νομίζω και όλες τις πλευρές και όλα τα μέλη του Κοινοβουλίου μας.
      	Σε σχέση με το θεσμικό πλαίσιο και το πρώτο ερώτημά σας, το νομοθετικό πλαίσιο που διέπει την ασφάλεια από την χρήση των παιχνιδιών για τα παιδιά, προβλέπεται από μια οδηγία της Ευρωπαϊκής Ένωσης η οποία έχει εναρμονιστεί το 1989 με μια κοινή υπουργική απόφαση στο ελληνικό νομοθετικό πλαίσιο. Εκεί λοιπόν, προβλέπονται οι όροι, οι προδιαγραφές που έχουν σχέση με την ασφάλεια του παιχνιδιού, όσον αφορά τη χρήση από ένα παιδί. Και η οδηγία αυτή αφορά παιχνίδια που απευθύνονται σε ηλικίες από μηδέν έως δεκατεσσάρων ετών. 
     	Παραπέρα: Ποια στοιχεία πρέπει να έχει ένα παιχνίδι για να κυκλοφορήσει στη χώρα μας και στην Ευρωπαϊκή Ένωση; Πρέπει να φέρει τη σήμανση CE, που φέρουν όλα αυτά τα προϊόντα, τα στοιχεία του κατασκευαστή ή του εντολοδόχου ή του εισαγωγέα του και τρίτον πρέπει να έχει όλες τις σχετικές πληροφορίες σε σχέση με τη χρήση του παιχνιδιού. 
	Επίσης πρέπει να επισημάνω ότι αν υπάρχουν παιχνίδια που έρχονται από τρίτες χώρες και αυτά πρέπει να διέπονται από το ίδιο καθεστώς, από τις ίδιες ενδείξεις. 
	Βεβαίως υπάρχουν πολλές φορές παιχνίδια τα οποία μπαίνουν λαθραία και δεν έχουν αυτές τις ενδείξεις. Και εκεί έγκειται το πρόβλημα. Γιατί όταν μπουν κανονικά και έχουν αυτές τις ενδείξεις το πρόβλημα δεν υπάρχει. 
	 Πρέπει επίσης να επισημάνω ότι υπάρχει ρητή δέσμευση μεταξύ των κρατών-μελών της Ευρωπαϊκής Ένωσης, αν σε μια χώρα παρατηρηθεί ένα πρόβλημα με ένα τέτοιο παιχνίδι, αμέσως πρέπει να ενημερώσουν για το είδος του παιχνιδιού και την επικινδυνότητά του όλα τα άλλα κράτη-μέλη προκειμένου να προστατεύσουμε τα μικρά παιδιά.
	Τώρα πώς γίνεται ο έλεγχος. Ο έλεγχος είναι καθορισμένος και γίνεται δειγματοληπτικά πάντα από τις υπηρεσίες των νομαρχιών κατόπιν εντολής του Υπουργείου Ανάπτυξης, δηλαδή με εγκυκλίους του Υπουργείου Ανάπτυξης, η Γενική Γραμματεία Βιομηχανίας ενημερώνει τις νομαρχίες, οι οποίες έχουν συνεργεία. Τα συνεργεία των νομαρχιών κάνουν δειγματοληπτικούς ελέγχους και αν αυτοί δείξουν ότι κάποιο παιχνίδι δεν πληροί τις προϋποθέσεις, που προηγουμένως είπα, αμέσως δίνεται στο Υπουργείο Ανάπτυξης και το Υπουργείο Ανάπτυξης το μεταφέρει στον ΕΛΟΤ που είναι ο κοινοποιημένος φορέας στην Ευρωπαϊκή Ένωση για τους ελέγχους των παιχνιδιών. Ο ΕΛΟΤ, εάν αποφανθεί ότι δεν υπάρχει επικινδυνότητα, τότε δίνει το ελεύθερο να κυκλοφορήσει το παιχνίδι. Αν όμως δει ότι υπάρχει επικινδυνότητα, τότε ή λέει να συμμορφωθεί ή αποσύρει το παιχνίδι. Αυτός είναι ο τρόπος ελέγχου. 
	Στα υπόλοιπα δυο ερωτήματά σας θα απαντήσω στη δευτερολογία μου. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπαδέλλης.
      ΦΡΑΓΚΛΙΝΟΣ ΠΑΠΑΔΕΛΛΗΣ: Κύριε Πρόεδρε, κύριε Υπουργέ, δεν αμφιβάλλω ούτε προς στιγμή ότι υπάρχει ένα νομοθετικό πλαίσιο, το οποίο είναι αρκετά σημαντικό και αρκετά αυστηρό. Λυπάμαι, όμως, αλλά το πλαίσιο αυτό φαίνεται ότι δεν τηρείται. Δεν αναφέρομαι βεβαίως στην ηγεσία του Υπουργείου, αλλά σε εκείνους που είναι αρμόδιοι και υπεύθυνοι για να διακινούν τα παιδικά παιχνίδια. 
      Βεβαίως το τελευταίο παράδειγμα της περασμένης εβδομάδας, αυτό το φριχτό κατασκεύασμα με το φέρετρο και ένα ζόμπι μέσα σε αυτό, που έφερε την ονομασία παιδικό παιχνίδι, θα έπρεπε να ντρέπονται αυτοί οι οποίοι το διακινούν. Πολύ καλά έκανε το Υπουργείο και διέταξε άμεσα την απόσυρσή του. Νομίζω ότι αυτό ήταν κοινωνικά τουλάχιστον επιβεβλημένο. Πλην όμως εξετάζοντας τα στοιχεία που δίνονται, δηλαδή ότι ένα στα τρία παιδιά μέχρι εφτά χρονών τραυματίζεται και συχνά σοβαρά στη διάρκεια της επταετούς ζωής του από παιδικό παιχνίδι και ότι ένα στα δύο παιδιά μέχρι την ηλικία των πέντε ετών υφίσταται τραυματισμό, αν θεωρήσουμε ότι τα στοιχεία αυτά που είναι επιστημονικά τεκμηριωμένα δεν απέχουν της πραγματικότητας, σημαίνει ότι κάτι δεν πάει καλά με τον έλεγχο. 
      Επιτρέψτε μου την ευαισθησία που έχω ως παιδίατρος, καθώς άσκησα πολλά χρόνια την παιδιατρική στο Νοσοκομείο Παίδων και είχα προσωπική εμπειρία από αυτά που συνέβαιναν. Για το λόγο αυτό δεν επανέρχομαι στην ουσία της ερώτησής μου στην οποία απαντήσατε, αλλά θα ήθελα να πω ότι ίσως είναι καιρός να συστήσετε μία ειδική επιτροπή επανεξέτασης του θέματος «παιδικό παιχνίδι» σε όλες του τις διαστάσεις, ώστε οι όποιοι όροι και απαγορεύσεις να επανεξετασθούν δεδομένου ότι, όπως πολύ καλά ξέρετε, τα πράγματα εξελίσσονται σήμερα με ένα ρυθμό καταιγιστικό και αυτά που ίσχυαν το 1990 φοβούμαι ότι το 2002 είναι παρωχημένα.
      Γι’ αυτό, λοιπόν, πρέπει να γίνει αυτό που είπα και βρίσκω την ευκαιρία να επαναφέρω την πρόταση που είχα υποβάλει από το 1997 προς τον Πρωθυπουργό για τη δημιουργία θέσεως συνηγόρου του παιδιού, ο οποίος νομίζω ότι και σε αυτήν την περίπτωση μπορεί να παίζει αποφασιστικό ρόλο. Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Πάντως όλοι πρέπει να γίνουμε συνήγοροι του παιδιού και αυτοί οι διεστραμμένοι νοσηροί εγκέφαλοι, που αναφερθήκατε θα πρέπει να στιγματισθούν, στην κοινωνία. Δεν αρκεί απλώς η απόσυρση των «παιχνιδιών». 
      ΑΓΓΕΛΟΣ ΤΖΕΚΗΣ: Είναι η ελεύθερη αγορά. 
      ΠΡΟΕΔΡΕΥΩΝ (Κωνσταντίνος Γείτονας): Μη τα ρίχνουμε όλα εκεί, κύριε Τζέκη. Υπάρχει ελεύθερη αγορά, αλλά από την άλλη πλευρά υπάρχει η κοινωνία και οι θεσμοί, που μας προστατεύουν. 
      Το λόγο έχει ο κύριος Υπουργός.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, νομίζω ότι ήδη έχει στιγματισθεί και ο επαγγελματίας και το κατάστημά του και ο αντιπρόσωπός του. Είναι κατάπτυστη η ενέργεια απ΄ όλους μας και νομίζω ότι έχει υποστεί τις συνέπειες όλης της δημοκρατικής κοινής γνώμης. 
      Όσον αφορά τα θέματα που έθιξε ο συνάδελφος, ήδη επεναξετάζεται το καθεστώς για την ασφάλεια των παιχνιδιών. Η οδηγία της Ευρωπαϊκής Ένωσης τροποποιείται και σύμφωνα με αυτά που έχετε πει είστε μέσα στο πνεύμα των προσπαθειών της ελληνικής Κυβέρνησης και της Ευρωπαϊκής Ένωσης. Αυτό αφορά την ασφάλεια για τα φυσικά προβλήματα που πιθανόν να αντιμετωπίσει ένα παιδί. Η οδηγία που ανέφερα προηγουμένως αφορά την ασφάλεια του παιδιού, αν πάθει δηλαδή το παιδί κάτι, αν καταπιεί κάτι, αν κόψει το χέρι του, το νύχι του κλπ. 
      Όμως υπάρχει και η ψυχική υγεία. Υπάρχει ο ν. 2251 περί προστασίας του καταναλωτή, ο οποίος πιθανόν να χρειάζεται μία αναμόρφωση, γιατί είχε ψηφιστεί το 1994, όπου δεν είχαμε σε τέτοια ένταση τέτοιου είδους προβλήματα. Εκεί μπορούμε να εντάξουμε τα ψυχικά προβλήματα που μπορούν να δημιουργηθούν σε παιδιά μέσα από τη χρήση ακατάλληλων παιχνιδιών. 
      Το τελευταίο ερώτημά σας έχει σχέση με το συνήγορο του παιδιού. Ήδη από πέρυσι ψηφίστηκε στην ελληνική Βουλή το Εθνικό Παρατηρητήριο για το Παιδί όπου εκεί παρατηρούνται όλα αυτά τα προβλήματα.
      Ξέρω ότι αυτήν τη στιγμή η Κυβέρνηση, τα αρμόδια όργανα και τα συναρμόδια Υπουργεία συζητούν την πρότασή σας για το συνήγορο του παιδιού, πλην όμως δεν είναι ένα απλό θέμα, το οποίο μπορεί να λήξει σε μια νύκτα ή σ΄ ένα μήνα, γιατί έχει σχέση με το καθεστώς το οποίο πρέπει να διέπει, έχει σχέση με τις αρμοδιότητες που ήδη έχει ο Συνήγορος του Πολίτη και έχει σχέση με τη νέα γενιά και με το Υπουργείο Υγείας και Πρόνοιας.
      Πάντως θέλω να σας διαβεβαιώσω, σύμφωνα με τα στοιχεία που έχω από το Υπουργείο Υγείας, ότι αυτή η πρόταση συζητείται. Και νομίζω ότι σύμφωνα και με αυτά που είπατε πορεύεται η ελληνική πολιτεία. Τα αποτελέσματα είναι απτά, γιατί αν δούμε τους δειγματοληπτικούς ελέγχους που γίνονται σε όλες τις Νομαρχίες, ιδιαιτέρως τις παραμονές των γιορτών, θα δείτε ότι τα αποτελέσματα είναι πάρα πολύ θετικά. 
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 160/25-11-2002 επίκαιρη ερώτηση του Βουλευτή της Νέας Δημοκρατίας κ. Αλέξανδρου Κοντού προς τον Υπουργό Γεωργίας, σχετικώς με τον ελλιπή έλεγχο της φυτικής και ζωϊκής παραγωγής στη χώρα μας, για αλόγιστη χρήση φαρμάκων κλπ.
      Η επίκαιρη ερώτηση του κ. Κοντού έχει ως εξής:
      «Η αποδιοργάνωση των υπηρεσιών και των οργανισμών του Υπουργείου Γεωργίας έχει οδηγήσει στη έλλειψη έλεγχου στα παραγόμενα αγροτικά προϊόντα στη χώρα μας, στην οπισθοδρόμηση της αγροτικής έρευνας, στην ανυπαρξία γεωργικών εφαρμογών και στην μη εκπαίδευση των αγροτών μας. Αυτό έχει σαν αποτέλεσμα την υπερβολική χρήση φυτοφαρμάκων και λιπασμάτων στη φυτική παραγωγή και την αλόγιστη χρήση κτηνιατρικών φαρμάκων στην κτηνοτροφία. 
      Αποτέλεσμα αυτών είναι η δημιουργία κινδύνων για την υγεία των καταναλωτών, η αδικαιολόγητη αύξηση του κόστους παραγωγής των αγροτικών μας προϊόντων, η μείωση της ανταγωνιστικότητάς τους, η δυσκολία διάθεσής τους στην εσωτερική και διεθνή αγορά και ο κίνδυνος για μόλυνση του περιβάλλοντος.
      Τα ανωτέρω πιστοποιούνται από έρευνα του Υπουργείου Γεωργίας, σύμφωνα με την οποία υπήρξε το 2001 δραματική αύξηση του ποσοστού των λαχανικών, που βρέθηκαν με υπολείμματα φυτοφαρμάκων έναντι του 2000, αφού ενώ το 2000 ανέρχονταν σε 20% το 2001 αυξήθηκαν σε 28,8% και μάλιστα το 2001 βρέθηκαν επικίνδυνα οπωροκηπευτικά σε ποσοστό 3,6%.
      Αντίστοιχη δε έρευνα του Αριστοτελείου Πανεπιστημίου Θεσσαλονίκης δείχνει ότι πλέον αποτελεί συνήθη τακτική η ανεξέλεγκτη χορήγηση φαρμάκων, χωρίς μάλιστα κτηνιατρική συνταγή, από πολλές κτηνοτροφικές μονάδες της χώρας μας.
      Κατόπιν αυτών ερωτάται ο κύριος Υπουργός:
      Σε τι μέτρα προτίθεται να προχωρήσει προκειμένου να προστατευθεί η υγεία των καταναλωτών, αλλά και η αγροτική παραγωγή στη χώρα μας από την ανεξέλεγκτη χρήση των φαρμάκων;»
     Άλλο ένα καυτό θέμα. 
     Θα απαντήσει ο Υφυπουργός Γεωργίας κ. Αργύρης.
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
     Ο κύριος συνάδελφος με την ερώτησή του φέρνει στην επικαιρότητα ένα θέμα που μας απασχολεί όλους. 
     Θέλω, όμως, να διευκρινίσω ότι για τον έλεγχο των υπολειμμάτων των φυτοφαρμάκων στα φυτικά προϊόντα το Υπουργείο Γεωργίας καταρτίζει κάθε χρόνο πρόγραμμα ελέγχων για την εφαρμογή του οποίου συνεργάζονται οι Διευθύνσεις Γεωργίας και τα Περιφερειακά Κέντρα Προστασίας Φυτών και Ποιοτικού Ελέγχου. 
     Έλεγχος υπολειμμάτων φυτοπροστατευτικών προϊόντων γίνεται και από το Μπενάκειο Φυτοπαθολογικό Ινστιτούτο βάσει εθνικού προγράμματος, καθώς επίσης και από τον ΕΦΕΤ με ανάλυση δειγμάτων κατόπιν εντολής του από το Γενικό Χημείο του Κράτους ή τα εργαστηρία του Υπουργείου Γεωργίας.
     Αυτό απαντάει στο αν υπάρχουν ή δεν υπάρχουν υπηρεσίες για έλεγχο.
     Παράλληλα, στις πύλες εισόδου της χώρας γίνονται έκτακτοι έλεγχοι υπολειμμάτων σε νωπά ή μεταποιημένα φυτικά προϊόντα προέλευσης τρίτων χωρών. 
     Σε ό,τι αφορά τα βαρέα μέταλλα ή ραδιενεργά κατάλοιπα γίνονται έκτακτοι έλεγχοι από τα Περιφερειακά Κέντρα Προστασίας Φυτών και Ποιοτικού Ελέγχου. Οι αναλύσεις νιτρικών σε φυλλωματώδη λαχανικά, μαρούλι, σπανάκι κλπ., γίνονται προγραμματισμένα από τα εργαστήρια των Περιφερειακών Κέντρων Προστασίας Φυτών και Ποιοτικού Ελέγχου. Από τα μέχρι τώρα διαθέσιμα στοιχεία ελέγχων το ποσοστό των δειγμάτων των οποίων τα υπολείμματα ξεπερνούν το μέγιστο επιτρεπτό όριο είναι 3,6%.
     Είδαμε στο φως της δημοσιότητας ότι το 30% των λαχανικών είναι φορτωμένα με φυτοφάρμακα. Άλλο η ανίχνευση υπολειμμάτων φαρμάκων και άλλο η επικινδυνότητα κατά τη χρήση του προϊόντος για το επιτρεπτό ποσοστό που πρέπει να έχει ένα προϊόν όταν κυκλοφορεί.
     Γι’ αυτό, λοιπόν, έχει πολύ μεγάλη σημασία να μην φορτώνουμε στην παραγωγή και στους παραγωγούς προβλήματα τα οποία τουλάχιστον δεν ανταποκρίνονται στην πραγματικότητα. 
     Άλλωστε, είναι γνωστό σε όλους ότι η έκθεση η οποία έχει δει το φως της δημοσιότητας είναι έκθεση του Υπουργείου Γεωργίας η οποία δίνεται κάθε χρόνο στην Ευρωπαϊκή Ένωση. Και εκεί βλέπουμε ότι η χώρα μας έχει μια σοβαρή μείωση των δειγμάτων εκείνων που υπερβαίνουν το όριο.
Και πρέπει να πω ότι ενώ στην Ευρωπαϊκή Ένωση ο μέσος όρος των δειγμάτων πάνω από το επιτρεπτό όριο είναι 4,2%, στη χώρα μας είναι 3,6%.
      Εκείνο, όμως, που μπορεί να αποτρέψει το πρόβλημα της υπολειμματικότητας των φαρμάκων είναι το ίδιο το μοντέλο της γεωργίας, δηλαδή η σωστή χρήση των φυτοφαρμάκων και των λιπασμάτων. Και αυτό γίνεται με την έκδοση από το Υπουργείο Γεωργίας των Κωδίκων ορθής γεωργικής πρακτικής. Επίσης ξεκινούμε άμεσα με εβδομαδιαίες τηλεοπτικές εκπομπές –και κλείνω, κύριε Πρόεδρε- και στην ΕΤ3 με τίτλο «Υπεραστικές Διαδρομές» και στη ΝΕΤ με την «Οδό Ελλάδος» και στα περιφερειακά κανάλια με τη «Γη της Ευφορίας», όπου γίνονται εκπαιδευτικές εκπομπές για να μπορέσουμε γρήγορα να πείσουμε τους παραγωγούς ότι πολύ φυτοφάρμακο ή πολύ λίπασμα δεν σημαίνει και μεγάλη παραγωγή. Καλή ποιότητα σημαίνει καλή τιμή. 
      Άρα, λοιπόν, είναι θέμα και της ίδιας της νοοτροπίας και της σωστής χρήσης των φυτοφαρμάκων. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κοντός έχει το λόγο. 
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, το θέμα της αλόγιστης και ανεξέλεγκτης χρήσης φυτοφαρμάκων και λιπασμάτων στη φυτική παραγωγή και αντίστοιχων φαρμάκων στη ζωική παραγωγή αφορά κύρια στην προστασία της υγείας των καταναλωτών, αλλά και των αγροτών. Αφορά σε κατακόρυφη αύξηση του κόστους παραγωγής των αγροτικών προϊόντων, δημιουργεί μια πολύ κακή εικόνα στη διεθνή και στην εσωτερική αγορά των αγροτικών μας προϊόντων και βέβαια άπτεται και θεμάτων μόλυνσης του περιβάλλοντος. 
      Το θέμα αυτό, όπως είπε και ο Υπουργός, αναδείχθηκε όταν δημοσιεύθηκε πρόσφατη έρευνα του Υπουργείου Γεωργίας, όταν δημοσιεύθηκε έρευνα του Αριστοτελείου Πανεπιστημίου Θεσσαλονίκης που αφορά στη ζωική παραγωγή και όταν είδαν το φως της δημοσιότητας στοιχεία της Ευρωπαϊκής ΄Ενωσης, που βασίστηκαν στα δικά μας εθνικά προγράμματα παρακολούθησης υπολειμμάτων, σύμφωνα με τα οποία η Ελλάδα κατέχει τη δεύτερη θέση σε υπολείμματα φυτοφαρμάκων στα προϊόντα φυτικής παραγωγής. Το 6% των ελληνικών δειγμάτων φρούτων και λαχανικών βρίθει επικίνδυνων φυτοφαρμάκων και το 30,2% βρίσκεται ακριβώς στα ανώτατα επιτρεπτά όρια που έχει θέσει η Ευρωπαϊκή Ένωση για τα φυτοφάρμακα. 
      Είναι μάλιστα χαρακτηριστικό ότι παρά το γεγονός ότι είμαστε αγροτική χώρα, γίνονται στη χώρα μας περίπου πεντέμισι χιλιάδες έλεγχοι δειγμάτων, ενώ στην Ευρωπαϊκή Ένωση κάθε χρόνο γίνονται δέκα χιλιάδες έλεγχοι. Και βέβαια από τους πεντέμισι χιλιάδες ελέγχους αποδεκτοί από την Ευρωπαϊκή Ένωση γίνονται μόνο χίλιοι πεντακόσιοι, διότι από τα οκτώ εργαστήρια που διαθέτει το Υπουργείο Γεωργίας μόνο ένα έχει τη σχετική διαπίστευση. Πρέπει δε να πούμε ότι την ευθύνη για την κατάσταση αυτήν την έχει το Υπουργείο Γεωργίας, το οποίο υποβάθμισε τους ελεγκτικούς μηχανισμούς, υποβάθμισε την αγροτική έρευνα, έδιωξε το γεωπόνο του δημοσίου από το χωράφι και δεν προχωρεί τα προγράμματα εκπαίδευσης των Ελλήνων αγροτών. 
      Απάντηση σε όλα αυτά θα μπορούσε βέβαια να αποτελέσει η βιολογική και ποιοτική γεωργία. Κι εκεί, όμως, πρέπει να πούμε ότι η χώρα μας καταλαμβάνει την τελευταία θέση. Εμείς φέραμε το θέμα στη Βουλή για να δείξουμε τη σημασία του και παράλληλα να σας καλέσουμε για άλλη μία φορά να σεβαστείτε και να στηρίξετε τον Έλληνα αγρότη. 
      ΠΡΟΕΔΡΕΥΩΝ (Κωνσταντίνος Γείτονας): Ορμόνες και αντιβιοτικά στα ζώα, φυτοφάρμακα στα φυτά. Ο Μιθριδάτης δυστυχώς ζει…
      Ορίστε, έχετε το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, μιλήσαμε για ανησυχία. Θα πρέπει να αποφύγουμε τον πανικό. Και θέλω να διευκρινίσω ότι η χώρα μας ποτέ δεν ήταν μέλος της διατροφικής κρίσης. Πληρώνει τη διατροφική κρίση. Και ανησυχούμε σήμερα γιατί έπρεπε να εντείνουμε τους ελέγχους. Όμως πρέπει να βλέπουμε και το τι ακριβώς είμαστε. 
      Η χώρα μας, λοιπόν, δειγματίζει πολύ περισσότερα απ’ ό,τι δειγματίζει το Ηνωμένο Βασίλειο. Δειγματίζει ακριβώς τα ίδια που δειγματίζει η Γερμανία. Θα πρέπει, όμως, να σας πω ότι ενώ το 2000 είχαμε 7% πάνω από το επιτρεπτό όριο, το 2001 ήμαστε στο 3,6% και το 2002 τα προσωρινά στοιχεία δείχνουν 3,4%. Δείχνουν μία πρόοδο. Δεν πρέπει, λοιπόν, να φορτώνουμε στην παραγωγή μας και στους παραγωγούς κάτι για το οποίο πραγματικά κάνουν μεγάλη προσπάθεια να αποδώσουν αυτό που πρέπει, δηλαδή το ποιοτικό προϊόν. Και ποιοτικό προϊόν σημαίνει και προστασία του περιβάλλοντος. 
      Στο θέμα των μεταποιημένων προϊόντων τα δείγματα με υπολείμματα πάνω από το όριο ήταν 2,5%, 1,6% και 1,4% όταν τα αντίστοιχα της Ευρωπαϊκής Ένωσης πηγαίνουν προς τα πάνω. Από κει και πέρα, όμως, είναι αλήθεια –και θα συμφωνήσω μαζί σας- ότι το μοντέλο της γεωργίας, αυτό το οποίο ζούμε σήμερα, έχει φθάσει στα όριά του γιατί κινείται πάντα στη λογική του κέρδους. Σήμερα πρέπει να δούμε ότι αυτό που έχει ανάγκη η ελληνική γεωργία και αυτό που έχουμε όλοι ανάγκη για την προστασία πρώτα του περιβάλλοντος, αλλά και για την προστασία του ίδιου του εισοδήματος του παραγωγού είναι πάνω από όλα εκείνη η πρακτική που θα διαμορφώσει ποιοτικά προϊόντα. Και όταν λέμε ποιοτικά προϊόντα, εννοούμε ότι πρέπει να είναι τυποποιημένα, πιστοποιημένα προϊόντα. Κι έχουν γίνει όλες οι θεσμικές παρεμβάσεις για να ακολουθήσουμε αυτό το μοντέλο της γεωργίας. 
Αυτό θα δώσει τη σοβαρή και ουσιαστική απάντηση στο πρόβλημα που βιώνουμε σήμερα. 
      Σήμερα δημιουργείται ένας νέος ανταγωνισμός. Ο παλαιός ανταγωνισμός της ποσότητας μας έφερε τις διατροφικές κρίσεις, τις διοξίνες, τις τρελές αγελάδες. Δεν ήταν η χώρα μας εκείνη που το διαμόρφωσε αυτό. Όμως, σήμερα στο νέο ανταγωνισμό που διαμορφώνεται, στον ανταγωνισμό της ποιότητας, μέσα από αυτό το νέο μοντέλο της ολοκληρωμένης διαχείρισης της παραγωγής, νομίζω ότι η χώρα μας μπορεί να δώσει απάντηση σε αυτά τα οποία βιώνουμε όλοι και για τα οποία ανησυχούμε καθημερινά. 
      ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 157/25-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος της στέγασης του Τμήματος Πληροφορικής του Αριστοτελείου Πανεπιστημίου Θεσσαλονίκης κλπ. διαγράφεται λόγω κωλύματος του κυρίου Υπουργού. 
      Τέταρτη είναι η με αριθμό 159/25-11-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Εργασίας και Κοινωνικών Ασφαλίσεων, Υγείας και Πρόνοιας, σχετικώς με τις απεργιακές κινητοποιήσεις των εργαζομένων στο Β΄ Νοσοκομείο του Ιδρύματος Κοινωνικών Ασφαλίσεων «ΠΑΝΑΓΙΑ» στη Θεσσαλονίκη, τις ελλείψεις σε νοσηλευτικό προσωπικό κλπ. 
      Η επίκαιρη ερώτηση της κ. Αικατερινάρη έχει ως εξής: 
      «Στο Β΄ Νοσοκομείο ΙΚΑ «ΠΑΝΑΓΙΑ», με δυναμικότητα διακοσίων σαράντα τεσσάρων κλινών, εξυπηρετούνται περίπου τρία εκατομμύρια πολίτες σε πρωτοβάθμια, δευτεροβάθμια και τριτοβάθμια περίθαλψη και επιπλέον ασκείται ασφαλιστική ιατρική με τη λειτουργία σχετικών επιτροπών. Όλο αυτό το έργο εκτελείται από ένα δυσανάλογα μικρό αριθμό εργαζομένων, ο οποίος φθίνει αντί να αυξάνεται, φθάνοντας σε επίπεδα επικίνδυνα για την υγεία των ασθενών, αλλά και των εργαζομένων, λόγω της υπερβολικής εντατικοποίησης. Το καλοκαίρι έφθασε να αντιμετωπίζεται η γενική εφημερία πόλης με έναν ή με δύο τραυματιοφορείς στη βάρδια. 
      Το Μάρτιο του 2001 το σύνολο του υγειονομικού προσωπικού ανερχόταν σε διακόσιους πενήντα τέσσερις εργαζομένους, τον Μάρτιο του 2002 μειώθηκε στους διακόσιους σαράντα εννέα και σήμερα είναι μόλις διακόσιοι σαράντα, παρ’ όλο που σύμφωνα με το ΦΕΚ 458/24-5-95 προβλέπονταν τριακόσιες δώδεκα οργανικές θέσεις Υγειονομικών Υπαλλήλων και μάλιστα για το 1995 και από τότε προστέθηκαν νέα τμήματα. 
      Προκειμένου να υλοποιηθούν άμεσα οι υποσχέσεις για προσλήψεις προσωπικού, οι εργαζόμενοι, επισημαίνοντας την επικινδυνότητα της κατάστασης, αποφάσισαν την έναρξη κινητοποιήσεων στις 2/12, με αποκλειστικό αίτημα την ενίσχυση σε προσωπικό. Το πρόβλημα της έλλειψης προσωπικού υπογραμμίζεται επίσης και στην 464/23-10-2002 επιστολή του Συλλόγου Εργαστηριακών Υγειονομικών ΙΚΑ Θεσσαλονίκης. 
      Ερωτώνται, λοιπόν, οι κύριοι Υπουργοί:
      Προτίθενται να προβούν άμεσα σε ενίσχυση με νοσηλευτικό προσωπικό του μοναδικού νοσοκομείου του ΙΚΑ στη Βόρεια Ελλάδα, ώστε να καλυφθούν οι ανάγκες του και να μη συμβούν δυσάρεστα γεγονότα σε σχέση με την υγεία των ασθενών, που επιπλέον δυσφημίζουν το σύστημα υγείας και το ΙΚΑ; 
      Πώς αντιμετωπίζουν το 464/23-10-2002 υπόμνημα του Συλλόγου Εργαστηριακών Υγειονομικών ΙΚΑ Θεσσαλονίκης, που ζητά προσλήψεις προσωπικού στη Θεσσαλονίκη;». 
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κυρία συνάδελφε, διάβασα την ερώτησή σας και θα ήθελα να κάνω μια επισήμανση. Αναφέρετε στην αρχή ότι το Β΄ Νοσοκομείο  ΙΚΑ «ΠΑΝΑΓΙΑ», που είναι το μοναδικό νοσοκομείο του ΙΚΑ στη Βόρεια Ελλάδα, καλείται να εξυπηρετήσει τρία εκατομμύρια ασφαλισμένους. Δεν είναι έτσι, δεδομένου ότι το νοσοκομείο του ΙΚΑ δεν είναι η μοναδική υποδομή δευτεροβάθμιας φροντίδας στη Θεσσαλονίκη. 
      Βέβαια, το ΙΚΑ δεν φιλοδοξεί μέσα από δικές του υποδομές να παρέχει τη δευτεροβάθμια φροντίδα σε όλους τους ασφαλισμένους του. Νομίζω ότι είναι γνωστό ότι η κατεύθυνση που προσπαθεί το ΙΚΑ να υλοποιήσει, είναι η δευτεροβάθμια φροντίδα να ασκείται από τις δομές δευτεροβάθμιας φροντίδας και κυρίως μέσα από το Εθνικό Σύστημα Υγείας και αλλού. Το ΙΚΑ σαφώς δεν στοχεύει να ασκεί δευτεροβάθμια φροντίδα. Υπάρχουν δομές δευτεροβάθμιας φροντίδας, που θα πρέπει να αξιοποιεί, αλλά υπάρχει και η στάση του ΙΚΑ, η οποία είναι ότι η δευτεροβάθμια φροντίδα πρέπει να ασκείται από το Εθνικό Σύστημα Υγείας.
      Σε σχέση με το Νοσοκομείο «ΠΑΝΑΓΙΑ», θέλω να σας πω ότι οι ελλείψεις προσωπικού σαφώς υπάρχουν, ωστόσο οι προσλήψεις οι οποίες θα υλοποιηθούν, όπως είναι γνωστό εντός των ημερών, ανατάσσουν το πρόβλημα πλήρως. Θέλω να σας διαβεβαιώσω –είναι γνωστό και προς τους συνδικαλιστικούς φορείς- ότι το πρόγραμμα προσλήψεων που αφορά στα έτη 2003-2004 ανατάσσει το πρόβλημα πλήρως. 
      Θέλω να επισημάνω αναλυτικά για να σας δώσω να καταλάβετε ότι οξυμμένο πρόβλημα στις ειδικότητες αιχμής δεν υπάρχει. Θα σας αναφέρω ενδεικτικά τα εξής: Στους φαρμακοποιούς προβλέπονται τρεις θέσεις και υπηρετούν δύο. Στους ΤΕ Νοσηλευτικής Μαιευτικής προβλέπονται εκατόν πενήντα επτά θέσεις και υπηρετούν εκατόν έξι. Είναι η μέγιστη απόκλιση από το προβλεπόμενο σε σχέση με το υπηρετούν. 
      Ακόμη να σας πω ότι υπάρχουν ειδικότητες οι οποίες ενώ δεν προβλέπονται, υπάρχουν στο εν λόγω νοσοκομείο. 
      Οι συνολικές, λοιπόν, ελλείψεις δεν καθιστούν μη λειτουργικό το νοσοκομείο. Ενδεχομένως, όμως, μπορεί να μην καλύπτουν τις φιλοδοξίες και τις επαγγελματικές στοχεύσεις που θέλουν το νοσοκομείο να απευθύνεται σε τρία εκατομμύρια πληθυσμό. Δεν υπάρχει τέτοιος στόχος από το ΙΚΑ. Είναι λογικό ότι και το επιστημονικό προσωπικό θέλει να διευρύνει το πλαίσιο των δραστηριοτήτων του  εν λόγω νοσοκομείου. Το νοσοκομείο του ΙΚΑ στοχεύει σε συγκεκριμένο πληθυσμό που αφορά το ίδιο. Και βέβαια να σας κάνω γνωστό ότι η στρατηγική του ιδρύματος και της Κυβέρνησης είναι το ΙΚΑ να ασκήσει πολύ σωστή πρωτοβάθμια φροντίδα, να έχει υποδομές βραχείας νοσηλείας και όχι να διευρύνει τις στοχεύσεις του στις υποδομές δευτεροβάθμιας φροντίδας.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το ότι έχουμε ασχοληθεί πολλές φορές με το νοσοκομείο «ΠΑΝΑΓΙΑ» του ΙΚΑ είναι γιατί το νοσοκομείο αυτό  προσφέρει πολύ μεγάλο έργο και για την ανατολική περιοχή της Θεσσαλονίκης είναι πολύ σημαντικό και γιατί όταν αναφέρομαι στα τρία εκατομμύρια πολίτες αναφέρομαι σε όλα τα θέματα τα οποία καλύπτει το νοσοκομείο, ακόμη και τα θέματα της ασφαλιστικής κάλυψης, της ασφαλιστικής ιατρικής που είναι και αυτό μια πολύ σοβαρή διαδικασία και χρειάζεται το απαιτούμενο προσωπικό. 
      Εδώ θέλω σαφείς απαντήσεις, κύριε Υπουργέ και γι αυτό επαναλαμβάνω τη ερώτησή μου. Βέβαια έχει σχέση και με τις κινητοποιήσεις των εργαζομένων που βρίσκονται σε απελπιστική κατάσταση.
      Εσείς είχατε συμπεριλάβει από το 1995 στο ΦΕΚ αύξηση σε τριακόσιες δώδεκα θέσεις τις οργανικές θέσεις για τις περιφερειακές υπηρεσίες του ΙΚΑ. Εσείς το 1998 κάνατε ένα διαγωνισμό του ΑΣΕΠ και είπατε ότι από αυτούς, έστω ελάχιστους, δεκαέξι τον αριθμό, θα τους πάτε στο ΙΚΑ. Δεν έχετε κάνει τίποτα από το 1998. 
      Εσείς μου απαντήσατε στις 20.3.2001 σε ερώτησή μου, δηλαδή πριν ένα χρόνο, ότι όσον αφορά τα θέματα της κάλυψης των οργανικών θέσεων του εν λόγω νοσοκομείου τόσο σε διοικητικό όσο και σε υγειονομικό προσωπικό «σας πληροφορούμε, ότι το ΙΚΑ έχει προβεί στις απαραίτητες ενέργειες για την πρόσληψη του προσωπικού και αναμένει τη σχετική έγκριση από τους αρμόδιους φορείς». Αυτό θέλω να μου απαντήσετε σήμερα, γιατί καθυστερείτε σε ένα πράγμα στο οποίο δεν μου αμφισβητήσατε ότι δεν έχω δίκιο. 
      Γιατί καθυστερείτε, όταν το 2001 που σας έκανα την ερώτηση, οι εργαζόμενοι ήταν διακόσιοι πενήντα τέσσερις και δεχθήκατε ότι δεν φτάνουν αυτοί και σήμερα είναι διακόσιοι σαράντα; Και συνεχώς με τις συνταξιοδοτήσεις και τα άλλα προβλήματα τα οποία προστίθενται σ’ ένα νοσοκομείο, τα πράγματα γίνονται δυσκολότερα. 
      Σας παρακαλώ, λοιπόν, κύριε Υπουργέ, να μου απαντήσετε με σαφήνεια γιατί καθυστερήσατε αυτές τις προσλήψεις που είναι άκρως απαραίτητες και που και σεις και το 1998 και το 2001 μου απαντήσατε, ότι έχω δίκιο και ότι θα προχωρούσατε στις απαραίτητες ενέργειες. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σας απάντησα με απόλυτη σαφήνεια και θα το επαναλάβω για να δούμε πού είναι η ασάφεια.
      Σας απάντησα και το μόνο που δεν σας είπα ήταν ημερομηνίες και αριθμούς αποφάσεων γιατί δεν νομίζω, ότι αυτό απαιτείται από μένα. Υπάρχει διαγωνισμός ο οποίος έχει ολοκληρωθεί. Σας είπα προηγουμένως ότι εντός των ημερών είκοσι επτά θέσεις ΤΕ Νοσηλευτικού Προσωπικού θα οδηγηθεί στις μονάδες υγείας του ΙΚΑ και βέβαια το 80% θα οδηγηθεί στο εν λόγω νοσοκομείο. Επίσης σας ανέφερα ότι στο πρόγραμμα προσλήψεων το εγκεκριμένο για τα έτη 2003 και 2004  προβλέπονται αθροιστικά προσλήψεις.
      Αυτές οι προσλήψεις είναι κατανεμημένες και στα νοσηλευτικά ιδρύματα δευτεροβάθμιας φροντίδας του ΙΚΑ. Ένα από αυτά είναι και το Νοσοκομείο «ΠΑΝΑΓΙΑ».
      Ακόμη θέλω να επισημάνω ότι υπάρχει μια διαφορετική αντίληψη. Έχω και εγώ το έγγραφο του επιστημονικού προσωπικού το οποίο θεωρεί ότι το νοσοκομείο θα πρέπει να απευθύνεται σε τρία εκατομμύρια ασφαλισμένους. Όμως, δεν είναι η μοναδική δομή δευτεροβάθμιας φροντίδας στη Θεσσαλονίκη. Η δομή του ΙΚΑ θα πρέπει να απευθύνεται κατά προτεραιότητα στους ασφαλισμένους του ιδρύματος. Πιστεύουμε ότι οι περισσότερες από τις πτέρυγες της Βουλής συνομολογούν ότι το ΙΚΑ θα πρέπει να αποσυρθεί από τη δευτεροβάθμια φροντίδα. 
      Όλα αυτά ενδεχομένως να μη συνάδουν με κλαδικές διεκδικήσεις τις οποίες ουσιαστικά επικαλείσθε και απ’ αυτές αντλείτε τα στοιχεία για να κάνετε την ερώτησή σας. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν είναι έτσι τα πράγματα, κύριε Υπουργέ. 
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου: 
      Πρώτη είναι η με αριθμό 149/25.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Σμυρλή-Λιακατά προς τον Υπουργό Γεωργίας, σχετικώς με την παράταση των προθεσμιών για το πρόγραμμα των νέων αγροτών. 
      Η επίκαιρη ερώτηση του κ. Σμυρλή-Λιακατά έχει ως εξής:
      «Ενώ μέχρι τέλους του έτους εκπνέει η προθεσμία κατάθεσης των δικαιολογητικών που απαιτούνται για την είσπραξη της Β΄ δόσης του 90% των ενταγμένων στο πρόγραμμα νέων αγροτών με βάση την πρώτη προκήρυξη δεν έχουν εκδοθεί ούτε οι εφαρμοστικές διαταγές του μέτρου ούτε έχουν δοθεί οδηγίες προς τις Διευθύνσεις Γεωργίας. Επιπρόσθετα οι δικαιούχοι νέοι αγρότες έλαβαν την πρώτη δόση τέλη Σεπτεμβρίου και Οκτωβρίου του 2002 με αποτέλεσμα το ενδιαφέρον τους για τη λήψη  της δεύτερης δόσης να αρχίζει αυτή την εποχή, δηλαδή εποχή κατά την οποία εκπνέει ο συμβατικός χρόνος κατάθεσης των δικαιολογητικών για τη λήψη της Β΄ δόσης.
      Ερωτάται ο κύριος Υπουργός:
      α) Για να μη θεωρηθεί ότι η πολιτεία εμπαίζει μια κατηγορία πολιτών πιστεύετε ότι θα πρέπει αφ’ ενός το συντομότερο να εκδοθούν οι σχετικές οδηγίες και κατευθυντήριες γραμμές προς τις περιφερειακές υπηρεσίες και τις Διευθύνσεις Γεωργίας, για τον τρόπο απόδοσης της Β΄ δόσης και αφ’ ετέρου να δοθεί εύλογη χρονική παράταση για την εκ μέρους των νέων αγροτών τακτοποίηση των απαιτούμενων δικαιολογητικών;
      β) Ερωτάσθε πάνω σε ποια λογική στηρίχτηκε η ανάκληση της 422766/8715/2001 ΚΥΑ (όσον αφορά τα θέματα προθεσμιών) και τι σκέπτεται να κάνει ο Υπουργός Γεωργίας για να προστατέψει την αξιοπιστία του αλλά και τα συμφέροντα των νέων αγροτών;»
      Ο Υφυπουργός Γεωργίας κ. Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, γνωρίζετε ότι η προσπάθεια της Κυβέρνησης είναι να επιταχύνει τις διαδικασίες ένταξης νέων αγροτών στην παραγωγική διαδικασία, να τους διευκολύνει όσο το δυνατόν περισσότερο, ώστε να εγκατασταθούν και να επιβιώσουν στην ύπαιθρο και αυτό πολλές φορές κάτω από αντίξοες συνθήκες. Το πρόγραμμα εγκατάστασης των νέων γεωργών στην ύπαιθρο στηρίζεται σε συγκεκριμένους κανονισμούς της Ευρωπαϊκής Ένωσης τους οποίους δεν μπορούμε να παραβούμε. 
      Οι διαδικασίες που εφαρμόζονται τώρα στηρίζονται στον κανονισμό 445/2002, ο οποίος προβλέπει περίοδο έως και τρία χρόνια από την εγκατάσταση του νέου παραγωγού για την εκπλήρωση των δεσμεύσεων που αναλαμβάνει. Αυτές οι προϋποθέσεις είναι στόχοι του σχεδίου δράσης των νέων αγροτών όπως υποβάλλεται με βάση τις αιτήσεις τους και τους κανονισμούς. 
      Ερωτάτε γιατί  αποσύρθηκε η κοινή υπουργική απόφαση η οποία προέβλεπε παράταση κατά δύο και ένα χρόνια αντίστοιχα πέραν της περιόδου των τριών ετών. Αυτό έγινε μετά από σύσταση της Επιτροπής της Ευρωπαϊκής Ένωσης και διότι έπρεπε να υπάρξει προσαρμογή στην κοινοτική νομοθεσία και πιο συγκεκριμένα στον κανονισμό 445/2002.
      ( Στο σημείο αυτό την Προεδρική Έδρα καταλαμβάνει ο Β΄  Αντιπρόεδρος της Βουλής κ. ΠΑΝΑΓΙΩΤΗΣ  ΣΓΟΥΡΙΔΗΣ) 
      Επομένως γι’ αυτόν το λόγο αποσύρθηκε και όχι γιατί υπάρχει κάποια ανακολουθία ή γιατί θέλουμε να δυσκολέψουμε τα πράγματα περισσότερο για τους νέους παραγωγούς.
      Ωστόσο, επειδή θεωρούμε ότι είναι εύλογο το αίτημα αυτής της παράταξης, πρέπει να σας πω ότι το Υπουργείο Γεωργίας έχει ζητήσει τροποποίηση του άρθρου 4 του συγκεκριμένου κανονισμού, ώστε να μπορέσει να παρατείνει το όριο των τριών ετών για την υλοποίηση της βιωσιμότητας των γεωργικών εκμεταλλεύσεων των νέων αγροτών. 
      Σχετικά με τους παραγωγούς στους οποίους αναφέρεσθε και οι οποίοι κατέθεσαν αιτήσεις το Νοέμβριο του 2001, θα πρέπει να σας πω ότι αυτοί υλοποιούν τα σχέδια δράσης κατά τη διάρκεια τριών ετών από την ημερομηνία που έχουν αρχίσει τη γεωργική τους δραστηριότητα. Δόθηκε παράταση για την εγκατάστασή τους, για όσους ξεπέρασαν τους δώδεκα μήνες από την εγκατάσταση, για παραγωγούς του 1999, του 2000 και του 2001. 
      Αυτό έγινε, γιατί ευλόγως το απαιτούσαν οι ίδιοι. Ήταν ένα δίκαιο αίτημα και το αντιμετώπισε και το Υπουργείο Γεωργίας λόγω της υστέρησης που παρατηρήθηκε στην εφαρμογή των προγραμμάτων. 
      Επομένως, και σ’ αυτήν την περίπτωση δόθηκε μία λύση, προκειμένου να μπορέσουμε να διευκολύνουμε νέους αγρότες, πολύ περισσότερο δε κάποιους από αυτούς οι οποίοι ήταν στο ηλικιακό όριο και κινδύνευαν να απενταχθούν από το συγκεκριμένο πρόγραμμα. 
      Όσον αφορά την πληρωμή της δεύτερης φάσης, αν θέλετε, θα δώσω λεπτομέρειες στη συνέχεια, στη δευτερολογία μου. Η πληρωμή της δεύτερης φάσης αρχίζει μετά την ολοκλήρωση της πληρωμής της πρώτης φάσης, η οποία γίνεται. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σμυρλής για δύο λεπτά να δευτερολογήσει. 
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Ευχαριστώ, κύριε Πρόεδρε. 
      Οπωσδήποτε ο Υφυπουργός δίνει κάποιες απαντήσεις σε σχέση με τα ερωτήματα που υπέβαλα και τα οποία βέβαια δεν είναι άσχετα με μία πραγματικότητα. Άλλωστε, αυτό ακριβώς θέλω να αναδείξω με την επίκαιρη ερώτηση που κατέθεσα. 
      Δηλαδή, θέλω να αντιληφθεί η πολιτική ηγεσία του Υπουργείου Γεωργίας ποια πραγματικότητα ζει ο αγρότης ή ο νέος αγρότης πάνω στον οποίο επενδύουμε. Σε λίγες μέρες έχουμε τον προϋπολογισμό. Στο μεγάλο κεφάλαιο της ανάπτυξης της υπαίθρου ή της περιφερειακής ανάπτυξης αναφέρεται ρητά και σε πολλά σημεία, ότι στηρίζουμε την προσπάθειά μας για μια ανασυγκρότηση της αγροτικής υπαίθρου, στο νέο αγρότη, με τις νέες καλλιέργειες, όπως έλεγε πριν και ο κ. Αργύρης, με τη βιοκαλλιέργεια, με την ολοκληρωμένη ανάπτυξη κτλ. 
      Το ζήτημα είναι ακριβώς αυτό. Είναι άλλη η πραγματικότητα των εντολών που δίνει η πολιτική ηγεσία και άλλη η πραγματικότητα που βιώνει ο αγρότης και ο νέος αγρότης. Επανέρχομαι στο ερώτημα για να απαντήσει ο Υφυπουργός και να συμπληρώσει, γιατί η απάντησή του εμένα με καλύπτει μέχρι ένα σημείο. 
      Ο νέος αγρότης που υπέβαλε πρόταση αίτησης στο πρόγραμμα το Νοέμβριο του 2001, πήρε απάντηση, έγκριση ή μη έγκριση τον Ιούλιο του 2002. Ιούλιος του 2002 είναι πριν από τέσσερις μήνες. 
      Πήρε την πρώτη δόση Σεπτέμβρη και Οκτώβρη του 2002 και καλείται να ετοιμαστεί για τη δεύτερη δόση το Νοέμβριο και το Δεκέμβριο. Ταυτίζονται οι ημερομηνίες, κύριε Υφυπουργέ. Αυτό είναι το ζήτημά μας. Ζητάμε παράταση αντικειμενικά, γιατί δεν μπορεί να ανταποκριθεί σ’ αυτά που έχει δηλώσει, όχι με υπαιτιότητα δική του, αλλά με υπαιτιότητα των υπηρεσιών του Υπουργείου Γεωργίας. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υφυπουργός, για δύο λεπτά προκειμένου να δευτερολογήσει. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Η δεύτερη δόση αρχίζει να καταβάλλεται μετά την πάροδο ενός έτους από την εγκατάσταση του νέου παραγωγού. 
      Σας είπα προηγουμένως ότι για παραγωγούς που υπέβαλαν αιτήσεις το Νοέμβριο του 2001 κατ’ εξαίρεση από τον κανονισμό 1763/2001, δόθηκε η δυνατότητα να υποβάλουν αιτήσεις έστω και αν είχαν ξεπεράσει τους δώδεκα μήνες από την εγκατάσταση. Και γι’ αυτούς ισχύει η διάρκεια των τριών ετών και μάλιστα αυτή η διάρκεια αρχίζει από την ημερομηνία που οι συγκεκριμένοι παραγωγοί άρχισαν τη γεωργική τους δραστηριότητα. 
      Μένω σ’ αυτό για να κάνω μία γενικότερη αναφορά. Όπως σας είπα και στην πρώτη μου τοποθέτηση, υπάρχουν κάποιοι κανονισμοί τους οποίους δεν μπορούμε να υπερβούμε. Διαχειριζόμαστε ευρωπαϊκά κονδύλια, διαχειριζόμαστε συγκεκριμένα προγράμματα και πρέπει να κινηθούμε με βάση αυτούς τους κανονισμούς. 
      Είναι γεγονός ότι πολλές φορές οι διαδικασίες είναι γραφειοκρατικές και δύσκολες. Είναι γεγονός ότι πολλές φορές οι νέοι παραγωγοί δεν είναι πλήρως ενημερωμένοι. 
      Είναι γεγονός επίσης ότι πολλές φορές και οι υπηρεσιακοί παράγοντες δεν λειτουργούν όπως θα έπρεπε να λειτουργήσουν διευκολύνοντας και προσπαθώντας να βοηθήσουν. Είναι μεμονωμένες περιπτώσεις αλλά και αυτές υπάρχουν. 
      Ωστόσο όμως νομίζω ότι δεν υπάρχει καμία αμφιβολία ότι η ελληνική Κυβέρνηση προσπαθεί να κάνει ό,τι είναι δυνατόν για να διευκολύνει τους νέους παραγωγούς, γιατί ο διακηρυγμένος στόχος μας εδώ και πάρα πολύ καιρό είναι σαφής και συγκεκριμένος. Η ελληνική ύπαιθρος θα ζήσει με την αγροτική παραγωγή και θα ζήσει μέσα σε ένα σύγχρονο πλαίσιο δυναμικής ανάπτυξης, αξιοποιώντας τους νέους παραγωγούς. Δεν θέλουμε να μειώσουμε τον αγροτικό πληθυσμό της χώρας. Θέλουμε να τον ανανεώσουμε. Και για να τον ανανεώσουμε πρέπει να κάνουμε κάθε δυνατή προσπάθεια για να βοηθήσουμε την ένταξη των νέων παραγωγών και στο συγκεκριμένο πρόγραμμα, αλλά και να διευκολύνουμε την παρουσία τους, τη δραστηριότητά τους, την παραγωγική ενασχόληση με την ύπαιθρο. Σ’ αυτήν την κατεύθυνση θα καταβάλουμε κάθε δυνατή προσπάθεια. 
      Σας επαναλαμβάνω ότι έχουμε ήδη ζητήσει την τροποποίηση του κανονισμού. Περιμένουμε  -δεν γνωρίζουμε αυτήν τη στιγμή τα σχέδια ή τις απόψεις της Επιτροπής της Ευρωπαϊκής Ένωσης- όμως την απάντηση στο αίτημά μας όπως επίσης και μια σειρά άλλες διαδικασίες που έχουν σαν στόχο να κτυπήσουν τη γραφειοκρατία η οποία υπάρχει και πολλές φορές μπλοκάρει την ένταξη σε αντίστοιχα σχέδια νέων παραγωγών. 
      ΠΡΟΕΔΡΕΥΩΝ (Παναγιώτης Σγουρίδης): Η δεύτερη, με αριθμό 161/25.11.2002 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Εθνικής Άμυνας, σχετικώς με την αποζημίωση των θυμάτων του αεροπορικού ατυχήματος που συνέβη πριν δυόμισι χρόνια στην Αντίκυρα Βοιωτίας, δεν θα συζητηθεί και διαγράφεται λόγω κωλύματος του Υπουργού.
      Τρίτη είναι η με αριθμό 156/25.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. ΄Αγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με την παραβίαση του ωραρίου λειτουργίας των καταστημάτων στη Θεσσαλονίκη, την παρέμβαση του Υπουργείου κ.λπ. 
      Η επίκαιρη ερώτηση του κυρίου συναδέλφου έχει ως εξής:
      «Από τις 11.11.2002 ισχύει η κοινή υπουργική απόφαση 116/97 για τη λήξη της λειτουργίας των καταστημάτων της αγοράς, η οποία παραβιάζεται από μία έως και δύο ώρες από καταστηματάρχες της Θεσσαλονίκης.
      Η παραβίαση αυτή του ωραρίου έχει επιπτώσεις στους εργαζομένους και όπως καταγγέλλει η Ένωση Εμποροϋπαλλήλων Ν. Θεσσαλονίκης, που προχώρησε πρόσφατα σε κινητοποιήσεις, οι εργαζόμενοι στο εμπόριο εργάζονται από εννέα έως δέκα ώρες χωρίς βέβαια να τους καταβάλλεται η υπερωριακή αμοιβή και με την απειλή της απόλυσης στην ημερήσια διάταξη.
      Ερωτάται ο κύριος Υπουργός προτίθεται να παρέμβει άμεσα η Κυβέρνηση για την εφαρμογή του νόμου που προβλέπει την ώρα έναρξης και λήξης λειτουργίας των καταστημάτων μέσω των αρμοδίων υπηρεσιών του Υπουργείου;».
      Ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας έχει το λόγο.
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, πρώτα απ’ όλα πρέπει να πούμε ποιο είναι το πλαίσιο μέσα στο οποίο κινείται η λειτουργία των εμπορικών καταστημάτων και των άλλων καταστημάτων.
    Με την κοινή υπουργική απόφαση 1662/97 έχει καθοριστεί ότι ο χρόνος έναρξης λειτουργίας των εμπορικών καταστημάτων και των καταστημάτων τροφίμων είναι ελεύθερος, καθοριζόμενος ανά κατηγορία καταστημάτων με αποφάσεις των οικείων εμπορικών συλλόγων. 
    Ο χρόνος λήξης λειτουργίας των παραπάνω κατηγοριών καταστημάτων, δεν μπορεί να ξεπερνά από Δευτέρα έως και Παρασκευή την εικοστή ώρα, κατά τη χειμερινή περίοδο, και την εικοστή πρώτη ώρα, κατά τη θερινή περίοδο, ενώ τα -Σάββατα χειμώνα και καλοκαίρι- τη δέκατη όγδοη ώρα.
    Επίσης με την ίδια κοινή υπουργική απόφαση του 1997 τα νομαρχιακά συμβούλια καλούνται, στα πλαίσια της απόφασης αυτής, να καθορίσουν με αποφάσεις τους τις ώρες λειτουργίας των εν λόγω καταστημάτων της περιοχής τους. 
    Ακόμη, με άλλη υπουργική απόφαση έχει προσδιοριστεί ως θερινή περίοδος το διάστημα από 1 Απριλίου έως 31 Οκτωβρίου.
    Παρουσιάζω το πλαίσιο αυτό για να ξέρουμε όλοι στην Αίθουσα αυτή, αλλά και έξω από την Αίθουσα αυτή, ποιο είναι το υφιστάμενο πλαίσιο και το ωράριο λειτουργίας των εμπορικών καταστημάτων και των καταστημάτων τροφίμων, γιατί υπάρχει και μια ευρύτερη συζήτηση και μια σύγχυση γύρω από τα θέματα αυτά.
    Τηρώντας λοιπόν, αυτά τα οποία προβλέπουν οι σχετικές αποφάσεις στις οποίες αναφέρθηκα, όχι μόνο στη Θεσσαλονίκη για την οποία γίνεται η ερώτηση του συναδέλφου κ. Τζέκη, αλλά και σε άλλες περιοχές της πατρίδας μας έχουμε δώσει οδηγία στο Σώμα Επιθεώρησης Εργασίας να προχωρήσει σε ένα πρόγραμμα ελέγχων στα εμπορικά καταστήματα.
      Ιδιαίτερα, τώρα στην περιοχή της Θεσσαλονίκης, η Περιφερειακή Διεύθυνση Επιθεώρησης της Κεντρικής Μακεδονίας στα πλαίσια αυτής της οδηγίας, την οποία ανέφερα, έχει ήδη συγκροτήσει συνεργεία εδώ και κάμποσο καιρό για τον έλεγχο των εμπορικών καταστημάτων της Θεσσαλονίκης, στα οποία μάλιστα συνεργεία συμμετέχουν όλοι οι υπάλληλοι της Επιθεώρησης της Κεντρικής Μακεδονίας. Μέχρι σήμερα έχουν πραγματοποιηθεί σαράντα εννέα (49) έλεγχοι για τη διαπίστωση της εφαρμογής των νόμιμων χρονικών ορίων λειτουργίας των καταστημάτων και της εφαρμογής των υπόλοιπων κανόνων -διατάξεων της εργατικής νομοθεσίας. 
      Απ’ αυτούς τους σαράντα εννέα (49) ελέγχους διαπιστώθηκαν παραβάσεις στις διατάξεις της εργατικής νομοθεσίας τριάντα έξι (36) και ακολουθείται μετά τη διαπίστωση αυτών των παραβάσεων η προβλεπόμενη νόμιμη διαδικασία, δηλαδή επίδοση δελτίων ελέγχου και αναζήτηση γραπτών εξηγήσεων από τον επιχειρηματία, ο οποίος έχει προκαλέσει τις παραβάσεις. Μετά την κατάθεση των γραπτών εξηγήσεων όπως η διαδικασία προβλέπει, οι επιθεωρήσεις εργασίας στα πλαίσια των αρμοδιοτήτων τους, αλλά και στα πλαίσια των οδηγιών μας, πρόκειται να προβούν σε διοικητικές και ποινικές κυρώσεις. Το δε πρόγραμμα αυτό ελέγχων για το οποίο μίλησα, συνεχίζεται. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο για δύο λεπτά να αναπτύξει την ερώτησή του. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Είναι επίκαιρο το ζήτημα που συζητάμε γιατί μπορεί να φέρνουμε εδώ το ζήτημα της Ένωσης Εμποροϋπαλλήλων του Νομού Θεσσαλονίκης, αλλά ό,τι συμβαίνει στη Θεσσαλονίκη συμβαίνει και σε όλη τη χώρα όπως είπε και ο κύριος Υπουργός. Για μας είναι ξεκάθαρο ότι έλεγχοι δεν γίνονται.
      Έχω εδώ και θα το καταθέσω στα Πρακτικά το έγγραφο της Ένωσης Εμποροϋπαλλήλων του Νομού Θεσσαλονίκης προς τη Διεύθυνση Επιθεώρησης Κεντρικής Μακεδονίας που κοινοποιείται στη Γενική Αστυνομική Διεύθυνση Θεσσαλονίκης στον Εμπορικό Σύλλογο και βέβαια στα super-market που προειδοποιεί ότι υπάρχουν παραβάσεις της σχετικής υπουργικής απόφασης και καλεί την Επιθεώρηση Εργασίας και την Αστυνομία για έλεγχο.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Παρ’ όλο ότι περίμενε δέκα περίπου μέρες για να προβούν σε ανάλογες ενέργειες, είδε ότι δεν προβαίνουν στις ανάλογες ενέργειες οι ελεγκτικοί μηχανισμοί και αναγκάστηκε η Ένωση Εμποροϋπαλλήλων του Νομού Θεσσαλονίκης να πάρει την υπόθεση στα χέρια, δηλαδή να αγωνιστεί με δυναμική κινητοποίηση να κλείσει πέραν της ογδόης βραδινής σε μεγάλα πολυκαταστήματα κάτι που το πέτυχε. Και βέβαια, μέσα απ’ αυτές τις κινητοποιήσεις αναγκάστηκε και η Αστυνομική Διεύθυνση να κάνει τον έλεγχο της παραβίασης και να υποβληθούν και μηνύσεις. Μάλιστα, οι υπεύθυνοι της Επιθεώρησης Κεντρικής Μακεδονίας σε μια συνέντευξη που έδωσαν είπαν και το εξής: «Αδυνατούμε, από έλλειψη προσωπικού, να κάνουμε τους ελέγχους που χρειάζονται πραγματικά για να διαπιστώσουμε εάν παραβιάζεται η εργατική νομοθεσία».
     Εμείς, κύριε Πρόεδρε, γνωρίζουμε ότι αυτά είναι αποτελέσματα της πολιτικής της Κυβέρνησης. Η αλλαγή των εργασιακών σχέσεων που εδώ και δώδεκα χρόνια βλέπουμε να γίνεται προς το χειρότερο για τους εργαζόμενους, η καθιέρωση της μερικής απασχόλησης, η καθιέρωση του ορισμένου χρόνου εργασίας, η μεγάλη ανεργία, είναι εκείνα τα στοιχεία που πραγματικά οι εργαζόμενοι στο εμπόριο –και κλείνω με αυτό, κύριε Πρόεδρε- είναι κάτω από τη στυγνή εκμετάλλευση των εργοδοτών οι οποίοι όχι μόνο δεν τους πληρώνουν τις υπερωρίες αλλά τους εκβιάζουν και με την απόλυση. Είχαμε επισημάνει στο παρελθόν όταν ψηφίζονταν σ’ αυτήν την Αίθουσα οι σχετικοί νόμοι, ότι πραγματικά ο εργασιακός μεσαίωνας είναι μπροστά μας και τον ζούμε σε καθημερινή βάση. Οι διαβεβαιώσεις της Κυβέρνησης δεν μας εφησυχάζουν. Εκείνο που πρέπει να κάνει τουλάχιστον η Κυβέρνηση εάν σέβεται τον εαυτό της ως Κυβέρνηση είναι να επιβάλει στους ελεγκτικούς μηχανισμούς τον όρο ελέγχου όλων αυτών οι οποίοι παραβιάζουν την εργατική νομοθεσία. 
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για δύο λεπτά να δευτερολογήσετε.
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα ξαναπώ, λοιπόν, επιγραμματικά ορισμένα πράγματα.
      Στη Θεσσαλονίκη, στα πλαίσια της οδηγίας που έχει δοθεί για τους ελέγχους στα εμπορικά καταστήματα, έχουν ήδη πραγματοποιηθεί σαράντα εννιά (49) έλεγχοι κι έχουν διαπιστωθεί τριάντα έξι (36) παραβάσεις.
      ΑΓΓΕΛΟΣ ΤΖΕΚΗΣ: Κύριε Υπουργέ, εκεί είναι χιλιάδες οι παραβάσεις.
     ΕΛΕΥΘΕΡΙΟΣ ΤΖΙΟΛΑΣ: (Υφυπουργός Εργασίας και Κοινωνικών Ασφαλίσεων):  Έχουν διαπιστωθεί τριάντα έξι παραβάσεις αλλά συνεχίζουμε τους ελέγχους.
	Για τις παραβάσεις αυτές ακολουθείται η διαδικασία που προβλέπεται από το νόμο, γραπτές εξηγήσεις και εν συνεχεία επιβολή των νόμιμων διοικητικών και οικονομικών κυρώσεων στους παραβάτες. Αυτό το πρόγραμμα ελέγχων θα συνεχιστεί. Νομίζω ότι με το πρόγραμμα αυτό ακολουθήθηκε μια σωστή διαδικασία, ξεκινώντας από τα μεγάλα καταστήματα και εν συνεχεία έγινε κλιμάκωση των ελέγχων σε καταστήματα χαμηλότερου οικονομικού και εμπορικού μεγέθους.
	Το θέμα της έλλειψης προσωπικού στους ελεγκτικούς μηχανισμούς, και ιδιαίτερα στο Σώμα Επιθεωρητών Εργασίας, είναι ένα ζήτημα το οποίο μας έχει απασχολήσει. Γι’ αυτόν το λόγο έχουμε ήδη –όπως έχω πει και άλλη φορά- προσλάβει εκατόν ογδόντα νέους κοινωνικούς επιθεωρητές, από τους οποίους ογδόντα περίπου την περίοδο αυτή πραγματοποιούν την εκπαίδευση και κατάρτισή τους, για να περάσουν εν συνεχεία στα μέσα Δεκεμβρίου στην ενεργό δράση.
	Ταυτόχρονα, και οι υπόλοιποι εκατό πρόκειται τις επόμενες μέρες να περάσουν τη σχετική ενημέρωση–κατάρτιση, έτσι ώστε στο τέλος του χρόνου αρχές του νέου, να έχουν τοποθετηθεί κι αυτοί στις υπηρεσίες των Επιθεωρήσεων. Πέραν αυτού, έχω πει και άλλη φορά, ότι το νέο χρόνο, το 2003, θα επιδιώξουμε και νέα ενίσχυση του Σώματος Επιθεωρητών Εργασίας, για να προχωρήσουμε σε ένα ευρύτερο δίκτυο ελέγχων, οι οποίοι είναι αναγκαίοι.  
	Από την άλλη πλευρά, πρέπει να πω ότι η προσπάθεια που κάνουμε για τη δημιουργία ενός ισχυρού και αξιόπιστου Σώματος Επιθεωρητών Εργασίας δεν αντιμετωπίζει από μόνη της το θέμα, διότι εδώ χρειάζεται και ευρύτερη κινητοποίηση, για παράδειγμα και των συνδικαλιστικών οργανώσεων. Στο θέμα αυτό με τις συνδικαλιστικές οργανώσεις θέλουμε θετικές σχέσεις, σχέσεις συνεργασίας 
      Επίσης, θα πρέπει να αλλάξει και η νοοτροπία της κοινωνίας μας και των επιχειρηματιών. Δεν είναι δυνατόν μόνο μέσα από τους ελεγκτικούς μηχανισμούς να αντιμετωπίζει κανείς ένα τέτοιο θέμα, γιατί πρέπει να έχει έναν τεράστιο, έναν απίθανο αριθμητικά ελεγκτικό μηχανισμό για όλες αυτές τις παραβάσεις και τους ελέγχους. Χρειάζεται, λοιπόν, και η συνοδευτική δράση και η αλλαγή κουλτούρας και νοοτροπίας απ’ όλες τις πλευρές, ιδιαίτερα την εργοδοτική, για να έχουμε θετικά αποτελέσματα. Εμείς κάνουμε προς την κατεύθυνση αυτή ό,τι είναι δυνατόν. Το νομοθετικό πλαίσιο εξοπλίζει κάθε ενδιαφερόμενο και οι μηχανισμοί ελέγχου θα είναι δίπλα στους οικονομικά αδύναμους.
	ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, οι Βουλευτές Ευριπίδης Στυλιανίδης του Νομού Ροδόπης, Γεώργιος Καρατζαφέρης της Β΄ Αθηνών, Μάριος Σαλμάς του Νομού Αιτωλοακαρνανίας, Πάνος Παναγιωτόπουλος της Β΄ Αθηνών και Γεώργιος Κωνσταντόπουλος του Νομού Πιερίας ζητούν ολιγοήμερη άδεια απουσίας τους στο εξωτερικό.
	Η Βουλή εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τις ζητηθείσες άδειες.
	Ολοκληρώθηκε η συζήτηση επί των επικαίρων ερωτήσεων.
      Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 11.35΄ λύεται η συνεδρίαση για αύριο ημέρα Παρασκευή 29 Νοεμβρίου 2002 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 19/7-11-2002 επερώτησης του Προέδρου της Νέας Δημοκρατίας κ. Κώστα Καραμανλή και εκατόν είκοσι Βουλευτών του κόμματός του, προς τον Υπουργό Οικονομίας και Οικονομικών, σχετικώς με τους κρατικούς προϋπολογισμούς των τελευταίων ετών.  


Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1

ΣΥΝΕΔΡΙΑΣΗ 28-11-2002

