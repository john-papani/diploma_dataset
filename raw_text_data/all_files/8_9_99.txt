Π Ρ Α Κ Τ Ι Κ Α  Β Ο Υ Λ Η Σ 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ ΛΑ' 

Τετάρτη 8 Σεπτεμβρίου 1999

 

Αθήνα, σήμερα στις 8 Σεπτεμβρίου 1999, ημέρα Τετάρτη και ώρα 11.04' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7 Σεπτεμβρίου 1999 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της Λ' συνεδριάσεώς του, της Τρίτης 7 Σεπτεμβρίου 1999, σε ό,τι αφορά την ψήφιση στο σύνολο του σχεδίου νόμου: "Ενιαίος Φορέας Ελέγχου Τροφίμων, άλλες ρυθμίσεις θεμάτων αρμοδιότητας του Υπουργείου Ανάπτυξης και λοιπές διατάξεις".) 

'Οπως γνωρίζετε, χθες βρισκόμουν σε επίσημη επίσκεψη στη Γερμανία και δεν ήμουν κατά τη χθεσινή συνεδρίαση στη Βουλή. Επέσπευσα την επίσκεψή μου και επέστρεψα αργά τη νύχτα. 

Και θέλω, ως Πρόεδρος της Βουλής, διερμηνεύοντας, πιστεύω, τα αισθήματα όλων και τα συναισθήματα από τα οποία διακατέχεσθε αυτήν τη στιγμή, να εκφράσω την οδύνη μας για τα θύματα του καταστροφικού σεισμού που έπληξε την Αθήνα και τα συλλυπητήριά μας στις οικογένειες των θυμάτων. 

Θεωρώ ότι στην περίπτωση αυτή από κάθε πλευρά και από πλευράς των αρμοδίων υπηρεσιών της Κυβερνήσεως, της Τοπικής Αυτοδιοικήσεως, των κομμάτων και των απλών πολιτών, ολόκληρη η χώρα έδειξε το επίπεδο μιας πραγματικά σύγχρονης, πολιτισμένης δημοκρατίας που είναι σε θέση να αντιμετωπίσει συμφορές. 

Θέλω επίσης να εκφράσω τις ευχαριστίες μας στα συνεργεία ξένων χωρών που έσπευσαν, στην αλληλεγγύη που εκφράστηκε από τη διεθνή κοινότητα. 

Νομίζω ότι θα συμφωνείτε όλοι σας, οι τεχνικές υπηρεσίες της Βουλής να τεθούν στη διάθεση των αρμοδίων κρατικών υπηρεσιών για τη βοήθεια στην καταγραφή των ζημιών. 

Επίσης με άλλα μέλη του Προεδρείου και συναδέλφους όλων των κομμάτων θα επισκεφθούμε τις περιοχές, τους δήμους, τις γειτονιές, τους τόπους της καταστροφής προκειμένου να εκφράσουμε και με αυτόν τον τρόπο την συμπαράσταση του Κοινοβουλίου προς τα θύματα των σεισμών και τους πληθυσμούς των περιοχών που επλήγησαν. 

Θα ήθελα να σας παρακαλέσω επίσης, αγαπητές και αγαπητοί συνάδελφοι, να μη γίνει η απογευματινή συνεδρίαση -όπως σωστά χθες και με την εντύπωση των πρώτων ωρών, που ελπίζαμε ότι δεν θα είναι και μεγάλη η έκταση των ζημιών, είχατε αποφασίσει να γίνει η απογευματινή συνεδρίαση σήμερα- και να κάνουμε μόνο την πρωινή συνεδρίαση για την αρχή του νομοσχεδίου. 

Καλό είναι το μήνυμα από το Κοινοβούλιο να είναι ότι λειτουργεί η πολιτεία, λειτουργεί το Κοινοβούλιο, αλλά να μην είμεθα και υπερβολικοί. Να μη συνεδριάσουμε, λοιπόν, το απόγευμα και την επόμενη εβδομάδα καλύπτουμε το κενό το οποίο θα υπάρχει. Είμεθα σύμφωνοι, κυρίες και κύριοι συνάδελφοι; 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Αύριο θα έχουμε συνεδρίαση; 

ΠΡΟΕΔΡΟΣ (Απόστολος Κακλαμάνης): Ναι, αύριο θα συνεδριάσουμε κανονικά. 

ΑΘΑΝΑΣΙΟΣ ΒΑΡΙΝΟΣ: Θα συνεχίσουμε αυτό το νομοσχέδιο; 

ΠΡΟΕΔΡΟΣ (Απόστολος Κακλαμάνης): Ναι, αλλά προτείνω να μη συνεδριάσουμε το απόγευμα, όπως είχατε αποφασίσει χθες. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, μπορώ να έχω το λόγο; 

ΠΡΟΕΔΡΟΣ (Απόστολος Κακλαμάνης): Η κ. Μπακογιάννη έχει το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, η Νέα Δημοκρατία συμφωνεί να αναβάλουμε το νομοσχέδιο για την άλλη εβδομάδα. Θα ήθελα όμως να παρακαλέσω ή τον κύριο Υπουργό ή κάποιον άλλο από την Κυβέρνηση να μας ενημερώσει. Χθες είχαμε μία πρώτη υπεύθυνη ενημέρωση από την Κυβέρνηση. Σήμερα τουλάχιστον κατά τη διάρκεια της συνεδριάσεως να ενημερωθεί η Βουλή για τα τελευταία υπεύθυνα στοιχεία, διότι όπως αντιλαμβάνεσθε κυκλοφορούν πολλές φήμες από τα διάφορα ραδιόφωνα, με τις φωτεινές εξαιρέσεις πάντα της υπευθυνότητας, οι οποίες υπάρχουν. Αλλά υπάρχει μία ανησυχία στον κόσμο και θα επιθυμούσαμε μία υπεύθυνη ενημέρωση από την Κυβέρνηση. 

ΠΡΟΕΔΡΟΣ (Απόστολος Κακλαμάνης): Θα έλεγα, επειδή καλώς ή κακώς φέρω και το στίγμα του επικριτή των μέσων ενημέρωσης, ότι τα μέσα ενημέρωσης στην περίπτωση αυτή πραγματικά στάθηκαν στο ύψος του ενημερωτικού τους καθήκοντος -ελάχιστες είναι οι εξαιρέσεις, τουλάχιστον από όσα άκουγα όλη τη νύχτα- και πρέπει και από αυτήν την άποψη να τα συγχαρούμε, ότι δεν εδόθη τόνος που δεν θα βοηθούσε ίσως και στην αντιμετώπιση του προβλήματος. Πρέπει να πω ότι οι κατ' εξοχήν αρμόδιοι Υπουργοί συνοδεύουν τον Πρόεδρο της Δημοκρατίας. Είναι εδώ όμως ο Υπουργός Εμπορικής Ναυτιλίας που εκπροσωπεί ασφαλώς την Κυβέρνηση και είναι σε θέση να πει δύο λόγια στο Σώμα. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Τα χθεσινά γεγονότα όλους πραγματικά μας έχουν κάνει να αισθανόμαστε πάρα πολύ άσχημα. Χθες έγινε μία πρώτη ενημέρωση από την κ. Παπανδρέου στο Τμήμα. 'Ολοι παρακολουθούμε τις εξελίξεις. Οι τηλεοράσεις θα συμφωνήσω και εγώ ότι έχουν δώσει μία πραγματική εικόνα, με πολύ σοβαρότητα. 

Σ' ό,τι αφορά τα νούμερα γύρω από θύματα, τραυματίες, αντιλαμβάνεσθε ότι αυτό ώρα με την ώρα αλλάζει και δεν μπορεί κανείς να πει όποιο νούμερο αυτή τη στιγμή πέραν των όσων ήδη γνωρίζετε. Εκείνο που έχει σημασία είναι ότι χθες από την πρώτη στιγμή με ευθύνη του Πρωθυπουργού έχει κινητοποιηθεί πλήρως ο κρατικός μηχανισμός. 'Ολοι οι Υπουργοί, ο καθένας στη δική του αρμοδιότητα, συντονίζουν την παρέμβαση που πρέπει να γίνει. Σήμερα το πρωί διακόσια πενήντα συνεργεία τεχνικών έχουν διασκορπιστεί σε όλο το Λεκανοπέδιο προκειμένου να καταγράψουν τις ζημιές, να διαπιστώσουν αν τα σπίτια είναι κατοικήσιμα ή όχι. 'Ηδη χθες ακούσατε ότι εδόθηκε η πρώτη οικονομική βοήθεια των διακοσίων χιλιάδων (200.000) δραχμών. Σήμερα το πρωί όπως είπε ο κύριος Πρόεδρος γίνεται περιοδία του Προέδρου της Δημοκρατίας μαζί με τους αρμόδιους Υπουργούς. Το μεσημέρι θα γίνει σύσκεψη υπό τον Πρωθυπουργό, προκειμένου να ανακοινωθούν παραπέρα μέτρα σ' ό,τι αφορά τους πληγέντες. Ο κρατικός μηχανισμός είναι σε πλήρη εγρήγορση και ετοιμότητα. 'Ηδη έχουν αρχίσει να στήνονται σκηνές για τη φιλοξενία ατόμων. Υπάρχει κινητοποίηση για οποιαδήποτε άλλη δυνατότητα φιλοξενίας στους σεισμοπαθείς. Αυτά είναι τα μέχρι τώρα, κύριε Πρόεδρε, και ό,τι υπάρξει νεότερο, νομίζω ότι θα ενημερώσει η Κυβέρνηση. 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θέλω να εκφράσω και εγώ από την πλευρά του ΔΗ.Κ.ΚΙ. και προσωπικά τη λύπη μου για τα γεγονότα από το σεισμό, τα συλλυπητήριά μου προς τις οικογένειες των θυμάτων και τη συμπαράσταση και σ' αυτούς οι οποίοι τραυματίστηκαν αλλά και στις οικογένειές τους και σε όλους εκείνους που υπέστησαν ζημιά. 

'Οπως είδα και χθες το βράδυ που περιόδευσα αρκετά μέρη, βρίσκονται σε μια άσχημη ψυχολογική κατάσταση και είναι δεδομένο ότι όλοι μας συμπαραστεκόμαστε σε αυτήν την προσπάθεια που γίνεται και από την πλευρά των Σωμάτων Ασφαλείας των αρμοδίων τμημάτων. 

Κλείνοντας, κύριε Πρόεδρε, θα ήθελα να πω ότι δεν θα πρέπει να γίνει ούτε πρωινή συνεδρίαση. Το μήνυμα που περνάει δεν είναι αρνητικό. Πιστεύω ότι είναι θετικό, γιατί μέσα από αυτό θα μπορέσουν οι Βουλευτές όλων των κομμάτων να βρίσκονται κοντά, αυτές τις ώρες, στους δοκιμαζόμενους 'Ελληνες πολίτες του Λεκανοπεδίου και σε καμία περίπτωση δεν θα εκληφθεί ότι το κράτος παραλύει. Γιατί εδώ οι Βουλευτές είναι εκπρόσωποι του λαού, του έθνους και σε τέτοιες στιγμές, κατά την άποψή μου, πρέπει να βρίσκονται εκεί και όχι εδώ, γιατί δεν είναι κανένα τόσο σοβαρό νομοσχέδιο, ώστε να μη χωράει αναβολή για να αρχίσει η συζήτηση την επομένη μέρα. Και υπάρχουν και αντικειμενικά προβλήματα στο να γίνει συζήτηση. Το κατανοείτε ποια είναι αυτά τα αντικειμενικά προβλήματα. 

Γι' αυτό προτείνουμε να μη γίνει η συνεδρίαση, ώστε όλοι οι Βουλευτές να βρισκόμαστε κοντά στους ανθρώπους, έστω για ηθική στήριξη, αλλά και να επισημαίνουμε και κάποιες ενδεχόμενες ελλείψεις, παραλείψεις για να προλαβαίνουμε ενδεχόμενα χειρότερες καταστάσεις. Αυτή είναι η πρότασή μας. Καταλαβαίνετε ότι δεν είναι με διάθεση κωλυσιεργίας στο έργο, αλλά ουσιαστικής συμπαράστασης και παράλληλα μηνύματος ότι οι Βουλευτές, η Βουλή, βρίσκονται κοντά στο λαό σε κάθε δύσκολη στιγμή και ότι συμμερίζονται οι Βουλευτές, τα κόμματα, η Βουλή και τη λύπη και τη χαρά του ελληνικού λαού όταν υπάρχουν τέτοια έκτακτα περιστατικά. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, εγώ νομίζω ότι η ποιότητα των μηνυμάτων που στέλνει το Κοινοβούλιο στο κοινωνικό σώμα έχει σημασία και κατά πόσον, πέραν της εκφράσεως των αισθημάτων μας, θα ανταποκρινόμεθα και στην ανάγκη της διατήρησης της ψυχραιμίας, της ενίσχυσης της κοινωνικής αλληλεγγύης, της συνεργασίας όλων στα πλαίσια της συνεχιζόμενης ομαλής λειτουργίας της πολιτείας για την αντιμετώπιση ενός, οποιασδήποτε εκτάσεως, προβλήματος. Και το πρόβλημά μας εδώ βέβαια είναι μεγάλο. 

"Μηδέν άγαν" έλεγαν οι αρχαίοι ημών πρόγονοι. Θα ήταν πράγματι υπερβολή αυτό που απεφασίσθη χθες, να συνεδριάσουμε και σήμερα το απόγευμα. Το Κοινοβούλιο αποτελείται από τριακοσίους εκπροσώπους του ελληνικού λαού και θα ήταν ευτυχείς οι κάτοικοι και της εκλογικής μας περιφέρειας που επλήγη αυτήν τη στιγμή να ήσαν μερικές δεκάδες εξ αυτών παρόντες εκεί. 

Δεν νομίζω ότι πράγματι θα αξιολογηθεί όπως εσείς ειλικρινώς το επιθυμείτε, γι' αυτό το προτείνετε, μια κίνησή μας. Θα παγώσει ουσιαστικά η λειτουργία του Κοινοβουλίου σήμερα. Το Τμήμα αυτό και μάλιστα όσοι εκ των συναδέλφων ασχολούνται με τα θέματα του Υπουργείου Εμπορικής Ναυτιλίας να κάνει κανονικά τη δουλειά του. Και όλοι μας, όπως είπα πριν μπείτε στην Αίθουσα και εγώ, επικεφαλής άλλων μελών του Προεδρείου και Βουλευτών απ' όλα τα κόμματα, θα επισκεφθούμε τις περιοχές αυτές. Η τεχνική υπηρεσία της Βουλής συμβολικώς έστω, θα τεθεί στη διάθεση των αρμοδίων αρχών για την καταγραφή των ζημιών και για βοήθεια. 

Πιστεύω ότι αυτό είναι το καλύτερο μήνυμα. Διότι άκουσα σήμερα στο ραδιόφωνο από διάφορες υπηρεσίες, από διάφορες κρατικές λειτουργίες να δίδεται μια εντύπωση που νομίζω ότι δεν είναι σωστή. Πέραν των λειτουργιών στα πλαίσια του Υπουργείου Παιδείας που αφορούν μαθητικό πληθυσμό κλπ. δεν νομίζω ότι άλλες υπηρεσίες του κράτους, θεσμοί, λειτουργίες θα πρέπει να δώσουν το μήνυμα αυτό. Με την ίδια έννοια σε κάποιες βιομηχανίες, σε κάποια γραφεία, σε κάποιες ιδιωτικές επιχειρήσεις θα πρέπει να προβάλλονται ανάλογα αιτήματα. 

'Ολο το κράτος, η Κυβέρνηση, τα κόμματα, η Τοπική Αυτοδιοίκηση, οι κοινωνικοί φορείς, οι πάντες, στέλνουν το μήνυμα ότι είμεθα μία χώρα σύγχρονη που λειτουργεί καλά και δεν έχει αδυναμία να αντιμετωπίσει κάθε πρόβλημα που παρουσιάζεται. Αυτό νομίζω ότι πρέπει να είναι το μήνυμά μας. 

'Οπως ήδη συνεφώνησε και η Αξιωματική Αντιπολίτευση, ας προχωρήσουμε το νομοσχέδιο αυτό το πρωί -όσοι ασχολούνται με αυτό- και οι υπόλοιποι να κάνουμε το καθήκον μας, εκπροσωπώντας κι εκείνους που θα παραμείνουν στην Αίθουσα. Το απόγευμα δεν θα συνεδριάσουμε βεβαίως, διότι, όπως είπα, θα ήταν υπερβολή αυτό. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αύριο θα συνεχίσουμε με το νομοσχέδιο του Υπουργείου Εμπορικής Ναυτιλίας; 

ΠΡΟΕΔΡΟΣ (Απόστολος Κακλαμάνης): Αύριο το πρωί θα συνεδριάσουμε και θα ολοκληρώσουμε το νομοσχέδιο του Υπουργείου Εμπορικής Ναυτιλίας. 'Αλλωστε τα μηνύματα είναι ότι όλες οι μετασεισμικές δονήσεις δεν έχουν χαρακτήρα προάγγελου μιας άλλης συμφοράς και αυτό είναι το πιο σημαντικό. 

ΑΝΔΡΙΑΝΗ ΛΟΥΛΕ: Και το άλλο νομοσχέδιο; 

ΠΡΟΕΔΡΟΣ (Απόστολος Κακλαμάνης): 'Οχι το άλλο νομοσχέδιο. Θα ολοκληρώσουμε αύριο το νομοσχέδιο του Υπουργείου Εμπορικής Ναυτιλίας και το άλλο νομοσχέδιο θα συζητηθεί την επόμενη εβδομάδα. Είπα "μηδέν άγαν" και θα είμαστε όλοι εντάξει νομίζω με τη συνείδησή μας και με ό,τι αναμένει ο ελληνικός λαός από εμάς. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: 

"Πλοία αναψυχής και άλλες διατάξεις". 

Ο κ. Λάλος Κανέλλος είναι εισηγητής της Πλειοψηφίας. Η κ. Θεοδώρα Μπακογιάννη είναι Κοινοβουλευτική Εκπρόσωπος της Νέας Δημοκρατίας. Ο κ. Νικόλαος Γκατζής είναι Κοινοβουλευτικός Εκπρόσωπος του Κομμουνιστικού Κόμματος Ελλάδος. Η κ. Ανδριανή Λουλέ είναι ειδική αγορήτρια του Συνασπισμού της Αριστεράς και της Προόδου. Ο κ. Ιωάννης Δημαράς είναι ειδικός αγορητής του Δημοκρατικού Κοινωνικού Κινήματος. 

Επί της αρχής, λοιπόν, το λόγο έχει ο κ. Λάλος. 

ΚΑΝΕΛΛΟΣ ΛΑΛΟΣ: Κυρίες και κύριοι συνάδελφοι, όπως είπε και ο Πρόεδρος του Σώματος, το μυαλό, η σκέψη θα έλεγα και η καρδιά όλων μας σίγουρα δεν είναι μόνο σ' αυτήν την Αίθουσα, αλλά είναι στα αθώα θύματα του χθεσινού φονικού σεισμού, στους, εγκλωβισμένους στα ερείπια, συμπολίτες μας, σε όλους αυτούς που έμειναν άστεγοι και που έχασαν τις περιουσίες τους μέσα σε δέκα δευτερόλεπτα. 

Η σημερινή ημέρα σίγουρα είναι ημέρα θλίψης για όλο τον ελληνικό λαό και αισθάνομαι κι εγώ την ανάγκη να εκφράσω τη λύπη μου, να εκφράσω τα συλλυπητήριά μου στους συγγενείς των θυμάτων, αλλά και τη συμπάθειά μου σε όλους αυτούς που υπέστησαν αυτήν τη δοκιμασία. 

Εύχομαι και νομίζω ότι είναι ευχή όλων μας, το κακό να παραμείνει στα επίπεδα που γνωρίζουμε μέχρι σήμερα και ας ελπίσουμε ότι ο μαύρος κατάλογος των νεκρών δεν θα δεχθεί καινούρια ονόματα. Αλλά και εμείς εδώ, με τη σημερινή μας συνεδρίαση, πρέπει να στείλουμε το δικό μας μήνυμα ότι η ζωή συνεχίζεται, ότι η πολιτεία λειτουργεί, ότι αυτή η χώρα θα πρέπει να ακολουθήσει το δρόμο της, την πορεία της και όλοι μαζί να προσπαθήσουμε να σβήσουμε όσο το δυνατόν πιο γρήγορα τις πληγές που άνοιξε χθες ο σεισμός. 

Κυρίες και κύριοι συνάδελφοι, το συζητούμενο σχέδιο νόμου θεσμοθετεί ένα νέο θεσμικό πλαίσιο για τα επαγγελματικά πλοία αναψυχής. Βέβαια δεν είναι ένα εγκεφαλικό κατασκεύασμα κάποιων τεχνοκρατών του Υπουργείου Εμπορικής Ναυτιλίας ή της πολιτικής ηγεσίας του Υπουργείου, όπως κάποιος συνάδελφος είπε στη Διαρκή Επιτροπή. Πιστεύω ότι είναι καρπός, ότι είναι αποτέλεσμα μακροχρόνιας εμπειρίας και διαπιστώσεων, είναι αποτέλεσμα της ανάλυσης του υπάρχοντος νομοθετικού πλαισίου και καταγραφής όλων των προβλημάτων, που αντιμετωπίζει ο χώρος. Πιστεύω ότι είναι συγκερασμός προτάσεων και απόψεων που κατά καιρούς, την τελευταία εικοσαετία θα έλεγα, έχουν καταθέσει και οι υπηρεσίες του Υπουργείου Εμπορικής Ναυτιλίας και οι φορείς που εκπροσωπούν τους επαγγελματίες και τους εργαζόμενους στον κλάδο. 

'Ολες αυτές οι προτάσεις, όλα αυτά τα χρόνια κατέληγαν σε ένα και μοναδικό συμπέρασμα, στην αναγκαιότητα της αναθεώρησης, του εκσυγχρονισμού και της ολοκλήρωσης του νομοθετικού πλαισίου που αφορά το θαλάσσιο τουρισμό και τα σκάφη αναψυχής. Η πατρίδα μας είναι μία ιδανική χώρα για θαλάσσιο τουρισμό, με σπάνιες φυσικές ομορφιές, με τη νησιώτικη συγκρότησή της, τις καιρικές συνθήκες που επικρατούν και κυρίως με την ιστορική και πολιτιστική μας παράδοση. 

'Ολα αυτά έχουν καταστήσει την Ελλάδα πόλο έλξης τουριστών από όλα τα μέρη του κόσμου. Και βέβαια ο τουρισμός έχει τεράστια σημασία για την εθνική μας οικονομία. 

'Ομως ικανή και αναγκαία συνθήκη για να μπορέσουμε να αξιοποιήσουμε αυτά τα πλεονεκτήματα που πλουσιοπάροχα μας χάρισε η φύση, για να μπορέσουμε να αυξήσουμε τους τουρίστες που μας επισκέπτονται και μάλιστα αυτούς με τα υψηλά εισοδήματα, για να μπορέσουμε να μεγαλώσουμε προς όφελός μας το κομμάτι της πίτας που δικαιούμεθα από την παγκόσμια τουριστική βιομηχανία, είναι να παρέχουμε και υψηλής ποιότητας υπηρεσίες. 

Δυστυχώς στον τομέα των επαγγελματικων πλοίων αναψυχής έχουμε σοβαρή υστέρηση σε σχέση με άλλες χώρες. Δυστυχώς σαν χώρα πολύ αργά αντιληφθήκαμε τα τεράστια οφέλη που μπορούμε να έχουμε από την ανάπτυξη αυτού του κλάδου. Μέχρι το 1976 αυτήν την τόσο προσοδοφόρα επιχείρηση την ασκούσαν ξένοι επιχειρηματίες, οι οποίοι εκμεταλλευόμενοι την απουσία οιουδήποτε νομοθετικού πλαισίου, απεκόμιζαν τεράστια κέρδη και μάλιστα αφορολόγητα. Η χώρα μας δεν είχε σχεδόν κανένα όφελος. Το συνάλλαγμα δε, που κανονικά θα έπρεπε να μπαίνει στην πατρίδα μας, δεν έμπαινε ποτέ ή όταν ερχόταν, οι ξένοι είχαν τον τρόπο να το διοχετεύουν στο εξωτερικό. 

Υπήρχε τότε ένας μικρός αριθμός πλοίων υπό ελληνική σημαία, αλλά τελούσε σε πλήρη αδυναμία να ανταποκριθεί στις απαιτήσεις και να ανταγωνισθεί τις ξένες επιχειρήσεις και επιχειρηματίες που διέθεταν πολύ καλύτερη οργάνωση μέσα και έξω από την Ελλάδα. 

Η ελληνική πολιτεία το 1976 κάτω από την πίεση των Ελλήνων ιδιοκτητών σκαφών αναψυχής, προχώρησε στην ψήφιση του ν.4038/76. 'Ηταν ένας σωστός νόμος για την εποχή του, ο οποίος έβαλε σε τάξη τα πράγματα, ανταποκρίθηκε στους στόχους που είχε βάλει και βοήθησε σε μεγάλο βαθμό στην ανάπτυξη του θαλάσσιου τουρισμού με 'Ελληνες επιχειρηματίες, αφού έδωσε το αποκλειστικό δικαίωμα διεξαγωγής του εσωτερικού θαλάσσιου τουρισμού σε υπό ελληνικήν σημαία πλοία μόνο. Και κυρίως βοήθησε στην εισροή συναλλάγματος, αφού επέβαλε την υποχρεωτική δραχμοποίησή του. 

Ο ν. 4038/76 βοήθησε αρκετά, αλλά σήμερα με τις νέες συνθήκες που έχουν διαμορφωθεί και με τα νέα δεδομένα που υπάρχουν, είναι επιτακτική η ανάγκη να αλλάξει για να προσαρμοσθεί στη νέα πραγματικότητα. Αυτή ακριβώς την αναγκαιότητα έρχεται να καλύψει το συζητούμενο σήμερα νομοσχέδιο. 'Ερχεται να αναβαθμίσει και να εκσυγχρονίσει το νομικό καθεστώς που υπάρχει, να απλουστεύσει κάποιες γραφειοκρατικές διαδικασίες, να εκκαθαρίσει το μητρώο των επαγγελματικών πλοίων αναψυχής και να προστατεύσει τον εθνικό θαλάσσιο τουρισμό από ξένες ανταγωνιστικές δραστηριότητες, αλλά και να βελτιώσει την ποιότητα των παρεχομένων υπηρεσιών στους τουρίστες. 

Κύριοι συνάδελφοι, η αναγκαιότητα ψήφισης αυτού του σχεδίου νόμου, γίνεται επιτακτικότερη και για δύο ακόμη λόγους. Πρώτον η λήξη του καμποτάζ το 2004, θα δώσει τη δυνατότητα εισόδου και δραστηριοποίησης στο χώρο των επαγγελματικων σκαφών αναψυχής, πλοίων υπό σημαίες κρατών της Ευρωπαϊκής 'Ενωσης. Γίνεται κατανοητό ότι αν τότε οι ελληνικές επιχειρήσεις δεν έχουν εκσυγχρονισθεί, και δεν έχουν οργανωθεί σωστά, πολύ δύσκολα θα μπορέσουν να αντέξουν στο σκληρό ανταγωνισμό με τους Ευρωπαίους. 

Ο δεύτερος λόγος είναι μικρότερης σημασίας, αλλά είναι ένας λόγος. Είναι η διεξαγωγή στην πατρίδα μας των Ολυμπιακών Αγώνων στο 2004. Τότε η ζήτηση αυτού του είδους τουρισμού, θα είναι πάρα πολύ μεγάλη. Γι' αυτό θα πρέπει να είμαστε έτοιμοι για να ανταποκριθούμε στις νέες απαιτήσεις. 

Ειδικότερα με το υπό συζήτηση σχέδιο νόμου, συγκεκριμενοποιούνται οι ορισμοί όλων των εννοιών, οι οποίοι εμπεριέχονται στο νομοσχέδιο, για να μην υπάρχουν περιθώρια παρερμηνειών. Ως σκάφος αναψυχής ορίζεται κάθε σκάφος που έχει συνολικό μήκος άνω των επτά μέτρων. Ως επαγγελματικό σκάφος αναψυχής ορίζεται το σκάφος που έχει μεταφορική ικανότητα μέχρι σαράντα εννέα άτομα. Ο αριθμός σαράντα εννέα καθορίστηκε επειδή τα πλοία με μεταφορική ικανότητα πάνω από πενήντα επιβάτες, διέπονται από άλλο νομικό καθεστώς, γιατί πρέπει να έχουν ειδικές κατασκευαστικές απαιτήσεις. Ο υπάρχων νόμος έθετε ένα μόνο κριτήριο για να θεωρείται ένα σκάφος επαγγελματικό. 'Εθετε τον αριθμό των επιβατών. Για τα επαγγελματικά σκάφη είχε σαν ανώτατο όριο τα είκοσι πέντε άτομα. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Οι σημερινές συνθήκες επιβάλλουν νομίζω την αύξηση αυτή από είκοσι πέντε σε σαράντα εννέα, γιατί στην πράξη φαίνεται ότι υπάρχει ιδιαίτερη ζήτηση πλοίων από γκρούπ πάνω των είκοσι πέντε ατόμων. Είναι και πρόταση του Ναυτικού Επιμελητηρίου που επαναλήφθηκε και στη Διαρκή Επιτροπή από τον εκπρόσωπό τους. 

Με τις προτεινόμενες διατάξεις καθορίζονται οι όροι και οι προϋποθέσεις απόκτησης άδειας επαγγελματικών σκαφών αναψυχής. Οι διαδικασίες που επιβάλλονται βάζουν τις βάσεις εξυγίανσης του κλάδου και επιτέλους θα έχουμε μια ολοκληρωμένη εικόνα του χώρου και ένα ξεκαθάρισμα. Οι άδειες θα διαρκούν επ'αόριστο με την υποχρέωση θεώρησης ανά τριετία. Αναφέρονται ακόμα όλες οι περιπτώσεις ανάκλησης της άδειας που είναι σχεδόν ίδιες με το προηγούμενο καθεστώς, με την προσθήκη μόνο ότι μπορεί να ανακαλείται η άδεια σε περίπτωση κατά την οποία το σκάφος διαγραφεί από το νηολόγιο. 

Η 'Ενωση Πλοιοκτητών είχε προτείνει, το επανέλαβε και στη Διαρκή Επιτροπή ότι άδεια επαγγελματικού σκάφους αναψυχής να παίρνουν μόνο όσοι έχουν τουλάχιστον τρία τέτοια σκάφη. Ορθώς, κύριε Υπουργέ, δεν κάνατε αποδεκτή μία τέτοια πρόταση, γιατί έτσι ο κλάδος θα γινόταν ένα κλειστό κλάμπ των ολίγων και βέβαια δεν θα έδινε δυνατότητα σε κανέναν απλό 'Ελληνα πολίτη να ξεκινήσει μία τέτοια ενασχόληση. 

Επίσης με το νομοσχέδιο καθορίζονται συγκεκριμένα ότι το δικαίωμα εκτέλεσης ταξιδίων αναψυχής με ολική ναύλωση στη χώρα μας έχουν μόνο τα υπό ελληνική σημαία πλοία. Για τα πλοία υπό σημαία κρατών της Ευρωπαϊκής 'Ενωσης ισχύει η κοινοτική νομοθεσία όπως έχει καθοριστεί με τον κανονισμό 3577/92. 

Σαν ελάχιστος χρόνος ναύλωσης καθορίζεται το εικοσιτετράωρο και θεσπίζεται απαγόρευση μεταφοράς προσώπων με εισιτήριο ή πραγμάτων με ναύλα. Επίσης καθορίζονται σαν κατώτατο όριο ημερών ναύλωσης ανά τριετία για κάθε πλοίο οι εκατόν ογδόντα ημέρες για πλοία χωρίς πλήρωμα και οι εκατόν είκοσι μέρες για πλοία που εκναυλώνονται με πλήρωμα. Η διαφοροποίηση είναι κατανοητή γιατί εδώ στη δεύτερη περίπτωση έχουμε μεγαλύτερο κόστος και συνεπώς μικρότερη ζήτηση. Βεβαίως οι εκατόν είκοσι μέρες και οι εκατόν ογδόντα αντίστοιχα σαν υποχρεωτικό όριο εκναύλωσης μπορεί από κάποιους να θεωρείται μεγάλο χρονικό διάστημα. Πιστεύω ότι είναι στα πλαίσια της λογικής και ότι έτσι προστατεύονται οι σωστοί επαγγελματίες που δραστηριοποιούνται στο χώρο και αποκλείονται κατά κάποιο τρόπο οι περιστασιακά ασχολούμενοι με το αντικείμενο, τη στιγμή μάλιστα που δίνεται η δυνατότητα σε κάποιους που δεν συμπληρώνουν αυτά τα όρια να μεταφέρουν κάποιες μέρες ή κάποιο μήνα σαν περίσσευμα από την προηγούμενη τριετία ή σε περίπτωση ανωτέρας βίας η αδυναμία να εργαστούν μπορούν να δικαιολογήσουν το έλλειμμα προσκομίζοντας τα απαραίτητα δικαιολογητικά. 

Καθορίζεται επακριβώς επίσης ο τίτλος του ναυλωσυμφώνου που υποχρεωτικά πρέπει να υπογράφουν οι εκναυλωτές και οι ναυλωτές. Αυτό θα αποδεικνύει τη σύμβαση ολικής ναύλωσης, θα θεωρείται από τη λιμενική αρχή του λιμένα αφετηρίας και αντίγραφο αυτού θα υπάρχει πάντοτε πάνω στο πλοίο. Επίσης το ναυλωσύμφωνο θα κατατίθεται και στην αρμόδια δημόσια οικονομική υπηρεσία μαζί με τη δήλωση του ΦΠΑ σαν ασφαλιστική δικλείδα για να αποφευχθούν τυχόν φοροδιαφυγές. 

Επίσης καθορίζεται σαν υποχρέωση η ύπαρξη κατάστασης επιβαινόντων που θα θεωρείται πριν τον απόπλου από την αρμόδια λιμενική αρχή και είναι υποχρεωτική η τήρηση καθ'όλη τη διάρκεια του ταξιδιού. 

Σκοπός αυτής της διάταξης είναι η αποτροπή της υποναύλωσης κάτι που συνιστά καταστρατήγηση του νόμου εκτός του ότι εξυπηρετεί και υποβοηθά πολλές φορές τυχόν εργασίας έρευνας και διάσωσης. Και βέβαια δεν συνιστούν επ'ουδενί και το ναυλωσύμφωνο και η κατάσταση επιβαινόντων γραφειοκρατικές διαδικασίες, όπως κάποιος συνάδελφος μας κατηγόρησε στη Διαρκή Επιτροπή, απλώς πιστεύουμε ότι έτσι μπαίνει τάξη και φρένο στην αυθαιρεσία και στη φοροδιαφυγή. 

Επίσης, κύριοι συνάδελφοι, ρυθμίζονται η σύνθεση του πληρώματος των επαγγελματικών πλοίων καθώς και ποια πλοία υποχρεούνται να έχουν πλήρωμα και ποια μπορούν να εκναυλώνονται χωρίς πλήρωμα. Σε αυτήν την κατηγορία ανήκουν τα ιστιοφόρα πλοία μέχρι δεκαέξι μέτρα μήκος και τα μηχανοκίνητα μέχρι δώδεκα μέτρα μήκος. 

Αυτό βέβαια δεν σημαίνει ότι ο οιοσδήποτε ιδιώτης μπορεί να νοικιάζει χωρίς κυβερνήτη αυτά τα πλοία. Είναι υποχρέωση των ναυλωτών να προσλαμβάνουν κυβερνήτη, ή κάποιος από αυτούς θα πρέπει να έχει το σχετικό δίπλωμα. 

Επίσης το παρόν σχέδιο νόμου καθιερώνει την τήρηση μητρώου και αρχείου των επαγγελματικών πλοίων αναψυχής, το οποίο θα κρατείται από την αρμόδια υπηρεσία του Υπουργείου Εμπορικής Ναυτιλίας και συγχρόνως επιβάλλει την υποχρεωτική ασφάλιση των πλοίων για περιπτώσεις αστικής ευθύνης, για θανάτους, για τραυματισμούς, για ζημιές ή για ρύπανση της θάλασσας. Η διάταξη αυτή κρίθηκε αναγκαία, γιατί υπήρξαν πολλές περιπτώσεις στο παρελθόν κατά τις οποίες οι εκναυλωτές αποδείχθηκαν αφερέγγυοι και δεν πλήρωσαν τις υποχρεώσεις τους. 

Επίσης ρητά και κατηγορηματικά απαγορεύεται με διάταξη η χρήση των ιδιωτικών πλοίων αναψυχής σαν επαγγελματικά. Προβλέπονται επίσης αυστηρές ποινές σε περιπτώσεις υπέρβασης ή καταστρατήγησης του νόμου, προβλέπονται ποινικές κυρώσεις που φθάνουν περίπου και τα δύο χρόνια φυλάκισης και διοικητικές κυρώσεις (πρόστιμα ή αφαίρεση αδειών) που φθάνουν σε ακραίες περιπτώσεις και μέχρι τα πενήντα εκατομμύρια (50.000.000) δραχμές. 

Για τις μικρές διοικητικές κυρώσεις μέχρι πέντε εκατομμύρια (5.000.000) δραχμές η επιβολή θα γίνεται από τον προϊστάμενο της αρμόδιας λιμενικής υπηρεσίας, για δε τις μεγαλύτερες η επιβολή θα γίνεται με απόφαση του Υπουργού Εμπορικής Ναυτιλίας. 

Κύριοι συνάδελφοι, αυτές είναι οι σοβαρότερες διατάξεις τις οποίες προωθεί το σχέδιο νόμου που συζητάμε σήμερα. Βεβαίως, προβλέπει και άλλες ρυθμίσεις, τις οποίες θα μας δοθεί η δυνατότητα να τις συζητήσουμε στην κατ'άρθρο συζήτηση, όπως είναι το άρθρο 15, το οποίο περιέχει θέματα που απασχολούν το Υπουργείο Εμπορικής Ναυτιλίας και τους εποπτευόμενους από αυτό οργανισμούς και τα οποία δεν έχουν καμία σχέση βέβαια με το νομοσχέδιο, αλλά είναι μία ευκαιρία να δοθούν λύσεις σε αυτές τις εκκρεμότητες. 

Πιστεύω ότι το νομοσχέδιο αυτό βρίσκεται στη σωστή κατεύθυνση και όταν θα τύχει της εφαρμογής του σαν νόμος του κράτους θα πετύχει τους στόχους που βάζει και τους οποίους ανέφερα στην αρχή. Ελπίζω ότι όπως και στη Διαρκή Επιτροπή έτσι και εδώ θα υπάρξει ένας εποικοδομητικός διάλογος, θα υπάρξουν προτάσεις που θα είναι στη σωστή κατεύθυνση. Ο κύριος Υπουργός έχει αποδείξει και στο παρελθόν ότι έχει την πολιτική βούληση και τη διάθεση να δεχθεί όλες εκείνες τις προτάσεις που στοχεύουν στην καλυτέρευση του νομοσχεδίου και ελπίζω στο τέλος να γίνει ομόφωνα αποδεκτό. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βαρίνος, εισηγητής της Νέας Δημοκρατίας, έχει το λόγο. 

ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, πριν από οτιδήποτε ήθελα να εκφράσω και εγώ τη λύπη μου, τα συλλυπητήριά μου στους συγγενείς των θυμάτων του καταστροφικού σεισμού. 

Κύριε Πρόεδρε, κύριοι συνάδελφοι, η Μεσόγειος Θάλασσα είναι ο πρώτος τουριστικός προορισμός στον κόσμο, αφού δέχεται κάθε χρόνο εκατόν πενήντα εκατομμύρια τουρίστες. Υπάρχουν πολλά τουριστικά προϊόντα που προσφέρονται στη Μεσόγειο. 'Ενα από τα πιο σημαντικά είναι ο θαλάσσιος τουρισμός. Ο θαλάσσιος τουρισμός και το γιότινγκ είναι αναπτυγμένα ιδιαίτερα στην Ισπανία και τη Νότιο Γαλλία. Παρ'όλα αυτά το ωραιότερο σημείο στον κόσμο για τα πλοία αναψυχής είναι η Ανατολική Μεσόγειος και ιδιαίτερα το Αιγαίο και το Ιόνιο Πέλαγος. Η μοναδικότητα στην πολυνησία, το φυσικό περιβάλλον με τις ζεστές και καθάριες θάλασσες, το ανεπανάληπτο φως, οι ιδεώδεις καιρικές συνθήκες, αλλά και το εκτεταμένο μήκος των ακτών αποτελούν μαζί με τη ναυτική παράδοση και τον πολιτισμό μας πόλο έλξης για το θαλάσσιο τουρισμό με ανεξάντλητες πραγματικά δυνατότητες ανάπτυξης. 'Ετσι η αξιοποίηση και η ανάπτυξη αυτού του τουριστικού κλάδου μπορεί να δώσει χιλιάδες θέσεις εργασίες, να τονώσει  την οικονομία των νησιών και να στηρίξει την εθνική μας οικονομία με πολύτιμο συνάλλαγμα. Εξάλλου η Ευρωπαϊκή 'Ενωση αναγνωρίζοντας τη σημασία αυτών των πλοίων στην περιφερειακή ανάπτυξη, αλλά και σαν τα πλέον φιλικά προς το περιβάλλον μέσα μεταφοράς, έχει αποδεχθεί την πολιτική ενίσχυση τους. 

Το θεσμικό πλαίσιο για την ανάπτυξη του θαλάσσιου τουρισμού στηρίχθηκε στο ν. 438/76, του οποίου οι περισσότερες διατάξεις καταργούνται με αυτό το νομοσχέδιο. 

Ο ν. 438/76 είναι δημιούργημα της τότε κυβέρνησης της Νέας Δημοκρατίας και ιδιαίτερα του τότε Υπουργού Εμπορικής Ναυτιλίας του κ. Αλεκ. Παπαδόγγονα. Είναι προϊόν συνεργασίας -και θέλω να το προσέξετε αυτό- πολλών Υπουργείων και Οργανισμών. Συνεργάστηκαν με αυτόν μαζί με τους ενδιαφερόμενους το Υπουργείο Εθνικής Οικονομίας, το Υπουργείο Οικονομικών, το Υπουργείο Εμπορικής Ναυτιλίας και ο ΕΟΤ. 

Αυτός ο νόμος έθεσε τις βάσεις να αποκτήσουμε το μεγαλύτερο στόλο τουριστικών σκαφών στον κόσμο. Δυστυχώς και σ' αυτόν τον τομέα οι κυβερνήσεις του ΠΑΣΟΚ, που την τελευταία εικοσαετία, επί δεκαέξι χρόνια, είναι στην εξουσία, με τις ενέργειές τους και ιδιαίτερα με την κατάργηση των αναπτυξιακών κινήτρων, αλλά και με τις ελλείψεις στον τομέα υποδομών, που είναι πολύ σημαντικό και αυτό -χρειαζόμαστε δηλαδή δεκαπέντε χιλιάδες θέσεις για σκάφη αναψυχής στις μαρίνες και έχουμε μόνο εξήμισι χιλιάδες- κατόρθωσαν να συρρικνώσουν τον υπό ελληνικής σημαίας στόλο κατά επτακόσια σκάφη, την τελευταία διετία, σύμφωνα με έγγραφη αναφορά του Ναυτικού Επιμελητηρίου, την οποία έχω στα χέρια μου και να γεμίσει τους ναυτότοπους με εκατοντάδες ανέργους ναυτικούς, διαπίστωση την οποία έκανε και ο πρόεδρος των εργαζομένων στη Διαρκή Επιτροπή. 

Την ίδια χρονική περίοδο αυξήθηκε σημαντικά ο στόλος των σκαφών αναψυχής με τούρκικη σημαία, σημαία Μάλτας και Κροατίας. 

Με αυτά τα δεδομένα, έστω και καθυστερημένα, η Κυβέρνηση έπρεπε να αντιμετωπίσει άμεσα όλα τα προβλήματα των υπό ελληνικής σημαίας πλοίων αναψυχής και να προσελκύσει τα ξένα ιδιωτικά σκάφη να προσεγγίζουν σε ελληνικά λιμάνια με στόχο την ανάπτυξη του θαλάσσιου τουρισμού, την τόνωση της οικονομίας των νησιών μας και την εισαγωγή πολύτιμου συναλλάγματος. 

Δυστυχώς αυτό το νομοσχέδιο που συζητάμε σήμερα, κύριοι συνάδελφοι, δεν επιλύει κανένα από τα ουσιαστικά προβλήματα του κλάδου. Απεναντίας με τις νέες γραφειοκρατικές και αστυνομικές διατάξεις δυσκολεύεται ακόμα περισσότερο η διαχείριση και η ναύλωση του υπό ελληνική σημαία σκάφους αναψυχής. 

Με άλλα λόγια, μετά τη δραματική συρρίκνωση του υπό ελληνικής σημαίας ποντοπόρου στόλου μας, για την οποία η Κυβέρνηση έχει αποκλειστική ευθύνη, τώρα οδηγούμεθα σε νέα συρρίκνωση στα πλοία αναψυχής. Δηλαδή δεν φτάνει που διώξατε τα βαπόρια από την ελληνική σημαία, κύριε Υπουργέ, τώρα θα διώξετε και τις βάρκες. 

Κύριοι συνάδελφοι, σε αυτό το νομοσχέδιο, κατά γενική ομολογία των εκπροσώπων των φορέων, αλλά και των Βουλευτών της επιτροπής, δεν θεσμοθετείται ούτε μία αναπτυξιακή διάταξη. Δεν υπάρχει κάποια διάταξη στο νομοσχέδιο που να έχει αναπτυξιακό χαρακτήρα. Δεν δίνεται ούτε ένα κίνητρο, δεν καθιερώνεται κανένα ουσιαστικό μέτρο στήριξης του υπό ελληνικής σημαίας σκάφους αναψυχής. Εξάλλου στο νομοσχέδιο δεν περιλαμβάνονται διατάξεις για την οργάνωση των μαρινών, τη βελτίωση των παρεχομένων υπηρεσιών, τη δημιουργία διεύθυνσης θαλασσίου τουρισμού στο Υπουργείο Εμπορικής Ναυτιλίας -αν είχατε τέτοια πρόθεση, τουλάχιστον να μας το δείχνατε- την κάλυψη των αναγκών ελλιμενισμού και τη στήριξη των ναυπηγικών μονάδων κατασκευής των πλαστικών σκαφών. Οι κατασκευαστές παραπονιούνται ότι τίποτα δεν αναφέρετε γι'αυτούς μέσα σε αυτό το νομοσχέδιο. 

Τα ανταποδοτικά τέλη, που αποτελούσαν έσοδα των λιμενικών ταμείων και που θα μπορούσαν να αποτελέσουν μοχλό δημιουργίας νέων θέσεων εξυπηρέτησης σκαφών αναψυχής στα λιμάνια, με τις διατάξεις αυτού του νομοσχεδίου, δίδονται τώρα στο δημόσιο. 

Είναι χαρακτηριστικό ότι τα λιμενικά ταμεία μεταβιβάστηκαν στη Νομαρχιακή και Τοπική Αυτοδιοίκηση με τροπολογία που υπέγραψε και ο Υπουργός Εμπορικής Ναυτιλίας και ψηφίστηκε με το τελευταίο νομοσχέδιο του Υπουργείου Εσωτερικών, εδώ στη Βουλή, τον περασμένο μήνα, από το Υπουργείο Εσωτερικών, Δημόσιας Διοίκησης και Αποκέντρωσης. 'Ετσι έχουν απόλυτο δίκιο τώρα οι νομάρχες και οι δήμαρχοι που σας κατηγορούν ότι τους δίνετε τις αρμοδιότητες, αλλά τους παίρνετε τους πόρους. 

Η επιβολή ανταποδοτικών τελών υπέρ του δημοσίου, όταν οι υπηρεσίες παρέχονται από τις μαρίνες και τα λιμενικά ταμεία, σημαίνει ότι θα επιβληθούν νέα τέλη από τους δήμους και τα λιμενικά ταμεία, αφού αυτοί έχουν δικαίωμα ανταπόδοσης των υπηρεσιών τις οποίες προσφέρουν. 

Η επιβάρυνση των σκαφών αναψυχής με την επιβολή νέων τελών δημιουργεί σοβαρά προβλήματα στην ανταγωνιστικότητα του υπό ελληνικής σημαίας επαγγελματικού πλοίου αναψυχής. 

Καθιερώνετε αντικίνητρα για την προσέγγιση των ξένων ιδιωτικών πλοίων αναψυχής σε ελληνικά λιμάνια, με την επιβολή νέων επιβαρύνσεων και τελών, ενώ δεν επιλύετε το πρόβλημα των αφορολογήτων καυσίμων που παρέχονται όμως σε ξένα λιμάνια και ιδιαίτερα στα τούρκικα λιμάνια. Δηλαδή ένα σκάφος αναψυχής με ξένη σημαία δέκα μέτρων αν προσεγγίσει σε ελληνικό λιμάνι πρέπει να καταβάλει ανταποδοτικά τέλη πενήντα χιλιάδες (50.000) δραχμές, τέλη κυκλοφορίας είκοσι χιλιάδες (20.000) δραχμές και αν κάνει δύο προσεγγίσεις το μήνα διακόσιες χιλιάδες (200.000) δραχμές. 

Σ' αυτά θα πρέπει να προστεθούν τα τέλη ελλιμενισμού στη μαρίνα, τα νέα λιμενικά τέλη που σας είπα προηγουμένως, που οπωσδήποτε θα επιβληθούν και δικαιολογημένα από τους δήμους. 

Οι αστυνομικίστικες και γραφειοκρατικές διατάξεις που εισάγονται, δυσκολεύουν την ομαλή διαχείριση του πλοίου, ενώ με την υποχρέωση της έκδοσης νέας αδείας μέσα στο μικρό διάστημα των έξι μηνών -έτσι λέει μέσα σε έξι μήνες πρέπει να βγάλουν όλοι άδεια- θα δημιουργήσει αναστάτωση στον κλάδο. 

Εξάλλου ούτε οι υπηρεσίες του Λιμενικού Σώματος είναι ανάλογα επανδρωμένες για να επανεξετάσουν και να ανταπεξέλθουν σ' αυτό το χρονικό διάστημα. 

Τα σκάφη που πραγματοποιούν θαλάσσιες εκδρομές είναι ένα άλλο θέμα που ήρθε και στην επικαιρότητα με το ναυάγιο στη Ζάκυνθο, και τα προβλήματα αυτών των σκαφών δεν αντιμετωπίζονται με αυτό το νομοσχέδιο. Αλλά εξουσιοδοτείται ο Υπουργός Εμπορικής Ναυτιλίας και ο Υπουργός Οικονομικών να καθορίσουν τους όρους και τις προϋποθέσεις και κάθε άλλη λεπτομέρεια με αποφάσεις τους. 

Οι οργανικές συνθέσεις του πληρώματος καθορίζονται με αποφάσεις του Υπουργού Εμπορικής Ναυτιλίας, ενώ θα έπρεπε όπως ξέρετε πολύ καλά και το είπαμε και στην επιτροπή, ότι οι συνθέσεις καθορίζονται με προεδρικά διατάγματα, αφού μόνο έτσι υπάρχει δυνατότητα να πουν τις απόψεις τους οι εκπρόσωποι των πλοιοκτητών και των ναυτικών που μετέχουν στο ΣΕΝ δηλαδή στο Συμβούλιο Εμπορικού Ναυτικού το οποίο γνωμοδοτεί για κάθε προεδρικό διάταγμα. 

'Ομως και οι αστυνομικίστικες και γραφειοκρατικές και εισπρακτικές διατάξεις του νομοσχεδίου, κύριοι συνάδελφοι, για να εφαρμοσθούν απαιτείται σύμφωνα με το νομοσχέδιο (τις μέτρησα) να υπογραφούν είκοσι πέντε αποφάσεις Υπουργών. Είναι δεκαέξι άρθρα του Νομοσχεδίου και πρέπει να βγουν, είκοσι πέντε αποφάσεις Υπουργών και πέντε με προεδρικά διατάγματα για να πάρει μπροστά αυτό που λέτε εσείς μέτρα για τα σκάφη αναψυχής. 

Με άλλα λόγια δηλαδή όλο το νομοσχέδιο μπορεί να αλλάξει ερήμην της Βουλής και επομένως αυτό το νομοσχέδιο που συζητάμε σήμερα, κύριοι συνάδελφοι, σε καμιά περίπτωση δεν μπορεί να λύσει προβλήματα του κλάδου. 

Ανάλογες επισημάνσεις κατατέθηκαν εγγράφως και εγκαίρως στον Υπουργό Εμπορικής Ναυτιλίας από το Ναυτικό Επιμελητήριο, την 'Ενωση Πλοιοκτητών Ελληνικών Σκαφών Τουρισμού, την 'Ενωση Ιδιωτικών Σκαφών Αναψυχής και το Σύνδεσμο Ελληνων Κατασκευαστών Πλαστικών Σκαφών. Η συνεργασία του Υπουργείου Εμπορικής Ναυτιλίας με τους φορείς περιορίστηκε μεταξύ λίγων παρατρεχάμενων του Υπουργικού γραφείου, ενώ δεν υπήρχε καμία συνεργασία μεταξύ του Υπουργείου Εμπορικής Ναυτιλίας και των Υπουργείων Εθνικής Οικονομίας και Ανάπτυξης, όπως σας είπα προηγουμένως. 'Ετσι τα θέματα τα οποία προβάλλονται παραδείγματος χάρη από το Σύνδεσμο Ελλήνων Κατασκευαστών Πλαστικών Σκαφών, δεν αντιμετωπίζεται -το είπα και στην αρχή- από αυτό το νομοσχέδιο παρ'ότι σύμφωνα με τα Πρακτικά της Βουλής, τα οποία τα έχω μαζί μου και τα διάβασα προσεκτικά, από αυτό το Βήμα ο Υπουργός Εθνικής Οικονομίας ο κ. Παπαντωνίου, είχε υποσχεθεί ότι θα στηρίξει τις μονάδες ναυπήγησης τέτοιων σκαφών, οι οποίες εξαιρέθηκαν με το ν. 2601/1998 περί ενισχύσεων των ιδιωτικών επενδύσεων. Είναι ο μόνος κλάδος, ο οποίος εξαιρέθηκε. Μπορούσατε να αξιοποιήσετε αυτήν την υπόσχεση που είχε δώσει ο κ. Παπαντωνίου και να στηρίξετε αυτήν την υπόθεση. Και σας έχουν στείλει υπομνήματα αυτοί οι άνθρωποι για αυτά τα θέματα. Αυτός ο κλάδος είναι σημαντικός και ζωντανός, αφού απασχολεί δύο χιλιάδες πεντακόσια πενήντα άτομα. 

'Ομως ο Υπουργός Εμπορικής Ναυτιλίας παρ' ότι γνωρίζει τα προβλήματα και την προσφορά τους, τους αγνοεί σ' αυτό το νομοσχέδιο. Επίσης δεν προχώρησε ο διάλογος με τους εκπροσώπους των εργαζομένων. Είναι χαρακτηριστικό ότι οι εκπρόσωποι των ναυτικών και συγκεκριμένα η 'Ενωση Αξιωματικών και Κατωτέρων Πληρωμάτων Ιδιωτικών Επαγγελματικών Σκαφών Αναψυχής και τα Σωματεία της Πανελλήνιας Ναυτικής Ομοσπονδίας, δεν είχαν ενημερωθεί από το Υπουργείο Εμπορικής Ναυτιλίας. Εγώ τους συνάντησα και τους έδωσα το σχέδιο νόμου και διεπίστωσα ότι το έβλεπαν για πρώτη φορά. 

Η ηγεσία του Υπουργείου Εμπορικής Ναυτιλίας δεν γνώριζε την ύπαρξη του Σωματείου αυτών των εργαζομένων παρ' ότι οι εκπρόσωποί του υπογράφουν κάθε χρόνο τις συλλογικές συμβάσεις εργασίας ναυτικών που εργάζονται στα πλοία αναψυχής και τις οποίες κυρώνει το Υπουργείο Εμπορικής Ναυτιλίας. 

Με όλη την ευθύνη σαν Βουλευτής σας λέω ότι αυτή είναι η πραγματικότητα. Δεν γνώριζαν την ύπαρξη αυτού του σωματείου. Εξάλλου με τις διατάξεις που περιλαμβάνονται σ' αυτό το νομοσχέδιο, εναρμονίζεται η νομοθεσία μας με τον Κανονισμό 3577/1992 της Ευρωπαϊκής 'Ενωσης, όσον αφορά την απελευθέρωση της κρουαζιέρας στο Αιγαίο. 'Ομως με άλλη διάταξη στο άρθρο 10, παράγραφος 4, μπορεί ο Υπουργός να χορηγεί με απόφασή του άδειες κατ' εξαίρεση σε ξένα πλοία. Η διάταξη αυτή είναι απαράδεκτη και πρέπει να αποσυρθεί. 

Αυτό το νομοσχέδιο διορθώνει και όλα τα λάθη των ν. 2329/95, 2510/97, 2538/97, 2638/98 που έφεραν και ψήφισαν στη Βουλή οι Κυβερνήσεις του ΠΑ.ΣΟ.Κ. 

'Ομως αντί να διορθώσει, δημιουργεί νέα προβλήματα και λάθη, όπως είναι η περίπτωση του άρθρου 15 παράγραφοι 7 και 8, τις οποίες θα αναλύσω στην κατ'άρθρον συζήτηση. 'Ετσι πάνω- κάτω ήταν όλα τα νομοσχέδια, κύριοι συνάδελφοι, που έχει φέρει το Υπουργείο Εμπορικής Ναυτιλίας την τελευταία εξαετία. Δεν λύνουν κανένα ουσιαστικό πρόβλημα, απεναντίας δημιουργούν νέα προβλήματα. Σε όλα αυτά τα νομοσχέδια ήμουν εισηγητής της Μειοψηφίας. Αλλά και σαν άνθρωπος που υπηρετώ περίπου σαράντα χρόνια την Εμπορική Ναυτιλία δικαιούμαι να λέω αυτήν την αλήθεια. 

Το ΝΑΤ έχει βουλιάξει στα χρέη και τα ελλείμματά του. Ο κρατικός προϋπολογισμός του 2000 θα πρέπει να επιδοτήσει το ΝΑΤ με διπλάσια χρήματα από ό,τι τα επιδότησε η κυβέρνηση της Νέας Δημοκρατίας το 1993. Επιδότησε με εξήντα πέντε εκατομμύρια (65.000.000) δραχμές δηλαδή όλο το έλλειμμα. Τώρα, το 1999, η επιδότηση έχει φθάσει τα εκατόν είκοσι πέντε συν τα εννέα πρόσθετα, εκατόν τριάντα τέσσερα. Τώρα θα χρειαστείτε εκατόν εξήντα. Και όταν φέρατε το πολυνομοσχέδιο για το ΝΑΤ, σας είχα πει ότι δεν λύνει κανένα πρόβλημα. 'Οχι μόνο δεν έλυσε προβλήματα, αλλά τα πολλαπλασίασε. 

Οι χαριστικές διατάξεις. Η έλλειψη μέτρων εξυγίανσης του ΝΑΤ μας έχουν οδηγήσει σε ανισότητες και πενιχρές συντάξεις. Σας έχω καταθέσει δύο σχετικές τροπολογίες για τους ναυτικούς -καθηγητές, αλλά και για τους πλοιάρχους και Α' Μηχανικούς. Ο ναυτεργατικός κόσμος περιμένει την απάντησή σας σε αυτά τα δίκαια αιτήματα. Θα έχουμε την ευκαιρία να τα συζητήσουμε και κατά τη συζήτηση των τροπολογιών. 

Ο "Οίκος Ναύτη" χρειάζεται ο ίδιος γιατρό, αφού δεν μπορεί να εξυπηρετήσει τουλάχιστον στοιχειωδώς αυτούς που τόσα έχουν προσφέρει στην εθνική μας οικονομία και στην πατρίδα μας. 

Με άλλα λόγια, το πολυνομοσχέδιο, όπως σας είπα και προηγουμένως, αποδείχθηκε στην πράξη άχρηστο. Το ίδιο ισχύει και για τα "μέτρα" που πήρατε για τη ναυτιλία. Χάθηκε το 1/3 του υπό ελληνική σημαία ποντοπόρου στόλου και οι εγγεγραμμένοι άνεργοι ναυτικοί στο γραφείο ευρέσεως ναυτικής εργασίας έφθασαν τις τεσσερισήμισι χιλιάδες ενώ στις αρχές του ίδιου χρόνου, το 1993, οι άνεργοι ήταν μόνο διακόσιοι. Δηλαδή, έχουμε μείωση 32% του ποντοπόρου στόλου. Από χίλια πλοία πήγαμε σε εξακόσια βαπόρια. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς είχαμε μηδέν ανεργία. Οι διακόσιοι ήταν φυσιολογικοί. 

ΑΘΑΝΑΣΙΟΣ ΒΑΡΙΝΟΣ: Εγώ θέλω να πω πόσοι ήταν γραμμένοι στο γραφείο ευρέσεως ναυτικής εργασίας, παρ ότι όλοι γνωρίζουμε ότι δεν είναι σωστές οι εγγραφές στο γραφείο ευρέσεως ναυτικής εργασίας. Εν τούτοις είναι το μόνο επίσημο στοιχείο, το οποίο μπορεί κάποιος να καταθέσει. 

Η υποβάθμιση είναι το κύριο χαρακτηριστικό στη ναυτική εκπαίδευση. Οι καθηγητές, ιδιαίτερα οι ναυτικοί, παραπονούνται για διωγμούς και αποκλεισμούς. Οι σπουδαστές δεν μπορούν να ναυτολογηθούν στα πλοία. 'Εχουν απογοητευθεί πριν να προλάβουν να γνωρίσουν το ναυτικό επάγγελμα. 'Ομως η απογοήτευση και η υποβάθμιση δεν έχει όρια για τους Αξιωματικούς του Λιμενικού Σώματος. Εξάλλου η φωτογραφική διάταξη που εισάγει κατά την προσφιλή πλέον μέθοδο ο Υπουργός Εμπορικής Ναυτιλίας κ. Σουμάκης, αποδεικνύει ότι προχωρούν μόνο οι φίλοι και οι "ημέτεροι". 

Χαρακτηριστική είναι η περίπτωση της παραγράφου 3 του άρθρου 15 που αφορά τον αρχιπλοίαρχο του Λιμενικού Σώματος, κ. Δαμιανό Δουμάνη, ο οποίος αποστρατεύτηκε με αίτησή του το 1995, μετά από επιβολή φυλάκισης τριάντα ημερών για ανάρμοστη συμπεριφορά και εξύβριση του Αρχηγού του Λιμενικού Σώματος. Θεώρησε ότι δεν έπρεπε να του επιβληθεί αυτή η ποινή. Στα τέλη του 1996, δηλαδή λίγους μήνες μετά την τοποθέτηση του κ. Σουμάκη στο Υπουργείο Εμπορικής Ναυτιλίας, ο κύριος Υπουργός τον επαναφέρει στο Λιμενικό Σώμα ως μόνιμο εξ εφέδρων. Και τώρα, ή στο μέλλον, σε αυτό το νομοσχέδιο με μία φωτογραφική διάταξη του άρθρου 15 παράγραφος 3, που έχει διατυπωθεί με μαεστρία, ώστε να μην μπορεί να χρησιμοποιηθεί από κανέναν άλλο αξιωματικό του Λιμενικού Σώματος, τον επαναφέρει στην επετηρίδα. 

Δεν υπάρχει προηγούμενο τέτοιας φωτογραφικής και χαριστικής διάταξης στην προϊστορία του Κοινοβουλίου, μόνο τον αριθμό του πηλικίου του δεν έγραψε στη διάταξη ο κύριος Υπουργός. 

Η δικαιολογία, η οποία προβάλλεται ότι έχει ειδικές γνώσεις και ότι αδικήθηκε από τον τότε Αρχηγό του Λιμενικού Σώματος, δεν στηρίζεται στην πραγματικότητα. Ο συγκεκριμένος ανθυποπλοίαρχος είναι χημικός με γνώσεις στην προστασία του θαλάσσιου περιβάλλοντος, όμως έχει τοποθετηθεί προϊστάμενος στην Επιθεώρηση Εμπορικών Πλοίων, όπου είναι χρήσιμες οι γνώσεις ναυπηγών και μηχανολόγων και όχι χημικών. 

Επίσης ο κύριος Υπουργός αρνήθηκε να αποκαταστήσει είκοσι αξιωματικούς του Λιμενικού Σώματος, δεκαέξι το 1998 και τέσσερις το 1999, οι οποίοι δικαιώθηκαν από το Συμβούλιο Επικρατείας. Δηλαδή δικαιώνουμε έναν, ο οποίος θεωρείται θύμα του Αρχηγού του Λιμενικού Σώματος τότε, αλλά δεν δικαιώνουμε είκοσι άλλους, οι οποίοι μάλιστα δικαιώθηκαν και από το Συμβούλιο της Επικρατείας. Αυτή είναι η συμπεριφορά, παρ' ότι και οι γνώσεις των άλλων ήταν πολύτιμες στο Υπουργείο Εμπορικής Ναυτιλίας. 

Θυμάμαι ότι από αυτό εδώ το Βήμα είχα πει στον τότε Υπουργό κ. Κατσιφάρα ότι "όταν ήμουν Γενικός Γραμματέας των πλοιάρχων, μου λέγατε γι' αυτούς τους αξιωματικούς που διώχνετε τώρα ότι είναι τα διαμάντια της εμπορικής ναυτιλίας. Μα, διώχνετε τα διαμάντια της εμπορικής ναυτιλίας;" 'Ετσι του έλεγα και δεν μου απαντούσε. Αυτούς λοιπόν τους τέσσερις γιατί δεν τους πήρατε πίσω; Γιατί δεν τους αποκαταστήσατε στην επετηρίδα, αλλά θέλετε να αποκαταστήσετε το φίλο σας; Σας παρακαλώ να μας τα εξηγήσετε αυτά. 

Υπήρχαν, λοιπόν, οι παραιτήσεις ικανών και άξιων στελεχών στο Λιμενικό. Αυτή η κατάσταση έχει δημιουργήσει προβλήματα στους λιμενικούς αξιωματικούς και είναι συνεχείς οι παραιτήσεις των στελεχών του Λιμενικού Σώματος αυτήν τη στιγμή, διότι αυτή η μεταχείριση δεν πάει άλλο. Αυτή η υποβάθμιση και η μεταχείριση δεν πάνε άλλο. Σας τα είπα και στην επιτροπή. 

Τους τελευταίους μήνες έχουν παραιτηθεί πλοίαρχοι και ανώτεροι αξιωματικοί, κ.κ. Λιβάνιος, Καβαλάρης, Κοντογιάννης, Κατσαρός, Κεχρής, Κελπεζάνης και πριν από δύο μήνες δύο πλοίαρχοι, ο κ. Δράκος και ο κ. Αποστολόπουλος. Σας μιλάω συγκεκριμένα. 

Υπήρχε απροθυμία και των νέων να δηλώσουν συμμετοχή στις εξετάσεις των σημαιοφόρων. Είναι πρωτοφανές αυτό που γίνεται, δεν είχε ξαναγίνει στο Λιμενικό Σώμα. 'Εγινε προκήρυξη, κύριοι συνάδελφοι, για να πάρουν δεκαοχτώ σημαιοφόρους στο Λιμενικό Σώμα πτυχιούχους Α.Ε.Ι. και είχαν δεκαεφτά αιτήσεις μόνο. Ακούτε; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Βαρίνο, είστε σοβαρός; 

ΑΘΑΝΑΣΙΟΣ ΒΑΡΙΝΟΣ: Σας παρακαλώ πολύ, εσείς είστε σοβαρός; Να μας αμφισβητήσετε τα στοιχεία. Σας παρακαλώ να μη με διακόπτετε. 

Αντιλαμβάνεσθε, λοιπόν, ότι τελικά πήγαν και κατέθεσαν δεκαεφτά αιτήσεις. Από αυτούς οι έξι έπρεπε να είναι του Πολυτεχνείου. Κανένας απόφοιτος Πολυτεχνείου δεν κατέθεσε αίτηση. Ομιλώ για τους σημαιοφόρους, που έχουν πτυχία ανώτατων εκπαιδευτικών ιδρυμάτων. 

'Ετσι ο Υπουργός Εμπορικής Ναυτιλίας κ. Σουμάκης αντί να προκαλεί με την προώθηση τέτοιων χαριστικών διατάξεων, θα πρέπει να δώσει λύση στα υπάρχοντα προβλήματα του Λιμενικού Σώματος, όπως η αποκατάσταση του κύρους των αξιωματικών του Λιμενικού Σώματος, που θίγεται συνεχώς από πράξεις υποβάθμισής του. 

Θα πρέπει να υπάρξει αξιοκρατική κρίση, αναπροσαρμογή του μισθολογίου και η παροχή των φαρμάκων στους λιμενικούς, για την οποία λέτε τώρα έχετε φέρει τροπολογία. Με μεγάλη μας χαρά βλέπουμε ότι επιτέλους μετά από πολλά χρόνια θα αποκαταστήσετε αυτήν την αδικία. 

Συμπερασματικά, κύριοι συνάδελφοι, θα ήθελα να πω ότι αυτό το νομοσχέδιο είναι καθαρά εισπρακτικό, αστυνομικίστικο και δεν περιλαμβάνει καμία αναπτυξιακή διάταξη ούτε δίνει κίνητρα ανάπτυξης και στήριξης του κλάδου. 

Κατά τη συζήτηση στην επιτροπή, αναφέρομαι περισσότερο στον εισηγητή της Πλειοψηφίας, υπεβλήθησαν στον Υπουργό δεκάδες προτάσεις. Εγώ έκανα τουλάχιστον σαράντα προτάσεις. Καμία δεν δέχθηκε ο Υπουργός, καμία αλλαγή ούτε από εμένα δέχθηκε ούτε από τους άλλους εισηγητές. 

Γι' αυτούς τους λόγους, λοιπόν, καταψηφίζουμε το νομοσχέδιο. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 

Κύριοι Βουλευτές, και χθες εκφράσαμε την οδύνη μας για τα θύματα αυτού του καταστρεπτικού σεισμού και τη συμπαράστασή μας, τη συμπόνοια μας στους συγγενείς των νεκρών. 

Γίνεται μία προσπάθεια απεγκλωβισμού αυτών των ανθρώπων που είναι κάτω από τα ερείπια. Θα πρέπει να δούμε και τις άλλες παραμέτρους που έχει η συνέπεια αυτού του σεισμού σε σχέση με την αποκατάσταση και των ζημιών και των αποζημιώσεων και όλα όσα έπονται. 

Κύριοι Βουλευτές, και αυτό το νομοσχέδιο είναι ενταγμένο στη γενικότερη αντιλαϊκή νεοφιλελεύθερη πολιτική της Κυβέρνησης και στην πιστή εφαρμογή των πολιτικών της Ευρωπαϊκής 'Ενωσης και στους στόχους της ΟΝΕ. Χαρακτηριστικό είναι οι δύο τροπολογίες, οι οποίες έχουν έρθει από το Υπουργείο των Οικονομικών και οι οποίες θέλουν ουσιαστικά να υλοποιήσουν αυτήν την πολιτική, την οποία ισχυρίζεται κατ' επανάληψη ο κύριος Πρωθυπουργός, της σταθερότητας αυτής ακριβώς της πολιτικής προς την καταστρεπτική για μας, αλλά και για τον ελληνικό λαό πορείας προς την ΟΝΕ. 

Με ένα ακόμη νομοσχέδιο η Κυβέρνηση προχωρά στην κατοχύρωση και ενίσχυση του αποικιακού θεσμικού πλαισίου στη ναυτιλία διατηρώντας τις σκανδαλώδεις φορολογικές ελαφρύνσεις των εφοπλιστών, την παροχή νέων προνομίων και υπερκερδών στο εφοπλιστικό κεφάλαιο και στη θεσμοθέτηση νέων αντιναυτεργατικών μέτρων. 

Θα πρέπει να γνωρίζουν οι εργαζόμενοι στη ναυτιλία πως η επίθεση που δέχονταν έως τώρα στα εργασιακά, ασφαλιστικά και οικονομικά δικαιώματά τους εν ονόματι της ανταγωνιστικότητας της ελληνικής ναυτιλίας, τώρα εν ονόματι της ανταγωνιστικότητας της κοινοτικής ναυτιλίας έναντι τρίτων θα δεχθούν νέα γενικότερη επίθεση πολλαπλάσια έντονη και πολύ πιο αδυσώπητη. 

Η Κυβέρνηση των εφοπλιστών όταν λέει ανάπτυξη ή ανταγωνιστικότητα της ναυτιλίας -τώρα στην ελληνική ναυτιλία προστέθηκε και η κοινοτική- εννοεί περισσότερα κέρδη του εφοπλιστικού κεφαλαίου κύρια και εις βάρος των ναυτεργατών. Αυτό επιβεβαιώνεται, κύριοι Βουλευτές, και για μια ακόμη φορά από τις κατευθυντήριες αποφάσεις που πάρθηκαν από την 'Ενωση Ευρωπαίων Εφοπλιστών στη συνάντησή τους στην Κοπεγχάγη στις 28 Ιουνίου και δημοσιεύονται στο ενημερωτικό δελτίο της 'Ενωσης Εφοπλιστών του Ιουλίου. Παρά την άθλια οικονομική κατάσταση των ναυτεργατών, την αυθαίρετη και με την ανοχή της Κυβέρνησης μείωσης των ελληνικών πληρωμάτων, παρά ακόμα την έκρηξη της ανεργίας που στους ναυτεργάτες πήρε χαρακτηριστικά κοινωνικής συμφοράς, παρά τα υπερκέρδη των μεγαλοεφοπλιστών, ο Υπουργός Εμπορικής Ναυτιλίας αναγνωρίζει δίκαιο το αίτημα του εφοπλιστικού ευρωπαϊκού κοινοτικού κεφαλαίου και δηλώνει ότι υπάρχει πράγματι πρόβλημα ναυτεργατικού κόστους στην Ελλάδα, το οποίο σύντομα θα επιλυθεί. 

Κύριε Υπουργέ, τουλάχιστον οι ναυτεργάτες 'Ελληνες, αλλά και ξένοι έχουν καταλάβει ότι είστε με το θεριό και ενάντιά τους. 

'Ακουσα και σήμερα, αλλά και στην επιτροπή έγινε μια πλατύτερη συζήτηση ανάμεσα στον κύριο Υπουργό και στον εισηγητή της Αξιωματικής Αντιπολίτευσης για το ποιος παίρνει μέτρα και ποιος προστατεύει καλύτερα τα δικαιώματα των ναυτεργατών. 

Θα ήθελα να πω όμως και στη Νέα Δημοκρατία ότι τους χουντικούς νόμους που ίσχυαν και που ισχύουν και η ίδια δεν τους κατήργησε και δημιούργησε -θα πω παρακάτω- το πρόβλημα της υπό ξένης σημαίας πλοίων και όλα τα παράγωγά τους. 

Αλλά και εδώ θα πρέπει να δούμε ότι η πολιτική που ακολουθεί μέχρι σήμερα η Κυβέρνηση και με τα προηγούμενα νομοσχέδια και με αυτό, έχουν ένα κοινό χαρακτηριστικό γνώρισμα και με την προηγούμενη πολιτική της Νέας Δημοκρατίας: Μείωση των εισοδημάτων των ναυτεργατών, αλλαγή των συνθέσεων των πλοίων και από εκεί και πέρα αποδυνάμωση όλων και των ασφαλιστικών και των συνταξιοδοτικών ταμείων των εργαζομένων, και εις βάρος της εθνικής οικονομίας. 

'Αραγε έχουν ιδέα τα δυο κόμματα που συναγωνίζονται για το ποιος είναι με τους εργαζόμενους ότι αυτή η ασυδοσία του εφοπλιστικού κεφαλαίου συνεχίζεται και διαιωνίζεται και από τους δύο; 

Και να ρωτήσω, κύριε Υπουργέ, τι μέτρα έχετε πάρει για τη "μαύρη εργασία", το δουλεμπόριο που ασκούν τα διάφορα ΓΕΝΕΕ; Μερικοί απ' αυτούς έχουν καταδικασθεί και μάλιστα πρόσφατα. 'Ολοι όμως οι καταδικασθέντες, κύριοι συνάδελφοι, συνεχίζουν να δουλεύουν κατά τον πιο αποτελεσματικό και κερδοφόρο τρόπο τα γραφεία τους. 

Και να αναφέρω ορισμένα παραδείγματα. Τι έγινε, κύριε Υπουργέ, με το γραφείο της ΙΣΚΟΠ; 'Αλλαξε η διεύθυνση, έφυγε από τη Μπουμπουλίνας και πήγε στη Γούναρη και συνεχίζει το ίδιο τροπάριο του δουλεμπορίου. 

Αν θέλετε, πάρτε ένα τηλέφωνο -έγιναν από εμάς τηλέφωνα -στο 4225080- και ζητείστε να σας δώσουν αλλοδαπούς ναυτικούς. Ξέρετε την απάντηση; Θα σας την πω, για να δείτε και τη λειτουργία του και το χαρακτήρα του. Θα σας απαντήσουν "αφήστε το τηλέφωνό σας και θα σας πάρουμε να σας ενημερώσουμε". 

Τι έγινε με τον Χατζηεφραιμίδη, που συνεχίζει το δουλεμπόριο και μάλιστα λειτουργεί, κύριοι Βουλευτές, δίπλα από τη ναυτολογία του Υ.Ε.Ν.; Τι να πούμε; Να πούμε για το Χαλδαίο και τόσους άλλους, οι οποίοι και καταδικάστηκαν και συνεχίζουν να κάνουν αυτήν τη δουλειά; Δηλαδή, παίρνουν ξένους ναυτικούς, δηλώνοντας ότι δεν υπάρχουν 'Ελληνες και τους προσλαμβάνουν για τη "μαύρη" εργασία κλπ. 

Το πρόβλημα, κύριοι Βουλευτές, έχει και πολλαπλάσιες συνέπειες για τους ναυτεργάτες και την οικονομία. Υπάρχουν ελληνικές εφοπλιστικές εταιρείες, οι οποίες έχουν την έδρα τους στην αλλοδαπή και τα πλοία τους με ξένη σημαία. Τι κάνουν όμως; Στήνουν ένα γραφείο στην Ελλάδα για όλες τις δουλειές -είναι τα λεγόμενα ναυτικά πρακτορεία που ιδρύονται με τον χουντικό νόμο 89/67. Κανένας δεν έχει πάρει μέτρα γι' αυτήν την υπόθεση- και όλα τα υπό ξένη σημαία ανασφάλιστα πλοία, ενώ έχουν ένα γραφείο μαϊμού στο εξωτερικό, με τη διάθεση του ναυτικού πρακτορείου που έχουν εδώ, κάνουν όλες ακριβώς τις εργασίες που θέλουν να κάνουν. Κι ενώ τους παρέχονται όλες οι διευκολύνσεις και των ελληνικών υπηρεσιών κλπ., δεν πληρώνουν δεκάρα στο ελληνικό δημόσιο, δεν έχουν ναυτικό ελληνικό προσωπικό, μόνο ο καπετάνιος είναι 'Ελληνας στην καλύτερη περίπτωση και ακολουθούν όλες οι άλλες βρωμοδουλειές που γίνονται. Κάνουν λαθρεμπόριο όλων των ειδών, από ναρκωτικά, τσιγάρα, έως εμπόριο ανθρώπινης σάρκας, τροφοδοτούν τα πλοία τους και με το αλλοδαπό προσωπικό που θέλουν κι έχουμε φθάσει, όπως είπα και προηγούμενα, στο σημείο, ώστε σε όλα σχεδόν τα ποντοπόρα πλοία τα υπό ξένη σημαία να υπάρχει μόνο ένας 'Ελληνας ναυτικός, ο Καπετάνιος. Και αυτό για τις δικές τους δουλειές, τον χρειάζονται. 

'Ετσι αποφεύγουν και τους ελέγχους από τη μια μεριά και όλες τις υποχρεώσεις τις οποίες έχουν προς τα ασφαλιστικά ταμεία, τους εργαζόμενους κλπ. 

Θα αναφέρω ορισμένα παραδείγματα που είδαν το φως της δημοσιότητας. Τα τέσσερα πλοία που πιάστηκαν με την κοκαϊνη ήταν ανασφάλιστα πλοία με 'Ελληνες πλοιοκτήτες και ναυτικά πρακτορεία στον Πειραιά. Αυτά βγαίνουν στη δημοσιότητα, κύριε Υπουργέ, μόνο αν γίνει καταγγελία από ξένες διωκτικές αρχές. Δηλαδή μας λένε "πιάστε αυτά τα πλοία κλπ". Δεν είδαμε καμιά παρόμοια δραστηριότητα εδώ και δεν ξέρουμε πώς αυτό δικαιολογείται. 

Το καθεστώς αυτό, κύριοι Βουλευτές, στηρίζει, τροφοδοτεί και διατηρεί αυτό το βρώμικο κύκλωμα της σαπίλας, του λαθρεμπορίου, του σκλαβοπάζαρου, της διακίνησης ναρκωτικών, όπλων και ό,τι άλλο μπορεί να διανοηθεί κανείς βρώμικο. 

Εμείς κάναμε και στην επιτροπή -θα την επαναλάβουμε και τώρα- μια πρόταση στο συγκεκριμένο θέμα. Ως ένα μικρό μέτρο απέναντι σ' αυτήν την ασυδοσία που υπάρχει, που δεν ελέγχονται από κανέναν. 'Ολες οι εταιρείες που έχουν ναυτολογικό πρακτορείο να είναι υποχρεωμένες να έχουν ασφαλισμένο το προσωπικό τους στο Ν.Α.Τ. 'Ετσι θα έχουμε τουλάχιστον ένα μικρό μέτρο και για την υπεράσπιση του ταμείου των ναυτικών και από την άλλη μεριά το ελληνικό πλήρωμα δεν νομίζω ότι θα είναι διατεθειμένο να εμπλακεί σ' αυτά τα βρώμικα παιχνίδια που παίζουν οι 'Ελληνες εφοπλιστές. 

Σε αυτό το αίτημα ο κύριος Υπουργός -γιατί διάβασα τα Πρακτικά, επειδή δεν ήμουν στη συζήτηση που έγινε με την ακρόαση των φορέων- είχε απαντήσει ότι αν γίνει αυτό, τότε δεν θα υπάρχει ουσιαστικά κανένα ελληνικό ποντοπόρο πλοίο, όλοι θα έχουν φύγει κλπ. 

Εμείς νομίζουμε το αντίθετο, κύριε Υπουργέ. 'Οταν σήμερα υπάρχει αυτό το καθεστώς της ασυδοσίας στα πλοία με ξένη σημαία, που δεν έχουν ελληνικό προσωπικό, είναι ανασφάλιστα κλπ., τους δίνεται καλύτερη δυνατότητα το να πάνε με την ξένη σημαία. 

Eάν επιβάλλουμε όμως και στην ξένη σημαία -εφόσον έχει εδώ ελληνικό πρακτορείο και εδώ γίνεται ουσιαστικά όλη η δουλειά- ένα άλλο μέτρο, τότε να είστε βέβαιοι ότι δεν θα έχουμε αυτό το αποτέλεσμα του λέτε, αλλά απεναντίας θα έχουμε εισροή και επαναφορά όλων αυτών των πλοίων. 

Να πω και κάτι τελευταίο. Ουσιαστικά έχουν στρώσει ένα μηχανισμό με τα πρακτορεία αυτά και ξεπλύματος μαύρου χρήματος, κύριοι Βουλευτές. Είναι τρομερά αυτά που συμβαίνουν, και που είδαν το φως της δημοσιότητας, και εδώ πρέπει να μπει ένα μέτρο. Πρέπει να σταματήσει το "μπάτε σκύλοι αλέστε και αλεστικά μη δίνετε" στο ελληνικό κράτος, στη χώρα μας. 

Και επειδή είμαστε βέβαιοι ότι η Κυβέρνηση ούτε θέλει ούτε μπορεί να πάρει αυτό το μέτρο, εμείς πιστεύουμε ότι οι αγώνες των εργαζομένων θα σταματήσουν αυτήν την πολιτική, που γεννά και αναπαράγει αυτά τα φαινόμενα. 

Επίσης κάνοντας σαν βασική παρατήρηση στο νομοσχέδιο, θα ήθελα να πω ότι όλο το νομοσχέδιο είναι υπέρμετρα υπουργικοκεντρικό. Δεν υπάρχει άρθρο, να μην πω και διάταξη, που να μην αναφέρει ότι αυτό θα λυθεί με υπουργική απόφαση κλπ. 

Παρά τις όποιες προσπάθειες που έκανε η Κυβέρνηση, για να αναδείξει τις θετικές πλευρές του νομοσχεδίου στην ενίσχυση της θαλάσσιας τουριστικής ανάπτυξης της χώρας ή, αν θέλετε, τα όποια θετικά μικρής σημασίας υπάρχουν στο νομοσχέδιο, δεν μπορεί να κρύψει τις δυσμενείς επιπτώσεις που θα έχει και για τους εργαζόμενους στα πλοία αναψυχής και γενικότερα στην οικονομία της χώρας. Και όσο προσεκτικά διαβάζει κανείς το νομοσχέδιο και το ξαναδιαβάζει, κύριοι Βουλευτές, ανακαλύπτει περισσότερες πλευρές για να εμπεδώσει αυτήν ακριβώς την άποψη. 

Θα σας αναφέρω ορισμένα παραδείγματα. Με βάση τον κανονισμό 3577/92 της Ευρωπαικής 'Ενωσης, με τα άρθρα 3 και 10 του νομοσχεδίου επεκτείνεται η άρση του καμποτάζ και στον τομέα της κρουαζιέρας και δραστηριοποιούνται και τα πλοία αναψυχής. 

Πρόσθετα δε στην παράγραφο 4 του εδαφίου α' του άρθρου 10 με άδεια του ΥΕΝ μπορούν να αναπτύξουν επιχειρηματική δραστηριότητα και πλοία με ξένη σημαία. Δηλαδή εκτός των ελληνικών πλοίων αναψυχής που θα έχουν και την ελληνική σημαία, θα μπορούν να κάνουν κρουαζιέρα μεταξύ των ελληνικών λιμανιών πλοία αναψυχής με σημαία κράτους της Ευρωπαϊκής 'Ενωσης, των χωρών του ευρωπαϊκού οικονομικού χώρου, της Ευρωπαϊκής 'Ενωσης Ελεύθερων Συναλλαγών, τη λεγόμενη ΕΕΣΕΣ, καθώς και άλλων χωρών με σημαίες ευκαιρίες και με αλλοδαπά πληρώματα, χωρίς συλλογικά μισθολογικά ασφαλιστικά δικαιώματα, χωρίς ουσιαστικά να παρέχουν τίποτε στο ελληνικό δημόσιο. 

Με τα άρθρα 1 και 5 του νομοσχεδίου παραβιάζονται κατάφο-ρα η εθνική και διεθνής νομοθεσία για την ασφάλεια της ανθρώπινης ζωής στη θάλασσα. Χαρακτηρίζεται κυβερνήτης ο οποίος μπορεί να είναι και αλλοδαπός, ως αντικαταστάτης του πλοιάρχου χωρίς κριτήρια και προϋποθέσεις κατά παράβαση της ελληνικής νομοθεσίας και του π.δ. 243/98 του άρθρου 1 και της παραγράφου 5, ενώ ακόμα με έναν επιβάτη ο οποίος δηλώνει ναυτική εταιρεία υποκαθιστάται το πλήρωμα. Για ιστιοφόρα επαγγελματικά πλοία γίνεται αυτό μέχρι δεκαέξι μέτρα και για μηχανοκίνητα μέχρι δεκαέξι μέτρα θέτουν σε κίνδυνο την ασφάλεια των επιβατών του πληρώματος του πλοίου και γενικότερα της ναυσιπλοΐας με ανυπολόγιστες συνέπειες. 

Στο άρθρο 8 παράγραφος 2 θεσμοθετείται πλέον η ιδιωτική ασφάλιση του προσωπικού σε ασφαλιστικές εταιρείες βάζοντας έτσι ακόμα μία νάρκη στο ασφαλιστικό φορέα των ναυτεργατών, στο ΝΑΤ. 

Στο άρθρο 16 του νομοσχεδίου διατηρούνται οι φοροαπαλλαγές των εφοπλιστών που περιλαμβάνονται για τα πλοία αναψυχής σύμφωνα με τα άρθρα 8,9,10 και 11 του ν. 438/76. 

Παράλληλα προκλητικά ελαχιστοποιούνται και υπονομεύουν τα κριτήρια για το χαρακτηρισμό και τη διατήρηση της άδειας του επαγγελματικού πλοίου αναψυχής απ'ό,τι ίσχυε, ενώ σύμφωνα με τον 438/76 ο έλεγχος των ημερών ήταν εξήντα ημέρες για κάθε χρόνο, τώρα ο έλεγχος θα γίνεται κάθε τριετία και θα μπορεί να συμπληρώνει από προηγούμενη τριετία το απαιτούμενο χρονικό διάστημα κλπ. 

Στο άρθρο 15 του νομοσχεδίου περιλαμβάνονται διατάξεις που παραγράφουν οφειλές των εφοπλιστών στο ΝΑΤ. Είναι αυτά τα πρόστιμα τα οποία έχουν μπει και τα οποία έχουν εισπράξει τόσα λεφτά, είτε από τους τόκους είτε παίζοντας στο τζόγο του χρηματιστηρίου και δεν πρέπει να πληρώσουν αυτά στα ταμεία. 

Επίσης, υποβαθμίζεται το εκπαιδευτικό συμβούλιο των Ακαδημιών Εμπορικού Ναυτικού, το γνωστό Α.Ε.Ν. και ανοίγει ο δρόμος μέσα από το Συμβούλιο Ναυτικής Εκπαίδευσης, το Σ.Ε.Ν., το οποίο ελέγχεται από τους εφοπλιστές και το Υ.Ε.Ν. για τις ιδιωτικές σχολές. 

Κύριοι Βουλευτές, επειδή και στο συζητούμενο νομοσχέδιο δεν λύνονται αλλά επιδεινώνονται τα ως τώρα προβλήματα, εργασιακά, μισθολογικά, ασφαλιστικά, των εργαζομένων, ενώ παρέχει νέα προνόμια και υπερκέρδη στο εφοπλιστικό κεφάλαιο, ενώ δεν δίνει ώθηση ουσιαστικά στην εθνική οικονομία από την πλευρά αυτή της ναυτιλίας, θεωρούμε ότι δεν μπορεί να γίνει δεκτό και καλά θα κάνει η Κυβέρνηση να το αποσύρει. 

Ο αγώνας μας, κύριοι Βουλευτές, ο αγώνας του Κ.Κ.Ε., για την εξυγίανση και ανάπτυξη της ναυτιλίας και του τομέα της κρουαζιέρας είναι άρρηκτα συνδεδεμένος με τους αγώνες των ναυτεργατών και γενικότερα των εργαζομένων για τη διατήρηση του δημόσιου χαρακτήρα των λιμανιών. Στο Βόλο το λιμάνι που είχε χαρακτηριστεί ως ένα από τα πέντε, έξι λιμάνια-πύλες, σήμερα δεν εντάσσεται σ' αυτόν τον τομέα. Θεωρείται απλώς εθνικό, πάει να ιδιωτικοποιηθεί και το σοβαρότερο είναι ότι οι επενδύσεις οι οποίες γίνονται θα βοηθήσουν ουσιαστικά τις ΝΑΤΟϊκές σκοπιμότητες και θα χρησιμοποιηθεί περισσότερο σαν ένας ναύσταθμος του ΝΑΤΟϊκού στρατηγείου. Και αν αυτό επιχειρηθεί να εφαρμοστεί παραπέρα, να είναι βέβαιοι εδώ οι κυβερνώντες ότι ο θεσσαλικός λαός θα κάνει ό,τι είναι δυνατόν, για να μην περάσει αυτή η κατεύθυνση. 

Επιμένω στη διατήρηση του καμποτάζ στην κρουαζιέρα και στις θαλάσσιες εσωτερικές συγκοινωνίες, στην ανάπτυξη της ναυτιλίας με ελληνικής σημαίας πλοία, με ελληνικά πληρώματα, με την εφαρμογή των συλλογικών συμβάσεων εργασίας και της ασφάλισης των ναυτεργατών στο Ν.Α.Τ. 

Ο καθορισμός της οργανικής σύνθεσης των πλοίων, που τώρα θα παίρνεται με υπουργική απόφαση, να παίρνει υπόψη τις αυξημένες ανάγκες των πλοίων και να εξασφαλίζει την ασφάλεια των επιβατών, του πληρώματος του πλοίου, της ναυσιπλοϊας και του θαλάσσιου περιβάλλοντος. 

'Ηδη όταν συζητιόταν το θέμα στην επιτροπή, είχαμε καταθέσει έναν πίνακα περί καθορισμού της οργανικής σύνθεσης των επαγγελματικών πλοίων αναψυχής, έχοντας υπόψη τις αυξημένες ανάγκες των πλοίων αναψυχής και την πολλαπλάσια ανάπτυξη τα τελευταία χρόνια. 

(Στο σημείο αυτό ο Βουλευτής κ. Γκατζής καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Η ναυτική εκπαίδευση και η μετεκπαίδευση να είναι ενταγμένη στο φυσικό της φορέα, στο Υπουργείο Παιδείας και να είναι αποκλειστικά δημόσιες όλες οι ναυτικές σχολές. 

Επειδή έχουμε καταθέσει κατ' επανάλειψη προτάσεις, κύριοι Βουλευτές, που δεν αποβλέπουν στο σοσιαλιστικό σύστημα, αλλά που πατάνε στο σήμερα και στο αύριο της ανάπτυξης της χώρας μέσα από την οποία προσβλέπουν και στην ανάπτυξη της ναυτιλίας και επειδή η Κυβέρνηση κάθε φορά απορρίπτει αυτές τις προτάσεις, γι' αυτό τις επαναλάβαμε σε γενικές γραμμές και πιστεύουμε πως παρά το ότι η Κυβέρνηση δεν θέλει να τις εφαρμόσει, γιατί και δεν θέλει και δεν μπορεί από την εξαρτημένη πολιτική την οποία έχει, πιστεύουμε ότι ο λαός μας θα τις εφαρμόσει. 

Είναι θέσεις που διαμορφώθηκαν ως καταστάλαγμα της μακροχρόνιας εμπειρίας των ναυτικών μας για τη ναυτιλία, που η εφαρμογή τους για το σήμερα και το αύριο της ναυτιλίας απαιτεί μιαν άλλη πολιτική, που στόχος της δεν θα είναι η αύξηση των κερδών του εφοπλιστικού κεφαλαίου, αλλά η ολόπλευρη ανάπτυξη της ελληνικής ναυτιλίας, της ποιότητας ζωής των ναυτικών μας και της οικονομίας γενικότερα της χώρας. 

Το κόμμα μας θα συνεχίσει να παλεύει για μια τέτοια ανάπτυξη του νευραλγικού τομέα της ναυτιλίας, για την υπεράσπιση τόσο των κυριαρχικών μας δικαιωμάτων όσο και για την ανάκαμψη της θαλάσσιας τουριστικής δραστηριότητας προς όφελος, όπως είπαμε, των εργαζομένων και της χώρας. 

Με αυτήν την ευκαιρία καλούμε τους εργαζόμενους, ναυτικούς και μη, που έχουν σχέση με τη ναυτιλία, να δημιουργήσουν το δικό τους μέτωπο απέναντι στο μέτωπο εφοπλιστών-Κυβέρνησης, για να μπορέσουν να ανατρέψουν αυτήν την αντιλαϊκή πολιτική. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, δεν θα ήθελα να επαναλάβω αυτά που είπαν και οι συνάδελφοί μου, όσον αφορά τους σεισμούς και τους πληγέντες απ' αυτούς. Εγώ θα κάνω μια πρόταση για να είμαστε και πιο ουσιαστικοί αν θέλετε και σαν Βουλή και για να μη λέμε επί του ασφαλούς από την 'Εδρα λόγια λύπης κλπ. Θα μπορούσαμε να πάρει ο καθένας μας στο σπίτι του έναν με δύο άστεγους μέχρι να τακτοποιηθούν. 'Ισως αυτό θα ήταν πιο εποικοδομητικό και σαν Βουλή και σαν άνθρωποι. 

Κύριε Υπουργέ, η Ελλάδα είναι μια χώρα με μεγάλη ναυτική παράδοση και φυσικά έχει κυρίαρχο ρόλο στα ναυτιλιακά προγράμματα της Μεσογείου και όχι μόνο. Οι δυνατότητες που εκ φύσεως μας παρέχονται για το θαλάσσιο τουρισμό είναι τεράστιες. Είναι σίγουρο βέβαια ότι με την ισχύουσα νομοθεσία του 1976 σε έναν κλάδο ραγδαίο εξελισσόμενο απαιτούνται ριζικές αλλαγές και διαρθρωτικές παρεμβάσεις, λαμβάνοντας υπόψη και τη λήξη του καμποτάζ το 2004. 

Το ερώτημα βέβαια είναι κατά πόσον το προτεινόμενο νομοσχέδιο θα λύσει τα σημερινά προβλήματα και θα δημιουργήσει τις απαραίτητες προϋποθέσεις για την περαιτέρω ανάπτυξη του θαλάσσιου τουρισμού, προβλήματα που η έλλειψη σοβαρού προβληματισμού και σχεδιασμού της τουριστικής ανάπτυξης σε εθνικό και περιφερειακό επίπεδο έχει δημιουργήσει. 

Η ραγδαία ανάπτυξη του τουρισμού με τις αναμενόμενες ωφέλειες για την Ελλάδα βρίσκεται σε φανερή αναντιστοιχία με την ασκούμενη τουριστική πολιτική. Οι τάσεις που επικρατούν είναι δύο σε διεθνές επίπεδο. 

Η πρώτη θέση έχει ως αποκλειστικό κριτήριο την οικονομική μεγιστοποίηση στου κλάδου. Η δεύτερη συνδέει την τουριστική ανάπτυξη με την προστασία των φυσικών και πολιτιστικών πόρων και την εισαγωγή της περιβαλλοντικής διάστασης στην αναπτυξιακή λογική, πράγμα που θα καθορίσει και τη μακροχρόνια πολιτική ανάπτυξης του τουρισμού. 

Η πρώτη προσέγγιση αφορά το ποσοτικό στοιχείο, την τουριστική μεγέθυνση και τη συναλλαγματοφόρο λογική. Η δεύτερη προσέγγιση αναφέρεται σε μια νέα στρατηγική ανάπτυξη του κλάδου, που αναβαθμίζει τη συμμετοχή και της χώρας μας στη διεθνή κατανομή της τουριστικής κίνησης δίνοντας έμφαση στο ποιοτικό στοιχείο. 

Πολύ φοβάμαι πως η Κυβέρνηση επέλεξε την πρώτη προσέγγιση. Είναι και σ' αυτό το θέμα απόλυτα συνεπής με την πολιτική της στην υπόθεση των περιβόητων καζίνο. Η δημιουργία τους πριν από δύο χρόνια ταυτίστηκε με την τουριστική ανάπτυξη. Την ίδια ώρα που η χώρα ταλαιπωρούνταν από συζητήσεις περί νομιμότητας και δικαστικών διερευνήσεων, η Κυβέρνηση αδιαφορούσε για την απορροφητικότητα των ευρωπαϊκών προγραμμάτων. Μέχρι τα τέλη του 1996 οι δεσμεύσεις του υποπρογράμματος "Τουρισμός" αντιστοιχούσαν στο 19% του προϋπολογισμού, ενώ η απορροφητικότητα βρισκόταν στο 4% του συνολικού προϋπολογισμού. Και μια και τα πλοία αναψυχής, για δραστηριότητες που αφορούσαν το θαλάσσιο τουρισμό, μαρίνες, λιμενικές βελτιώσεις αγκυροβόλια τουριστικών πλοίων, τα δεδομένα ήταν μηδενικά. 

Ο Συνασπισμός θεωρεί ότι η στροφή σε νέες μορφές τουρισμού, θαλάσσιος, αγροτουρισμός και οικολογικός τουρισμός, είναι απαραίτητη, όχι όμως με εισπρακτική και συναλλαγματική λογική. 

Χρειάζεται κατά τη γνώμη μας συνολικός σχεδιασμός, μακροχρόνιος και το κυριότερο αναπτυξιακός. Στόχος πρέπει να είναι η σταδιακή προσέλκυση τουριστικής πελατείας των ειδικών μορφών τουρισμού εκμεταλλευόμενοι τα συγκριτικά μας πλεονεκτήματα. Και το κυριότερο, συνδυάζοντας αυτήν την τουριστική προσφορά με την αναβάθμιση των υπηρεσιών με υποδομές μικρής και μεγάλης κλίμακας, ευέλικτες και αποτελεσματικές δομές και αρτιότερη στελέχωση του δημόσιου φορέα. 

Πρέπει κάποτε να έχουμε ως στρατηγική κατεύθυνση τα ζητήματα ποιότητας αναπτυξιακής λογικής, των ιδιαιτεροτήτων της χώρας και βέβαια να λαμβάνουμε σοβαρά υπόψη τα χρόνια προβλήματα των εργαζομένων σε όλη την κλίμακα του τουριστικού τομέα. 

Δεν θα αμφισβητήσω τα θετικά στοιχεία του νομοσχεδίου. Ούτε λόγος ύπαρξης του Συνασπισμού είναι η στείρα αντιπαράθεση, όμως περιμέναμε μια πιο τολμηρή αντιμετώπιση των προβλημάτων που αντιμετωπίζει ο κλάδος αυτός, προβλήματα που πιστεύω πως έχετε τη διάθεση να επιλύσετε και γι' αυτό το ψηφίζουμε επί της αρχής. 

Επιτρέψτε μου όμως μερικές παρατηρήσεις, που θεωρούμε σημαντικές, να κάνω. 

Ενώ με πολύ μεγάλη ευκολία διατηρούνται οι φορολογικές ελαφρύνσεις των εφοπλιστών, δεν έγινε καμιά ουσιαστική προσπάθεια να λυθούν τα χρόνια και τεράστια προβλήματα του ασφαλιστικού φορέα των ναυτεργατών, ούτε δίνετε κάποια λύση στο τεράστιο πρόβλημα ανεργίας που αντιμετωπίζουν χρόνια τώρα. 

Δεν μπορεί να υπάρξει τουριστική ανάπτυξη με έκρηξη της ανεργίας των Ελλήνων ναυτεργατών. Χαρακτηριστικό είναι ότι ενώ χρειαζόμαστε δεκαπέντε χιλιάδες θέσεις στις μαρίνες, σήμερα έχουμε μόνο εξίμισι χιλιάδες. 

'Αλλο σημαντικό ζήτημα και δυστυχώς επίκαιρο, μια και αυτό το καλοκαίρι είχαμε πολλά θαλάσσια ατυχήματα, είναι αυτό της ασφάλειας της ανθρώπινης ζωής. Εκεί που χρειάζεται να θέσουμε αυστηρότερα κριτήρια, πολύ φοβάμαι πως θα δημιουργήσουμε πολύ μεγάλα προβλήματα με τις ρυθμίσεις του νομοσχεδίου περί κυβερνήτη και περί επιβάτη που δηλώνει ναυτική εμπειρία. 

Με το νομοσχέδιο αυτό δεν δίνεται επίσης κανένα κίνητρο για την αύξηση των πλοίων με ελληνική σημαία. Δεν υπάρχει καμία μέριμνα για την οργάνωση των μαρινών και δεν αυξάνονται οι θέσεις λιμενισμού των σκαφών. Τα σκάφη επιβαρύνονται με την επιβολή νέων τελών, που επιδρά αρνητικά στην ανταγωνιστικότητά τους. Επίσης με τα πρόσθετα τέλη στα ξένα ιδιωτικά σκάφη αναψυχής, αποτρέπετε τους ιδιοκτήτες τους να έρχονται στην Ελλάδα. 

Θεσπίζετε περισσότερες γραφειοκρατικές εισπρακτικές και αστυνομίστικες διατάξεις και έτσι δυσχεραίνετε ακόμα περισσότερο τη ναύλωση του υπό ελληνική σημαία σκάφους. 

Η οργανική σύνθεση των πληρωμάτων πρέπει να προσαρμοστεί στις πραγματικές συνθήκες του κλάδου και να λαμβάνει υπόψη τη διαμόρφωση του λειτουργικού του κόστους, ώστε να παραμένει ανταγωνιστικός. 

Τα μηχανοκίνητα σκάφη πρέπει να διαθέτουν δύο τουλάχιστον μηχανές προώθησης για λόγους ασφαλείας και βέβαια να εξαιρεθούν τα motor sail lers. 

Θα πρέπει να ενταθεί η πάταξη των παράνομων ναυλώσεων, με ειδική οργάνωση τη αρμόδιας υπηρεσίας του ΥΕΝ και με διερεύνηση και αξιοποίηση όλων των καταγγελιών μεμονομένων ατόμων και συλλογικών φορέων. 

Πρέπει επίσης πιστεύουμε να μελετηθεί εκ νέου ο τρόπος -και η βάση υπολογισμού- με τον οποίο το ΝΑΤ επιβαρύνει τα σκάφη του ν.438. Οι νόμιμα συναπτόμενες συλλογικές συμβάσεις θα πρέπει να γίνουν σεβαστές από όλους τους φορείς του δημόσιου τομέα. 

'Εχουμε πάρα πολλές παρατηρήσεις να κάνουμε, όμως θα τις αφήσω για την κατ'άρθρο συζήτηση. 

Κύριε Υπουργέ, πιστεύω ότι το παρόν σχέδιο νόμου δεν πρέπει να το δούμε ξεκομμένο από τα εργασιακά και ασφαλιστικά δικαιώματα των εργαζομένων. 

Η ανάπτυξη αυτού του κλάδου δεν είναι ξεκομμένη από το χαρακτήρα που θα έχουν στο μέλλον τα λιμάνια με το καινούριο καθεστώς ιδιωτικοποίησης και την προωθούμενη εισαγωγή τους στο χρηματιστήριο. Δεν μπορούμε να μείνουμε στη νομοθεσία του 1976, αυτό είναι σίγουρο. Αλλά αυτό, κύριε Υπουργέ, θα γίνει και για τα άρθρα του 438/76, τα οποία δεν καταργούνται και αφορούν τις φοροαπαλλαγές των εφοπλιστών. 

Η ραγδαία εξέλιξη του κλάδου κάνει απαραίτητες τις διορθωτικές αλλαγές εν όψει και της λήξης του καμποτάζ του 2004. 'Ομως δεν δημιουργούνται οι απαραίτητες προϋποθέσεις για την ανάπτυξη του τουρισμού, όταν αφήνουμε άλυτα χρόνια προβλήματα. 

Πιστεύω ότι είναι μία ευκαιρία με αυτό το σχέδιο νόμου να τα λύσουμε. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Δημοκρατικού Κοινωνικού Κινήματος κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, κυρίες και κύριοι συνάδελφοι, είναι αλήθεια και κοινός τόπος αναφοράς ότι η χώρα μας και παίζει αλλά και μπορεί να κυριαρχήσει στην παγκόσμια ναυτιλία. Πολύ περισσότερο στην περιοχή της Μεσογείου απ'όπου υποχρεωτικά περνούν καθημερινά από δύση σε ανατολή, από βορρά σε νότο και τανάπαλιν μύρια όσα αγαθά και προϊόντα. Και δεν είναι βέβαια μόνο αυτό. 

Η Μεσόγειος είναι η θάλασσα εκείνη στην οποία συναντώνται πολλοί πολιτισμοί. 'Οπως επίσης είναι αλήθεια ότι μέχρι το 1976 η έλλειψη νομοθετικού πλαισίου εμπόδιζε και παράλληλα υποβάθμιζε και την παρουσία της χώρας μας στα παγκοσμίως ναυτιλιακά δρώμενα αλλά και την αξιοπιστία ενός ναυτιλιακού δυναμικού από τα αξιότερα στον κόσμο, όπως έχει εκτιμηθεί άλλωστε. 

'Ερχεται, λοιπόν, τώρα ο Υπουργός Εμπορικής Ναυτιλίας και προτείνει στο Θερινό Τμήμα να ψηφίσει το νόμο που συζητούμε. Και το ερώτημα που τίθεται είναι: Αυτό το νομοσχέδιο λήνει πράγματι το σοβαρότερο πρόβλημα που αντιμετωπίζει ο ναυτιλιακός κλάδος; Και ποιο είναι αυτό; Μα, σαφώς κατά την εκτίμησή μας είναι η ανεργία. 

Κατά τη γνώμη μας δεν λύνει το μέγα θέμα της ανεργίας και θα σας πω το γιατί αμέσως: 

Η ανεργία στο ναυτιλιακό κλάδο είναι υπερβολικά μεγάλη. Με το ν. 2575/1998 και την παρέμβαση για το χαρακτηρισμό των ναυτεργατών, όπου δίνεται η δυνατότητα διαγραφής από τα μητρώα εργαζόμενων ναυτεργατών σε όσους δεν έχουν προϋπηρεσία οκτώ χρόνων, έχει μειωθεί τεχνητά και έχει επιτευχθεί τεχνητή μείωση της ανεργίας ενώ στην πραγματικότητα η ανεργία είναι μεγάλη. 

Δεν μπορούμε να ισχυρισθούμε ότι αυτός ο κλάδος στη χώρα μας δεν έχει δεχθεί επίθεση από εξωτερικούς παράγοντες. Το πρόβλημα είναι η ανεργία. Πάνω από το 20% των ναυτεργατών είναι άνεργοι. 

Επίσης, ένα άλλο δεύτερο μεγάλο θέμα είναι το έλλειμμα του ΝΑΤ, για το οποίο θα σας μιλήσω λίγο πιο κάτω. 

Την ανεργία, όμως, μεγαλώνει επίσης και ο τρόπος με τον οποίο αντιμετωπίζονται οι ξένοι, η εκμετάλλευση των ξένων σε βάρος των Ελλήνων ναυτικών. Θυμάμαι πολύ καλά τα ρεπορτάζ που είχαμε κάνει στην περιοχή του Πειραιά, όπου μιλούσαν για λαθρεμπόριο ανθρωπίνων υπάρξεων. Το δουλεμπόριο βρισκόταν στον Πειραιά. Και τους εκμεταλλεύονται πολλές φορές άνθρωποι αντί πινακίου φακής. Εκμεταλλεύονται ξένα πληρώματα που μένουν στοιβαγμένα σε κάποια ξενοδοχεία του Πειραιά και έτσι καταφέρνουν να δημιουργήσουν πρόβλημα στους 'Ελληνες ναυτικούς και βεβαίως να μεγαλώσουν το ποσοστό της ανεργίας. 

'Ενας άλλος εξίσου σοβαρός λόγος, που το Δημοκρατικό Κοινωνικό Κίνημα εκτιμά ότι το νομοσχέδιο αυτό δεν λύνει τα σοβαρά προβλήματα που απασχολούν το σύνολο των εργαζομένων στη ναυτιλία, είναι ο τρόπος με τον οποίο επιχειρείτε να λύσετε τα αδιέξοδα του ασφαλιστικού φορέα του ΝΑΤ. 

Η επιλογή σας, κύριε Υπουργέ, να στρέψετε τους ναυτεργάτες στην ιδιωτική ασφάλιση κατά τη γνώμη μας δεν θα επιτύχει τίποτε άλλο παρά να επιβαρύνει ακόμη περισσότερο την κατάσταση αντί να δώσει λύσεις. 

Πρέπει λίγο πριν ολοκληρώσω αυτήν την παρέμβαση επί της αρχής του νομοσχεδίου να σας πω ότι μου προκάλεσε ιδιαίτερη εντύπωση η αποκάλυψη του ειδικού αγορητή της Αξιωματικής Αντιπολίτευσης ότι υπήρξε έλλειψη διαλόγου -κάτι που δεν έχει επισημανθεί για πρώτη φορά- και ότι ενημερώθηκαν οι φορείς και τα σωματεία των εργαζομένων και των εμπλεκομένων στο θέμα του νομοσχεδίου από το Βουλευτή της Αξιωματικής Αντιπολίτευσης. Δεν θα έπρεπε να είχε προηγηθεί αλήθεια ένας διάλογος; 

Λίγο πριν κλείσω πρέπει να σας πω ότι το Δημοκρατικό Κοινωνικό Κίνημα θεωρεί θετικές κάποιες από τις επισημάνσεις που υπάρχουν στο νομοσχέδιο, αλλά εκτιμούμε ότι το νομοσχέδιο αυτό δεν λύνει τα προβλήματα της ναυτιλίας. Θα το καταψηφίσουμε επί της αρχής και κατά την κατ' άρθρο συζήτηση θα τοποθετηθούμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Εμπορικής Ναυτιλίας έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, να μιλήσουν πρώτα οι Βουλευτές και να πάρει το λόγο ο κύριος Υπουργός μετά; 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Να ακούσει πρώτα τους κυρίους Βουλευτές. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός... 

ΝΙΚΟΛΑΟΣ ΓΚΕΛΕΣΤΑΘΗΣ: ... έχει το δικαίωμα να μιλήσει όποτε θέλει. 

ΠΡΟΕΔΡΕΥΩΝ (Παναγιώτης Ν. Κρητικός):... έχει το δικαίωμα να μιλήσει όποτε θέλει και συνήθως μιλάει μετά τις αγορεύσεις των εκπροσώπων των κομμάτων. Οι εισηγητές και οι ειδικοί αγορητές εκφράζουν συνολικότερες απόψεις των κομμάτων και επ' αυτών οφείλει, δικαιούται και υποχρεούται να απαντήσει ο κύριος Υπουργός και εν συνεχεία να ακούσει και τους Κοινοβουλευτικούς Εκπροσώπους που ακολουθούν και τους ομιλητές και βεβαίως να απαντήσει και επ' αυτών των απόψεων. 

ΝΙΚΟΛΑΟΣ ΓΚΕΛΕΣΤΑΘΗΣ: Νομίζω ότι είναι λάθος αυτό. Ο κάθε Βουλευτής εκφράζει την άποψή του. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, κυρίες και κύριοι συνάδελφοι, με μεγάλη μου χαρά σας παρουσιάζω σήμερα το σχέδιο νόμου για τα πλοία αναψυχής, επαγγελματικά και ιδιωτικά, το οποίο για μία χώρα σαν την Ελλάδα, όπου ο τουρισμός έχει μεγάλη συμβολή στην ανάπτυξη της χώρας και της εθνικής οικονομίας, έχει το δικό του ξεχωριστό ενδιαφέρον. 

Με δεδομένο ότι ο τουρισμός συνιστά μια εθνική βιομηχανία οφείλουμε να παρουσιάσουμε, να παράγουμε και να εξάγουμε το τουριστικό μας προϊόν με τους καλύτερους δυνατούς όρους και οι προϋποθέσεις, όπως άλλωστε αρμόζει σε μία πολιτισμένη και καλά οργανωμένη χώρα. 

Η σωστή τουριστική ανάπτυξη συμβάλλει παράλληλα και στην όσο γίνεται καλύτερη εικόνα της χώρας μας στο εξωτερικό. Αυτό από την άλλη πλευρά δίνει τη δυνατότητα να έρθουν περισσότεροι τουρίστες στη χώρα μας. 

Κυρίες και κύριοι συνάδελφοι, οι συνθήκες ανάπτυξης του τουρισμού, οι απαιτήσεις και οι όροι λειτουργίας του έχουν αλλάξει ριζικά. Σήμερα η βελτίωση και η ανάπτυξη των μεταφορικών μέσων και υποδομών, η εμφάνιση νέων κρατών ως τουριστικοί προορισμοί, έχουν δημιουργήσει σε παγκόσμιο επίπεδο εντονότατο ανταγωνισμό. 

Χώρες, οι οποίες δεν έχουν δυνατότητες ενίσχυσης της εθνικής τους οικονομίας με άλλους τρόπους, έχουν στρέψει όλο το ενδιαφέρον και τις δυνάμεις τους στην ανάπτυξη της τουριστικής βιομηχανίας. 

Κάτω απ' αυτές τις συνθήκες αποτελεί χρέος μας να εκμεταλλευθούμε την ιδιαίτερη γεωγραφική θέση της χώρας μας, όσο το δυνατόν καλύτερα, καθώς και τα μοναδικά συγκριτικά πλεονεκτήματα, έναντι άλλων κρατών. Δηλαδή την πάνω από δεκαεπτά χιλιάδες χιλιόμετρα ακτογραμμή, τα εκατοντάδες πανέμορφα νησιά μας, μικρά και μεγάλα, τη μοναδική ελληνική θάλασσα και τον ήλιο μας. Αυτά τα φυσικά πλεονεκτήματα, μαζί με την παραδοσιακή ελληνική φιλοξενία, δεν μπορούν μόνα τους να αποδώσουν, παρά μόνον εάν συνδυαστούν με καλή οργάνωση, ποιοτικές υπηρεσίες και υποδομές και, βέβαια, ένα σύγχρονο και αποτελεσματικό πλαίσιο λειτουργίας. 

Κυρίες και κύριοι συνάδελφοι, είναι, νομίζω, ανάγκη να γίνει απόλυτα σαφές αλλά παράλληλα και αποδεκτό από όλους μας ότι η βελτίωση και ο εκσυγχρονισμός της τουριστικής βιομηχανίας στο σύνολό της δεν πρέπει να είναι στόχος μόνον της Κυβέρνησης και γενικότερα της πολιτείας αλλά και όλων των εμπλεκόμενων φορέων, διαμορφώνοντας από κοινού ξεκάθαρους κανόνες λειτουργίας με δικαιώματα αλλά και υποχρεώσεις. 'Οπου η συνεργασία αυτή γίνεται πραγματικότητα, τότε ωφελούνται όχι μόνον οι επαγγελματίες αλλά γενικότερα ο τουρισμός και δημιουργούνται προϋποθέσεις καλύτερης κοινωνικής και οικονομικής ανάπτυξης της χώρας μας. 

Η Ελλάδα αποτελεί παραδοσιακά έναν τουριστικό πόλο έλξης με συνεχή άνοδο και βελτίωση των τουριστικών υπηρεσιών. 

Για να μπορέσουμε να συνεχίσουμε να διαδραματίζουμε πρωταγωνιστικό ρόλο ανάμεσα σε άλλους τουριστικούς προορισμούς σε παγκόσμιο επίπεδο, πρέπει κράτος και ιδιωτικός τομέας να στοχεύουν από κοινού στην ουσιαστική αναβάθμιση όλων των κλάδων του τουρισμού. Εμείς πιστεύω ότι πρέπει να εκμεταλλευθούμε με κάθε τρόπο το γεγονός ότι το θαλασσινό στοιχείο είναι αυτό που μας χαρακτηρίζει ως χώρα. 

Σήμερα, μια από τις συνεχώς ανερχόμενες θαλάσσιες δραστηριότητες είναι το "γιότινγκ", όπως συνηθίζεται να λέγεται. Είναι μια δραστηριότητα, η οποία προσφέρει στον επισκέπτη τη μοναδική ευκαιρία να απολαύσει τις ομορφιές της χώρας μας με ένα μοναδικό τρόπο. Αυτό το είδος ψυχαγωγίας και θαλάσσιου τουρισμού στο παρελθόν ήταν προνόμιο ίσως των ολίγων. Σήμερα όμως πάρα πολλοί τουρίστες και όχι μόνο, ανεξαρτήτως οικονομικής κατάστασης, απολαμβάνουν αυτού του είδους τις διακοπές. 

Το νομοσχέδιο που συζητούμε σήμερα αφορά το "γιότινγκ" που διενεργείται από ιδιωτικά και επαγγελματικά, ιστιοφόρα και μηχανοκίνητα πλοία αναψυχής και αποτελεί μια σημαντική δραστηριότητα τουριστικής ανάπτυξης, που γνωρίζει τα τελευταία χρόνια μεγάλη άνθηση στην Ελλάδα. 

Αγαπητοί συνάδελφοι, η ανάπτυξη του "γιότινγκ" απαιτεί, μεταξύ άλλων, την ικανοποίηση δύο προϋποθέσεων. Η μια απ' αυτές είναι η βελτίωση της υπάρχουσας λιμενικής υποδομής και η κατασκευή νέων καταφυγίων και μαρινών. Βέβαια, αυτό είναι ένα θέμα προγραμματισμού και σχεδιασμού του Υπουργείου Ανάπτυξης και του Ε.Ο.Τ. Εγώ αναγνωρίζω ότι έχουμε καθυστερήσει σε αυτήν την κατεύθυνση και πρέπει να προχωρήσουμε. Και πιστεύω ότι σήμερα καταβάλλονται σοβαρές προσπάθειες προς την κατεύθυνση αυτή. 

Με το προτεινόμενο νομοσχέδιο καλύπτουμε τη δεύτερη προϋπόθεση για την ανάπτυξη του "γιότινγκ", δηλαδή τη βελτίωση και τον εκσυγχρονισμό του νομικού θεσμικού πλαισίου δραστηριοποίησης των επαγγελματικών πλοίων αναψυχής. 

Με το ν. 438/1976 καλύφθηκε για πρώτη φορά η ανυπαρξία νομικού πλαισίου που να ρυθμίζει αυτόν τον τομέα του θαλασσίου τουρισμού. Ρύθμιζε θέματα οικονομικά, συναλλαγματικά, διαδικαστικά τουριστικά και σε γενικές γραμμές κάλυψε τις απαιτήσεις της δεκαετίας του 1970. Στην πορεία όμως, όπως αντιλαμβάνεται κανένας και μετά από είκοσι τρία χρόνια λειτουργίας και εφαρμογής του νόμου, προέκυψαν νέα δεδομένα και νέες απαιτήσεις. Αυτό οφείλεται στην αιφνιδιαστική έκρηξη του κλάδου την τελευταία δεκαπενταετία, η οποία απαιτεί την αναμόρφωση και τον εκσυγχρονισμό του νομικού αυτού καθεστώτος, προκειμένου να ανταποκριθεί στις σημερινές ανάγκες. 

Το νομοσχέδιο που σας εισηγούμαι αποτελεί ένα ολοκληρωμένο νομικό πλαίσιο που αντιμετωπίζει τα προβλήματα που παρουσιάστηκαν και αποσκοπεί: 

Στην προστασία του εθνικού θαλάσσιου τουρισμού από ξένες ανταγωνιστικές δραστηριότητες. 

Στην πλήρη και ουσιαστική καταγραφή τόσο των επαγγελματικών πλοίων αναψυχής με τη δημιουργία νέου μητρώου όσο και των ιδιωτικών πλοίων αναψυχής με την καθιέρωση της υποχρέωσης εφοδιασμού άδειας παραμονής και κυκλοφορίας. 

Στην ποιοτική βελτίωση των προσφερομένων υπηρεσιών και την προστασία των τουριστών. Στην εκκαθάριση του μητρώου των επαγγελματικών πλοίων αναψυχής με τον αποκλεισμό των μη επαγγελματιών του κλάδου. Στην καθιέρωση όρων ορθολογικής εκμετάλλευσης του επαγγελματικού πλοίου αναψυχής και στην καθιέρωση επιβολής αυστηρών κυρώσεων σε παραβάτες, που στόχο έχουν να προστατεύσουν τόσο τον επαγγελματισμό του κλάδου όσο και τον τουρισμό μας. 

Με άλλα λόγια θέλουμε να υπάρξει τάξη στον παραγωγικό αυτόν τομέα του θαλάσσιου τουρισμού, να γνωρίζει η πολιτεία αλλά και οι επαγγελματίες τα ακριβή δεδομένα και τους κανόνες λειτουργίας που αφορούν στη συγκεκριμένη κατηγορία σκαφών. 

Καθίστανται πλέον σαφείς οι υποχρεώσεις, τόσο της πολιτείας όσο και των ιδιωτών και διευκρινίζονται ασάφειες του παρελθόντος που οδήγησαν σε δυσλειτουργία του συστήματος. 

Με τις προτεινόμενες διατάξεις, λοιπόν, γίνεται ασφαλέστερος και σαφέστερος ο διαχωρισμός μεταξύ επαγγελματιών και μη. Εξυγιαίνεται ο κλάδος, με αποτέλεσμα να παρέχονται ακόμα καλύτερες υπηρεσίες στον τουρίστα. Θα περιορισθεί στο ελάχιστο η καταχρηστική απόκτηση άδειας επαγγελματικού πλοίου αναψυχής από ιδιώτες μόνο και μόνο για να καρπώνονται παρανόμως προνόμια, όπως είναι για παράδειγμα η μη καταβολή του ΦΠΑ κατά την αγορά των πλοίων, η αγορά πετρελαίου τράνζιτ και η απαλλαγή από το ετήσιο τεκμαρτό εισόδημα του ιδιωτικού πλοίου αναψυχής. 

Ενδεικτικά αναφέρω ότι κατά τον τελευταίο χρόνο, αγαπητοί συνάδελφοι, διαπιστώθηκε ότι ένας σημαντικός αριθμός αδειών επαγγελματικών πλοίων αναψυχής, ενώ έπρεπε να έχουν ανακληθεί, για διάφορους λόγους συνέχισαν τυπικά να είναι σε ισχύ. Αιτία αυτής της αταξίας είναι η έλλειψη διατάξεων που να ρυθμίζουν την έκδοση, ανανέωση και παράταση των αδειών λειτουργίας των επαγγελματικών πλοίων αναψυχής καθώς και η έλλειψη ρύθμισης, οργάνωσης λειτουργικού μητρώου. 

Θα καταστεί επίσης γνωστός ο αριθμός των ιδιωτικών πλοίων αναψυχής ανεξαρτήτως σημαίας -κανείς δεν γνωρίζει σήμερα τι υπάρχει- που ελλιμενίζονται μόνιμα στην Ελλάδα... 

ΓΙΑΝΝΗΣ ΚΑΨΗΣ: Δεν γνωρίζει η Διεύθυνση Εμπορικών Πλοίων; Βεβαίως! Με το σημερινό διευθυντή μπορεί και αυτό να συμβεί. 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Καψή, να μη διακόπτετε. Είσθε εγγεγραμμένος, θα πάρετε το λόγο σύντομα. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): ... δεδομένου ότι καθιερώνεται η υποχρέωση των πλοιοκτητών τους να εφοδιάζονται με άδεια παραμονής και κυκλοφορίας. 

Το πρόβλημα υπάρχει κυρίως με τα πλοία τα οποία δεν είναι εγγεγραμμένα στα ελληνικά νηολόγια. Με την προτεινόμενη διάταξη προσπαθούμε να μάθουμε επιτέλους το συνολικό αριθμό των ξένων ιδιωτικών πλοίων. 

Νομίζω ότι θα συμφωνήσετε όλοι ότι, ιδιαίτερα για τη χώρα μας που η θάλασσα αποτελεί το φυσικό της σύνορο, είναι ανεπίτρεπτο να αγνοούμε τι κυκλοφορεί στα ύδατά μας και τι ελλιμενίζεται στα λιμάνια μας. Αναμφισβήτητα η Ελλάδα είναι ένας τουριστικός παράδεισος και όλοι μας θέλουμε και πρέπει να θέλουμε να είναι οι θάλασσές μας και τα λιμάνια μας ανοιχτά σε όλους. Αυτό όμως δεν σημαίνει ότι πρέπει να μετατραπεί η Ελλάδα σε ένα αφύλακτο πάρκινγκ. 

Κανείς δεν γνωρίζει πόσα ακριβώς σκάφη υπάρχουν σήμερα στον ελληνικό χώρο. Λέγεται ότι στο χώρο της Αττικής για παράδειγμα υπάρχουν γύρω στα χίλια πεντακόσια έως δύο χιλιάδες ιδιωτικά πλοία αναψυχής πάνω από επτά μέτρα. 'Ολα αυτά τα πλοία κατά βάση δεν πληρώνουν τίποτα, διότι η ισχύουσα διάταξη που τους επιβάλλει ετήσια ανταποδοτική εισφορά έχει καταστεί στην ουσία της ανενεργός, διότι τα πλοία απαλλάσσονται από αυτή εάν αποπλεύσουν πριν τη συμπλήρωση ενός χρόνου παραμονής τους στην Ελλάδα. Η Τουρκία είναι κοντά. Σε μία ημέρα πάνε και έρχονται και ξαναγράφουν χρόνο. Τα νούμερα είναι δεδομένα και κανείς στην ουσία δεν πληρώνει τίποτα από όλους αυτούς. 

Σήμερα με την προτεινόμενη διάταξη, η ανταποδοτική ειδική εισφορά γίνεται τριμηνιαία και τίθενται ασφαλιστικές δικλείδες αποτροπής καταστρατήγησης της διάταξης. Στα πλαίσια βελτίωσης της υπάρχουσας υποδομής, της δημιουργίας νέας, καθώς και της προστασίας και καλύτερης λειτουργίας του συστήματος, θεσπίζουμε τέλη κυκλοφορίας για τα πλοία που δεν είναι μόνιμα ελλιμενισμένα και το τονίζω αυτό. Το ύψος των τελών αυτών είναι εκτίμησή μου ότι είναι ανάλογο της οικονομικής επιφάνειας αυτών στους οποίους απευθυνόμαστε, δεδομένης της υψηλής ποιότητας τουρισμού που κάνουν. 

Επίσης, στην προσπάθεια να ενισχύσουμε την ανάπτυξη του κλάδου προχωρούμε σε μία νέα ρύθμιση. Δίνουμε δυνατότητα αγοράς με το σύστημα της χρηματοδοτικής μίσθωσης σύγχρονων πλοίων αναψυχής, τα οποία θα υπαχθούν στο νομικό καθεστώς του προτεινόμενου νομοσχεδίου και θα λειτουργήσουν στον επαγγελματικό αυτό χώρο. 

'Οπως αντιλαμβάνεσθε, η προστασία του συνειδητού και σωστού επαγγελματία δεν μπορεί να γίνει χωρίς παράλληλο αυστηρό πλαίσιο λειτουργίας. Σίγουρα ένα νομοσχέδιο πρέπει να περιλαμβάνει ρυθμίσεις κυρίως με προληπτικό χαρακτήρα. Οι κυρώσεις, όμως, είτε αυτές είναι αρεστές είτε όχι, είναι απαραίτητες για να λειτουργήσει ένα σύστημα και να προστατευθούν τόσο οι πραγματικοί επαγγελματίες όσο και οι χρήστες, ας μου επιτραπεί να πω οι καταναλωτές. Στα πλαίσια αυτά επιβάλλονται πράγματι αυστηρά πρόστιμα, μη ανατρεπόμενα για πρώτη φορά από τον Υπουργό Εμπορικής Ναυτιλίας. 

Προβλέπεται η δυνατότητα απαγόρευσης του απόπλου των ιδιωτικών πλοίων αναψυχής, προκειμένου να εξασφαλιστεί η είσπραξη των προστίμων. Τιμωρείται, επίσης, η διαφήμιση ναύλωσης ιδιωτικών σκαφών στον ελληνικό χώρο, στην προσπάθεια αποτροπής του αθέμιτου ανταγωνισμού από ξένα σκάφη. 

Αγαπητοί συνάδελφοι, πιστεύω ότι μία σημαντική παράμετρος στη λειτουργία κάθε επιχείρησης είναι η ασφάλεια. 'Οταν αυτή η επιχείρηση έχει να κάνει με την ιδιαιτερότητα της θάλασσας, η ασφάλεια εξαρτάται κατά μεγάλο βαθμό από τον ανθρώπινο παράγοντα, από τον κυβερνήτη ή το πλήρωμα του σκάφους. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Γι'αυτό ακριβώς με τις προτεινόμενες διατάξεις θέτουμε τις βάσεις προσδιορισμού συγκεκριμένων προσόντων του κυβερνήτη, οι οποίες θα εξασφαλίζουν την τεχνογνωσία και εμπειρία που απαιτούνται για τη σωστή και ασφαλή διακυβέρνηση ενός πλοίου. 

Μία σημαντικότατη για μένα διάταξη, που θεσπίζεται επίσης για πρώτη φορά και συντελεί στην ποιοτική αναβάθμιση της τουριστικής αυτής δραστηριότητας με απώτερο στόχο πάντα την προστασία και ασφάλεια των επιβαινόντων, είναι η θέσπιση υποχρεωτικής ασφαλιστικής κάλυψης των πλοίων αναψυχής, κάτι που δεν υπάρχει σήμερα. 

Πιστεύω ότι όλοι κατανοούμε πώς τα ατυχήματα και ό,τι αυτά συνεπάγονται, δηλαδή απώλειες ανθρωπίνων ζωών, ζημιές σε περιουσίες, μόλυνση των θαλασσών, είναι δεδομένα στη θάλασσα. Θεωρείται αδιανόητο για μία πολιτισμένη χώρα η κυκλοφορία ενός σκάφους, χωρίς αυτό να είναι ασφαλισμένο. Και όμως μέχρι σήμερα στην Ελλάδα, μία χώρα που κατακλύζεται από πλοία αναψυχής, δεν προκύπτει από κανένα νομοθετικό κείμενο η υποχρέωση αυτή, με αποτέλεσμα όπως αντιλαμβάνεσθε να προκύπτουν σοβαρότατα προβλήματα. 

Παράλληλα υπάρχουν διατάξεις που κάποιοι τις ονόμασαν αστυνομικές, όπως είναι αυτή της κατάστασης επιβαινόντων και δελτίου κίνησης. 'Ομως αυτές οι ρυθμίσεις κρίνονται όχι μόνο από τις αρμόδιες υπηρεσίες του Υπουργείου ως απαραίτητες αλλά και από τους ίδιους τους επαγγελματίες. Είναι απαραίτητες, αν θέλουμε πραγματικά να προστατεύσουμε τους επιβαίνοντες, να αυξήσουμε την ασφάλεια των θαλασσίων συνόρων μας, μην ξεχνάτε ότι έχουμε και υποχρέωση απέναντι στη Συνθήκη Σένγκεν να βάλουμε κανόνες στο θαλάσσιο τουρισμό και να επιβάλουμε την ασφάλεια, προϋποθέσεις που πέραν των άλλων αναβαθμίζουν το κύρος της χώρας μας. 

Είναι προτιμότερο να δημιουργούμε κανόνες που έχουν να κάνουν με την ασφάλεια και την προστασία των πολιτών, καθώς και με την ενίσχυση της εικόνας της χώρας μας και ας κατηγορηθούμε για θέσπιση αστυνομικών διατάξεων, παρά να συμβαίνει το αντίθετο. 

Κυρίες και κύριοι συνάδελφοι, ο ανταγωνισμός και οι προκλήσεις που έχουμε να αντιμετωπίσουμε σήμερα είναι μεγάλες και πρέπει να είμαστε καθ'όλα έτοιμοι να ανταπεξέλθουμε στις νέες αυξημένες απαιτήσεις. Από την πλευρά της πολιτείας προσπαθούμε στο χώρο δραστηριοποίησης των επαγγελματικών πλοίων αναψυχής να δημιουργήσουμε το κατάλληλο σταθερό περιβάλλον και τις απαιτούμενες συνθήκες, για να μπορέσουμε να παραμείνουμε μία χώρα "παράδεισος", λειτουργώντας όμως με σύγχρονους όρους και υψηλές απαιτήσεις. 

Κάποιοι θα υποστηρίξουν ότι πολλές από τις ρυθμίσεις που υιοθετούμε είναι αυστηρές. Πιστέψτε με, όμως, είναι απόλυτα αναγκαίες. Αυτό που έχουμε ως κύριο γνώμονα στην πολιτική μας είναι να νοικοκυρέψουμε τον κλάδο και να αλλάξουμε τη νοοτροπία και την αντίληψη όλων αυτών που δραστηριοποιούνται επαγγελματικά στο χώρο αυτό, γιατί ο ανταγωνισμός απαιτεί ποιότητα και ασφάλεια, και στα πλαίσια ενός τέτοιου ανταγωνιστικού περιβάλλοντος μόνο οι πραγματικοί επαγγελματίες, που ενστερνίζονται τις νέες αυτές επιταγές, τις οποίες προβάλλουμε με το παρόν νομοσχέδιο, θα επιβιώσουν. 

Πριν πάω στα επί μέρους θέματα, θέλω να πω ότι άκουσα από τον εισηγητή της Αξιωματικής Αντιπολίτευσης ένα ανάθεμα για το νομοσχέδιο. Επικαλέσθηκε φορείς οι οποίοι είναι αντίθετοι. Θα μου επιτρέψετε, κύριε Πρόεδρε και αγαπητοί συνάδελφοι, να αναφέρω τη συζήτηση στη Διαρκή Επιτροπή, στην οποία ήταν παρών ο κ. Βαρίνος. 

Ο κ. Γεώργιος Βερνίκος, Πρόεδρος της Επιτροπής Σκαφών Αναψυχής του Ναυτικού Επιμελητηρίου, ο οποίος δηλώνει στη Διαρκή Επιτροπή ότι τα όσα λέει έχουν και τη σύμφωνη γνώμη του κ. Βενετόπουλου, Προέδρου της 'Ενωσης Τουριστικών Σκαφών, αναφέρει: "Το Υπουργείο Εμπορικής Ναυτιλίας" -διαβάζω από τα πρακτικά της Διαρκούς Επιτροπής- "με ενθουσιασμό προσπαθεί να βοηθήσει τον κλάδο σκαφών αναψυχής. Το βασικό μας πρόβλημα είναι η ανταγωνιστικότητα από την πλευρά κυρίως της Τουρκίας, το οποίο σήμερα αντιμετωπίζει το νομοσχέδιο αυτό. Να υπάρξουν αυστηρές κυρώσεις σε σκάφη... 

ΘΕΟΔΩΡΑ ΜΠΑΚΟΓΙΑΝΝΗ: Επιλεκτικά διαβάζετε, κύριε Υπουργέ; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Θέλετε να σας το διαβάσω όλο; Είναι θέμα χρόνου. Να σας το δώσω να το διαβάσετε, όμως, με όλα όσα λέει ο κ. Βερνίκος δείχνει ότι συμφωνεί απολύτως. 

ΘΕΟΔΩΡΑ ΜΠΑΚΟΓΙΑΝΝΗ: Γραπτό είναι με την υπογραφή του; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Εγώ διαβάζω τα Πρακτικά της Βουλής, κυρία Μπακογιάννη. Πιο έγκυρο χαρτί από τα Πρακτικά της Βουλής δεν υπάρχει. 

ΓΙΑΝΝΗΣ ΚΑΨΗΣ: Παρακαλώ, διαβάστε τα, για να μου δίνετε επιχειρήματα. 

ΠΡΟΕΔΡΕΥΩΝ (Λουκάς Αποστολίδης): Θα παρακαλέσω να σταματήσει ο διάλογος. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Συνεχίζω. "Πιστεύουμε πως οι υπηρεσίες του Υπουργείου Εμπορικής Ναυτιλίας κατέβαλαν κάθε δυνατή προσπάθεια, ώστε πράγματι να βάλουν μια τάξη στον κλάδο και να προασπίσουν τα ελληνικά επαγγελματικά σκάφη". 

Θα καταθέσω, κύριε Πρόεδρε, επιστολή, επειδή ελέχθη από τον εισηγητή της Αξιωματικής Αντιπολίτευσης ότι οι κατασκευαστές είναι αντίθετοι. Διαβάζω λοιπόν την επιστολή του Συνδέσμου Ελλήνων Κατασκευαστών Πλαστικών Σκαφών Παρελκομένων Εξαρτημάτων Εμπόρων και Υπηρεσιών προς τον Υπουργό Εμπορικής Ναυτιλίας: "Αξιότιμε κύριε Υπουργέ, ο Σύνδεσμός μας, όπως γνωρίζετε, εκφράζει τις τριακόσιες πενήντα περίπου επιχειρήσεις που δραστηριοποιούνται στο νευραλγικό τομέα παραγωγής, διάθεσης και παροχής υπηρεσιών των σκαφών αναψυχής και του θαλασσίου τουρισμού, κατά συνέπεια δε και τις χιλιάδες εργαζομένων σ' αυτές. Επί σειρά ετών και μετά από μακρές διαβουλεύσεις με στελέχη του Υπουργείου σας αλλά και εσάς προσωπικά έχουμε καταλήξει σε ένα σχέδιο νόμου, του 438, το οποίο ρυθμίζει τα θέματα των πλοίων αναψυχής σε όλες τους τις λεπτομέρειες. Γνωρίζοντας ότι το εν λόγω νομοσχέδιο, το οποίο μας βρίσκει σύμφωνους, είναι στη φάση της συζήτησής του στη Βουλή των Ελλήνων, κάνουμε παρέμβαση και παρακαλούμε όπως ολοκληρωθεί η διαδικασία ψήφισής του. Σας ευχαριστούμε για μία ακόμη φορά για την εποικοδομητική μας συνεργασία. Με εκτίμηση, ο Πρόεδρος Ηλίας Περιμένης, ο Γενικός Γραμματέας Ευάγγελος Βαλλιανάτος." 

'Αλλη επιστολή του Σωματείου Ιδιοκτητών Τουριστικών Επαγγελμάτων Σκαφών 'Ανευ Πληρώματος προς τον Υπουργό Εμπορικής Ναυτιλίας: "Αξιότιμε κύριε Υπουργέ, το Σωματείο μας, που εκπροσωπεί τετρακόσια πενήντα περίπου σκάφη, είχε τη δυνατότητα να συζητήσει με τις αρμόδιες υπηρεσίες σας το περιεχόμενο του σχεδίου νόμου περί πλοίων αναψυχής και άλλες διατάξεις σε όλα τα στάδιά του. Το Σωματείο μας θεωρεί θετικό το συγκεκριμένο νομοσχέδιο και σας ζητά, κύριε Υπουργέ, να προχωρήσετε στην ψήφισή του, που πιστεύεται ότι θα λύσει χρονίζοντα προβλήματα." 

Αυτά τα καταθέτω για τα Πρακτικά της Βουλής. 

(Στο σημείο αυτό ο Υπουργός Εμπορικής Ναυτιλίας κ. Σταύρος Σουμάκης καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Βεβαίως, να μην πω τα όσα είπε και ο πρόεδρος των Ιδιωτικών Σκαφών Αναψυχής 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Του Ναυτικού Επιμελητηρίου, κύριε Υπουργέ. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Παπαδόγγονα, εκ μέρους του Ναυτικού Επιμελητηρίου ήταν ο κ. Βερνίκος... 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Δεν είναι του Ναυτικού Επιμελητηρίου... 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, να μη διακόπτετε τον κύριο Υπουργό. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Επαναλαμβάνω. Εκλήθησαν με προτροπή της δικής σας παράταξης φορείς και ο κ. Βαρίνος κάλεσε -γιατί είναι και Πρόεδρος της Επιτροπής Σκαφών Αναψυχής του Ναυτικού Επιμελητηρίου- να καταθέσει ο κ. Βερνίκος εκ μέρους του Ναυτικού Επιμελητηρίου. Αυτή ήταν πρωτοβουλία της δικής σας πλευράς. Αν εσάς δεν σας άρεσαν αυτά που είπε ο κ. Βερνίκος ή οι άλλοι εκπρόσωποι... 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Είναι γραπτά. Υπάρχει κείμενο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αυτά κατέθεσε ο επικεφαλής. Ο κ. Βερνίκος είναι επαγγελματίας του κλάδου. Ο κ. Γράτσος ως Πρόεδρος του Ναυτικού Επιμελητηρίου διατυπώνει απόψεις των δικών του. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Του φορέως. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Το Ναυτικό Επιμελητήριο ήρθε και κατέθεσε στη Βουλή. Δηλαδή μας είπε ψέματα ο κ. Βερνίκος; 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Το γραπτό... 

ΠΡΟΕΔΡΕΥΩΝ (Λουκάς Αποστολίδης): Κύριε Παπαδόγγονα, όταν θα έλθετε στο Βήμα, θα εκφράσετε τις απόψεις σας. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ξέρω ότι δεν σας αρέσουν, γιατί τους καλέσατε για να επιβεβαιώσετε ότι δεν κάναμε διάλογο, ότι αυτό που κάνουμε δεν βοηθάει την προστασία των επαγγελματιών, δεν προστατεύει από την ανταγωνιστικότητα των σκαφών που έρχονται από την Τουρκία κ.ο.κ. Εσείς είχατε την πρωτοβουλία. 

Δυστυχώς στη Διαρκή Επιτροπή δεν έκαναν αυτό που εσείς περιμένατε. Τι να κάνουμε λοιπόν; Αυτή είναι η αλήθεια. 

ΝΙΚΟΛΑΟΣ ΓΚΕΛΕΣΤΑΘΗΣ: Σας είπε ο κ. Παπαδόγγονας ότι το Ναυτικό Επιμελητήριο διαφωνεί με τις διατάξεις του νομοσχεδίου. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Γκελεστάθη, μιλάμε ελληνικά και σας λέω ότι ο εκπρόσωπος του Ναυτικού Επιμελητηρίου, ο οποίος εκλήθη με δική σας πρωτοβουλία, ο κ. Βερνίκος, κατέθεσε στη Βουλή αυτά τα πράγματα. Από εκεί και πέρα ας συνεννοηθούν ο κ. Βερνίκος με τον Γράτσο, για να συμφωνήσουν για το τι θα στείλουν. Η Βουλή δεν μπορεί να δεχθεί αυτήν τη διαδικασία. Αντιλαμβάνομαι ότι αυτό δεν σας αρέσει, αλλά τι να κάνουμε. 'Αλλα περιμένατε και άλλα σας προέκυψαν. 

ΝΙΚΟΛΑΟΣ ΓΚΕΛΕΣΤΑΘΗΣ: Αφού αποτυπώθη αυτά τα πράγματα στο υπόμνημα του Ναυτικού Επιμελητηρίου. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Υπάρχουν και άλλες διατάξεις που αφορούν διάφορα άλλα θέματα, όσον αφορά το Λιμενικό Σώμα, το ΝΑΤ, τη διάταξη που θεσπίζει για πρώτη φορά τη δυνατότητα έκδοσης διαταγμάτων σχετικά με την εκπαίδευση των ναυαγοσωστών, την υποχρεωτική πρόσληψη αυτών σε οργανωμένες παραλίες, την εκπαίδευση αυτοδυτών και τη φύλαξη των κατασχεμένων πλοίων. 

Επίσης, έχουν κατατεθεί κάποιες τροπολογίες οι οποίες πιστεύω ότι θα έχουν τη σύμφωνη γνώμη όλων σας. 

Προτού κλείσω, θα ήθελα να κάνω μία αναφορά σε θέματα τα οποία ετέθησαν πέραν του νομοσχεδίου. 

ΝΙΚΟΛΑΟΣ ΓΚΑΤΖΗΣ: 'Εχετε και άλλες τροπολογίες, κύριε Υπουργέ; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Εχουν κατατεθεί. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εκτός από αυτές τις τροπολογίες, που έχουν κατατεθεί, έχετε και άλλες; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Οχι. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεσμεύεστε; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Βεβαίως. 'Οσες έχω καταθέσει. Εγώ άλλη δεν έχω, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ακουσα για κάποια για το Ναυτικό Απομαχικό Ταμείο. Πλανάται στους διαδρόμους. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Εχει κατατεθεί από εμένα, για το Ναυτικό Απομαχικό Ταμείο, επανάληψη διάταξης του 1991... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχει κατατεθεί αυτή; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Εχει κατατεθεί. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν διενεμήθη. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δεν ξέρω. 'Ηταν στο γραφείο του κυρίου Προέδρου. 'Εχει κατατεθεί. Είναι η ίδια διάταξη του 1991. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν ξέρω αν είναι η ίδια. Δεν την είδαμε. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Η ίδια είναι. Εγώ την κατέθεσα προχθές. 'Ελειπε ο κ. Κακλαμάνης. Είναι στο γραφείο του. Θα διανεμηθεί μέχρι το μεσημέρι. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν έχει πάρει αριθμό. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Θα αναφερθώ τώρα σε ορισμένα πράγματα τα οποία ελέχθησαν γενικότερα, χωρίς να έχουν σχέση με το νομοσχέδιο. 

'Ακουσα πολλά για τους ημετέρους. Εγώ τρία χρόνια ως Υπουργός, εάν ήθελα να έχω ημετέρους, δεν θα είχα προχωρήσει σε διάταξη για πρόσληψη των Λιμενικών με πλήρη αντικειμενικοποίηση, αυτή των μορίων. Δεν θα είχα προχωρήσει στη διαδικασία μετάθεσης των Λιμενικών με προεδρικό διάταγμα και με μοριοποίηση. Θα έκανα ό,τι κάνατε όλοι στο παρελθόν. "Πάρε το χαρτί εσύ και άσε τι λέει η επιτροπή". Κάθε μέρα είχαμε μεταθέσεις. Ξεκληριζόντουσαν οικογένειες, διότι τους μετέθεταν από τη μία ημέρα στην άλλη χωρίς καμία αρχή. Στις κρίσεις τις οποίες έκανα, μόνο ημετέρους δεν προήγαγα. Προήγαγα τους καλύτερους. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Επειδή άπτεται της δικής μου θητείας αυτό, σας παρακαλώ να αναφέρετε ένα παράδειγμα. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Παπαδόγγονα, από την ώρα που οι επιλογές δεν εγένοντο με αντικειμενικό σύστημα μοριοποίησης, ο κάθε 'Ελληνας πολίτης έχει δικαίωμα να λέει ότι δεν μπορεί κανείς να εγγυηθεί τίποτα. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Να μας πείτε ένα παράδειγμα κακοδιοίκησης. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Εγώ δεν μίλησα για κακοδιοίκηση. Ξέρουμε όλοι πολύ καλά τι γινόταν. Η αλήθεια είναι ότι το Λιμενικό Σώμα... 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Η αλήθεια είναι αυτή που είναι και δεν κρύβεται. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Παπαδόγγονα. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Η αλήθεια είναι ότι το Λιμενικό Σώμα λέει σήμερα "κύριε Υπουργέ, μπράβο σας, γιατί εμείς που σας το λέμε μπήκαμε με τη διαδικασία των πολιτικών επιλογών". Αυτή είναι η αλήθεια. Και αν δείτε στατιστικά το μέσο όρο των απολυτηρίων, θα καταλάβετε ποιοι έμπαιναν. Μη μου πείτε ότι αυτός που είχε 10,5 απολυτήριο ήταν καλύτερος από κάποιον άλλον που είχε 17. Πώς τον βρίσκατε και με ποια διαδικασία επιλογής; 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Να αναφέρετε ένα παράδειγμα. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Εχω πλήρη στοιχεία, κωδικοποιήσιμη στατιστική. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Αφήνετε να αιωρούνται πράγματα αντίθετα προς την πραγματικότητα. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δεν αιωρείται τίποτα. Ο 'Ελληνας βίωσε επί πολλές δεκαετίες πολύ σκληρά το ρουσφέτι στο πετσί του. 

(Θόρυβος στην Αίθουσα)

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, σας παρακαλώ, να μην ξαναδιακόψετε τον κύριο Υπουργό. Και εσείς έχετε δεχθεί και όλη η Βουλή ότι το θέμα των αξιοκρατικών προσλήψεων στο δημόσιο είναι ένα ζήτημα που θα πρέπει πλέον να γυρίσουμε σελίδα στο χθες και να ανοίξουμε για το αύριο. 

ΝΙΚΟΛΑΟΣ ΓΚΕΛΕΣΤΑΘΗΣ: Να συστήσετε στον κύριο Υπουργό να μη λέει αυτά τα πράγματα. 

ΠΡΟΕΔΡΕΥΩΝ (Λουκάς Αποστολίδης): Κύριε Γκελεστάθη, σας παρακαλώ, να αφήσετε τον κύριο Υπουργό να μιλήσει. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Καλώς ή κακώς αυτό γινόταν. Δεν είμαστε εδώ για να δικάσουμε το παρελθόν. Πάντως εγώ αν ήθελα να έχω ημετέρους, θα είχα αφήσει τη διαδικασία όπως ήταν και δεν θα είχα αλλάξει τίποτα. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Ο προκάτοχός σας κ. Κατσιφάρας αποκεφάλισε ολόκληρο το Λιμενικό Σώμα. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Οσο για τους αξιωματικούς, που αναφέρθηκε κάποιος συνάδελφος, με δική μου πολιτική ευθύνη τους προήγαγα και τους εμπιστεύτηκα θέσεις που κάποιοι στο Λιμενικό Σώμα μου έλεγαν: μα κύριε Υπουργέ, αυτός δεν είναι δικός σου. Δεν με ενδιαφέρει αν είναι δικός μου ή όχι. Εμένα με ενδιαφέρει να είναι σωστός επαγγελματίας αξιωματικός γιατί μόνο έτσι θα πάμε μπροστά. 

Τώρα όσο για την κριτική που ασκήσατε για φωτογραφική διάταξη, εγώ θεώρησα ότι ήταν δίκαιη.'Οταν βλέπω όμως αυτήν την αντίδραση μια και δεν έχω δώσει δικαίωμα σε κανένα τα τρία αυτά χρόνια, επειδή ξέρουμε ποιοι έκαναν φωτογραφικές διατάξεις και για επαναφορά αποστράτων και άλλα και διέλυσαν το στράτευμα, εγώ θα αποσύρω τη συγκεκριμένη διάταξη στην κατ' άρθρον συζήτηση. Το κάνω γιατί δεν επιτρέπω σε κανένα να μιλάει για ημετέρους και το έχω δείξει στην πράξη τα δύο τελευταία χρόνια. 

Με βάση αυτήν την αρχή που δεν θέλω κανείς από όποια παράταξη και αν είναι... 

ΚΥΡΙΑΚΟΣ ΣΠΥΡΙΟΥΝΗΣ: Πρέπει να σας πω, κύριοι συνάδελφοι, ότι δύο φορές προσπάθησα να πιέσω τον κύριο Υπουργό για κάποια θέματα και παρά τη φιλία μας, τον τιμά αυτό, μου αρνήθηκε οτιδήποτε. 

ΑΘΑΝΑΣΙΟΣ ΒΑΡΙΝΟΣ:...(Δεν ακούσθηκε). 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, δεν είναι εικόνα αυτή που παρουσιάζουμε. Συζητάμε σαν τα μικρά παιδιά στη γειτονιά; Σας παρακαλώ. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Nαυτιλίας): 'Οταν μιλάμε για υποβάθμιση του Λιμενικού Σώματος πρέπει να σας πω, ότι τα τρία χρόνια τα τελευταία έχουμε προσλάβει οκτακόσιους λιμενοφύλακες και ενενήντα αξιωματικούς. Είναι ήδη πεντακόσιοι στις σχολές και τριάντα επίσης αξιωματικοί. Οι υποψήφιοι δεν ήταν δεκαεπτά, ήταν περί τους διακόσιους και επειδή έχουμε αξιοκρατικά κριτήρια με εξετάσεις και μόρια φτάσαμε στους εκατόν δέκα που πήγαν στην τελική διαδικασία. Αυτή η ενδυνάμωση του ανθρώπινου δυναμικού είναι η υποβάθμιση του Λιμενικού Σώματος; Το 1990-1993 πόσους προσλάβατε εσείς; Τα εβδομήντα εννέα υπερσύγχρονα σκάφη είναι υποβάθμιση του Λιμενικού Σώματος; Ο ατομικός εξοπλισμός που προμηθεύονται οι άνδρες του Λιμενικού Σώματος, ο ηλεκτρονικός εξοπλισμός, οι θερμικές κάμερες και άλλα είναι υποβάθμιση του Λιμενικού Σώματος; Βεβαίως, αναβάθμιση για κάποιους είναι οι μεταθέσεις και οι προσλήψεις και όχι η αποτελεσματικότητα και τα μέσα που πρέπει να έχει το Λιμενικό Σώμα για να κάνει τη δουλειά του. 

Εγώ από αυτό το Βήμα καλώ όποιους θέλετε να κάνουμε απολογισμό της συμπεριφοράς της σημερινής Κυβέρνησης απέναντι στο Λιμενικό Σώμα και εκείνης όλων των προηγουμένων χρόνων. Αν έχετε στοιχεία να αντιπαραθέστε ευχαρίστως. 

Κύριοι συνάδελφοι, περίμενα ότι το νομοσχέδιο θα τύχαινε καθολικής υποστήριξης. Αν εξαιρέσουμε το ΚΚΕ που έχει μια διαφορετική φιλοσοφία. Είναι γεγονός ότι ο ήλιος και η θάλασσα είναι τα φυσικά χαρίσματα της χώρας μας. Από μόνα τους δεν αρκούν. Οφείλουμε να τα αξιοποιήσουμε στηρίζοντας την τουριστική βιομηχανία με γνώμονα την αναβάθμιση της ποιότητας των παρεχομένων υπηρεσιών. Την ασφάλεια και την θέσπιση σαφών κανόνων λειτουργίας ώστε να γίνουμε ανταγωνιστικοί στη σύγχρονη διεθνή αγορά. Αυτός είναι ο στόχος όλων μας και φάνηκε στη Διαρκή Επιτροπή όπου οι φορείς που παρευρίσκονταν ήταν υπέρ του νομοσχεδίου. 'Ολοι θεωρούν ότι αποτελεί μια θετική παρέμβαση-σταθμό στο πλαίσιο λειτουργίας τόσο των επαγγελματικών όσο και των ιδιωτικών σκαφών αναψυχής. 

Πιστεύω πως όλοι μας απέναντι σε αυτήν τη πολύτιμη για την Ελλάδα βιομηχανία, τον τουρισμό, θα πρέπει να σταθούμε με αντικειμενικό τρόπο μακριά από επί μέρους αντιπαραθέσεις και να υπερψηφίσουμε το παρόν σχέδιο νόμου. Σας ευχαριστώ. 

NΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε... 

ΠΡΟΕΔΡΕΥΩΝ (Λουκάς Αποστολίδης): Θα παρακαλέσω να μην γράφονται αυτά που λέει ο κ. Γκελεστάθης στα Πρακτικά γιατί δεν έχει πάρει το λόγο. 

Η κ. Μπακογιάννη έχει το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριοι συνάδελφοι, είναι που είναι βαριά η ατμόσφαιρα σήμερα λόγω του καταστρεπτικού σεισμού ο οποίος έπληξε την Αθήνα και λόγω του μεγάλου αριθμού των θυμάτων, άκουσα και με πολύ μεγάλη θλίψη τον Υπουργό Εμπορικής Ναυτιλίας να μας αναγιγνώσκει την εισήγηση την οποία οι υπηρεσίες του ετοίμασαν. Και απεδείχθη για μια ακόμη φορά ότι στη Βουλή των Ελλήνων δυσκολεύομαστε πάρα πολύ να κάνουμε ουσιαστική συζήτηση. 

Μίλησε ο εισηγητής της Mειοψηφίας κ. Βαρίνος, ο οποίος τοποθετήθηκε στο νομοσχέδιο και σας έθεσε συγκεκριμένα ερωτήματα, έθιξε συγκεκριμένα θέματα και η απάντηση ήταν μια έκθεση ιδεών, κύριε συνάδελφε, στην οποία κανένας από εμάς δεν διαφωνεί. 

Πράγματι ο τουρισμός είναι η βαριά ελληνική βιομηχανία, πράγματι ο τουρισμός πρέπει να αναπτυχθεί στην Ελλάδα, πράγματι η Ελλάδα έχει ήλιο, θάλασσα, ωραίες ακτές, -βρώμικες παρεμπιπτόντως με ευθύνη του Υπουργείου Εμπορικής Ναυτιλίας, κύριε Υπουργέ διότι κανένα πρόστιμο δεν έχει επιβληθεί όπως είχε επιβληθεί επί των δικών μας ημερών για να κρατηθούν καθαρές οι ακτές και οι ακτές της Κρήτης χάρη στην επιπολαιότητα ή την αμέλεια ορισμένων καπετάνιων. 'Ηταν το μόνο αρνητικό στοιχείο το οποίο είχε φέτος ο τουρισμός. Αυτό το λέω παρεμπιπτόντως. Πράγματι έχουμε όλοι συμφωνήσει σε αυτές τις αρχές. Και έρχεται ο κύριος Υπουργός και φέρνει ένα νομοσχέδιο, για το οποίο επικαλείται ότι κακώς ο κ. Βαρίνος ως εισηγητής της Αντιπολίτευσης είπε ότι δεν συμφωνούν οι φορείς, ότι εκείνος το έχει σε βάθος μελετήσει. Και μας ανέγνωσε κιόλας εδώ και ορισμένα πρακτικά του κ. Βερνίκου, ο οποίος είπε πόσο ενθουσιασμένος είναι με το νομοσχέδιο. 

Εμείς έχουμε κάποια άλλα χαρτιά στα χέρια μας, κύριοι συνάδελφοι. Και μετά την τοποθέτηση του κυρίου Υπουργού εγώ είμαι υποχρεωμένη να αναγνώσω αυτά τα οποία εσείς, κύριε Υπουργέ, έχετε λάβει στο γραφείο σας ως επιστολές. 

'Ενωση Πλοιοκτητών Ελληνικών Σκαφών Τουρισμού, Πειραιάς 2 Ιουλίου 1999, προς τον Υπουργό Εμπορικής Ναυτιλίας κ. Σταύρο Σουμάκη: 

"Κύριε Υπουργέ, κατά τη συνάντηση που είχατε στις 23 Ιουνίου 1999 με τον Πρόεδρο του ΝΕΕ και εκπροσώπηση του διοικητικού μας συμβουλίου, διεπιστώθη ότι δεν κατέστη δυνατόν να αποδεχθείτε τις θέσεις μας αφ'ενός λόγω του περιορισμένου χρόνου της συσκέψεως και αφ'ετέρου λόγω της αμετακίνητης θέσεως σας να ψηφισθεί ούτως ή άλλως το νομοσχέδιο ως έχει. 

'Ενα νομοσχέδιο που μετά θέτει -λένε οι άνθρωποι εδώ γραπτώς- τις λεπτομέρειες της εφαρμογής των διατάξεων που περιέχει στα δεκατέσσερα άρθρα του σε είκοσι τρεις μεταγενέστερες υπουργικές αποφάσεις μη εκδιδόμενες άπαξ αλλά εξουσιοδοτώντας τον Υπουργό κατά το δοκούν να αποφασίζει. 

Πιστεύοντας ότι έτσι δημιουργείται ένα θολό και ασταθές επενδυτικό περιβάλλον στο θαλάσσιο τουρισμό, αισθανόμαστε την ανάγκη να αναφερθούμε για μία ακόμα φορά στις θέσεις μας εγγράφως. 

Οι θέσεις και οι απόψεις που περιγράφονται στο ήδη κατατεθέν υπόμνημα του ΝΕΕ είναι σε απόλυτη ταύτιση με τις θέσεις της Ενώσεως μας. 'Αλλωστε, αποτελεί προϊόν συνεργασίας και κοινής προσπάθειας και επιτροπής κλπ." 

Σας υπενθυμίζουμε ότι στο δεύτερο μέρος του υπομνήματος αναλυτικά σχολιάζοντας τις διατάξεις του νομοσχεδίου γίνονται προτάσεις για τη διαμόρφωση των θεμάτων". Και σας υποβάλλουν τα θέματα και σας λένε πού διαφωνούν και που συμφωνούν. Ουσιαστικά μια επιστολή την οποία την έχετε πάρει και φέρει την υπογραφή του κ. Αφρουδάκη και του κ. Νικολάου Δεμέστιχα. Θα την καταθέσω για τα Πρακτικά. 

Ναυτικό Επιμελητήριο Ελλάδος. Προς αξιότιμον κ. Σταύρο Σουμάκη, 8 Ιουνίου 1999. Επιστολή την οποία παραλάβατε με ολόκληρο το υπόμνημα και στο οποίο υπόμνημα αναλύονται όλες οι θέσεις του Ναυτικού Επιμελητηρίου Ελλάδος οι οποίες ξεκινούν κύριοι συνάδελφοι -και θα το καταθέσω μήπως του έχει διαφύγει του κ. Σουμάκη ή μέσα στο φόρτο εργασίας τον οποίο φαίνεται ότι έχει, δεν έχει διαβάσει τα υπομνήματα των φορέων και οι αρμόδιες υπηρεσίες φαίνεται δεν τους έδωσαν τη σημασία που τους πρέπει. 

Σας γράφουν αυτό που είναι το ζητούμενο, ότι ο θαλάσσιος τουρισμός, ο οποίος έχει οκτώ χιλιάδες σκάφη αναψυχής, αυτήν τη στιγμή υπό ελληνική σημαία, καθώς και δύο χιλιάδες ιδιωτικά σκάφη αναψυχής, αποτελεί βασικό παράγοντα της τουριστικής ανάπτυξης, στην οποία όλοι συμφωνούμε. Και σας λένε από κάτω ότι το νομοσχέδιο δεν έχει ίχνος αναπτυξιακής διάστασης, κύριε Υπουργέ. Δεν υπάρχει ένα κίνητρο το οποίο να φέρει αυτά τα σκάφη και να τα προστατεύσει στην Ελλάδα. Και σας λένε μέσα ρητά ότι "εμείς δεν μπορούμε σήμερα να ανταγωνισθούμε την Τουρκία, τη Μάλτα, την Κροατία, δεν έχουμε τη δυνατότητα γιατί όλες οι υπόλοιπες χώρες έχουν ένα νομοθετικό πλαίσιο το οποίο είναι σαφώς επενδυτικό, σαφώς αναπτυξιακό". Εσείς όμως με το σύνολο των ρυθμίσεων της Κυβερνήσεώς σας έχετε δημιουργήσει μόνο αντικίνητρα προς αυτήν την κατεύθυνση. Και αναρωτιέται κανείς: Ποιος είναι ο λόγος που έρχεται το Υπουργείο Εμπορικής Ναυτιλίας για ένα πράγματι μείζον θέμα -έχει ορισμένες σωστές διατάξεις που δεν θα τις αρνηθώ και μπορώ να σας τις εξειδικεύσω- και ξεχνά τελείως την αναπτυξιακή διάσταση αυτής της βιομηχανίας που ονομάζεται σκάφη αναψυχής στην Ελλάδα; Ποιoς είναι ο λόγος για τον οποίο αυτό το νομοσχέδιο, το οποίο περίμεναν όντως οι φορείς, δεν έρχεται να επιλύσει και κυρίως να προβλέψει τι θα συμβεί με την απελευθέρωση του 2004, πώς θα στηριχθεί αυτή η βιομηχανία; 

'Ερχεται ένα νομοσχέδιο, κυρίες και κύριοι συνάδελφοι, το οποίο δεν έχει το παραμικρό κίνητρο για το πως θα μπορούσαν οι δικές μας ναυπηγοεπισκευαστικές μονάδες να στηρίξουν αυτήν τη βιομηχανία των σκαφών αναψυχής. Και παριστάνετε, κύριε Υπουργε, ότι δεν ξέρετε τι γίνεται σ' αυτόν τον τόπο. Δεν έχετε πρόβλημα; Δεν σας απασχολεί πώς θα στηριχθεί αυτή η ναυπηγοεπισκευαστική ζώνη; Δεν γνωρίζετε ότι κατ' εξοχήν αυτά τα μικρά σκάφη έχουν τη δυνατότητα να γίνουν στην Ελλάδα και με πολύ μεγάλη άνεση; Δεν έχετε σκεφθεί αυτό που ο κ. Βενιζέλος κάποια στιγμή πέταξε, -αλλά μετά φαίνεται το Υπουργείο Εμπορικής Ναυτιλίας το ξέχασε -να εντάξει με τα σκάφη αναψυχής στα υπόλοιπα κίνητρα περί τουρισμού έτσι ώστε να μπορέσουν αυτά τα σκάφη να εκσυγχρονισθούν; Σας το ζήτησαν όλοι οι φορείς, κύριε Υπουργέ. 'Ολοι οι φορείς σας το γράφουν μέσα. Ολοι οι φορείς σας το λένε. 'Ολοι οι φορείς σας λένε σήμερα ότι κατά τη διάρκεια 1977-1978 διαγράφηκαν από το ελληνικό νηολόγιο επτακόσια πλοία του ν.438/1976 και συνεχίζεται η φυγή αδιάλειπτα. Τίποτα, μουγκαμάρα, δεν τοποθετούμαστε. Ο υπεύθυνος Υπουργός Εμπορικής Ναυτιλίας δεν το ξέρει, δεν τον απασχολεί. 

"Θεωρούμε", γράφουν, "ότι ο νέος νόμος θα έπρεπε να περιλαμβάνει διατάξεις που να υλοποιούν άμεσους, βραχυπρόθεσμους, όσο και μεσοπρόθεσμους και μακροπρόθεσμους στόχους. Για το γενικότερο συμφέρον, θα έπρεπε να υπάρχει εναρμόνιση προς την ευρωπαϊκή νομοθεσία, η οποία παντελώς λείπει. Θα έπρεπε να μην υπάρχει η αντίληψη ότι μόνο η είσπραξη εσόδων είναι το ζητούμενο, αλλά θα έπρεπε να υπάρξει μία στοιχειώδης αναπτυξιακή διάσταση. Θα έπρεπε να υπάρξει αναμόρφωση ουσιαστική, έτσι ώστε να μπορέσουν τα ελληνικά πλοία να είναι ανταγωνιστικά". Και όλα αυτά, κύριε Υπουργέ, σε ένα υπόμνημα το οποίο οφείλατε να είχατε διαβάσει. 

Εμείς έχουμε ένα πολύ μεγάλο προβληματισμό για τον τρόπο με τον οποίο πορεύεται το Υπουργείο Εμπορικής Ναυτιλίας. Και έχουμε έναν πολύ μεγάλο προβληματισμό, γιατί αυτό το οποίο βλέπουμε είναι ότι το Υπουργείο Εμπορικής Ναυτιλίας δεν κάνει την παραμικρή προσπάθεια για να προετοιμάσει και να στηρίξει την ελληνική ναυτιλία εν'όψει ανταγωνισμού. Και δεν κάνετε, κύριε Υπουργέ, καμία προσπάθεια προς αυτήν την κατεύθυνση, γνωρίζοντας μεν ότι ίσως εσείς το Μάρτιο θα φύγετε από την εξουσία, αλλά τουλάχιστον έχοντας κάνει το καθήκον σας από τώρα μέχρι το Μάρτιο, ώστε αυτή η εμπορική ναυτιλία να μην είναι τελείως ανίσχυρη στον ανταγωνισμό ο οποίος έρχεται. 

Και το λέω αυτό, όχι μόνο για τα σκάφη αναψυχής. Το λέω για την ακτοπλοΐα, όπου κρατάτε λυσσωδώς το μονοπώλιο, με πάθος, σε γραμμές, όπως είναι η γραμμή της Κρήτης και δεν επιτρέπετε τον ανταγωνισμό και δεν αρχίζετε να κάνετε μερικά βήματα, τα οποία ουσιαστικά θα εξυγιάνουν το σύστημα. Το λέω για τα πλοία αναψυχής, το λέω για το σύνολο της πορείας της ελληνικής ναυτιλίας. 

Τέλος, επειδή προκληθήκαμε, κύριοι συνάδελφοι, από τον κύριο Υπουργό, εγώ καταθέτω και ίσως θα είναι σκόπιμο ώστε μέχρι αύριο να το έχετε διαβάσει, τέσσερα υπομνήματα και ένα του κ. Βενετόπουλου πέντε, το οποίο είναι συγκεκριμένο υπόμνημα και το οποίο σας λέει ότι διαφωνεί με το νομοσχέδιο, όπως διαφωνούν και όλοι οι άλλοι φορείς της εμπορικής ναυτιλίας. 

Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

(Στο σημείο αυτό η Βουλευτής κ. Θεοδώρα Μπακογιάννη καταθέτει για τα Πρακτικά τα προαναφερθέντα υπομνήματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Ο κ. Καψής έχει το λόγο. 

ΓΙΑΝΝΗΣ ΚΑΨΗΣ: Κύριε Πρόεδρε, θα ήθελα να ευχαριστήσω τον Υπουργό Εμπορικής Ναυτιλίας για το ότι έθεσε το θέμα της αξιοκρατίας στο Λιμενικό και της ενίσχυσης του Λιμενικού Σώματος, διότι έτσι μου δίδεται η ευκαιρία να πω μερικά καλά λόγια γι' αυτόν και να αντισταθμίσω τα όσα θα ακολουθήσουν. 

Πράγματι, έχει δίκιο. Η αξιοκρατία δεν ξέρω αν θα αποκατασταθεί πλήρως, αλλά αποκαθίσταται ταχέως και τον συγχαίρω -αν μου επιτρέπει- ή τον ευχαριστώ που δέχθηκε να αποσύρει την επίμαχη διάταξη του άρθρου 15. Επίσης τον ευχαριστώ δι' όσα ανέφερε με τις συνεννοήσεις τους με μερικούς από τους εκπροσώπους των σκαφών αναψυχής, διότι, κύριε Υπουργέ, αυτό το νομοσχέδιο αποβλέπει και ενισχύει τα τέσσερα, πέντε μεγάλα γραφεία, μεταξύ των οποίων και του κ. Βερνίκου και υπονομεύει την κινητήριο δύναμη της ανάπτυξης του θαλασσίου τουρισμού, που είναι οι ανεξάρτητοι επαγγελματίες. 

ΝΙΚΟΛΑΟΣ ΓΚΕΛΕΣΤΑΘΗΣ: Βαριά κουβέντα. 

ΓΙΑΝΝΗΣ ΚΑΨΗΣ: Παρακαλώ, δεν θέλω καμία διακοπή. 

Μην παρασυρθείτε από τις σειρήνες της αναπτυξιακής πολιτικής. Βεβαίως, χρειάζεται αναπτυξιακή διάσταση αλλά όχι για τα σκάφη "ΚΑΤΑΛΙΝΑ", "ΖΑΝΟ" κλπ., που έρχονται κατά χιλιάδες από το εξωτερικό. 

'Εχω προτείνει και σε εσάς και στον Υπουργό Οικονομικών -και μου το έχει υποσχεθεί- να καταργήσετε το τεκμαρτό στα ξύλινα και στα ελληνικής κατασκευής και ναυπήγησης σκάφη. 

Η κ. Παπαζώη ως Υπουργός Αιγαίου, είχε καυχηθεί για τα τριάντα πέντε παραδοσιακά καρνάγια που υπάρχουν στην Ελλάδα. Πριν από ένα μήνα στη Σύμη είδα το τελευταίο καρνάγιο του Χάσκα, ηλικίας 200-300 ετών, το οποίο είχε παραδώσει το τελευταίο σκάφος και έκλεινε. Αλλά θα έλθουμε κάποια άλλη στιγμή να τα πούμε αυτά.

Επί του νομοσχεδίου θα πω γιατί αναφέρθηκα στο ότι παραδίδει τον ιδιωτικό τουρισμό, τους ανεξάρτητους επαγγελματίες, στα μεγάλα γραφεία. Πριν απ' όλα θα ήθελα να ρωτήσω γιατί να υπάρχει ακόμα το αφορολόγητο της δραστηριότητας αυτής. Κάποτε θέλαμε να προσελκύσουμε ξένο συνάλλαγμα. Τώρα δεν μας χρειάζεται. Εξέλειπε ο λόγος. Πρέπει να καταργηθεί. 

Δεύτερον, όσα επαγγελματικά σκάφη και για το χρόνο που θα είναι επαγγελματικά πρέπει να πληρώνουν την αντιστοιχία του Φ.Π.Α. Γιατί να απαλλάσσονται για όλο το χρόνο; Υπάρχουν όμως μερικές διατάξεις οι οποίες οδηγούν ή επιβάλλουν την καταστρατήγηση του νόμου και ενδεχομένως την ανύψωση ξένης σημαίας. Δεν μπορώ να καταλάβω πώς είναι νοητό. Ναι πρέπει -και ορθώς- να το νοικιάσει τουλάχιστον δύο μήνες το χρόνο, για να είναι επαγγελματικό, ορθότατα. Το υπόλοιπο χρονικό διάστημα όμως τι θα γίνει; 

Του επιτρέπετε δεκαπέντε μέρες για ιδιωτική χρήση, δηλαδή έχουμε συνολικά δυόμισι μήνες χρήσης. Από τους επτά που έχει η τουριστική περίοδος, τι θα γίνει τους υπόλοιπους μήνες; Θα είναι δεμένο; Διορθώστε το. 

Υπάρχουν και άλλες διατάξεις. Τι είναι αυτό το ΔΕΚΕΠΑ; Ξέρετε κύριε Υπουργέ, ασφαλώς θα ξέρετε, ότι υπάρχει δελτίο απόπλου; Τι διαφορά θα έχει το ΔΕΚΕΠΑ από το δελτίο απόπλου; Και θα πάω εγώ να πάρω πέντε επιβάτες και θα τους πάω στο Λιμεναρχείο της Σύμης και θα τους παρατάξω απ' έξω να τους επιθεωρήσουν. Τι θα γίνει; Ποια η διαφορά με το δελτίο απόντων; Και γιατί τότε για λόγους ισονομίας ο κ. Μαντέλης δε βάζει μια διάταξη, που κάθε φορά πριν ξεκινήσουμε από το σπίτι μας με το Ι.Χ. μας, να παίρνουμε άδεια από το αστυνομικό τμήμα; 

Το ίδιο είναι. Εφόσον το σκάφος έχει πιστοποιητικό αξιοπλοϊας, είναι η άδεια κυκλοφορίας του. Τελεία και τέρμα. Ορθώς έχετε το δελτίο απόπλου, το οποίο δεν εφαρμόζεται. Εκεί να είναι αυστηρότερες οι διατάξεις, ώστε να ξέρει η λιμενική αρχή που κινούνται τα σκάφη. 

Για το ΔΕΚΕΠΑ, δεν ξέρω αν το λέω καλά, δεν κατάλαβα γιατί να υπάρχει μία γραφειοκρατική ταλαιπωρία. 

Επίσης, κύριε Υπουργέ, όταν λέτε σε έναν ιδιοκτήτη ότι το νοικιάζει δεκαπέντε ημέρες και από εκεί και πέρα του το απαγορεύετε, κάνετε επίσχεση ιδιοκτησίας. Νομίζετε ότι εγώ, ο ιδιοκτήτης, θα στραφώ κατά του Υπουργού Εμπορικής Ναυτιλίας; 'Οχι, κατά του λιμενικού θα στραφώ. Και ποιος λιμενικός θα δεχθεί να πάει στα δικαστήρια και να υποστηρίξει ότι δεν άφησε ένα ιδιωτικό σκάφος να φύγει νομίμως με το νόμιμο ιδιοκτήτη του; Είναι παράνομο, είναι αντισυνταγματική η διάταξη αυτή. 

Θα ήθελα να σας παρακαλέσω και κάτι άλλο. Σας το είχα πει και προφορικά. Δώστε σ' ένα φιλόλογο το νομοσχέδιο. Δεν υπάρχει θαλάσσιος περίπατος, μόνο ο Χριστός περιπάτησε ... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Το κάναμε κατόπιν υποδείξεώς σας, κύριε Καψή. 

ΓΙΑΝΝΗΣ ΚΑΨΗΣ: Δεν υπάρχει άφιξη και αναχώρηση, υπάρχει κατάπλους και απόπλους. Δεν υπάρχει αφετηρία. Υπάρχει λιμένας ελλιμενισμού. Προς Θεού! Το Λιμενικό Σώμα και το Υπουργείο Εμπορικής Ναυτιλίας διαλύει τους ναυτικούς μας όρους ... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Η τους αγνοεί ενδεχομένως. 

ΓΙΑΝΝΗΣ ΚΑΨΗΣ: Δεν διαφωνώ, κύριε Πρόεδρε. Αυτή είναι η τραγωδία. 

Κύριε Υπουργέ, πρέπει να ικανοποιήσω την κ. Μπακογιάννη ως προς το αναπτυξιακό, αλλά φοβάμαι όχι προς την κατεύθυνση που θα ήθελε εκείνη. Δώστε φοροαπαλλαγές και κατάργηση των τεκμηρίων σκαφών που έχουν ναυπηγηθεί στην Ελλάδα. Δώστε κίνητρα στα ναυπηγεία τα ελληνικά. 

Προχθές στη Σύμη έκλαψα. Είδα ένα καταπληκτικό ιστιοφόρο τριϊστιο. Λέω "ποιο είναι το ωραίο αυτό σκάφος;" Λένε "αυτό είναι σκαρί συμιακό, από συμιακούς τεχνίτες που δουλεύουν πια στην Τουρκία". Λοιπόν, αυτή η ανάπτυξη δεν είναι η ίδια που θέλουν οι εφοπλιστές. 'Οχι. 

Επίσης, επειδή μιλάμε για ξένες σημαίες, κάποτε πρέπει να λάβετε μέτρα για τις εταιρείες μαϊμούδες. Ο καθένας σηκώνει μία ξένη σημαία και έχει τις διάφορες απαλλαγές στο πετρέλαιο, στα ανταλλακτικά κλπ. Ναι, όσοι είναι πραγματικά ξένοι υπήκοοι, να έχουν τις απαλλαγές που προβλέπονται. Αλλ' όχι όσοι θέλουν ν' αποφύγουν την φορολογία. 

Επίσης έχετε και μία διαφοροποίηση μεταξύ Ελλήνων ιδιοκτητών και ιδιοκτητών χωρών της Ευρωπαϊκής 'Ενωσης. Δεν είναι σημαντική, αλλά ξέρετε, δεν ισχύει. Είναι παράνομη, διότι οι 'Ελληνες αυτομάτως έχουν όλα τα πλεονεκτήματα που θεσπίζει η Ευρωπαϊκή 'Ενωση σε οποιονδήποτε τομέα, άρα και στον τομέα της εμπορικής ναυτιλίας. 

Γι'αυτό σας παρακαλώ να μου δώσετε τη διαβεβαίωση, για να μην το καταψηφίσω και επί της αρχής, ότι θα συζητήσουμε καλή τη πίστει τα άρθρα ώστε να τα διορθώσουμε αν χρειασθεί και θα δεχθώ να το ψηφίσω επί της αρχής. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, θα ήθελα να εκφράσω τα θερμά μου συλλυπητήρια στις οικογένειες των θυμάτων της τραγωδίας που έφερε ο Εγκέλαδος χθες στην πρωτεύουσα της πατρίδας μας και θα ήθελα να παρακαλέσω να ευαισθητοποιηθεί η Κυβέρνηση για μία έγκαιρη και έγκυρη ενημέρωση. 

'Ηταν απαράδεκτη η κατάσταση χθες στην πρωτεύουσα, επί τρεις ώρες και δέκα λεπτά να μην γνωρίζει κανείς τι συμβαίνει. Να βλέπουμε παιδάκια στους δρόμους να κλαίνε, οικογένειες εγκαταλελειμμένες. Αυτό το δράμα παρακαλώ... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε συνάδελφε, νομίζω ότι υπήρξε μια διακομματική σοβαρή προσέγγιση στο θέμα και όλα... 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Υπουργέ, επιτρέψτε μου να ολοκληρώσω. 

Κύριε Πρόεδρε, παρακαλώ κατοχυρώστε με. 

ΠΡΟΕΔΡΕΥΩΝ (Λουκάς Αποστολίδης): Θα σας παρακαλέσω, κύριε Υπουργέ, όπως δεν θέλατε να σας διακόψουν, να μην διακόπτετε. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Επαναλαμβάνω ότι χρειάζεται μία έγκαιρη και έγκυρη ενημέρωση, να μην επαναληφθεί το χθεσινό αλαλούμ. Αν χθες ο σεισμός ήταν σοβαρότερος, ας προβληματιστούμε όλοι τι θα είχε γίνει. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ζούμε σε μια χώρα ευλογημένη που ο Θεός σκόρπισε απλόχερα τις χάρες του. Και αναφέρομαι στις συγκεκριμένες κλιματολογικές και εδαφολογικές συνθήκες και προϋποθέσεις που κάνουν τη χώρα μας πρωταγωνίστρια στο επίκεντρο του τουριστικού ενδιαφέροντος. 

Υπάρχει χώρα στον πλανήτη μας με δέκα επτά χιλιάδες χιλιόμετρα παραλίες, με κρυστάλλινα νερά και χιλιάδες νησιά στο Αιγαίο μας, το Ιόνιο και με ένα ρεκόρ ηλιοφάνειας πάνω από 70% κατά τη διάρκεια του χρόνου; Ασφαλώς όχι. 

'Εχουμε εκμεταλλευτεί αυτές τις δυνατότητες που προσφέρει η πατρίδα μας... 

ΓΙΑΝΝΗΣ ΚΑΨΗΣ: Κύριε συνάδελφε, ολόκληρος ο ξένος Τύπος εξαίρει τη λειτουργία της κρατικής μηχανής. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, ο κ. Καψής ... 

ΠΡΟΕΔΡΕΥΩΝ (Λουκάς Αποστολίδης): Μη διακόπτετε, κύριε Καψή. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πριν από λίγο μιλήσατε, πάλι παρεμβαίνετε; 

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε Παπανικολάου. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, θέλω το λόγο για ένα λεπτό μετά. 

ΠΡΟΕΔΡΕΥΩΝ (Λουκάς Αποστολίδης): 'Εχετε δυνατότητα να ασκήσετε τα δικαιώματά σας. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Εχουμε εκμεταλλευτεί αυτές τις δυνατότητες που προσφέρει η πατρίδα μας; Νομίζω ότι παραβιάζω ανοιχτές θύρες όταν συνεχίσω να απαριθμώ όλες εκείνες τις παραμέτρους που κάνουν την πατρίδα μας τουριστικό πόλο έλξεως παγκοσμίου ενδιαφέροντος. 

Αξίζει να επισημειώσω τις αρχαιότητες, τα βυζαντινά μουσεία και τα τουριστικά κέντρα που είναι καταξιωμένα παγκοσμίως. Ανεπιφύλακτα ενδιαφέρουν τον τουρίστα και μπορεί η πατρίδα μας να προσφέρει τη δυνατότητα για την ανάπτυξη όλων των μορφών, τουρισμού από θρησκευτικού σαν κοιτίδα της ορθοδοξίας μέχρι και του διαιτιτικού με βάση τη "μεσογειακή δίαιτα", που έχει δημιουργήσει μία πραγματική επανάσταση στη σύγχρονη δίαιτά μας. 

Να μια πρόκληση για την Κυβέρνηση για προβολή των ελληνικών προϊόντων που είναι τα καλύτερα προκειμένου να κατακτήσουμε τις διεθνείς αγορές και να προσελκύσουμε τουρίστες. Δυστυχώς η Κυβέρνηση επιμένει "διοξινικά" χωρίς κανένα έλεγχο στα εισαγόμενα τρόφιμα γιατί "οι αρμόδιοι ή αναρμόδιοι κυβερνητικοί παράγοντες" περί άλλων "μεριμνούν και τυρβάζουν". 'Εχουν αρχίσει τη μακρά προεκλογική περίοδο και βλέποντας ότι χάνουν τις εκλογές αντιδρούν σπασμωδικά και επιπόλαια στηριζόμενοι στις "πομφόλυγες του τζόγου" και τις προεκλογικές χωρίς ελπίδα και συνέπεια, δημαγωγικές εξαγγελίες. 

Και ενώ έχουμε όλες αυτές τις προϋποθέσεις και εν αναμονή των Ολυμπιακών Αγώνων του 2004 θα περιμέναμε ένα νομοσχέδιο ολοκληρωμένο με θεσμικό πλαίσιο έτσι ώστε να ανταποκρίνεται στις σύγχρονες ανάγκες και προκλήσεις. Δυστυχώς ο κύριος Υπουργός καταθέτει ένα νομοσχέδιο εμβαλωματικής φύσεως, ρουσφετολογικό -αλλά είπε θα αποσύρει την παράγραφο 3 του άρθρου 15- ... 

ΙΩΑΝΝΗΣ ΒΑΡΒΙΤΣΙΩΤΗΣ: Θα την αποσύρει; 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Ετσι είπε. 

... αντιαναπτυξιακό, γραφειοκρατικό, αστυνομικίστικο χωρίς θεσμικό πλαίσιο και διάλογο. Είναι σίγουρο ότι δεν θα λύσει κανένα από τα υπάρχοντα προβλήματα. Δεν δίνει κανένα κίνητρο για την αύξηση των υπό ελληνική σημαία πλοίων ούτε πρόκειται με τέτοιες ρυθμίσεις να αυξηθούν τα ξένα πλοία που ελλιμενίζονται στα ελληνικά λιμάνια. 

Σε κανένα άρθρο του συζητουμένου νομοσχεδίου δεν αναφέρεται λέξη για το μεγάλο πρόβλημα που αντιμετωπίζουμε με τις μαρίνες και δεν γίνεται καμία μα καμία πρόβλεψη για την καλύτερη οργάνωσή τους έτσι ώστε να εξυπηρετηθούν τα γιοτ και τα σκάφη αναψυχής. 

Δεν προβλέπεται κάποια ρύθμιση για την παροχή αναβαθμισμένων υπηρεσιών, προκειμένου να γίνουμε ανταγωνιστικότεροι με άλλους γείτονές μας που μας έχουν υποσκελίσει σε αυτό τον τομέα και αυτό δεν μας τιμά καθόλου. 

Δικοί σας Βουλευτές, αλλά και Βουλευτές από τις άλλες πτέρυγες σας τα είπαν στη Διαρκή Επιτροπή. Υπάρχουν μαρίνες που στοίχισαν δισεκατομμύρια στον 'Ελληνα φορολογούμενο πολίτη, είναι ημιτελείς ή κατεστραμμένες και δεν διαθέτετε μερικές δεκάδες εκατομμυρίων για να ολοκληρωθούν οι εργασίες τους. 

Δυστυχώς πολύ λυπάμαι, αλλά θα παραμένουν ένα μνημείο της αδιαφορίας σας στον ευαίσθητο αυτό και ανταγωνιστικό χώρο της αναψυχής. 

Δεν αντιλαμβάνεσθε ότι επεκτείνοντας τη φοροεισπρακτική και γραφειοκρατική σας πολιτική και σ' αυτό το χώρο που η κρίση είναι δεδομένη, θα τον πληγώσετε και θα τον διαλύσετε ολοσχερώς; 'Ετσι θα προσελκύσετε, με πρόσθετα οικονομικά τέλη, τουρίστες και σκάφη αναψυχής; Μπορεί να επιθυμούν να έρθουν στην Ελλάδα, αλλά τους απογοητεύετε και στους στέλνετε για τουρισμό στους ανταγωνιστές μας που πραγματικά γνωρίζουν να νομοθετούν, έτσι ώστε να προσελκύουν και όχι να αποθαρρύνουν τους τουρίστες. 

Δεν νομίζετε ότι απαιτείται μια ολοκληρωμένη και σωστή πολιτική για την επιτυχή αντιμετώπιση του θαλασσίου τουρισμού; Είναι ανάγκη οι αυτοσχεδιασμοί και οι ερασιτεχνισμοί να εγκαταλειφθούν και να προσπαθήσουμε, μέσα από ένα σωστό διάλογο με τους ενδιαφερομένους φορείς και όλα τα κόμματα, να νομοθετήσουμε και να συναινέσουμε, έτσι ώστε να προσελκύσουμε τη μεγαλύτερη δυνατή μερίδα από τα εκατό πενήντα εκατομμύρια τουριστών που δέχεται η Μεσόγειος κάθε χρόνο. 

'Εχετε κάνει έστω κάποια στοιχειώδη μελέτη για το πόσες μαρίνες χρειαζόμαστε; Γνωρίζετε ότι οι υπάρχουσες μαρίνες δεν καλύπτουν ούτε το 50% των αναγκών μας σήμερα; 

Μετά από αυτές τις διαπιστώσεις, ηχούν εκτός πραγματικότητος οι κομπασμοί του κυρίου Υπουργού, όχι σήμερα -το σκέφθηκε πολύ καλά- αλλά κατά τη διάρκεια της Διαρκούς Επιτροπής. Είπε ότι το σημερινό νομοσχέδιο είναι το τέταρτο κατά σειρά που καταθέτει και επετέθη "λάβρος" κατά της Νέας Δημοκρατίας που δεν έφερε πολλά νομοσχέδια. 

Κύριε Υπουργέ, ποιος ήταν ο αριθμός των πλοίων επί Νέας Δημοκρατίας και ποια η ανεργία; Υπάρχει σύγκριση με τα σημερινά δεδομένα, με το καθεστώς που έχετε δημιουργήσει που είναι τέτοιο, ώστε στο σημερινό "αλαλούμ" να μην γνωρίζετε, όπως είπατε στην ομιλίας σας, τι ακριβώς συμβαίνει; 

Αγνοείτε ότι ο ν. 438/76 του κ. Παπαδόγγονα έβαλε σε τάξη αρκετά πράγματα και έχει επιδοκιμαστεί ακόμη και από στελέχη της Συμπολιτεύσεως; Ο νόμος 438 απετέλεσε σταθμό για τη ναυτιλία μας. Είχε θεσμικό πλαίσιο, είχε αναπτυξιακούς στόχους και κατά γενική ομολογία, ο θαλάσσιος τουρισμός γνώρισε λαμπρές ημέρες, με 'Ελληνες επιχειρηματίες και εισέρευσε ομολογουμένως "πακτωλός συναλλάγματος". 

Είναι λάθος του κυρίου Υπουργού να μιλάει για τέσσερα νομοσχέδια επί υπουργίας του, καθ' ήν στιγμή έρχεται σήμερα με δικό του νόμο να διορθώνει λάθη και παραλείψεις δικών του νόμων και μάλιστα σε τόσο σύντομο χρονικό διάστημα. Αναφέρομαι στο ν. 2538/97 και το ν. 2638/98. Υπό αυτές τις συνθήκες έχει ή δεν έχει δίκιο ολόκληρη η Αντιπολίτευση που έχει καταγγείλει την Κυβέρνηση ότι νομοθετεί στο γόνατο και χωρίς διάλογο; 

Δεν αναφέρομαι στο άρθρο 15, παράγραφος 3, το οποίο το αποσύρετε. Νομίζω πως ήταν λάθος νομικό και ηθικό, κύριε Υπουργέ. 

Ανησυχείτε όμως και βλέπω το άγχος στα πρόσωπά σας. Ευτυχώς όμως που φεύγετε, όποτε και αν γίνουν εκλογές. Βρίσκεστε σε αναντιστοιχία με τη θέληση του ελληνικού λαού, ο οποίος σας έχει καταδικάσει οριστικά. Γνώρισε καλά τον εκσυγχρονισμό στο πετσί του και ιδίως προεκλογικώς αυτές τις μέρες, βιώνοντας τη δημαγωγία και τις παλαιοκομματικές πρακτικές Σημίτη. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δεν θα μιλήσω για το νομοσχέδιο, παρά μόνο στη δευτερολογία μου. 

'Ηθελα μόνο να πω ότι όσα είπε ο κύριος συνάδελφος προηγουμένως για τους σεισμούς είναι επιεικώς απαράδεκτα. Εγώ δεν θέλω να οξύνω τη συζήτηση πάνω σ' αυτό, γιατί τα κόμματα, οι εκπρόσωποι των κομμάτων, η Κυβέρνηση, έδειξαν τη σοβαρότητα που πρέπει απέναντι σε ένα σοβαρό γεγονός. Κάποτε πρέπει να μην λαϊκίζουμε, τουλάχιστον μέσα σ' αυτήν την Αίθουσα, για μια τραγωδία που πλήττει τον τόπο μας και τους συνανθρώπους μας. 

H Kυβέρνηση από την πρώτη στιγμή ήταν παρούσα, οι Υπουργοί έδωσαν τις εντολές που έδωσαν και ήταν παρόντες στους τόπους που διεξάγεται αυτήν τη στιγμή ένα μεγάλο ανθρώπινο δράμα. Κανείς δεν τόλμησε να κάνει πολιτική σ' αυτό το επίπεδο. Η κ. Παπανδρέου ήταν χθες εδώ στην έναρξη της συνεδρίασης και ενημέρωσε το Τμήμα. 

Θεωρώ, λοιπόν, ότι ο κύριος συνάδελφος ή ήταν εκτός Ελλάδος και κατ' επέκταση και εκτός προβλημάτων του σεισμού και βεβαίως σίγουρα εκτός Αιθούσης, αφού δεν άκουσε τουλάχιστον το πνεύμα που επικράτησε σ' ό,τι αφορά στο σύνολο του Ελληνικού Κοινοβουλίου. Λυπάμαι. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Παπανικολάου. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κατ' αρχήν, είναι γνωστό στο Κοινοβούλιο ότι δεν δημαγωγώ, αλλά ακριβολογώ. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Προηγουμένως επί τρία λεπτά δημαγωγούσατε. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Σαν γιατρός είναι γνωστή η ευαισθησία μου στα θέματα κοινωνικής προλήψεως. 

Επαναλαμβάνω: Επί τρεις ώρες και δέκα λεπτά χθες δεν ήξερε κανείς τι συμβαίνει. 'Ηταν ανάγκη κάποιος κυβερνητικός εκπρόσωπος, φορέας να εμφανιστεί και να ενημερώσει το κοινό τι συμβαίνει. 'Εζησα και βίωσα καταστάσεις κοντά στους σεισμόπληκτους και μέσα στα νοσοκομεία. 'Οσον αφορά στον υπαινιγμό του κυρίου Υπουργού που είπε ότι έλειπα στο εξωτερικό, πριν από δεκαπέντε μέρες ήμουν στο εξωτερικό, κύριε Υπουργέ. Είχα έρθει εδώ και μια εβδομάδα και με τη γνωστή ευαισθησία, όπως θα πρέπει να διακρίνει και σας σαν μαιευτήρας που είστε, έχουμε υποχρέωση να θίγουμε αυτά τα θέματα και να προφθάσουμε, διότι σύμφωνα με το Ιπποκράτειο δόγμα, "κάλλιον το προλαμβάνειν του θεραπεύειν". 'Ετσι πρέπει να ενεργήσουμε, για να μη θρηνήσουμε, αγαπητέ κύριε Υπουργέ. 

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, χθες απ' όλες τις πτέρυγες, όταν έγινε υπεύθυνη ενημέρωση από την Υπουργό την κ. Βάσω Παπανδρέου, όλες οι πτέρυγες και όλοι οι συνάδελφοι εκθείασαν τη θέση της Κυβέρνησης και της συγκεκριμένης Υπουργού και ειλικρινά, όντας εδώ, στο Προεδρείο και χθες, δεν καταλαβαίνω περί τίνος γίνεται αυτή η συζήτηση. Δεν νομίζω ότι αυτό το αντικείμενο προσφέρεται για τέτοιου είδους αντεγκλήσεις μεταξύ μας. Αυτή είναι η παράκλησή μου και θα παρακαλούσα, κύριε Υπουργέ, να σταματήσει αυτός ο διάλογος εδώ. Θα σας παρακαλέσω ειλικρινά. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Οπως ξέρετε, κύριε Πρόεδρε, εγώ δεν προκάλεσα καμία συζήτηση. Είμαι υποχρεωμένος, όμως, απέναντι σε μια τοποθέτηση του μοναδικού συναδέλφου, ο οποίος είπε όλα αυτά τα πράγματα ερήμην όλων των άλλων πτερύγων -δεν θα πω φράσεις αυτήν τη στιγμή- να κλείσω εδώ το θέμα και παρακαλώ πάρα πολύ, ας κρατήσουμε τουλάχιστον τη σοβαρότητα των στιγμών απέναντι σε ένα τέτοιο πρόβλημα. 

ΠΡΟΕΔΡΕΥΩΝ (Λουκάς Αποστολίδης): Θα ήθελα να παρακαλέσω, κύριοι συνάδελφοι, το Τμήμα -ζητώ και τη συναίνεσή σας- επειδή ο κ. Κεφαλογιάννης είναι εγγεγραμμένος, αλλά για λόγους ασθένειας έπρεπε να αποχωρήσει από το Κοινοβούλιο, να εγκρίνει το Τμήμα να μπορέσει να έχει τη δυνατότητα αύριο που θα γίνει συζήτηση επί των άρθρων, να μιλήσει και επί της αρχής. 

Εγκρίνετε, κύριοι συνάδελφοι; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Το Τμήμα ενέκρινε ομοφώνως. 

Ο κ. Βαρβιτσιώτης έχει το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, αισθάνομαι σαν άνθρωπος και σαν πολιτικός την ανάγκη να συμμετάσχω και εγώ στις εκδηλώσεις συμπαραστάσεως προς τους συνανθρώπους μας που επλήγησαν τόσο πολύ από τους σεισμούς, προς τις οικογένειες εκείνων που έχασαν προσφιλή τους πρόσωπα την ευχή ώστε να υπάρξει απεγκλωβισμός όσο το δυνατόν μεγαλύτερου αριθμού εγκλωβισθέντων, αλλά και προς εκείνους που σε κλάσματα δευτερολέπτου έχασαν τους μόχθους μιας ζωής. 

Χθές το βράδυ περιόδευσα εκτός εκλογικής μου περιφερείας στο Μενίδι, στα Ανω Λιόσια και στο Ζεφύρι. Μπορώ να σας βεβαιώσω ότι κυρίως τα 'Ανω Λιόσια αλλά και το Μενίδι και το Ζεφύρι είχαν όψη βομβαρδισμένων πόλεων. Πρόκειται περί πρωτοφανούς καταστροφής, η οποία ακόμη δεν έχει γίνει αντιληπτή, λόγω του ότι -και ορθώς- τα φώτα της δημοσιότητος έχουν πέσει στον απεγκλωβισμό των συνανθρώπων μας. 

Ας σκύψουμε κοντά στους ανθρώπους αυτούς και αν υπάρχουν ή δεν υπάρχουν ευθύνες της κυβερνήσεως, κύριε Υπουργέ της Εμπορικής Ναυτιλίας, θα το δούμε αργότερα. Εδώ αυτήν τη στιγμή, εκείνο που προέχει είναι πρώτα απ' όλα να σωθούν, όσο το δυνατόν περισσότεροι συνάνθρωποί μας και όσο το δυνατόν να υπάρξει ταχύτερη αποκατάσταση του κοινωνικού ιστού στις πληγείσες περιοχές. 

Θα ήθελα μπαίνοντας στη συζήτηση του νομοσχεδίου, να συγχαρώ ολόθερμα και ολόψυχα τον εισηγητή της Πλειοψηφίας τον κ. Βαρίνο, για την πλήρη ολοκληρωμένη και τεκμηριωμένη εισήγησή του. Ο κ. Βαρίνος μας έδωσε μια σφαιρική, θα έλεγα, εικόνα των αδυναμιών του νομοσχεδίου σας, κύριε Υπουργέ που έχει πάρα πολλές δυστυχώς αδυναμίες. 

Διαβάζοντας την εισηγητική έκθεση αλλά και ακούγοντάς σας σήμερα από το Βήμα της Βουλής ορθά εξήρατε τη σημασία του θαλάσσιου τουρισμού, ο οποίος έχει αναπτυχθεί και έχει προοδεύσει στη χώρα μας, κυρίως χάρη στις προσπάθειες της ιδιωτικής πρωτοβουλίας. 

Θα περίμενε κανείς ότι αυτό το νομοσχέδιο θα προέβλεπε αναπτυξιακά μέτρα, ώστε ο ήδη σε ένα βαθμό ανεπτυγμένος θαλάσσιος τουρισμός μας να γίνει πιο αποτελεσματικός, να γίνει πιο προσοδοφόρος, να γίνει πόλος έλξεως περισσοτέρων επισκεπτών. 'Ολοι μας χαιρόμαστε όταν κυκλοφορούμε στις ελληνικές θάλασσες και βλέπουμε αυτά τα ιστιοφόρα, τα ενοικιαζόμενα ιστιοφόρα τα οποία έχουν νοικιασθεί από αλλοδαπούς και βλέπουμε την αγάπη που έχουν αυτοί στην Ελλάδα. Αυτήν την αγάπη πρέπει να τη μεγαλώσουμε και μπορούμε να την μεγαλώσουμε μόνο με αναπτυξιακά μέτρα. 

Πέστε μου ένα μέτρο στο νομοσχέδιό σας που έχει αναπτυξιακό χαρακτήρα. Κανένα ή σχεδόν κανένα. Επισημαίνω επίσης την έλλειψη του διαλόγου -που δεν υπήρξε, για να καταρτιστεί αυτό το νομοσχέδιο- με τους αρμόδιους φορείς, αλλά και τις επιφυλάξεις που αυτοί έχουν διατυπώσει για τις διατάξεις του νομοσχεδίου. 

Εκείνο όμως που μου έκανε εντύπωση ήταν η αποστροφή του κυρίου Υπουργού στην προσπάθειά του να κατηγορήσει την Νέα Δημοκρατία. Είπε ότι η Νέα Δημοκρατία όταν ήταν κυβέρνηση δεν έφερε κανένα νομοσχέδιο. 

Ξέρετε, κύριε Υπουργέ, ότι το κύριο χαρακτηριστικό της Ελληνικής Βουλής είναι η πολυνομία. Ξέρετε ότι έχουμε το δυσμενή προβάδισμα έναντι όλων των Κοινοβουλίων της Ευρωπαϊκής Ενώσεως στην ψήφιση νόμων; Το πρόβλημα είναι να ψηφίσουμε νόμους ή το πρόβλημα είναι να εφαρμόζονται οι νόμοι; 

Φοβούμαι, λοιπόν, ότι ψηφίζουμε νόμους οι οποίοι όμως στη συνέχεια δεν εφαρμόζονται. 

Επεσημάνθη από πολλούς εισηγητές και τελευταία από το συνάδελφο κ. Παπανικολάου το θέμα της ελλείψεως υποδομής. Παίρνετε μονομερώς μέτρα για τα σκάφη αναψυχής, αν τα παίρνετε, στο βαθμό που τα παίρνετε. Αν θέλουμε όμως να αναπτυχθεί ο θαλάσσιος τουρισμός, χρειάζεται υποδομή, χρειάζονται μαρίνες, όχι βέβαια κάποιος μόλος που να δένει κάποιος, αλλά σύγχρονες μαρίνες που θα παρέχουν τις στοιχειώδεις εξυπηρετήσεις στα πλοία αυτά. 

Θα σας πω ένα παράδειγμα, κύριε Υπουργέ, το οποίο πρέπει να σας εντυπωσιάσει. Στα Γουβιά της Κερκύρας είχε κατασκευαστεί από μακρού χρόνου, από τον Ε.Ο.Τ. νομίζω μία μαρίνα. Υπολειτουργούσε. 'Ηταν σε πλήρη διάλυση. Ανετέθη -και ορθώς- σε κάποιον ιδιώτη, ο οποίος αυτήν τη στιγμή έχει κάνει ένα υπόδειγμα μαρίνας. Δεν ξέρω αν την έχετε επισκεφθεί. Ξέρετε πόσο χρεώνει τη "διανυκτέρευση" σκάφους η μαρίνα στα Γουβιά; Ανάλογα του μήκους του σκάφους, εννιακόσιες δραχμές το μέτρο. Ξέρετε, κύριε Υπουργέ, ότι στους Παξούς υπάρχει μία μαρίνα, η οποία βεβαίως δεν έχει, αν θέλετε, τον εκσυγχρονισμό και τις εξυπηρετήσεις της μαρίνας των Γουβιών, πάντως βρίσκεται σε ένα καλό επίπεδο. Ξέρετε πόσο το Λιμενικό Ταμείο χρεώνει το μέτρο ανά σκάφος; Εννιακόσιες δραχμές τα Γουβιά, εκατό δραχμές το Λιμενικό Ταμείο Κερκύρας χρεώνει τη διανυκτέρευση του σκάφους στου Παξούς. 

Aυτοί που έχουν τα μεγάλα σκάφη -μακάρι να είχατε και σεις, δεν ξέρω αν έχετε, όταν αποκτήσω εγώ, που δεν θα αποκτήσω ποτέ, μακάρι να τα αποκτήσουν πολλοί περισσότεροι 'Ελληνες- γιατί δεν πρέπει να πληρώσουν πολύ παραπάνω χρήματα όταν τους παρέχονται ορισμένες διευκολύνσεις; 

'Ενα σκάφος τριάντα πέντε μέτρων που είναι τεράστιο, ξέρετε τι πληρώνει στη μαρίνα των Παξών για κάθε μέρα; Τρεισήμισι χιλιάδες δραχμές. Είναι δυνατόν να το δεχθούμε αυτό; 

Φοβάμαι ότι δεν πρόκειται να κάνετε τίποτε, θα το αφήσετε εκατό δραχμές... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Θα διορθωθεί αυτό. 

ΙΩΑΝΝΗΣ ΒΑΡΒΙΤΣΙΩΤΗΣ: Αλλά πέραν τούτου πηγαίνετε στους Παξούς να δείτε ότι με μία ελαχίστη δαπάνη μπορεί να υπάρξει επέκταση της μαρίνας, ώστε να έχει και το Λιμενικό Ταμείο περισσότερα έσοδα. 

ΑΘΑΝΑΣΙΟΣ ΒΑΡΙΝΟΣ: Τους πόρους τους παίρνει το δημόσιο. 

ΙΩΑΝΝΗΣ ΒΑΡΒΙΤΣΙΩΤΗΣ: Θα φθάσουμε και σ' αυτό. 

Αλλά και πέραν αυτού, έχετε αντιληφθεί, κύριε Υπουργέ, ότι υπάρχει μεταξύ λιμενικών ταμείων και Τοπικής Αυτοδιοίκησης μια σύγχυση αρμοδιοτήτων; 'Ημουν πέρυσι στην Νεάπολη Λακωνίας, όπου ο τότε δήμαρχος βρέθηκε κατηγορούμενος ύστερα από μήνυση του Προέδρου του Λιμενικού Ταμείου γιατί τόλμησε να καθαρίσει την παραλία. Και έλεγε ο Πρόεδρος του Λιμενικού Ταμείου "είναι αρμοδιότης μου". 

Δεν καταλαβαίνετε ότι όλα αυτά προσβάλλουν το νόημα του τουρισμού, ότι όλα αυτά πρέπει να ξεκαθαρίσουν; Και βεβαίως σε καμιά περίπτωση τα έσοδα των λιμενικών ταμείων δεν πρέπει να πάνε στο δημόσιο ταμείο. Αυτά πρέπει να μείνουν στα λιμενικά ταμεία με σωστό όμως έλεγχο, με σωστή, αν θέλετε, αξιοποίηση των πόρων και να αυξηθούν όσο γίνεται περισσότερο. 

Μιλάτε για την υποδομή και ισχυρίζεσθε ότι έχετε κάνει βήματα. Ξέρετε ότι στο Πυθαγόρειο της Σάμου υπάρχει μια έτοιμη μαρίνα που έχει κατασκευασθεί επι της Κυβερνήσεως Μητσοτάκη και η οποία δεν λειτουργεί διότι το ΥΠΕΧΩΔΕ δεν έχει χαράξει ακόμα το δρόμο από το δημόσιο δρόμο προς τη μαρίνα; Είναι έτοιμη η μαρίνα και όταν περνάς από πάνω σε πιάνει θλίψη γιατί δεν λειτουργεί. Δεν λειτουργεί, επαναλαμβάνω, γιατί το ΥΠΕΧΩΔΕ, το δικό σας ΥΠΕΧΩΔΕ, η δική σας Κυβέρνηση δεν έχει χαράξει το δρόμο. 

Είναι δυνατόν, λοιπόν, να μιλάμε για ανάπτυξη του θαλάσσιου τουρισμού, όταν αυτά τα στοιχειώδη που ανέφερα και μπορώ να αναφέρω πολλά παραδείγματα, αλλά δεν μου το επιτρέπει η ώρα, την εμποδίζουν; 

Επίσης, μπορώ να αναφέρω για το λιμάνι του Γυθείου, ένα λιμάνι που μπορεί να αναπτυχθεί, το οποίο βρίσκεται σε υποτυπώδη κατάσταση, μπορώ να αναφέρω ακόμα ότι μπορεί να γίνει μία μαρίνα στο λιμάνι της Αρεόπολης κλπ. 'Εχω ασχοληθεί με το θέμα και μπορώ να αναφέρω πολλά παραδείγματα, γιατί με ενδιαφέρει η ανάπτυξη του θαλάσσιου τουρισμού. Αυτά όμως τα λίγα που σας ανέφερα δεν σας ενοχλούν, κύριε Υπουργέ; Δεν σας κάνουν να αισθάνεσθε ότι πρέπει να κάνετε κάτι; Είσθε αρμόδιος Υπουργός ο οποίος από το Βήμα εδώ μας πλέξατε το εγκώμιο περί θαλασσίου τουρισμού και κάνετε τα αντίθετα. 

Είναι δυνατόν, λοιπόν, ποτέ η Νέα Δημοκρατία να συμφωνήσει σ' αυτά τα ανύπαρκτα μέτρα τα οποία εσείς σήμερα προτείνετε με το νομοσχέδιό σας; Μακάρι να φέρετε ολοκληρωμένο νομοσχέδιο και πρώτοι εμείς θα το στηρίξουμε, γιατί πιστεύουμε στο θαλάσσιο τουρισμό, πιστεύουμε στην ανάπτυξη και πιστεύουμε ότι είναι μια πολύ μεγάλη πλουτοπαραγωγική πηγή στον τόπο μας. 

Χαίρομαι, κύριε Υπουργέ, διότι αποσύρατε -και λαμβάνω σοβαρά υπόψη τη δήλωσή σας- τη διάταξη της παραγράφου 3, του άρθρου 15, διότι επρόκειτο περί ενός πρωτοφανούς σκανδάλου που θα καλυπτόταν με νομοθετικό μανδύα. Είναι ένα σκάνδαλο που όλοι όσοι έχουμε ασχοληθεί με τα στρατιωτικά θεματα, δεν έχει το προηγούμενό του στην ιστορία των Ενόπλων Δυνάμεων. Η διάταξη την οποία αποσύρατε έλεγε ότι αξιωματικός ο οποίος παραιτήθηκε μόνος του και παραιτήθηκε κατόπιν επιβληθείσης ποινής από τον Αρχηγό του Λιμενικού Σώματος, επαναφέρεται στην επετηρίδα, για να γίνει αύριο και αντιναύαρχος. 

Αυτά δεν έχουν ξαναγίνει ποτέ στις 'Ενοπλες Δυνάμεις. Δεν υπάρχει άλλο προηγούμενο. Χαίρομαι, λοιπόν, που αποσύρατε τη διάταξη αυτή. Βεβαίως είναι ενδεχόμενο να χάσετε κάποιο ψηφοφόρο ή κάποιο στέλεχός σας με την απόσυρση της διάταξης, αλλά αυτό είναι δικό σας πρόβλημα και δεν με απασχολεί. Σημειώνω όμως ότι τουλάχιστον αυτό το μεγάλο σκάνδαλο δεν θα περάσει χωρίς διάταξη νόμου.... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ε, όχι και μεγάλο σκάνδαλο. 

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Υπουργέ, πολύ μεγάλο σκάνδαλο. Επαναλαμβάνω την περίπτωση. Πλοίαρχο που παραιτήθηκε, διότι τιμωρήθηκε, και που αναγνώρισε στο δικαστήριο το άσυλο του Αρχηγού του Λιμενικού Σώματος εναντίον του οποίου έκανε ανώνυμα τηλεφωνήματα η γυναίκα του, τον αξιωματικό αυτόν τον επαναφέρατε ως έφεδρο εκ μονίμων -κακώς- και τώρα τον εντάσσετε στην επετηρίδα. Δεν έχει ξαναγίνει. 

Είναι μέγα σκάνδαλο, κύριε Υπουργέ. Καλώς την αποσύρετε. Μην προσπαθείτε να δικαιολογήσετε ένα μέγα σκάνδαλο. 

Πάντως για να επανέλθω στο νομοσχέδιο, η Νέα Δημοκρατία δεν είναι δυνατόν, ένα νομοσχέδιο που δεν έχει κανένα αναπτυξιακό μέτρο, που είναι αν θέλετε ένα νομοσχέδιο ανούσιο και χωρίς ουσιαστική συμβολή, δεν μπορεί να το ψηφίσει. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, να εκφράσω και εγώ τα αισθήματα λύπης και συμμετοχής στη δοκιμασία και το πένθος που χτύπησε το λαό μας από τους σεισμούς. Και να παρακαλέσω με τη σειρά μου να περιβάλουμε όλοι μαζί αυτήν τη δοκιμασία με την οφειλομένη σεμνότητα και την οφειλομένη ομοψυχία. Αλίμονο, στις δύσκολες στιγμές της πατρίδας, του λαού μας να κινούμαστε από κίνητρα μικροπολιτικής και να μη τα αντιμετωπίζουμε, να μη συμμετέχουμε με ένα υψηλό αίσθημα ευθύνης, όπως νομίζω πράξαμε χθες στη Βουλή. 

'Ενα δεύτερο σημείο, συναφές προς το νομοσχέδιο. 'Εγινε και σχετική συζήτηση γι'αυτό ερεθίζομαι να πω δυο κουβέντες. Δύο φορές αποπειράθηκα να ενοχλήσω το φίλο μου Υπουργό Ναυτιλίας, κύριοι συνάδελφοι της Νέας Δημοκρατίας. Και τις δύο φορές μου είπε: "Στρατηγέ, έχουμε καθιερώσει αντικειμενικά κριτήρια". Το ένα ήταν για ματαίωση μιας μετάθεσης και το άλλο για ένα διαγωνισμό. Και του είπα "μπράβο, αποσύρω το αίτημα". 

Επιτέλους, όχι μόνο στις 'Ενοπλες Δυνάμεις και στα Σώματα Ασφαλείας, που είναι ειδική κατηγορία -και αλίμονο, να μην υπάρχει αξιοκρατία. Να σας δηλώσω, κύριε Υπουργέ, κατηγορηματικά, ότι αυτοί που κρατούν το μεγάλο σταυρό αυτοί σαν τον Ιούδα δεν πιστεύουν σε τίποτα. 'Οπου βλέπετε να σας πλησιάζει άνθρωπος και να παριστάνει τον κομματικό φίλο περιβεβλημένος στολή είναι επικίνδυνος. Μόνο ΠΑΣΟΚτζής δεν είναι, μόνο Νεοδημοκράτης δεν είναι. Αυτό από την πείρα μου στις 'Ενοπλες Δυνάμεις. Τα είδαμε επανειλημμένως αυτά τα πράγματα. Αξιοκρατία, δικαιοσύνη. 

'Ενας είναι ο νόμος αν θέλουμε να κάνουμε, να συγκροτήσουμε το εθνικό μας δυναμικό στις κρίσιμες επάλξεις, όπως αποτελούν οι καλυπτόμενοι από τις 'Ενοπλες Δυνάμεις και τα Σώματα Ασφαλείας χώροι. Χρειάζονται, δύο καλύτερα πράγματα και ένα τρίτο σημείο που θέλω να σας πω: Χρειάζεται αξιοκρατία, αυστηρότητα στην επιτέλεση των καθηκόντων τους και μέριμνα γι'αυτούς. Και η μέριμνα δεν υπάρχει, κύριε Υπουργέ. Δεν φταιτε εσείς, δεν υπάρχει μέριμνα. Ο λοχαγός παίρνει λιγότερα από την καθαρίστρια στο Τελωνείο Θεσσαλονίκης. Είναι απαράδεκτο. Δίνουμε την αίσθηση στις 'Ενοπλες Δυνάμεις ... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Στις 4.30' έχουμε συνάντηση στο Υπουργείο σήμερα. 

ΚΥΡΙΑΚΟΣ ΣΠΥΡΙΟΥΝΗΣ: Πολεμήστε. 

Δίνουμε την εντύπωση ότι δεν αγαπάμε ή τουλάχιστον δεν εκτιμούμε στον επιβαλλόμενο βαθμό τις 'Ενοπλες Δυνάμεις. 

Κύριε Υπουργέ, ξέρω πόσο παλεύετε. Παλέψτε, αξίζει. Αν θέλετε να τους κάνουμε δημοσίους υπαλλήλους, να τους κάνουμε. Θα έχουν το ωράριό τους, θα έχουν την Κυριακή τους, θα έχουν το Σάββατό τους, δεν θα μπαίνουν υπηρεσία. Γιατί να μπαίνει υπηρεσία και να μπαίνει την Κυριακή το πρωί και να φεύγει τη Δευτέρα το μεσημέρι, κύριε Υπουργέ και να μην παίρνει μία δραχμή; Διακυβεύβεται το πνεύμα πειθαρχίας και εργασίας. Περνά η δημοσιοϋπαλληλική αντίληψη. 

Αν δεν θέλουμε να τους κάνουμε δημοσίους υπαλλήλους με ό,τι αυτό θα σημάνει, οφείλουμε να κρατήσουμε διακεκριμένη σε υποχρεώσεις την τάξη. Αλλιώς αντλούμε σε πίθο Δαναϊδων με τις ογκώδεις δαπάνες για τους εξοπλισμούς και όλα τα συναφή. 

'Ενα τρίτο σημείο: Ξέρετε, είναι εμφαντική η ανωτερότητα μέσα στο νομοσχέδιο του Υπουργείου, κύριε Ναύαρχε, κύριε Υπουργέ, κύριε Παπαδόγγονα, που αναγνωρίζει τη μεγάλη σημασία που διαδραμάτισε ο ν. 438/1976. Είναι ανωτερότητα πέρα από τη δικαιοσύνη και οφείλουμε να το αναγνωρίσουμε στον κύριο Υπουργό. Επαινέθη ο ν. 438 πέρα από το μέτρο που συνήθως επαναλαμβάνεται στην Αίθουσα αυτή. 

Πιστεύω και εγώ -και οφείλω να το τονίσω- ότι ο ν. 438 αποτέλεσε ένα θαυμαστό πλαίσιο, κύριε Παπαδόγγονα -να είστε περήφανος και είναι δικαιολογημένη η ευθιξία σας- ένα πλαίσιο συγκεκριμένο πάνω στο οποίο στήθηκε ο θαλάσσιος τουρισμός. Αυτό συμπεραίνεται και από το συνολικό πνεύμα του νομοσχεδίου που συζητάμε. 

Θα θίξω τώρα και εγώ με τη σειρά μου με δύο κουβέντες τη σημασία του τουρισμού στην πατρίδα μας. Η σημασία είναι πολλαπλή. 'Οχι μόνο οικονομική, όχι μόνο εθνική, όχι μόνο διακρατικής διάστασης, γιατί είναι άμεσα τα οφέλη, καθώς οι ξένοι έρχονται σε επαφή με την πατρίδα μας, με τις ομορφιές της, με την ιστορία της, με τη φιλοσοφία της. Τίποτα στον κόσμο δεν θα υπήρχε εάν δεν υπήρχαν μηχανές που να μην προέρχεται από τους 'Ελληνες. Και αυτό γίνεται μία πηγή εμπέδωσης στον ξένο, στον επισκέπτη, στον τουρίστα. 

Και έχουμε πράγματι για πολλαπλούς λόγους ευθύνη να συμπράξουμε σε μία ενωμένη προσπάθεια να ανυψώσουμε όσο μπορούμε περισσότερο τον τουρισμό μας μέρος του οποίου, συνιστώσα, αποτελεί και ο θαλάσσιος τουρισμός που έρχεται να καλύψει το περιεχόμενο του συζητουμένου νομοσχεδίου. 

Παράγοντες για την ανάπτυξη του τουρισμού είναι η ομορφιά της πατρίδας, οι κάμποι της, τα βουνά της, ο ήλιος της, τα άστρα της, η θάλασσά της, τα χρώματά της, το ωραίο της κλίμα, αλλά και όλα αθροιστικά μαζί με τον 'Ελληνα, με τα θαυμάσια αισθήματά του, με τη φιλοξενία του, με την πηγαία ευγένειά του που θέλει όλα αυτά να διοχετευθούν μέσα σε μία πλαισίωση έτσι ώστε να ασκείται και μία διαπαιδαγώγηση ευρύτερη στο λαό, ώστε να αντιλαμβάνεται ότι μέσα στον ανταγωνισμό και πέρα από τις φυσικές του καλοσύνες οφείλει ποιότητα, οφείλει ασφάλεια στον τουρίστα. 

'Ενας δεύτερος και βαθύς στόχος του ν. 438, κύριε Υπουργέ -που το αναφέρετε και στο νομοσχέδιο- ήταν αναπτυξιακός, ήταν η ασφάλεια, η ποιότητα, η προώθηση, η ανάπτυξη του θαλάσσιου τουρισμού. Το σημερινό νομοσχέδιο έρχεται να συμπληρώσει. Μεσολάβησαν είκοσι χρόνια, άλλαξαν άρδην οι συνθήκες, πήρε διαστάσεις και η τεχνολογία που μπαίνει και επηρεάζει τον τουρισμό, με το μέτρο που τον επηρεάζει, οι διακρατικές σχέσεις πήραν εκρηκτικές διαστάσεις, η αλλαγή των προσανατολισμών σε όλα τα πράγματα από τη διεθνοποίηση της οικονομίας μέχρι την οικονομία της ελεύθερης αγοράς, το διπολισμό, όλα αυτά τα μέτρα επιβάλλουν την αναθεώρηση και τη συμπλήρωση του θεσμικού πλαισίου μέσα στο οποίο καλείται να αναπτυχθεί ο συγκεκριμένος τομέας. 

Το νομοσχέδιο καθορίζει, με βάση τα χρησιμοποιούμενα πλοία -περνάει η ώρα και κατανάλωσα το χρόνο μου και δεν θα μιλήσω για το νομοσχέδιο, λίγα είπα- τρεις κατηγορίες τομέων του θαλάσσιου τουρισμού: κρουαζιερόπλοια, επαγγελματικά πλοία αναψυχής, που είναι και ο κεντρικός στόχος του νομοσχεδίου και τα πλοία που εκτελούν κυκλικές περιηγήσεις αναψυχής, που είναι έξω τρόπον τινά από τον κύριο στόχο του νομοσχεδίου. 

Το νομοσχέδιο αποτελείται από έξι κεφάλαια και δεκαοκτώ άρθρα, που είναι διαρθρωμένα και καλύπτουν το σύνολο της οφειλομένης, νέας πλέον, συμπληρωματικής αν θέλετε, θεσμικής ρύθμισης του συγκεκριμένου τομέα. 

Στο πρώτο άρθρο, που είναι και το πρώτο κεφάλαιο, παρέχονται οι ορισμοί τι είναι πλοίο αναψυχής, τι είναι ιδιωτικό πλοίο αναψυχής, τι είναι επαγγελματικό, τι είναι πλοίαρχος, τι είναι κυβερνήτης, τι είναι πλήρωμα και όλα αυτά. Απαραίτητοι ορισμοί, για να είναι διευκρινισμένα τα πράγματα. 

Το δεύτερο κεφάλαιο που περιλαμβάνει τα άρθρα 2 μέχρι και 8 αναφέρεται στα επαγγελματικά πλοία αναψυχής. 

Το τρίτο κεφάλαιο, άρθρα 9 με 11, αναφέρεται στα ιδιωτικά πλοία αναψυχής. 

Το τέταρτο κεφάλαιο, περιλαμβάνει το άρθρο 12 μόνο και αναφέρεται στις κυρώσεις που προβλέπονται διάφορες ποινικές ευθύνες και πρόστιμα. 

Το πέμπτο και το έκτο κεφάλαιο περιλαμβάνουν τις τελικές μεταβατικές διατάξεις και τις λοιπές διατάξεις. 

Θεωρώ και εγώ -και με αυτό τελειώνω, κύριε Πρόεδρε- ότι η στόχευση για ποιότητα και ασφάλεια, ποιότητα της παρεχόμενης υπηρεσίας και ασφάλεια των τουριστών, που είναι κεντρικό σημείο του νομοσχεδίου, είναι ο βασικός τομέας που δικαιολογεί την ευαισθησία που περιέχεται στο νομοσχέδιο. 

Επιβλήθηκαν κάποια μέτρα. Δηλαδή, δεν πρέπει να υπάρχει μία κατάσταση, που να βλέπουμε -πνίγονται και δεν ξέρουμε ποιοι επέβαιναν- ποιοι είναι στο πλοίο αναψυχής; Είναι βαρύ δηλαδή να υπάρχει μια κατάσταση επιβαινόντων... 

ΑΘΑΝΑΣΙΟΣ ΒΑΡΙΝΟΣ: Δύο φορές έγινε. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Μία ήταν. 

ΚΥΡΙΑΚΟΣ ΣΠΥΡΙΟΥΝΗΣ: Είναι πολύ δηλαδή να πληρώνουν κάποιο τέλος κυκλοφορίας; 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε παρακαλώ, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Είναι πολύ να υπάρχει ένα δελτίο κίνησης; Δεν είναι μέτρα αυτά που ευεργετούν την τάξη και την ποιότητα; Η ποιότητα δεν είναι αναπτυξιακή έννοια; 

'Ετσι λοιπόν και με την ευαισθησία και την ευθύνη που επιδεικνύει και στα παλαιότερα νομοσχέδια ο συγκεκριμένος Υπουργός και συζητώντας και εκμεταλλευόμενοι την πείρα σας, την ωραία πείρα που έχετε υμείς όλοι -και με αυτό Πρόεδρέ μου τελειώνω και συγνώμη- μπορούμε να βελτιώσουμε, κύριε Υπουργέ το νομοσχέδιο. Και σας συγχαίρω για τη διάταξη που άρατε. Μην κάνετε κανένα συμβιβασμό. Αξιοκρατία στις Ενοπλες Δυνάμεις. Παρητήθεις κύριε; Τελείωσες. Απεστρατεύθης; Τελείωσες. 'Ερχονται απόστρατοι να διοικήσουν τις 'Ενοπλες Δυνάμεις; Και τα έκανε και το ΠΑΣΟΚ. Το δρόμο τον άνοιξε η Νέα Δημοκρατία, αλλά ακολουθήσαμε. Ξέρετε τι λέω εγώ σε εσάς τους οργανωμένους αρχήθεν ΠΑΣΟΚτζήδες; Είμαι και εγώ ΠΑΣΟΚτζής. Λέω ότι αντιγράψατε, ναι κύριε Υπουργέ, αντιγράψαμε, όλα τα άσχημα της Νέας Δημοκρατίας. 

ΠΡΟΕΔΡΕΥΩΝ (Λουκάς Αποστολίδης): Τουλάχιστον τα καλά! Αντιγράψαμε τα καλά, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ψηφίζω το νομοσχέδιο. 

ΠΡΟΕΔΡΕΥΩΝ (Λουκάς Αποστολίδης): Τα καλά να αντιγράφουμε πάντα όμως! 

Ο κ. Παπαδόγγονας έχει το λόγο. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Αγαπητοί κύριοι συνάδελφοι, δεν έχω συνηθίσει -και με ξέρετε όλοι πολλά χρόνια, είμαι εξ αυτών που έχω τη μακροτέρα θητεία στη Βουλή- να περιαυτολογώ, γιατί αυτό είναι αντίθετο προς τις αρχές μου. Θα κάνω μια μικρή παρέκκλιση, όχι έντονη. Γιατί ο κύριος Υπουργός ούτε λίγο ούτε πολύ με αυτά τα οποία είπε έδωσε την εντύπωση στην Αίθουσα ότι οι προηγηθέντες απ' αυτόν -και μάλιστα δεν έκανε διαχωρισμό κομμάτων- δεν έκαναν περίπου τίποτε σχετικά με την Εμπορική Ναυτιλία. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δεν είπα αυτό. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Θα ήθελα, κύριε Υπουργέ -και καλόπιστα τα λέω όλα αυτά- να γνωρίζετε -και πιστεύω ότι το γνωρίζετε- ότι οι κυβερνήσεις της Νέας Δημοκρατίας κατοχύρωσαν και συνταγματικά βασικές αρχές με βάση τις οποίες αναπτύχθηκε η Εμπορική Ναυτιλία, όπως οι νόμοι 27 και 29, όπως και οι εγκριτικές πράξεις. 

Ετσι κατοχυρώνονται ως πράξεις ηυξημένης τυπικής ισχύος. Και εκεί βασίστηκε η ανάπτυξη της Εμπορικής Ναυτιλίας, όπου το 1980 για πλοία άνω των εκατό κόρων είχαμε φθάσει στις τέσσερις χιλιάδες υπό ελληνική σημαία. 

'Οταν έρχεσθε, λοιπόν, και δίνετε την εντύπωση... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Εάν μου επιτρέπετε, κύριε Πρόεδρε, να κάνω μια διακοπή στον κύριο συνάδελφο και να κρατηθεί ο χρόνος. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Εγώ πάντως σας επιτρέπω. 

ΠΡΟΕΔΡΕΥΩΝ (Λουκάς Αποστολίδης): Για ένα λεπτό, κύριε Υπουργέ, έχετε το λόγο και θα κρατήσω το χρόνο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Εγώ, κύριε Παπαδόγγονα, όπως ξέρετε και από χαρακτήρα, δεν είμαι ποτέ ισοπεδωτικός και δεν διαγράφω την προσφορά όλων των πολιτικών και βεβαίως, πολύ περισσότερο των Υπουργών που έχουν επιτελέσει έργο. 

Αναφερόμουν στο συγκεκριμένο θέμα περί προσλήψεων, που υπάρχει μια διαφορετική διαδικασία η οποία σίγουρα σήμερα είναι απόλυτα αξιοκρατική σε σχέση με το παρελθόν. Δεν διέγραψα καμία προσφορά κανενός και θέλω αυτό να γίνει απόλυτα σαφές γιατί είναι πάρα πολύ σοβαρό και είναι θέμα ηθικής για μένα. 

ΠΡΟΕΔΡΕΥΩΝ (Λουκάς Αποστολίδης): Γίνατε κατανοητός. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Θα ήθελα να μην εμπλακούμε σε συζήτηση σχετικά με προσλήψεις ή κρίσεις ή μεταθέσεις και το τι έγινε στο παρελθόν. Γνωρίζετε πάρα πολύ καλά ότι έχω κάνει Υπουργός Εμπορικής Ναυτιλίας δύο φορές. Γνωρίζω λεπτομέρειες, γνωρίζω ονόματα και αριθμούς αποκεφαλισθέντων αδίκως, αξίων αξιωματικών του Λιμενικού Σώματος και βεβαίως η συζήτηση η οποία γίνεται αυτήν τη στιγμή και ο χρόνος ο οποίος μας παρέχεται, δεν είναι επαρκής για να μπούμε σε τέτοιου είδους λεπτομέρειες οι οποίες κατά τα άλλα θα ήταν ηθικά επιβεβλημένες. 

Σχετικά με το νομοσχέδιο αυτό, εγώ είμαι εξ αυτών οι οποίοι πιστεύουν ότι ο κάθε Υπουργός πρέπει να φιλοδοξεί να βάλει μερικά πετραδάκια πάνω στο οικοδόμημα το οποίο έχει προηγηθεί. Δεν είμαι εξ αυτών οι οποίοι πιστεύουν ότι όταν πάει ένας Υπουργός σε ένα Υπουργείο, πρέπει να πιστεύει ότι ό,τι έγινε από όλους τους άλλους δεν ήταν σωστό και το έργο αρχίζει από ώρα μηδέν από τον ίδιο. Συνεπώς αντιλαμβάνομαι ότι ένας νόμος ο οποίος διήρκεσε είκοσι τρία χρόνια και μπορώ να πω ότι προσέφερε πάρα πολλά ανεξαρτήτως εάν συνέπεσε να είμαι εγώ τότε ο Υπουργός, πρέπει με την πάροδο του χρόνου -ετέθη υπό την βάσανο ακριβώς των τόσων ετών- να υποστεί μία μεταβολή. Αυτό είναι απόλυτα σωστό και έπρεπε να γίνει κάτι τέτοιο. 'Ομως, θα πρέπει να θέσει ο κάθε νόμος ορισμένους στόχους για τους οποίους διατυπώνεται καθ' ον τρόπον διατυπώνεται. 

Θα εισαγάγω μία καινούρια διάσταση στο θέμα του αντικειμενικού σκοπού, τον οποίο θα πρέπει να έχει ένα τέτοιο νομοσχέδιο. Εάν πάτε στο Ιόνιο θα δείτε ότι κυριαρχεί η ιταλική σημαία. Εάν πάτε στο Αιγαίο θα δείτε ότι κυριαρχούν όλες οι σημαίες, η δε ελληνική σημαία στο Αιγαίο φέρεται από τη μειοψηφία των σκαφών. Αυτό είναι πάρα πολύ σημαντικό. 'Εχετε υπόψη σας ότι στο παρελθόν και τώρα, γίνονται αποστολές επιδείξεως σημαίας απο όλες τις χώρες. 'Εχει σημασία η σημαία να φαίνεται και κυρίως να φαίνεται στη χώρα ακριβώς την οποία εκπροσωπεί. 

'Αρα, ένας στόχος του νομοσχεδίου θα πρέπει να είναι η ελληνική σημαία. Αν πάει κανείς ας πούμε στη μαρίνα του Φλοίσβου, θα δει μεγαθήρια, τα οποία έχουν τη βρετανική σημαία ή και οποιαδήποτε άλλη σημαία, πλην της ελληνικής. Τι θα πρέπει να σκεφθεί ο νομοθέτης; Τι κερδίζω από την επιβολή, αν θέλετε, της ελληνικής σημαίας σ' ένα τέτοιο πλοίο εάν μπορούσε να επιβληθεί; Οικονομικά, σχεδόν τίποτε. Αυτό το οποίο κερδίζει το κράτος από το πλοίο αναψυχής, το οποίο υπάρχει στην Ελλάδα, τι είναι; Είναι ο τεράστιος κύκλος εργασιών που δημιουργείται γύρω ακριβώς από τα πλοία αυτά, τα καρνάγια τα οποία δουλεύουν, οι καραβομαραγκοί οι οποίοι δουλεύουν, οι μηχανικοί, οι ηλεκτρολόγοι, ο ένας, ο άλλος κ.ο.κ. 

'Αρα, εάν συνδυάσουμε αυτές τις δύο σκοπιμότητες, θα πρέπει να φέρουμε κατά το δυνατόν το μεγαλύτερο αριθμό πλοίων και πλοιαρίων υπό ελληνική σημαία, χωρίς να μετράμε τι εισπράττουμε από τις κάποιες φορολογίες ή από τα κάποια χαρτιά, τα πιστοποιητικά κλπ. 

Να επανέλθω στο νομοσχέδιο. Αυτό που πρέπει να κυριαρχήσει είναι να δημιουργηθεί μία ατμόσφαιρα εντόνου προσελκύσεως σκαφών αφ' ενός μεν στην ελληνική σημαία αυτών της ελληνικής πλοιοκτησίας και αφ' ετέρου σε όλα τα άλλα σκάφη όλων των άλλων σημαιών, προκειμένου κατά το δυνατόν να δαπανούν περισσότερο χρόνο παραμονής στη χώρα μας ώστε να έχουμε τα κέρδη τα οποία πραγματικά αναμένει κανείς από μία τέτοια δραστηριότητα και η οποία έχει σαν έλξη ακριβώς αυτό το ελληνικό περιβάλλον που έχει αναφερθεί από τους περισσοτέρους εκ των κυρίων συναδέλφων. 

Αναφέρομαι τώρα στη Μάλτα συγκεκριμένα. Εγώ τη Μάλτα τη γνώρισα από το Πολεμικό ναυτικό στο οποίο έχω υπηρετήσει πολλά χρόνια, όταν η Μάλτα ήταν αποικία αγγλική κλπ. 'Εχετε υπόψη σας ότι σήμερα η οικονομία της Μάλτας βασίζεται στο ότι έχει μετατραπεί έχει γίνε μία τεράστια μαρίνα και ένα τεράστιο επισκευαστικό κέντρο αυτών των σκαφών. Βασίστηκε η οικονομία ενός κράτους ακριβώς πάνω σ' αυτήν τη δραστηριότητα. Το δε ελληνικό αρχιπέλαγος είναι το μόνο θα έλεγα στον κόσμο που προσφέρει ακριβώς αυτό το φανταστικό, εξαιρετικό περιβάλλον, το οποίο όλοι οι ξένοι αποδέχονται. 

Επίσης θα πρέπει μέσα από το νομοσχέδιο αυτό να απορρέει και μία άλλη έννοια. 'Εχετε υπόψη σας ότι και στην Ευρωπαϊκή 'Ενωση αλλά και από το παρελθόν, τα πλοιάρια αυτά θεωρούνται στρατηγικής σημασίας, διότι σε εποχές δύσκολες προσφέρουν τεράστιο έργο. Προσέφεραν τεράστιο έργο στο Β' Παγκόσμιο Πόλεμο, αλλά ας μην επεκταθούμε. Ακόμη αυτή η δραστηριότητα συγκρατεί πληθυσμό τους σε περιοχές οι οποίες άλλως έχουν την τάση να φεύγει ο πληθυσμός τους από εκεί διότι δεν υπάρχουν οικονομικές προϋποθέσεις συγκρατήσεως στις περιοχές αυτές. 

'Αρα, συμφωνούμε ότι πρέπει το πλαίσιο που δημιουργείται να είναι ένα πλαίσιο το οποίο να βοηθάει ακριβώς τη χώρα μας κυρίως, όπως είπαμε, από πλευράς προσελκύσεως στη σημαία και βεβαίως να βοηθήσει την οικονομική διάσταση με την ευρεία εννοία της δραστηριότητας που γίνεται γύρω από το πλοίο αυτό. 

Τα κίνητρα στα οποία οι προηγούμενοι συνάδελφοι αναφέρθησαν και δεν δίδονται, είναι πραγματικά. Διότι εάν δεν δώσει το κράτος κίνητρα, αντιθέτως δε έχει απαιτήσεις γραφειοκρατικού χαρακτήρα, δεν πρόκειται το πλοίο αυτό να συγκρατηθεί. 'Εχετε υπόψη σας -και το έχετε φυσικά- ότι το οποιοδήποτε πλοίο δεν είναι όπως το αυτοκίνητο, το ακίνητο ή οτιδήποτε άλλο. Βάζεις κατά το κοινώς λεγόμενο το μονό κουπί, τη γουργούλα όπως λέμε τώρα την προπέλα και φεύγει πάει σε άλλες σημαίες, σε άλλα συμφέροντα. 

'Αρα, για να το συγκρατήσουμε, δεν πρέπει να επιβάλουμε τα μέτρα που επιβάλλουμε και τα οποία όχι μόνο επιβάλλουμε στους 'Ελληνες, αλλά και στους ξένους π.χ. για να φύγει από ένα λιμάνι πρέπει να έχει μία κατάσταση επιβατών. Εντάξει, πρέπει να την έχει. Από εκεί και πέρα αυτό που λέμε ότι αν επιβιβαστεί κάποιος άλλος, θα πρέπει στη λιμενική αρχή να αναφέρει την αλλαγή και να κάνει το ένα, το άλλο, κ.ο.κ., 

πρέπει να έχετε υπόψη σας ότι αυτά πρώτα από όλα είναι ανέφικτα εν τη πράξει. Κάπου μάλιστα αναφέρει το νομοσχέδιο ότι αν πάει και σε κάποιον όρμο θα πρέπει να κάνει το ίδιο. Αυτά δεν ελέγχονται. 

Θα πρέπει με γνώση των πραγματικών δυνατοτήτων, τις οποίες έχει το κράτος και με τη σκοπιμότητα ακριβώς της ελευθερίας που πρέπει να διέπει αυτήν τη δραστηριότητα, να διορθώσουμε ορισμένα σημεία -και εγώ θα σας κάνω συγκεκριμένες προτάσεις στα άρθρα που θα επακολουθήσουν- προκειμένου το νομοσχέδιο αυτό να είναι ρεαλιστικό και να αποδίδει στη χώρα μας αυτά που πραγματικά επιδιώκουμε με την νύξη την οποία έκανα με αυτήν την ευκαιρία που μου δίδεται να μιλήσω επί της αρχής. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε Υπουργέ. 

Ο τελευταίος ομιλητής έχει το λόγο, ο κ. Γκελεστάθης. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κύριοι συνάδελφοι, εκφράζω τη βαθιά μου θλίψη για τις καταστροφές που έγιναν από τη δράση του Εγκέλαδου χθες στην ευρύτερη περιοχή των Αθηνών, τα θερμά μου συλλυπητήρια στις οικογένειες των θυμάτων και την αμέριστη συμπαράστασή μου στην περίθαλψη των ανθρώπων που επλήγησαν από τις καταστροφές αυτές, αλλά και στην αποκατάσταση των ζημιών που προκλήθηκαν στο συντομότερο χρόνο. 

Κύριοι συνάδελφοι, το υπό συζήτηση νομοσχέδιο ήρθε στη Βουλή μέσα σε ένα γενικότερο κλίμα, που επικρατεί στον τομέα της εμπορικής μας ναυτιλίας, αφού όπως είναι γνωστό, τα τελευταία χρόνια εκατοντάδες πλοία του εμπορικού μας στόλου, το ένα τρίτο του συνόλου περίπου, έχουν φύγει από την ελληνική σημαία, αλλά και επτακόσια περίπου πλοία αναψυχής έφυγαν επίσης από την ελληνική σημαία, όπως περιγράφει στο υπόμνημά του το Ναυτικό Επιμελητήριο Ελλάδας. 

'Ετσι, απορούμε πώς ο κύριος Υπουργός Εμπορικής Ναυτιλίας στην ομιλία του παρουσίασε το υπό συζήτηση νομοσχέδιο ότι έρχεται για πρώτη φορά να λύσει τα θέματα του τομέα αυτού τα οποία θα έπρεπε να έχουν λυθεί πριν από πολλά χρόνια, αφού η Κυβέρνηση του "εκσυγχρονιστή" Πρωθυπουργού κ. Σημίτη έχει δημιουργήσει αυτό το κλίμα που μαστίζει κυριολεκτικά τον τομέα της εμπορικής μας ναυτιλίας. 

Χρειάστηκε μεγάλη προσπάθεια από τον κύριο Υπουργό Εμπορικής Ναυτιλίας να ωραιοποιήσει την κατάσταση που επικρατεί στον τομέα του, αλλά και να εισηγηθεί ότι δήθεν το υπό συζήτηση νομοσχέδιο πρόκειται να βοηθήσει με οποιονδήποτε τρόπο την ανάπτυξη του τομέα των σκαφών αναψυχής. 

Μα, δεν υπάρχει καμία αναπτυξιακή διάταξη μέσα στο νομοσχέδιο αυτό, που να δικαιολογεί τους ισχυρισμούς του κυρίου Υπουργού ότι με τη συζήτηση και την ψήφιση του νομοσχεδίου αυτού πρόκειται να ενισχυθεί αυτός ο σπουδαίος τομέας για την εθνική μας οικονομία. Απλούστατα αποδεικνύεται ότι η άσκηση της κυβερνητικής πρωτοβουλίας στη νομοθετική εργασία και με το υπό συζήτηση νομοσχέδιο γίνεται με τέτοια προχειρότητα, που έρχονται στη συνέχεια οι ομιλητές επί του νομοσχεδίου, για να αποδείξουν ότι είναι μία συρραφή διατάξεων με τέτοια προχειρότητα, που ασφαλώς αποδεικνύεται περίτρανα με τη διατύπωση των επιμέρους διατάξεων. Θα έχουμε την ευκαιρία στη συζήτηση επί των άρθρων να κάνουμε τη σχετική κριτική. 

Κύριοι συνάδελφοι, ο ν. 438/76, τον οποίο είχε εισηγηθεί στο Σώμα ο τότε Υπουργός Εμπορικής Ναυτιλίας, ο καταξιωμένος πολιτικός, συνάδελφός μας, κ. Αλέξανδρος Παπαδόγγονας, είχε πραγματικά θεσμοθετήσει ένα πλαίσιο μέσα στο οποίο δόθηκε η δυνατότητα να αναπτυχθεί αυτός ο τομέας της εθνικής μας οικονομίας, ο οποίος ομολογουμένως έχει δώσει τόσα πολλά στη γενικότερη προβολή της χώρας μας, αλλά και ιδιαίτερα στον κρατικό μας προϋπολογισμό. 

Το υπό συζήτηση νομοσχέδιο, χωρίς να πάρει υπόψη του αυτές τις βασικές διατάξεις, να τις τροποποιήσει, να τις βελτιώσει και να φέρει ένα καλύτερο πλαίσιο, απλώς λαμβάνει μία πρωτοβουλία η οποία πλαισιώνεται από έναν ευρύτατο τομέα εξουσιοδοτήσεων, που θα δώσει τη δυνατότητα στον κύριο Υπουργό Εμπορικής Ναυτιλίας να θεσμοθετήσει από εκεί και πέρα με τις υπογραφές του τα επιμέρους θέματα λειτουργίας του τομέα αυτού. 

'Ετσι αυτή η γενική διάθεση εξουσιοδοτήσεων, κύριε Πρόεδρε της Βουλής, νομίζω ότι πέραν της αντισυνταγματικότητάς της, καταστρατηγεί και τη δική σας προσπάθεια να σταματήσει αυτή η "τέχνη" όπως και με τις τροπολογίες που έρχονται την τελευταία στιγμή των συζητήσεων των νομοσχεδίων, αλλά και των εξουσιοδοτήσεων που δίνονται απ' αυτά. 

Τώρα δε μόλις μας διανεμήθηκε μια σειρά τροπολογιών οι οποίες κατατέθηκαν σήμερα στη Βουλή στις 13.20'. Αυτό, κύριε Πρόεδρε, είναι τελείως απαράδεκτο. Απορούμε πώς επιτρέπετε να γίνεται αυτό την τελευταία στιγμή της συζήτησης του νομοσχεδίου επί της αρχής. Μάλιστα μερικές απ' αυτές είναι άσχετες με το συζητούμενο σχέδιο νόμου. Γι' αυτό, κύριε Πρόεδρε, πρέπει να πάρετε απόφαση και για το αν θα επαρκέσει η αυριανή συνεδρίαση για να συζητηθούν και αυτές οι τροπολογίες, δεδομένου ότι έχει ληφθεί απόφαση να συζητηθεί το νομοσχέδιο σε δυο συνεδριάσεις μη έχοντας υπόψιν ότι θα λειτουργήσει αυτή η παλαιοκομματική τακτική της καταθέσεως των τροπολογιών την τελευταία στιγμή. 

Κύριε Υπουργέ Εμπορικής Ναυτιλίας, ισχυριστήκατε ότι αυτό το νομοσχέδιο το φέρατε στην Εθνική Αντιπροσωπεία ύστερα από διάλογο που είχατε με τους εμπλεκόμενους φορείς. Ο εισηγητής μας, αγαπητός συνάδελφος, κ. Βαρίνος και η Κοινοβουλευτική μας Εκπρόσωπος κ. Μπακογιάννη σας είπαν ότι έχουμε στα χέρια μας τα υπομνήματα των ενδιαφερομένων τάξεων τα οποία διαφωνούν ριζικά με τις διατάξεις που εισηγείστε στο υπό συζήτηση σχέδιο νόμου. Αναφέρομαι στην 'Ενωση Ιδιοκτητών Σκαφών Αναψυχής, στο Ναυτικό Επιμελητήριο Ελλάδος κοκ. Αυτά δεν μπορείτε να τα αμφισβητήσετε. Πάρτε τα υπομνήματά τους τα οποία κατατέθηκαν προηγουμένως στα πρακτικά για να δείτε ότι ο αντίθετος ισχυρισμός μας δεν ευσταθεί. 

'Ετσι, κύριε Υπουργέ, αντί με το υπό συζήτηση σχέδιο νόμου να θεσμοθετήσετε διατάξεις για την ανάπτυξη αυτού του τομέα, κάνετε ακριβώς το αντίθετο και μάλιστα εν όψει του 2004 όταν θα έρθει η απελευθέρωση η οποία θα αποδείξει ότι τα εξίμισι χρόνια της διακυβέρνησής σας πάνε χαμένα και σ' αυτόν τον τομέα. 

Ο συνάδελφος κύριος Καψής σας είπε ότι εξυπηρετούνται συγκεκριμένες επιχειρήσεις, συγκεκριμένα συμφέροντα. Περίμενα να τον διακόψετε για να τον διαψεύσετε. Η σιωπή σας συμφωνεί με την άποψή του. Καταλαβαίνετε πόσο σοβαρό είναι αυτό το θέμα. Ακόμη και τώρα αν θελήσετε μπορείτε να το αντικρούσετε. Διαφορετικά θα βαρύνει την ατμόσφαιρα της συζήτησης στο Τμήμα. 

Αναφερθήκατε στις προηγούμενες κυβερνήσεις για τον τρόπο με τον οποίο διαχειριζόντουσαν τις κρίσεις των αξιωματικών ή τις προσλήψεις του προσωπικού. Μα, στο σπίτι του κρεμασμένου δεν μιλάνε για σκοινί διότι το μεγάλο όργιο το οποίο έγινε σ' αυτόν τον τομέα από το 1981 μέχρι το 1989 έχει στιγματίσει το δημόσιο τομέα. Τα μέλη του ΠΑ.ΣΟ.Κ. δεν θα πρέπει να αναφέρονται σε τέτοια θέματα. Δεν με παίρνει ο χρόνος για να αναφερθώ και σε σημερινά θέματα. 

Θέλω μόνο να αναφερθώ στο θέμα της υποδομής. 'Εχουμε παντελή έλλειψη μέριμνας εκ μέρους των "εκσυγχρονιστών" Υπουργών στον τομέα της υποδομής σε όλο το δημόσιο τομέα, αλλά και στο συγκεκριμένο τομέα των τουριστικών σκαφών. Αναφέρομαι ιδιαίτερα στη Φωκίδα. Το Σεπτέμβριο του 1993 κατασκευάστηκε μια μεγάλη μαρίνα στο λιμάνι της Ιτέας για εκατόν είκοσι θέσεις τουριστικών σκαφών ώστε να επισκέπτονται ξένοι ή 'Ελληνες επιχειρηματίες και εν πάση περιπτώσει πλούσιοι άνθρωποι τους Δελφούς. Και ενώ διετέθη το ποσό του ενός δισεκατομμυρίου τετρακοσίων εκατομμυρίων (1.400.000.000) δραχμών από την ΕΟΚ για την αποπεράτωση του λιμενικού έργου, υπελείπετο η διαμόρφωση του περιβάλ-λοντος χώρου, η σύνδεση του ηλεκτρισμού, της αποχέτευσης και η κατασκευή ενός μικρού δωματίου για να κρατιόνται τα χαρτιά κινήσεως αυτής της μαρίνας, εργασίες που θα τελείωναν σε ένα μήνα, όμως για εξίμισι χρόνια μέχρι σήμερα το έργο αυτό παραμένει ανεκμετάλλευτο, γεγονός που μας στιγματίζει έναντι των εταίρων μας στην Ευρωπαϊκή 'Ενωση. 'Εχω φέρει κατ' επανάληψη αυτό το θέμα στη Βουλή. Ο Υπουργός Τουρισμού εδήλωσε ότι είναι αναρμόδιος. Ο Υπουργός Εθνικής Οικονομίας χωρίς πολιτική ντροπή εδήλωσε ότι δεν έχει τις απαιτούμενες πιστώσεις για να λειτουργήσει αυτό το τεράστιο αναπτυξιακό έργο που δεν αφορά μόνο τον τουρισμό των Δελφών αλλά συνολικά τον τουρισμό στη χώρα μας. 

Το ίδιο συμβαίνει και με τη μαρίνα στα Τριζόνια. Επειδή πιστεύω ότι έχετε επισκεφθεί την περιοχή αυτή, είμαι σίγουρος πως θα έχετε και προσωπική αντίληψη. Και αυτό το έργο παραμένει για εξίμισι χρόνια ανεκμετάλλευτο που διατέθηκαν μέχρι το Σεπτέμβριο του 1993 εξακόσια εκατομμύρια (600.000.000) δραχμές από την Ευρωπαϊκή 'Ενωση για εξήντα θέσεις τουριστικών σκαφών και όμως δεν ασχοληθήκατε ούτε με αυτό το θέμα, δηλαδή, η Κυβέρνησή σας, ώστε να λειτουργήσουν αυτά τα μεγάλα τουριστικά αναπτυξιακά έργα. 

Κύριε Πρόεδρε, δεν επαρκεί ο χρόνος, αλλά θα σας παρακαλέσω για ένα λεπτό μόνο να κλείσω την ομιλία μου αναφερόμενος για λίγο στα λιμενικά ταμεία. Αυτή η κατάργηση των επιμέρους λιμενικών ταμείων στις πόλεις και κωμοπόλεις όπου λειτουργούσαν και η ενοποίησή τους σε νομαρχιακά ταμεία, όπως είναι γνωστό το αποτέλεσμα αφαιρέθηκε η δυνατότητα χρησιμοποίησης των εσόδων τους για κατασκευές στους τόπους από τους οποίους εισπράττονταν από τα λειτουργούντα τότε λιμενικά ταμεία διαφόρων έργων. Τώρα αφαιρείτε τα έσοδα και από τα νομαρχιακά λιμενικά ταμεία και καταλαβαίνετε ποιο θα είναι το αποτέλεσμα και αυτής της θεσμοθέτησης. 

'Ετσι, κύριε Πρόεδρε, και η απάλειψη της παραγράφου 3 του άρθρου 11 αποδεικνύει τον ισχυρισμό μας ότι δεν θα έπρεπε ο κύριος Υπουργός να αναφερθεί στο παρελθόν για τη μεταχείριση του προσωπικού, αφού η προσπάθειά σας να θεσμοθετήσετε τη διάταξη αυτή ήταν συνέχεια εκείνης της παλαιοκομματικής τακτικής. Σας ευχαριστώ. 

(Χειροκροτήματα από την πλευρά της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, εγώ από τη σημερινή συζήτηση απεκόμισα μία ξεχωριστή εμπειρία, γιατί ο μόνος που δεν χρησιμοποίησε βαριές εκφράσεις εναντίον του νομοσχεδίου ήταν εκείνος που διετέλεσε Υπουργός Εμπορικής Ναυτιλίας. Ο κ. Παπαδόγγονας, και είναι προς τιμήν του, επειδή ξέρει τι σημαίνει αυτό το Υπουργείο, ήταν εκείνος που δεν έκανε χαρακτηρισμούς, επαναλαμβάνω βαρείς, προς το νομοσχέδιο και τον Υπουργό. Αυτό σημαίνει ότι όποιος δεν ξέρει τα θέματα όποιου κάθεται στην καρέκλα του Υπουργού, μπορεί εύκολα να αναθεματίζει, να ισοπεδώνει και να λέει ό,τι θέλει. 

Εγώ ήμουνα αυτός που είπα στην εισαγωγική μου ομιλία ότι ο ν. 438/76 ήταν πρωτοποριακός για εκείνη την εποχή, ήταν μια τομή που πήγε να νοικοκυρέψει τα πράγματα και προσέφερε πάρα πολλά. Πρέπει να σας πω ότι έχω στα χέρια μου τοποθετήσεις του κ. Παπαδόγγονα της εποχής του 1976 και η αγωνία του ήταν ότι πρέπει να πληρώσουν εκείνοι που έχουν ξένες σημαίες. Η αγωνία του ήταν ότι πρέπει να ενισχυθεί πράγματι η ελληνική σημαία και ότι κάποιοι με ξένη σημαία είχαν οφέλη και προνόμια σε βάρος του προϋπολογισμού του ελληνικού κράτους. Πρέπει, λοιπόν, να πληρώσουν και αυτό είναι καταγεγραμμένο στα Πρακτικά της εποχής εκείνης. Βέβαια οι ίδιες αγωνίες υπάρχουν και σήμερα, κάποια πράγματα ίσως στην πράξη να μην έχουν την πλήρη εφαρμογή τους, σχετικά με τα δελτία κοκ. 'Ομως, δεν μπορούμε να μη βάλουμε ένα πλαίσιο πάνω στο οποίο να φροντίσουμε να δώσουμε μια κατεύθυνση, ώστε να ισχύσουν κάποια πράγματα και να αφήσουμε την κατάσταση ως έχει. Η ίδια αγωνία που είχατε εσείς τότε, την αυτή έχουν σήμερα οι υπηρεσιακοί παράγοντες του Υπουργείου και η πολιτική ηγεσία. 

Η μεγαλύτερη, όμως, κριτική που ασκήθηκε ήταν ότι δεν υπάρχουν αναπτυξιακά κίνητρα. Εγώ δεν άκουσα να λεχθεί ότι δεν χρειάζονται οι διατάξεις που υπάρχουν, αλλά θα μπορούσαν να υπάρχουν και κάποιες επιμέρους ρυθμίσεις από πλευράς Υπουργείου Οικονομικών. 

Αυτό δεν σημαίνει όμως ούτε στερεί τη σημασία του νομοθετήματος αυτού σε ό,τι αφορά τη διαμόρφωση κανόνων παιχνιδιού, κανόνων λειτουργίας των επαγγελματικών σκαφών αναψυχής, όπως και των ιδιωτικών. Κανείς δεν μπορεί να το αμφισβητήσει αυτό. Και είμαι σίγουρος ότι στην κατ' άρθρον συζήτηση, αν υπάρχουν επιμέρους παρατηρήσεις, τροποποιήσεις, εγώ είμαι ανοιχτός αν υπάρχει κάτι το οποίο βελτιώνει. Το έχω δείξει άλλωστε και στο παρελθόν. Αλλά επί της ουσίας του νομοσχεδίου δεν είδα να διαφωνεί κανείς. Απλά λείπει το αναπτυξιακό, που πέρα από το λίζινγκ που έχουμε βάλει εμείς, δεν υπάρχουν ίσως άλλα φορολογικά κίνητρα και άλλες οικονομικές διατάξεις. Αυτό να το παραδεχθώ και εγώ. Αλλά άλλο είναι αυτό και άλλο είναι να λέμε ότι το νομοσχέδιο αυτό δεν βοηθάει στην ανταγωνιστικότητα, στην προστασία των επαγγελματιών, στην προστασία μας ως χώρα. 

Κύριοι συνάδελφοι, έχουμε τη Συνθήκη του Σένγκεν. Μπορεί ο καθένας να κυκλοφορεί όπως θέλει και να μην ξέρουμε κανείς τι έχει μέσα; Λαθρομετανάστες, εγκληματικότητα, ναρκωτικά, χίλια τέτοια πράγματα. Δυστυχώς ή ευτυχώς -ευτυχώς βεβαίως- έχουμε το μεγάλο προνόμιο να έχουμε τα μεγαλύτερα θαλάσσια σύνορα στην Ευρώπη ίσως και στον κόσμο. Αυτό δημιουργεί μία αδυναμία στη φύλαξή τους και στην προστασία τους. Είμαστε υποχρεωμένοι, λοιπόν, να πάρουμε κάποιες αποφάσεις και να νομοθετήσουμε διατάξεις, οι οποίες στο μέτρο του εφικτού -θα συμφωνήσω με τον κ. Παπαδόγγονα- μπορούν να βοηθήσουν προς αυτήν την κατεύθυνση, συν το ότι βεβαίως μέσα έστω από τη βελτίωση των "αστυνομικών" διατάξεων βελτιώνεται και προστατεύεται η επαγγελματικότητα των σκαφών που είναι γι'αυτόν το σκοπό και οι επαγγελματίες. 

'Ενα άλλο θέμα το οποίο το θίξαμε κατά κόρον είναι περί διαλόγου και αντιπροσώπων και περί φορέων. Εγώ κατέθεσα τις επιστολές που έχουν στείλει πρόσφατα όσοι εμπλέκονται στα επαγγελματικά σκάφη αναψυχής, κατασκευαστές, επαγγελματίες που τα νοικιάζουν, ιδιοκτήτες και όλοι συμφωνούν να προχωρήσουμε και μάλιστα να ψηφιστεί από τη Βουλή το γρηγορότερο δυνατό. 

Ξέρετε τι μου είπαν κάποτε σε ένα συνέδριο; "Κύριε Υπουργέ, είκοσι τόσα χρόνια κάνουμε διάλογο και είμαστε σίγουροι ότι δεν θα το φέρετε ποτέ στο νομοσχέδιο γιατί κάποιοι δεν το θέλουν για δικούς τους λόγους". Το νομοσχέδιο ήλθε στη Βουλή. Ατέλειες μπορεί να έχει. Ελλείψεις του επιπέδου που είπε η κ. Μπακογιάννη ή άλλοι συνάδελφοι εδώ, ελλείψεις σε ένα ξεχωριστό κομμάτι, σε μία ξεχωριστή παράμετρο πάνω στο επαγγελματικό γιώτιγκ μπορεί να υπάρχουν. Δεν είναι ελλείψεις. Αλλά το νομοσχέδιο αυτό είναι πλήρες σε ό,τι αφορά τον τρόπο λειτουργίας των ιδιωτικών σκαφών αναψυχής και των επαγγελματικών σκαφών αναψυχής. 

Εγώ δεν μίλησα θεωρητικά, κύριε Γκελεστάθη. Μίλησα με πρακτικά, τα οποία κατέθεσα στη Βουλή και σε ό,τι αφορά τη Διαρκή Επιτροπή και σε ό,τι αφορά τις επιστολές που έστειλαν οι εμπλεκόμενοι φορείς. 'Αλλωστε, επειδή βλέπω ότι έχετε ιδιαίτερη ευαισθησία για τη ναυτιλία, πρέπει να πω ότι η ποντοπόρος ναυτιλία -θα επαναλάβω για πολλοστή φορά στη Βουλή- είναι ένα ξεχωριστό κομμάτι, εδώ και διακόσια χρόνια υπάρχει ελληνόκτητος εμπορικός στόλος. Είχε διαφορετικές σημαίες, δεν είχε την ελληνική μόνο. Και αυτό εξαρτάται κάθε φορά από το επίπεδο της διεθνούς ναυλαγοράς. Ανέβαινε η ναυλαγορά, τα πλοία επέστρεφαν. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Και οι συνθήκες. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Και οι συνθήκες. 'Οχι όμως οι ελληνικές, κύριε Παπαδόγγονα. Οι ελληνικές συνθήκες έχουν αλλάξει πολύ περισσότερο. Ο Ιούλιος του 1998 απετέλεσε σταθμό για τη διεθνή ναυτιλία. Προσδιορίζουν άλλοι τώρα τους κανόνες του παιχνιδιού, όχι τόσο εμείς. Αυτή είναι η πραγματικότητα. 

Εδώ, επειδή βλέπω ότι ορισμένοι συνάδελφοι, κύριε Γκελεστάθη, λέτε συνεχώς ότι εμείς δεν ενδιαφερόμαστε για τη ναυτιλία και εσείς ενδιαφέρεσθε, θέλω να σας πω, ότι εσείς είστε εκείνος που τη Σχολή Εμποροπλοιάρχων στο Γαλαξίδι τη μετατρέψατε σε Σχολή Τουριστικών Επαγγελμάτων. 

ΝΙΚΟΛΑΟΣ ΓΚΕΛΕΣΤΑΘΗΣ: Κάνετε μεγάλο λάθος και θα σας απαντήσω. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Σήμερα το μεγαλύτερο πρόβλημα ποιο είναι; Η έλλειψη ανθρώπινου δυναμικού που θα πρέπει να στελεχώσει την ποντοπόρο ναυτιλία και γενικά την ελληνική ναυτιλία. Υπάρχει απροθυμία των νέων να πάνε. Αυτό είναι το μεγάλο πρόβλημα. Και αυτό πρέπει να μας προβληματίσει όλους μας γιατί συμβαίνει. 

Τρία χρόνια ως Υπουργός, κύριε Πρόεδρε, ήμουν εκείνος ο οποίος δεν έδωσα καμία άδεια σκοπιμότητας στην ακτοπλοΐα -που εθέσε η κ. Μπακογιάννη, η οποία λείπει- για παλαιό πλοίο. 

Είναι όλα μικρότερης ηλικίας από τα δεκαετίας. 'Ηταν ο μόνος τρόπος να εξωθήσουμε σε μία πολιτική ανανέωσης του ακτοπλοϊκού στόλου. Και κάθε χρόνος που έρχεται υπάρχει σαφής ένταξη νέων, νεότευκτων πλοίων στην ελληνική ακτοπλοϊα. Καθυστερήσαμε πάρα πολύ. Δεν είναι όμως δική μου ευθύνη. Και αυτό το λέω ειλικρινά. Εκείνο που είχα να κάνω εγώ και η Κυβέρνηση -εδώ και τρία χρόνια ήταν να πούμε τέρμα οι άδειες μετασκευών. Αν θέλετε πλοία στην ακτοπλοΐα, θα πάτε σ' αυτήν την κατεύθυνση. "Και αυτό κάναμε. Και είμαστε και η μόνη Κυβέρνηση, η οποία κατάφερε να σπάσει αρκετά μονοπώλια. Δεν τα έχει σπάσει όλα. Και αυτό θα γίνει κάποια στιγμή. Είναι λογικό. Αλλά ας ξεκινήσουμε από εκεί που οι γραμμές πάσχουν, που τα πλοία είναι πολύ παλιά. Φέτος, για παράδειγμα, στη γραμμή Χίου-Μυτιλήνης, ως Υπουργείο, είχαμε τα περισσότερα προβλήματα. Δεν θέλω να τα αναφέρω, δεν είναι της παρούσης στιγμής. Αν δεν είχαμε δώσει, όμως, τις άδειες σκοπιμότητας για να έχουμε του χρόνου νεότευκτα πλοία, τι θα γινόταν με την συνεχώς αυξανόμενη κίνηση προς τα νησιά του βορείου Αιγαίου; Και για εθνικούς λόγους, αν θέλετε. 

Θέλω να πω τελειώνοντας ότι μπήκαν πολλά ζητήματα, όπως τα λιμενικά ταμεία. Εμείς ήμασταν εκείνοι που πολιτικά και πρόσφατα σε νομοσχέδιο του Υπουργείου Εσωτερικών είπαμε ότι τα λιμενικά ταμεία θα μπορούν να δίνονται ανά λιμάνι και όχι συγκροτημένα. Μετά από συνεννόηση με τους φορείς, Τοπική Αυτοδιοίκηση, Νομαρχιακή Αυτοδιοίκηση, να ενταχθούν εκεί όσα πρέπει και όσοι συμφωνούν. Υπάρχουν προβλήματα στην ένταξη αυτή. Και εγώ θα συμφωνήσω ότι πολλές φορές υπάρχει αντιπαλότητα ανάμεσα στον τοπικό πρόεδρο του Λιμενικού Ταμείου, που είπε ο κ. Βαρβιτσιώτης, και στο δήμαρχο, και αυτό είναι εις βάρος της πόλης ή του νησιού. Και αυτά κοιτάμε να ξεπεράσουμε και είμαστε εκείνοι που πήραμε την πολιτική πρωτοβουλία να νομοθετήσουμε, να δώσουμε λιμενικά ταμεία στην Αυτοδιοίκηση α' και β' βαθμού. 

Είμαστε εκείνη η Κυβέρνηση που έχει επιβάλλει τα περισσότερα πρόστιμα, σε ό,τι αφορά την ρύπανση των θαλασσών. Και επειδή έχουμε το προνόμιο να έχουμε ατέλειωτες ακτές και ασυνείδητους δυστυχώς επαγγελματίες, κάποιες φορές είναι αδύνατον να μπορέσουμε να προστατεύσουμε ή να συλλάβουμε. Αλλά συνεχώς τα πρόστιμα που επιβάλλονται είναι πάρα πολλά και μεγάλου ύψους. 

Θα συμφωνήσω τέλος με τον κ. Καψή -γιατί και εμένα με ενδιαφέρει και όλους μας- ότι πράγματι τα παραδοσικά ξύλινα σκάφη θα πρέπει να τύχουν ιδιαίτερης οικονομικής φορολογικής αντιμετώπισης από όλες τις πλευρές και από το Υπουργείο Οικονομικών και από το Υπουργείο Ναυτιλίας. Προσπάθησα να κάνω μία διάταξη, αλλά αυτή δεν έχει διαμορφωθεί για κάποιους λόγους. Πιστεύω -και εγώ θα προσπαθήσω σε συνεννόηση με τον κ. Δρυ και το Υπουργείο Εθνικής Οικονομίας- αυτό να ενταχθεί σε κάποιο άλλο νομοσχέδιο, είτε του Υπουργείου Ναυτιλίας είτε του Υπουργείου Οικονομικών. 

ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, φαίνεται ότι διαθέτει μεγάλο πολιτικό θράσος ο κύριος Υπουργός Εμπορικής Ναυτιλίας για να προβάλει αυτόν τον ισχυρισμό που ανέφερε προηγουμένως, ότι καταργήσαμε εμείς τη Σχολή Εμπορικού Ναυτικού στο Γαλαξίδι. Είναι γνωστό -αλλά φαίνεται είναι διακοσμητικό πρόσωπο στο Υπουργείο του και δεν έχει ενημερωθεί για τα θέματα αυτά- ότι τότε ο Υπουργός Εμπορικής Ναυτιλίας κύριος Αριστοτέλης Παυλίδης κατάργησε μία σειρά σχολών του Εμπορικού Ναυτικού σε όλη τη χώρα και μάλιστα στην Κω, την ιδιαιτέρη πατρίδα του και στη Ρόδο, που ήταν Βουλευτής Δωδεκανήσου, γιατί τότε όλες οι υπηρεσίες του Υπουργείου Εμπορικής Ναυτιλίας πρότειναν και επέμεναν ότι έπρεπε να καταργηθούν αυτές οι σχολές, οι οποίες δεν μπορούσαν να λειτουργήσουν για διαφόρους λόγους, που δεν επιτρέπει ο χρόνος να αναφέρω αυτήν τη στιγμή. 'Ετσι, καταργήθηκε και η Σχολή Εμπορικού Ναυτικού στο Γαλαξίδι. Και ο ομιλών τότε ανέπτυξε αμέσως την πρωτοβουλία, σε συνεργασία με τους συναρμόδιους Υπουργούς Τουρισμού, Γεωργίας και Εμπορικής Ναυτιλίας, και σε αντικατάσταση της σχολής αυτής δημιουργήθηκε μία σχολή τουριστικών επαγγελμάτων, η οποία έκτοτε λειτουργεί με πάρα πολύ καλά αποτελέσματα, δεδομένου ότι στη Σχολή Εμπορικού Ναυτικού στο Γαλαξίδι, όταν λειτούργησε για ένα χρόνο, ήταν πολύ μικρός ο αριθμός των σπουδαστών και για το δεύτερο χρόνο ήταν ακόμη μικρότερος -αν ενθυμούμαι καλά ήταν λιγότεροι από δέκα- και για το λόγο αυτό δεν μπορούσε να λειτουργήσει η Σχολή Εμπορικού Ναυτικού στο Γαλαξείδι. 

'Ετσι, λοιπόν, διατέθηκαν πεντακόσια εξήντα εκατομμύρια (560.000.000) δραχμές από την ΕΟΚ τότε, αποπερατώθηκε το κτίριο και εγκαταστάθηκε η Σχολή Τουριστικών Επαγγελμάτων με εκατόν είκοσι σπουδαστές κάθε χρόνο, με δυνατότητα διπλασιασμού των σπουδαστών, που η λειτουργία της εκτός από τις ευεργετικές επιπτώσεις όχι μόνο στο Γαλαξίδι και στη Φωκίδα, αλλά γενικότερα στον τουρισμό μας είναι γνωστές. Εσείς μόνο τις αγνοείτε, κύριε Υπουργέ, και δεν θέλω να ασχοληθώ με λεπτομέρειες. 

Το ΠΑΣΟΚ, όμως τότε, κύριε Υπουργέ, είπε και δεσμεύθηκε στη διάσκεψη του της Στερεάς Ελλάδος, που έγινε στο Καρπενήσι και το περιέλαβε στη διακήρυξη του, ότι επανερχόμενος στην εξουσία θα ξαναλειτουργήσει η Σχολή Εμπορικού Ναυτικού στο Γαλαξίδι. Και πράγματι, δυστυχώς, επανήλθε το ΠΑΣΟΚ στην εξουσία, τον Οκτώβριο του 1993 και μια μεγάλη επιτροπή συμπατριωτών μου, με το δήμαρχο Γαλαξιδίου, τους άλλους φορείς και τον τότε Βουλευτή του ΠΑΣΟΚ Φωκίδας, κύριο Φώτη Αρβανίτη, επισκέφθηκαν τον Υπουργό Εμπορικής Ναυτιλίας, κύριο Γεώργιο Κατσιφάρα, ο οποίος μόλις κάθησαν στα καθίσματα τους είπε: "Καταλαβαίνω γιατί ήρθατε, αλλά είχα πει στο φίλο μου το Στάθη Αλεξανδρή να μη δημιουργήσει Σχολή Εμπορικού Ναυτικού στο Γαλαξίδι διότι δεν μπορούσε να ευσταθήσει. Ξεχάστε το το θέμα αυτό". Αυτά είναι γνωστά στο Γαλαξίδι και δημοσιευμένα στις τοπικές εφημερίδες. 

Σας προκαλώ εσάς, κύριε Υπουργέ Εμπορικής Ναυτιλίας, που είχατε το πολιτικό θράσος να μου κάνετε αυτόν τον προσωπικό απαράδεκτο υπαινιγμό, διότι είναι γνωστή η πολιτεία μου όχι μόνο στη Φωκίδα, που κατ' επανάληψη εκλέγομαι με χιλιάδες σταυρούς προτιμήσεως από τους συμπατριώτες μου, αλλά και γενικότερα στην πολιτική ζωή του τόπου μας. Και σας λέω το εξής: Εσείς είσθε τρία χρόνια Υπουργός Εμπορικής Ναυτιλίας. Γιατί δεν επαναλειτουργείτε τη σχολή αυτή στο Γαλαξίδι; Δεν είναι ντροπή για σας, αφού μάλιστα το κόμμα σας είχε δεσμευθεί ότι θα ξαναλειτουργήσει τη σχολή αυτή στο Γαλαξίδι; Γιατί δεν το κάνετε; 

Ασφαλώς, λοιπόν, βαρύνεσθε όχι μόνο με την ανακολουθία σας αυτή, την οποία παρουσιάσατε στους συμπατριώτες μου και δεν ξέρω πόσους παραπλανήσατε με το ότι αν ερχόσασταν στην εξουσία θα ξαναδημιουργούσατε τη Σχολή Εμπορικού Ναυτικού στο Γαλαξίδι και σας εμπιστεύθηκαν. Αλλά και τώρα που σημειώσατε αυτήν την πολιτική απρέπεια προηγουμένως, προς το πρόσωπό μου, σας προκαλώ. Γιατί δεν επαναλειτουργείτε τη Σχολή Εμπορικού Ναυτικού, αφού είναι γνωστό ότι όλες οι υπηρεσίες του Υπουργείου Εμπορικής Ναυτιλίας έκτοτε δεν μπορούσαν να συνηγορήσουν στο θέμα αυτό; 

'Ετσι λοιπόν, κύριε Πρόεδρε, αντί ο κύριος Υπουργός Εμπορικής Ναυτιλίας να απαντήσει στην καταγγελία που του έκανε ο συνάδελφος κ. Ιωάννης Καψής, που δημιούργησε ηθικό πρόβλημα και έπρεπε αμέσως να αντιδράσει, αλλά το αποσιωπά, θέλησε όλως απρόκλητα και απαράδεκτα να αναφερθεί στο θέμα της Σχολής Εμπορικού Ναυτικού στο Γαλαξίδι. 

Πέραν αυτών, κύριε Πρόεδρε, προκάλεσα τον Υπουργό Εμπορικής Ναυτιλίας να τοποθετηθεί στο θέμα των μαρινών Ιτέας και Τριζονίων στη Φωκίδα που τόσο απαράδεκτα πολιτικά παραμένουν ανεκμετάλλευτα αυτά τα τεράστια τουριστικά έργα και δεν μπορεί να βρεθεί μία μικρή πίστωση για να λειτουργήσουν. Και είναι γνωστές οι επιπτώσεις που θα έχουν στον τομέα του τουρισμού μας γενικότερα. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, ειλικρινά δεν καταλαβαίνω την έκπληξη του κ. Γκελεστάθη. Εγώ είπα ένα πραγματικό γεγονός και δεν κατάλαβα γιατί είναι απρέπεια αυτό. Επειδή βλέπω ότι πάρα πολλοί κόπτονται για την ελληνική ναυτιλία και το μεγαλύτερο πρόβλημα είναι το ανθρώπινο δυναμικό, είπα ότι τότε καταργήθηκε μία Σχολή του Εμπορικού Ναυτικού. Το αν χρειαζόταν ή χρειάζεται είναι άλλο θέμα. 

ΝΙΚΟΛΑΟΣ ΓΚΕΛΕΣΤΑΘΗΣ: Δεν είναι... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Γκελεστάθη, σας άκουσα με μεγάλη προσοχή. 

ΝΙΚΟΛΑΟΣ ΓΚΕΛΕΣΤΑΘΗΣ: Είναι ντροπή αυτά που λέτε. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δεν κατάλαβα γιατί ήταν απρέπεια ένα πραγματικό γεγονός. 

Εσείς στην ομιλία σας αναφερθήκατε με ύφος για τον Πρωθυπουργό, για τον Υπουργό. Εγώ δεν σας σχολίασα. Γιατί, δηλαδή, εσείς μπορείτε να μιλάτε και να λέτε ότι θέλετε και εμείς να μην μπορούμε να μιλήσουμε σε πραγματικά δεδομένα; Εμείς όταν σας λέμε την αλήθεια είναι απρέπεια. Εσείς όταν λέτε ό,τι λέτε, τι είναι; Δεν κατάλαβα. 'Οταν κάνετε κριτική στον Πρωθυπουργό, στους Υπουργούς, θα ακούσετε και εσείς αυτά που πρέπει. Και εγώ δεν έκανα χαρακτηρισμούς. Είπα ένα πραγματικό γεγονός. Και δεν έχω μάθει να είμαι ούτε απρεπής ούτε αγενής, απλά έχω μάθει να λέω την αλήθεια και κανένας δεν θα μου στερήσει το δικαίωμα να τη λέω και ως Υπουργός και ως πολίτης. 

Αν εσείς είχατε τη μύγα και μυγιαστήκατε, αυτό είναι δικό σας θέμα. Αλλά αυτή είναι η αλήθεια. 

Σε ό,τι αφορά αυτό που είπε ο κ. Καψής, εγώ ήμουν εκείνος που δεν δέχθηκα την πρόταση του κ. Βερνίκου, να έχει τρία σκάφη τουλάχιστον όποιος επαγγελματίας και όποια εταιρεία, ακριβώς για να δώσω τη δυνατότητα στον όποιο 'Ελληνα πολίτη -που είναι και αναπτυξιακό το μέτρο- να μπορεί να έχει επαγγελματικό σκάφος αναψυχής. 

Τι συμφέροντα είναι αυτά που θα εκπροσωπούσα, αν δεχόμουν το αντίθετο, αυτό που πρότεινε το Ναυτικό Επιμελητήριο, που το επικαλείσθε και εμείς δεν το αποδεχθήκαμε; Αυτή είναι η προστασία των όποιων συμφερόντων; Πράγματι, προστατεύουμε συμφέροντα του κάθε 'Ελληνα πολίτη. Και αυτό έχουμε πράξει μέχρι τώρα. 

ΠΡΟΕΔΡΕΥΩΝ (Λουκάς Αποστολίδης): Ο κ. Βαρίνος έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Υπουργέ, εκφράζεσθε... 

ΠΡΟΕΔΡΕΥΩΝ (Λουκάς Αποστολίδης): Κύριε Γκελεστάθη, δεν μπορεί να γίνεται αυτός ο διάλογος. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, επειδή είναι προσωπικό το θέμα, θα ήθελα το λόγο για ένα λεπτό. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γκελεστάθη. 

ΝΙΚΟΛΑΟΣ ΓΚΕΛΕΣΤΑΘΗΣ: Είπατε ψέματα, κύριε Υπουργέ της Εμπορικής Ναυτιλίας, διότι μιλήσατε για την κατάργηση της σχολής στο Γαλαξίδι. Δεν είπατε ότι καταργήθηκε τότε μια σειρά σχολών του τομέα του Εμπορικού Ναυτικού στην Ελλάδα. Επομένως, αυτό είχε έναν προσωπικό υπαινιγμό. 

Θέλω να πω, κύριε Πρόεδρε, ότι με ευπρέπεια εκφράζομαι μιλώντας εκατοντάδες φορές εδώ στο Σώμα και αλοίμονο αν αρνείστε ότι αυτοπροβάλλεστε ως "εκσυγχρονιστές". Αυτή είναι, δηλαδή, μη ευπρεπής έκφραση; Γιατί είπε ο κύριος Υπουργός ότι δεν εκφράσθηκα κοσμίως; Εκτός αν αρνείται ο ίδιος ότι συμμετέχει στην ομάδα των "εκσυγχρονιστών" Υπουργών του κ. Σημίτη; 

ΠΡΟΕΔΡΕΥΩΝ (Λουκάς Αποστολίδης): Ο κ. Βαρίνος έχει το λόγο. 

ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, θα ήθελα να μιλήσω όσο δικαιούμαι. 

ΠΡΟΕΔΡΕΥΩΝ (Λουκάς Αποστολίδης): Να μιλήσετε όσο θέλετε και αν θέλετε να πάμε και το βράδι, δεν έχω κανένα πρόβλημα εγώ. Απλά είπα, κύριε συνάδελφε, ότι δεν πήγαμε στην απογευματινή διαδικασία και κάναμε μόνο την πρωινή διαδικασία. Αλλά όπως πάτε -βλέπω- και έχετε όρεξη να μιλήσετε, δεν έχω καμία αντίρρηση να ξημερώσουμε εδώ. 

ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, δεν θα ξημερώσουμε, αλλά θα ήθελα να πω το εξής ότι ο κύριος Υπουργός ήδη έχει μιλήσει σαράντα δύο λεπτά. Εμείς δεν έχουμε Κοινοβουλευτικό Εκπρόσωπο. 

ΠΡΟΕΔΡΕΥΩΝ (Λουκάς Αποστολίδης): Κάνετε πολύ μεγάλο λάθος. Μίλησε από τα δεκαπέντε λεπτά που δικαιούται στη δευτερολογία του, μόνο δέκα λεπτά και μισό. 

ΑΘΑΝΑΣΙΟΣ ΒΑΡΙΝΟΣ: Και τριάντα λεπτά στην πρωτολογία του, μας κάνουν σαράντα και δύο λεπτά η άλλη παρέμβαση, μας κάνουν σαράντα δύο λεπτά. Δεν δικαιούμαστε και εμείς να μιλήσουμε; Δεν έχουμε και Κοινοβουλευτικό Εκπρόσωπο τώρα. 

Κύριε Πρόεδρε, επί του νομοσχεδίου, στην τοποθέτηση του ο κύριος Υπουργός σ' αυτά τα σαράντα δύο λεπτά, για όσα λεπτά μίλησε για το νομοσχέδιο, στην ουσία δεν αμφισβήτησε τίποτε απ' αυτά που κατέθεσα εγώ, τις θέσεις που πήρα πάνω σ' αυτό το θέμα. 

Συγκεκριμένα δεν αμφισβήτησε ότι αυτός ο νόμος, για να εφαρμοστεί, χρειάζονται είκοσι πέντε αποφάσεις Υπουργών, δεύτερον, τέσσερα προεδρικά διατάγματα. Επομένως αυτός ο νόμος για τον οποίον σεις κόπτεσθε ότι όλα είναι έτοιμα, δεν λειτουργεί αν δεν προχωρήσετε σ' αυτές τις αποφάσεις. Και επίσης αυτό θα το κάνετε ερήμην της Βουλής. 

'Ενα δεύτερο θέμα το οποίο έθεσα, είναι γεγονός αναμφισβήτητο και το παραδέχθηκε και ο κύριος Υπουργός -είναι το μόνο που παραδέχθηκε, γιατί για τα άλλα σιωπά- δηλαδή ότι δεν υπάρχει πραγματικά καμία αναπτυξιακή διάσταση και διάταξη μέσα στο νομοσχέδιο. Και είναι γεγονός αναμφισβήτητο ότι αυτό που είπε για το λίζινγκ, το οποίο εγώ επικαλέσθηκα στην επιτροπή, το αναγνώρισα, ότι αυτή είναι η μόνη αναπτυξιακή διάταξη, αλλά δεν είναι ολοκληρωμένη, διότι για να προχωρήσει και αυτή η διάταξη, χρειάζεται προεδρικό διάταγμα για να καθορίσει πώς και τι θα γίνεται με το λίζινγκ. Είπα ότι θα πρέπει να προσέξετε πώς θα το διατυπώσετε, ούτως ώστε να μην έρχονται στην Ελλάδα και να κάνουν λίζινγκ οι ξένοι και να χρησιμοποιούν την ελληνική σημαία. Αυτό είπα και αυτή είναι η πραγματικότητα. 

Επομένως παραδέχεστε ότι αυτό το νομοσχέδιο δεν έχει καμία αναπτυξιακή διάταξη; Σε αντίθεση με αυτό που έφερε ο κ. Παπαδόγγονας πριν από είκοσι τρία χρόνια το 1976, το οποίο έχει πέντε αναπτυξιακές διατάξεις, τις οποίες ευτυχώς και τις κρατάτε. Στο τελευταίο άρθρο λέτε ότι όλα καταργούνται, εκτός απ' αυτές τις διατάξεις. 

Eκείνο που είναι γεγονός αναντίρρητο, κύριε Πρόεδρε, σε αυτό το νομοσχέδιο είναι ότι δεν δίδεται κανένα μα κανένα κίνητρο σε αυτούς που ασχολούνται με αυτόν τον κλάδο, ούτε στους κατασκευαστές ούτε στους ιδιοκτήτες ούτε στις μαρίνες, πουθενά. Απεναντίας και αυτούς τους λίγους πόρους τους οποίους παίρνουν τα λιμενικά ταμεία, έρχεται ο Υπουργός και τους παίρνει. 

Λέει το τελευταίο άρθρο του νομοσχεδίου: "Οι προκαλούμενες απώλειες εσόδων των Λιμενικών Ταμείων ... από την εφαρμογή των διατάξεων των άρθρων 10 ... αναπληρώνονται από άλλες πηγές εσόδων των Ταμείων αυτών και από την εξοικονόμηση των λειτουργικών δαπανών τους". 

Με άλλα λόγια αναγκάζετε αυτούς τους ανθρώπους, όπως ακριβώς σας είπα, να βάλουν νέα τέλη. Θα βάλουν επάνω και άλλα. Αυτές είναι οι πραγματικότητες που σας έβαλα εγώ εδώ σ' αυτό το νομοσχέδιο. 

Το είπε και ο κ. Γκελεστάθης, το είπε και η κ. Μπακογιάννη, το είπε ο κ. Παπαδόγγονας, το είπαν όλοι οι εισηγητές εδώ ότι δεν κάνετε τίποτα για τις μαρίνες και για τον τουρισμό. Δεν υπάρχει καμία διάταξη μέσα που να αναφέρεται στις μαρίνες. 

Επίσης δεν αποπερατώνονται και οι μαρίνες. Να σας καταθέσω και τη δική μου θέση. Στη Χίο έχει στοιχειώσει αυτή η μαρίνα την οποία έφτιαξε η Νέα Δημοκρατία το 1992-1993 αλλά παραμένει εκεί, δεν έχει τελειώσει και δεν πρόκειται να τελειώσει με την πολιτική την οποία εφαρμόζετε. 

Ο κύριος Υπουργός έρχεται εδώ και μιλάει για διάλογο. Επικαλούμαι και τα πρακτικά της επιτροπής αλλά και εσάς. Πόσες προτάσεις σας έκανα εγώ όταν συζητιόταν το νομοσχέδιο; Σαράντα, πενήντα προτάσεις. Εσείς δεν είπατε ότι δεν κάνω αποδεκτή καμία πρότασή σας; Ερχόσαστε εδώ τώρα υποκριτικά, κύριε Υπουργέ, και λέτε ότι είμαι ανοικτός στο διάλογο; Μα, ποιο διάλογο; Μα, αφού δεν κάνετε καμία -και το τονίσατε- αλλαγή. 

'Ετσι αντιλαμβάνεσθε το διάλογο, κύριε Υπουργέ; Δεν μπορεί να έρχεσθε στη Βουλή και να λέτε πράγματα, τα οποία στην επιτροπή έχουν ξεκαθαρίσει. Αυτή είναι η αλήθεια. Δεν έχετε προχωρήσει στην τροποποίηση καμιάς διάταξης απ' αυτήν την οποία εγώ σας είπα να τροποποιήσετε, ούτε έχετε κάνει κάτι απ' αυτά που σας είπε κάποιος άλλος συνάδελφος. 

'Ενα άλλο θέμα που μπήκε, κύριε Πρόεδρε, είναι ότι αυτό το νομοσχέδιο είναι εισπρακτικό και δεν το λέω μόνο εγώ, το λένε οι φορείς που επικαλείται ο κύριος Υπουργός. 

Θα σας διαβάσω μία επιστολή των κατασκευαστών των σκαφών και βλέπω και το πρωτόκολλο του Υπουργείου Εμπορικής Ναυτιλίας στις 17.7.1997 που τους λέει ότι "στην κρίσιμη οικονομική καμπή (θεαματική πτώση των πωλήσεων των σκαφών που διέρχεται ο κλάδος) το μέτρο αυτό θα είναι η χαριστική βολή, την αύξηση των τελών. Η Κυβέρνηση έχει επανειλημμένα δεσμευθεί ότι δεν θα επιβάλει άλλα τέλη και φορολογίες αντιδιαστέλλοντας την πολιτική της από αυτήν των προηγουμένων κυβερνήσεων της αστάθειας, των παλινδρομήσεων και των επαχθών εισπρακτικών μέτρων". 

Μας κατηγορεί, δηλαδή, εμάς στη Νέα Δημοκρατία ότι είχαμε βάλει το 1976 αυτά και τώρα έρχονται και τους λένε μη βάζετε και εκείνοι προσθέτουν... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κατέθεσα την επιστολή του ίδιου Σωματείου στα Πρακτικά ... 

ΑΘΑΝΑΣΙΟΣ ΒΑΡΙΝΟΣ: Μπράβο. Σας τα διαβάζω. Ψέματα είναι αυτά τα πράγματα που λέω; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Την πληροφορηθήκατε; 

ΑΘΑΝΑΣΙΟΣ ΒΑΡΙΝΟΣ: Μα, εσείς πληροφορηθήκατε από αυτή; Λοιπόν, τι απαντάτε όταν λέω ότι είναι εισπρακτικού χαρακτήρα το νομοσχέδιό σας; Σας διάβαζω: Πρωτόκολλο του Υπουργείου Εμπορικής Ναυτιλίας 17.7.1997 ... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Το 1999 καταθέτουν επιστολή που λέει "μπράβο σας, και προχωρήστε". Την πήρατε αυτήν την επιστολή; 

ΑΘΑΝΑΣΙΟΣ ΒΑΡΙΝΟΣ: Τι προχωρήστε, κύριε Υπουργέ; Να σας διαβάσω το προηγούμενο ή το επόμενο; 

ΠΡΟΕΔΡΕΥΩΝ (Λουκάς Αποστολίδης): Κύριε Βαρίνο, επί των άρθρων μπορείτε κάθε λεπτομέρεια να τη συζητήσετε. Αυτό έχει νόημα. 

ΑΘΑΝΑΣΙΟΣ ΒΑΡΙΝΟΣ: Ναι, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Αν συζητήσουμε επί της αρχής και τα άρθρα, δεν νομίζω ότι έχει νόημα... 

ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, μη μου τρώτε το χρόνο για να τελειώσω στα δέκα λεπτά. Σας παρακαλώ πολύ. 

Θέλω επίσης να σας πω, κύριε Πρόεδρε, ότι ο κύριος Υπουργός δεν αμφισβήτησε στην ουσία και αυτά που είπα για το Λιμενικό Σώμα. 

Δεν μπορεί να έρχεται εδώ και να λέει ότι εγώ χειρίζομαι τα θέματα του Λιμενικού Σώματος άμεμπτα ότι δεν κάνω εκδικητικές πράξεις κλπ. 

Ας μας πει ο κύριος Υπουργός -έχει δικαίωμα να τριτολογήσει, να τεταρτολογήσει, δεν ξέρω πόσες φορές θα μιλήσει- αφού είναι ευχαριστημένοι οι αξιωματικοί του Λιμενικού Σώματος, γιατί απεχώρησαν με παραίτησή τους και μάλιστα επιδεικτικά; Ο κ. Λιβάνιος, κ. ο Καβαλάρης, ο κ. Κοντογιάννης, ο κ. Κατσαρός, ο κ. Κεχρής, ο κ. Κλεπετζάνης και πρόσφατα... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κάντε επίκαιρη ερώτηση. 

ΠΡΟΕΔΡΕΥΩΝ (Λουκάς Αποστολίδης): Κάντε μία επερώτηση, κύριε συνάδελφε. Σας δίνει τη δυνατότητα ο Κανονισμός της Βουλής και κάντε τον κοινοβουλευτικό σας έλεγχο. 

ΑΘΑΝΑΣΙΟΣ ΒΑΡΙΝΟΣ: ... όπως σας είχα πει και στην επιτροπή ο κ. Δράκος και ο Αποστολόπουλος. Πέστε μας. 

Επίσης, κύριε συνάδελφε, βάλατε ένα θέμα για το Λιμενικό Σώμα που είναι υπαρκτό. Εσείς είπατε για τον Στρατηγό, εγώ θα σας πω για τον Αρχηγό του Λιμενικού Σώματος. Ξέρετε ότι ο Αρχηγός του Λιμενικού Σώματος παίρνει λιγότερα από τη Διευθύντρια του Υπουργείου Εμπορικής Ναυτιλίας; 'Εχουν διακόσιες χιλιάδες διαφορά. Το είπα στην επιτροπή. Μπορεί να το αμφισβητήσει; 

Κύριε Πρόεδρε, ο κύριος Υπουργός εμφανίστηκε ενθουσιασμένος και υπερήφανος για την εμπορική ναυτιλία, λέγοντας ότι μας έφερε νομοσχέδια τα οποία έλυσαν τα προβλήματα. Εγώ διατύπωσα την άποψη ότι κανένα νομοσχέδιο δεν έλυσε κανένα πρόβλημα. 

Κύριε Υπουργέ, λύσατε τα προβλήματα του Ν.Α.Τ.; Σας είπα ότι το 1993 το έλλειμμα ήταν εξήντα πέντε δισεκατομμύρια. Το έλλειμμα το έχετε φθάσει τώρα εκατόν εξήντα δισεκατομμύρια. Ποιος φταίει γι' αυτό; Εγώ ή εσείς που δεν μπορείτε να εφαρμόσετε μία πραγματική εξυγίανση στο ταμείο, δεν μπορείτε να κάνετε αυτά που πρέπει, ούτως ώστε να εξασφαλιστούν οι πόροι για το ταμείο αυτό; Εσείς δεν φταίτε που δεν πάει καλά ο Οίκος Ναύτου; Εσείς δεν φταίτε για τα προβλήματα της ναυτικής εκπαίδευσης; Εσείς δεν φταίτε για τα προβλήματα του Λιμενικού Σώματος που σας ανέφερα προηγουμένως; 

Για τις τροπολογίες σας τα είπε και ο κ. Γκελεστάθης, ότι μας τις φέρατε την τελευταία στιγμή. Εγώ είχα το προνόμιο να μου τις δείξει σήμερα το πρωί ο κύριος Γενικός Γραμματέας, για να τις διαβάσω. Είναι πρωτάκουστο να φέρνετε τόσο σημαντικές τροπολογίες, χωρίς να αφήνετε το περιθώριο για να τις μελετήσουμε. 

Κύριε Υπουργέ, εγώ ξέρω τα πράγματα από μέσα, γιατί αυτή είναι η δουλειά μου. Οι άλλοι συνάδελφοι δεν τα ξέρουν. Πρέπει να συμβουλευτούν τους συμβούλους τους. Κι εγώ χρειάζεται να μάθω κάποια πράγματα για μερικά θέματα, όπως αυτά του Λιμενικού Σώματος. Δεν υπήρξα λιμενικός αξιωματικός, αλλά για ορισμένα απ' αυτά που αναφέρετε εδώ για τους τεχνικούς, θέλω να συμβουλευτώ κι εγώ κάποιους. Δεν έχω όμως το χρόνο, κύριε Υπουργέ. Αν γινόταν σήμερα το βράδυ η συζήτηση, θα είχα εγώ αυτόν τον χρόνο; Δεν θα τον είχα. Επομένως, καθυστερείτε τις τροπολογίες και αυτό είναι γεγονός αναμφισβήτητο. 

Κλείνω μ' αυτό που είπατε για την ακτοπλοϊα. Κύριε Υπουργέ, μετά από τριάμισι χρόνια στο Υπουργείο Εμπορικής Ναυτιλίας, αισθάνεσθε υπερήφανος για τη ακτοπλοϊα; Μπάχαλο είναι. Εσείς είπατε για τη Χίο, εγώ μπορώ να σας πω για όλη την Ελλάδα. Βγαίνετε και λέτε "απελευθερώνω μία γραμμή". Δεν έγινε όμως τίποτα. Το ναυλολόγιο θα το ελευθερώσετε; Αυτό είναι το ζητούμενο. Ο επιβάτης θέλει να ξέρει, όχι μόνο αν θα πάει με καλό βαπόρι, αλλά θέλει να πάει και φθηνά. Το ναυλολόγιο είστε διατεθειμένοι να το αφήσετε ελεύθερο; Τότε θα υπάρξει ανταγωνισμός. Ο ανταγωνισμός στην ακτοπλοϊα θα υπάρξει, αν υπάρξει απελευθέρωση όλων των γραμμών και του ναυλολογίου, το οποίο δεν το κάνετε. 

Aυτό όμως το νομοσχέδιο δεν ασχολείται μ' αυτό το θέμα. Εσείς τα βάζετε τα θέματα αυτά και ήμουν υποχρεωμένος να σας δώσω μία απάντηση. Θέλω να σας πω -και μ' αυτό τελειώνω- ότι για κάθε άρθρο που θα συζητάμε, θα σας κάνω και κάποια πρόταση. Είμαι βέβαιος ότι καμία πρόταση δεν θα κάνετε αποδεκτή. Το ίδιο κάνατε και στην επιτροπή, αλλά μη λέτε εδώ υποκριτικά ότι "είμαι ανοιχτός στο διάλογο". Δεν είστε, λοιπόν, ανοιχτός στο διάλογο. 

ΠΡΟΕΔΡΕΥΩΝ (Λουκάς Αποστολίδης): Γιατί όμως, το προκαταλαμβάνετε, κύριε Βαρίνο; 

Ο κ. Παπαδόγγονας έχει το λόγο. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, δεν πρόκειται περί δευτερολογίας. Θα απασχολήσω το Τμήμα μόνο για δύο λεπτά, ελπίζω. 

Ανέφερε ο κύριος Υπουργός ότι αγωνιούσα κι εγώ την εποχή εκείνη, τι θα γίνει με τους ξένους και ότι θα πρέπει κάτι να τους επιβάλουμε, ούτως ώστε να μην είναι εδώ ξέφραγο αμπέλι. Ο λόγος ήταν ότι οι ιδιοκτήτες πολλών πλοιαρίων συνιστούσαν μια ξένη εταιρεία, παρίσταναν συνεπώς το ξένο πλοιάριο με όλα τα τράνζιτ κλπ. που έπαιρναν και ασκούσαν πραγματικά ναυλώσεις των πλοιαρίων αυτών. 

Τότε, λοιπόν, είπαμε ότι για έναν πραγματικό τουρίστα που έρχεται με πλοιάριο ή με ξένη σημαία μέχρι ένα χρόνο, δεχόμαστε ότι έρχεται για τουριστικούς λόγους. Από κει και πέρα έπρεπε να τον μεταχειριστούμε κατά τέτοιο τρόπο, όπως μεταχειριζόμαστε αντιστοίχως τα υπό ελληνική σημαία, προκειμένου να αποθαρρυνθεί ακριβώς αυτή η μέθοδος την οποία χρησιμοποιούσαν, να νοικιάζουν τα πλοιάριά τους υπό ξένη σημαία. 

Εδώ στο νομοσχέδιο είναι διαφορετικά τα πράγματα. Στο νομοσχέδιο αυτό λέτε, δεν θυμάμαι σε ποιο άρθρο, ότι τα άνω των επτά μέτρων πλοιάρια μόλις μπουν στη χώρα μας πληρώνουν δύο χιλιάδες το μέτρο, αν δε μπουν μετά από ένα μήνα, τότε δεκαπέντε χιλιάδες το μέτρο. 

Αυτό είναι αντικίνητρο για να έρχονται τα ξένα πλοιάρια εδώ, να κυκλοφορούν στο Αιγαίο στο Ιόνιο ή οπουδήποτε αλλού, είναι πραγματικό αντικίνητρο. Και όταν στην απέναντι πλευρά υπάρχουν οι τουρκικές ακτές αντιλαμβάνεσθε ότι θα υπάρχει μια σχετική απροθυμία επανόδου προς τον ελληνικό χώρο και τα ελληνικά νησιά εάν τους επιβληθεί με την επάνοδό τους ένα τέτοιο ποσό των δεκαπέντε χιλιάδων το μέτρο. Αλλά ελπίζω ότι θα το συζητήσουμε αυτό στο οικείο κεφάλαιο. 

'Ηθελα να σας πληροφορήσω επίσης και να το αναζητήσετε, ότι στην τελευταία μου θητεία το 1992-1993 στο Υπουργείο Εμπορικής Ναυτιλίας είχα αναθέσει στη Διεύθυνση Ακτοπλοΐας να κάνουν μία μελέτη για την κατάργηση των σκοπιμοτήτων. Πρέπει να καταργηθούν οι σκοπιμότητες. Αλλιώς δεν πρόκειται να εκσυγχρονισθεί ο ελληνικός ακτοπλοϊκός στόλος και θα βρεθούμε προ εκπλήξεων τη στιγμή όπου το καμποτάζ πλέον θα καταργηθεί και δεν θα υπάρχει καμία προστασία για την ελληνική ακτοπλοΐα. Πρέπει από τώρα να γίνει μια μελέτη και θα έλεγα ταχύτατα να καταργηθούν οι σκοπιμότητες οι οποίες κατά τη γνώμη μου απετέλεσαν πραγματικά μια πηγή σκανδάλων στο παρελθόν. Είναι ντροπή. Δεν θέλω να αναφερθώ σε ονόματα Υπουργών Εμπορικής Ναυτιλίας, οι οποίοι έδωσαν άνω των εκατό αδειών σκοπιμότητος σε πλοία μη υφιστάμενα. Είναι αυτές, τις οποίες όπως ξέρετε καλά απέσυρε εν συνεχεία ο κ. Παυλίδης. Είναι ντροπή, λοιπόν, αυτό το πράγμα. Να μην υπάρχουν πλοία και να δίνουμε άδειες σκοπιμότητος. Δεν λέω τι υπήρξε εν πάση περιπτώσει κάτω από το τραπέζι ή πίσω από το παραβάν, αυτά δεν θέλω να τα πιστέψω καν. Τέλος πάντων για λόγους αρχής θέλω να ζούμε σε έναν κόσμο στον οποίο να επικοινωνούμε με ευπρέπεια. 

ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Για μια ακόμη φορά εδώ βλέπουμε έναν δικομματικό καυγά για το ποιος τελικά εξυπηρετεί καλύτερα τη ναυτιλία. Και όταν λένε ναυτιλία και τα δύο κόμματα δεν λένε σε όλη της τη διάσταση, την αναπτυξιακή, την κοινωνική, την οικονομική, τη σχέση με την εργασία κλπ., αλλά μόνο το τι συμφέρει σήμερα και πώς θα πρέπει να ενισχυθούν οι μεγαλοπλοιοκτήτες. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Οι εργαζόμενοι. 

ΝΙΚΟΛΑΟΣ ΓΚΑΤΖΗΣ: Ποιοι εργαζόμενοι; Κανένας σας δεν μίλησε για τους εργαζόμενους, τι είπατε για τους εργαζόμενους; Μιλάτε για κίνητρα, αρχίσατε από το ρουσφέτι. Είναι γνωστό σε όλη την κοινωνία της Ελλάδος ότι το ρουσφέτι, ακόμη και σήμερα είναι το κυρίαρχο στοιχείο στην πολιτική των δύο κομμάτων. Γιατί το αμφισβητήσατε; 

Μιλάτε για κίνητρα, μιλάτε για μικρότερα τέλη και ευτυχώς λέει ο εισηγητής της Νέας Δημοκρατίας, δεν αναιρέσατε και τα 8,9,10 και 11 άρθρα που φοροαπαλλαγές, κύριοι συνάδελφοι. Παλεύει και το ναυτικό κίνημα και το κόμμα μας να καταργηθεί επιτέλους αυτή η χαριστική πολιτική που γίνεται από όλα τα κόμματα για δεκαετίες τώρα απέναντι στο εφοπλιστικό κεφάλαιο. Γιατί δηλαδή; Δεν το καταλαβαίνω να έχουν προνόμια αυτοί και να μη φορολογούνται. Ποιος Θεός είναι αυτός που βλέπει έτσι με αυτό το μάτι αυτήν την τάξη ιδιαίτερα. 

ΠΡΟΕΔΡΕΥΩΝ (Λουκάς Αποστολίδης): Ο Θεός της θάλασσας πρέπει να είναι αυτός. 

ΝΙΚΟΛΑΟΣ ΓΚΑΤΖΗΣ: 'Οχι είναι Θεός της τσέπης, κύριε Πρόεδρε. 

Κοιτάξτε να δείτε, θεωρούμε ότι και αυτά τα οικονομικά μέτρα είναι πολύ ελαφρά και επιβαρύνουν σήμερα ιδιαίτερα το εφοπλιστικό κεφάλαιο και τους εφοπλιστές. Οι δέκα χιλιάδες είναι λίγες ανά μέτρο. Θα πρέπει να πάνε τουλάχιστον είκοσι χιλιάδες. Και το διχίλιαρο να γίνει πεντοχίλιαρο. Δεν νοείται τώρα να πληρώνει άλλος για δεκαπέντε μέτρα πλοίου εκατόν πενήντα χιλιάδες δραχμές και έληξε η υπόθεση για να πάρει την άδεια κλπ. 

Θεωρούμε, όπως είπαμε και προηγούμενα ότι το νομοσχέδιο αυτό είναι ενταγμένο μέσα στη γενικότερη πολιτική βλέπει μονοδιάστατα την ανάπτυξη της ναυτιλίας με την ενίσχυση παραπέρα των εφοπλιστών και θα έκανε μεγάλη εξυπηρέτηση για την ανάπτυξη της ναυτιλίας η Κυβέρνηση αν απέσυρε αυτό το νομοσχέδιο. 

Ακόμη μου έρχονται τροπολογίες, κύριε Υπουργέ. 

ΠΡΟΕΔΡΕΥΩΝ (Λουκάς Αποστολίδης): Είναι διορθώσεις, δεν αλλάζουν περιεχόμενο. 

ΝΙΚΟΛΑΟΣ ΓΚΑΤΖΗΣ: Πριν από δέκα λεπτά, κύριε Πρόεδρε, μας έφεραν τέσσερις τροπολογίες. Πότε να τις δούμε, κύριε Πρόεδρε; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Είναι πολύ απλές, σαφείς και θα συμφωνήσετε. 

ΠΡΟΕΔΡΕΥΩΝ (Λουκάς Αποστολίδης): Είναι προς το καλό των εργαζομένων. 

ΝΙΚΟΛΑΟΣ ΓΚΑΤΖΗΣ: Η μία. Οι άλλες; 

ΠΡΟΕΔΡΕΥΩΝ (Λουκάς Αποστολίδης): Δεν ξέρω για τις άλλες, πάντως είδα ότι η μία είναι προς όφελος των εργαζομένων. 

Κύριοι συνάδελφοι, ολοκληρώθηκε η συζήτηση επί της αρχής του νομοσχεδίου: "Πλοία αναψυχής και άλλες διατάξεις". 

Ερωτάται το Τμήμα: Γίνεται δεκτό επί της αρχής το σχέδιο νόμου του Υπουργείου Εμπορικής Ναυτιλίας: "Πλοία αναψυχής και άλλες διατάξεις"; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Το νομοσχέδιο έγινε δεκτό επί της αρχής κατά πλειοψηφία. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, υπάρχουν κάποιες νομοτεχνικές παρατηρήσεις, τις οποίες καταθέτω για τα Πρακτικά. 

(Στο σημείο αυτό ο Υπουργός Εμπορικής Ναυτιλίας κ. Σουμάκης καταθέτει για τα Πρακτικά τις προαναφερθείσες νομοτεχνικές παρατηρήσεις οι οποίες έχουν ως εξής: 

"ΝΟΜΟΤΕΧΝΙΚΕΣ ΑΛΛΑΓΕΣ

ΤΟΥ ΥΠΟΥΡΓΕΙΟΥ ΕΜΠΟΡΙΚΗΣ ΝΑΥΤΙΛΙΑΣ 

ΣΤΟ ΣΧΕΔΙΟ ΝΟΜΟΥ

"Πλοία αναψυχής και άλλες διατάξεις"

1. Στην περίπτωση γ' του δευτέρου εδαφίου της παραγράφου 2 του άρθρου 2, διαγράφονται οι λέξεις: "του πλοίου". 

2. Στην παράγραφο 10 του άρθρου 2 διαγράφεται η φράση: "που δημοσιεύεται στην Εφημερίδα της Κυβερνήσεως". 

3. Στην περίπτωση γ' της παραγράφου 7 του άρθρου 3: Τα εδάφια ι και ιι γίνονται αα και ββ αντίστοιχα και οι λέξεις "του στοιχείου" αντικαθίστανται με τις λέξεις "της περίπτωσης". 

4. Στην παράγραφο 3 του άρθρου 7 και στον τέταρτο στίχο, ο αριθμός 3 γίνεται 4. 

5. Η παράγραφος 1 του άρθρου 8 αναδιατυπώνεται ως ακολούθως: 

"1α. Η μετακίνηση και κυκλοφορία επαγγελματικών πλοίων αναψυχής επιτρέπεται μόνο αν αυτά είναι ασφαλισμένα τουλάχιστον 


για: 

αα) Αστική ευθύνη για θανάτους και σωματικές βλάβες επιβαινόντων και τρίτων από πρόσκρουση, σύγκρουση, ναυάγιο ή οποιαδήποτε άλλη αιτία. Το ασφαλιστικό ποσό καθορίζεται σε εκατό εκατομμύρια (100.000.000) δραχμές ανεξαρτήτως αριθμού θυμάτων. 

ββ) Αστική ευθύνη για υλικές ζημιές επιβαινόντων και τρίτων από πρόσκρουση, σύγκρουση, ναυάγιο ή οποιαδήποτε άλλη αιτία. 

Το ασφαλιστικό ποσό καθορίζεται σε πενήντα εκατομμύρια (50.000.000) δραχμές. 

γγ) Πρόκληση θαλάσσιας ρύπανσης. Το ασφαλιστικό ποσό καθορίζεται σε τριάντα εκατομμύρια (30.000.000) δραχμές. 

β. Με κοινή απόφαση των Υπουργών Ανάπτυξης, Οικονομικών και Εμπορικής Ναυτιλίας μπορεί να ανακαθορίζεται το ύψος των ασφαλιστικών ποσών της προηγούμενης περίπτωσης, να καθορίζονται ασφαλιστικά ποσά αναλόγως της μεταφορικής ικανότητας του πλοίου και να ρυθμίζεται κάθε άλλη σχετική λεπτομέρεια." 

6. Στην παράγραφο 6 του άρθρου 9 και ειδικότερα στην παράγραφο 4 που προστίθεται με αυτή στο άρθρο 11 του ν. 1940/1991, η φράση "μπορεί, να επιβληθε3ί παράλληλα" αντικαθίσταται με τη φράση "μπορεί, ανάλογα με τη βαρύτητα της παράβασης, να επιβληθεί". 

7. Στο άρθρο 10: 

α) Στην περίπτωση α' της παραγράφου 6 διαγράφεται η λέξη "διάρκειας" μετά τη λέξη "παραμονής" επειδή αναφέρεται δύο φορές. 

β) Στην περίπτωση ε' της παραγράφου 6, η φράση "της παρούσας παραγράφου" αντικαθίσταται με τη φράση "της παραγράφου αυτής". 

8. Στο άρθρο 12: 

α) Στην παράγραφο 4 και στον πέμπτο στίχο η λέξη "ανακαλέσει" αντικαθίσταται με τη λέξη "αφαιρέσει". 

β) Στην παράγραφο 7 διαγράφονται οι λέξεις "προσωπική τραπεζική επιταγή ή" ενώ μετά τα αρχικά "Δ.Ο.Υ." προστίθεται η φράση "ή την απαλλαγή εκείνου κατά του οποίου βεβαιώθηκε η παράβαση". 

γ) Στην παράγραφο 8, μετά τον αριθμό 3 προστίθεται η φράση "του άρθρου αυτού". 

δ) Προστίθεται παράγραφος 10 ως ακολούθως: "10. Το ύψος των προστίμων που επιβάλλονται σύμφωνα με τις παραγράφους 2, 3 και 4 του άρθρου αυτού εξαρτάται ιδίως από τις συνθήκες τέλεσης της παράβασης, το βαθμό επανάληψης αυτής, τη βαρύτητά της, την προσωπικότητα του παραβάτη και τη βλάβη που προκλήθηκε στο κράτος ή τον τουρισμό ειδικότερα". 

9. Στο άρθρο 13 παράγραφος 1 στοιχείο α', μετά τη φράση "Οι άδειες αυτές θεωρούνται νέες άδειες και εκδίδονται σύμφωνα με τις διατάξεις της παραγράφου 1 του άρθρου 2", προστίθενται τα ακόλουθα: "το παράβολο, όμως, που καταβάλλεται είναι, κατ' εξαίρεση, αυτό της παραγράφου 2 του άρθρου 7". 

10. Στο άρθρο 14, ο τίτλος αντικαθίσταται σε "Θαλάσσιες εκδρομές", ενοποιούνται οι παράγραφοι 1 και 2, η φράση "του άρθρου αυτού" τροποποιείται σε "της παραγράφου αυτής", η φράση "ή λέμβους για θαλάσσιο περίπατο ή και λήψη θαλάσσια εκδρομή ή θαλάσσιο λουτρό" και προστίθεται παράγραφος 2 ως ακολούθως: "2. Η παράγραφος 1 του άρθρου 8 εφαρμόζεται αναλόγως και για τα πλοία ή μικρά σκάφη της προηγούμενης παραγράφου." 

11. Στο άρθρο 15: 

α) Στην παράγραφο 2 στοιχείο β' προστίθεται μετά τις λέξεις: "Εμπορικής Ναυτιλίας" η φράση "η οποία δεν δημοσιεύεται στην Εφημερίδα της Κυβερνήσεως.". 

β) Στον πρώτο στίχο της παραγράφου 5 προστίθεται ο αριθμός "1" μετά τη λέξη "άρθρου". 

γ) Στην περίπτωση ζ' της παραγράφου 11, η φράση "οι τυχόν δαπάνες συμμετοχής και διδασκαλίας" αντικαθίσταται σε "τα τυχόν δίδακτρα συμμετοχής και οι δαπάνες διδασκαλίας" ενώ μετά τη λέξη "διαχειρίζεται" προστίθενται οι λέξεις "και έχει ως πόρους". 

δ) Στην παράγραφο 13, διαγράφεται η περίπτωση α' διότι περιελήφθη ήδη τον Ιούλιο στο ν. 2732/1999. Η περίπτωση β' παραμένει χωρίς την ένδειξη "β". 

ε) Στην παράγραφο 14 στοιχείο β' προτελευταία σειρά, οι λέξεις "θέμα εκπαιδευτικής φύσης" αντικαθίστανται σε "εκπαιδευτικό θέμα". 

στ) Στην παράγραφο 15: 

αα) Στην περίπτωση α', οι λέξεις "Η παράγραφος" αντικαθίστανται με τις λέξεις "Στην παράγραφο". 

ββ) Στην περίπτωση δ', τα εδάφια ι) και ιι) γίνονται αα) και ββ) αντίστοιχα."). 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, επίσης υπάρχει μία τροπολογία την οποία έχει κρατήσει ο Πρόεδρος και αφορά τα φάρμακα από στρατιωτικά νοσοκομεία στο Λιμενικό Σώμα. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχουν διανεμηθεί τα Πρακτικά της Πέμπτης 26 Αυγούστου 1999 και παρακαλείται το Τμήμα για την επικύρωσή τους. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Πέμπτης 26 Αυγούστου 1999 επικυρώθηκαν. 

Στο σημείο αυτό δέχεστε, κύριοι συνάδελφοι, να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 15.00' λύεται η συνεδρίαση για αύριο Πέμπτη 9 Σεπτεμβρίου 1999 και ώρα 10.00', με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Πλοία αναψυχής και άλλες διατάξεις". 

Ο ΠΡΟΕΔΡΟΣ                                                                                    ΟΙ ΓΡΑΜΜΑΤΕΙΣ






































