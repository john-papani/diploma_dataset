ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΜΔ΄
Τρίτη 6 Δεκεμβρίου 2005
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ.κ. Ε. Σχοιναράκη-Ηλιάκη και Π. Χριστοφιλοπούλου, σελ.
2. Επί διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Εμπορικής Ναυτιλίας σχετικά με την αξιοπλοΐα και τις απολύσεις μηχανικών του πλοίου Ρ/Κ-Ν/Γ «ΧΡΗΣΤΟΣ ΧVIIII», σελ.
β) Προς τον Υπουργό Υγείας και Κοινωνικής Αλληλεγγύης σχετικά με την αντιμετώπιση του προβλήματος των ναρκωτικών στο Νομό Ηρακλείου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Φόρος προστιθέμενης αξίας στις νέες οικοδομές, μεταβολές στη φορολογία κεφαλαίου και άλλες διατάξεις», σελ.
2. Κατάθεση σχεδίων νόμων:
α) Οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομίας, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Υγείας και Κοινωνικής Αλληλεγγύης, Δικαιοσύνης, Επικρατείας και Εθνικής Παιδείας και Θρησκευμάτων κατέθεσαν σχέδιο νόμου: «Περί Ηλεκτρονικών Επικοινωνιών», σελ.
β) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Υγείας και Κοινωνικής Αλληλεγγύης, Δικαιοσύνης, Δημόσιας Τάξης και Μεταφορών και Επικοινωνιών κατέθεσαν σχέδιο νόμου: «Περαιτέρω χρήση πληροφοριών του δημοσίου τομέα και ρύθμιση τομέα και ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σελ.

ΟΜΙΛΗΤΕΣ
Α. Επί διαδικαστικού θέματος
ΑΛΟΓΟΣΚΟΥΦΗΣ Γ., σελ.
ΚΑΣΤΑΝΙΔΗΣ Χ., σελ.
ΣΚΥΛΛΑΚΟΣ Α., σελ.
ΤΡΑΓΑΚΗΣ Ι., σελ.

Β. Επί των επικαίρων ερωτήσεων:
ΓΙΑΝΝΟΠΟΥΛΟΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΠΑΝΤΕΛΑΚΗ Ε., σελ.
ΣΤΡΑΤΑΚΗΣ Ε., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΝΔΡΙΑΝΟΠΟΥΛΟΣ Α., σελ.
ΑΝΩΜΕΡΙΤΗΣ Γ., σελ.
ΒΑΡΒΙΤΣΙΩΤΗΣ Μ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΔΕΡΜΕΤΖΟΠΟΥΛΟΣ Α., σελ.
ΔΡΑΓΑΣΑΚΗΣ Ι., σελ.
ΚΑΛΟΓΗΡΟΥ Χ., σελ.
ΚΑΣΤΑΝΙΔΗΣ Χ., σελ.
ΚΑΡΑΟΓΛΟΥ Θ., σελ.
ΚΑΡΠΟΥΖΑΣ Α., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΚΩΣΤΟΠΟΥΛΟΣ Δ., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΜΕΡΕΝΤΙΤΗ Α., σελ.
ΜΠΕΖΑΣ Α., σελ.
ΝΙΚΟΛΑΙΔΟΥ Β., σελ.
ΠΑΠΑΝΔΡΕΟΥ Β., σελ.
ΣΚΥΛΛΑΚΟΣ Α., σελ.
ΣΠΗΛΙΟΠΟΥΛΟΣ Κ., σελ.
ΤΖΕΚΗΣ Α., σελ.
ΦΩΤΙΑΔΗΣ Α., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΜΔ΄
    Τρίτη 6 Δεκεμβρίου 2005
     Αθήνα, σήμερα στις 6 Δεκεμβρίου 2005, ημέρα Τρίτη και ώρα 18.11΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΟΥ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται από την Γραμματέα της Βουλής κ. Ελπίδα Παντελάκη,  Βουλευτή  Α΄ Πειραιώς, τα ακόλουθα: 
     Α’  ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε δημοσίευμα εφημερίδας στο οποίο ζητείται η κατασκευή αντικατολισθιτικών έργων στο οδικό δίκτυο του ορεινού Βάλτου Αιτωλοακαρνανίας.
     2) Η Βουλευτής Νομού Αττικής κ. ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ  κατέθεσε δημοσίευμα εφημερίδας στο οποίο ζητείται η  άμεση αποπεράτωση της κατασκευής του γηροκομείου Βούλας.
     3) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Αδελφότητα Σκλιβανιτών Ιωαννίνων ζητεί την οικονομική στήριξη των πολιτιστικών δραστηριοτήτων της.
     4) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Δελβινακίου Ιωαννίνων ζητεί να παραμείνει σε λειτουργία το στρατιωτικό φυλάκιο στο Χάνι Δελβινακίου.
     5) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Μαστοροχωρίων Ιωαννίνων ζητεί να του χορηγηθεί όχημα για την κάλυψη των αναγκών του προγράμματος  «Βοήθεια στο Σπίτι».   
     6) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε  αναφορά με την οποία ο Σύλλογος Πτυχιούχων Εργοληπτών Δημοσίων Έργων Ηρακλείου Κρήτης ζητεί την άμεση προώθηση και εξόφληση πιστοποιήσεων για εκτελεσμένες εργασίες που εκκρεμούν.
     7) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία το Σωματείο Αστυνομικών Συνοριακής Φύλαξης  Νομού Τρικάλων ζητεί τη χορήγηση υπηρεσιακών οχημάτων στο Τμήμα Συνοριακής Φύλαξης του Νομού Τρικάλων. 
     8) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Δήμαρχος Πελινναίων Τρικάλων προτείνει να δοθούν στο δήμο του καλλιεργητικά δικαιώματα βαμβακιού.
     9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Πανελλήνια Ομοσπονδία Φοροτεχνικών Ελεύθερων Επαγγελματιών ζητεί την επίλυση από το Ι.Κ.Α., ασφαλιστικού προβλήματος που αντιμετωπίζουν επιχειρήσεις του Νομού Πέλλας.
     11) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ κατέθεσε αναφορά με την οποία ο Παγκρήτιος Σύνδεσμος Δωρητών Σώματος εκφράζει τις αντιρρήσεις του για τις τροποποιήσεις του Ν.2737/1999 και ζητεί την επάνδρωση των Μονάδων Εντατικής Θεραπείας με συντονιστές μεταμόσχευσης.                
     11) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού ζητεί την ικανοποίηση εργασιακών και οικονομικών αιτημάτων των μελών του.
     12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού ζητεί την ικανοποίηση εργασιακών και οικονομικών αιτημάτων των μελών του.
     13) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού ζητεί την ικανοποίηση εργασιακών και οικονομικών αιτημάτων των μελών του.
     14) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Πρωτοπρεσβύτερος Παύλος Πόζογλου ζητεί την ικανοποίηση οικονομικής του αιτήματος.
     15) Ο Βουλευτής Ν. Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί να χορηγηθεί επίδομα λουτροθεραπείας στους συνταξιούχους δημοσίους  υπαλλήλους.
     16) Ο Βουλευτής Ν. Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία δημότες του χωριού Βρύναινα της επαρχίας Αλμυρού Μαγνησίας ζητούν η Βρύναινα να γίνει αυτόνομη κοινότητα.
     17) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Παμβώτιδος Ιωαννίνων ζητεί τη δημιουργία Μουσείου Λορέντζου Μαβίλη στο Δημοτικό Διαμέρισμα Βασιλικής του Δήμου Παμβώτιδος.  
     18) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Οργανισμός Νεολαίας και Άθλησης του Δήμου Ιωαννίνων ζητεί την κατασκευή αθλητικών έργων στα Ιωάννινα.
     19) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Σύλλογος Προέδρων και Παρέδρων Τοπικών Συμβουλίων Νομού Ιωαννίνων υποβάλλει προτάσεις του για τη λειτουργία των τοπικών συμβουλίων. 
     B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2204/16-9-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/5489/7-10-05 έγγραφο από τον Υφυπουργό Δημόσιας Τάξης. η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σας γνωρίζουμε ότι το θέμα της εκπαίδευσης, μετεκπαίδευσης και εξειδίκευσης του προσωπικού της Ελληνικής Αστυνομίας αποτελεί για το Υπουργείο μας θέμα πρώτης προτεραιότητας. Παρακολουθούμε στενά όλα τα εκπαιδευτικά θέματα και επιδιώκουμε τον εκσυγχρονισμό του υπάρχοντος εκπαιδευτικού συστήματος και την αναβάθμιση της παρεχόμενης εκπαίδευσης, μετεκπαίδευσης και επιμόρφωσης του προσωπικού, σύμφωνα με τις σύγχρονες ανάγκες και απαιτήσεις της κοινωνίας.
     Οι Σχολές Αξιωματικών και Αστυφυλάκων της Αστυνομικής Ακαδημίας λειτουργούν σύμφωνα με τις διατάξεις του π.δ. 319/1995 «Οργανισμός Σχολής Αξιωματικών» και του π.δ. 352/1995 «Οργανισμός Σχολής Αστυφυλάκων» αντίστοιχα, οι οποίες καθορίζουν την οργάνωση και τις αρμοδιότητες των εν λόγω Σχολών, καθώς και τα θέματα της παρεχόμενης εκπαίδευσης.
     Στο πλαίσιο αυτό, για το τρέχον εκπαιδευτικό έτος, με στόχο τη βελτίωση των εκπαιδευτικών προγραμμάτων των Σχολών της Αστυνομικής Ακαδημίας, υιοθετήθηκαν και δρομολογήθηκαν, μεταξύ άλλων, η ίδρυση και λειτουργία πρότυπου εκπαιδευτικού Τμήματος (στις Σχολές Αξιωματικών και Αστυφυλάκων), προκειμένου να καλυφθούν βασικές ανάγκες εκπαίδευσης των δοκίμων, με την πρακτικοποίηση των θεωρητικών γνώσεων που αποκομίζουν, κατά τη διδασκαλία, σε θέματα που άπτονται της καθημερινής λειτουργίας ενός Αστυνομικού Τμήματος, με την οργάνωση και εξέλιξη σύνθετων σεναρίων προσομοίωσης του αστυνομικού έργου. Επίσης, καθιερώθηκε το μάθημα της «Πληροφορικής» μετά βαθμού στα δύο εκπαιδευτικά έτη της Σχολής Αστυφυλάκων, καθώς και στο 2ο , 3ο και 4ο εκπαιδευτικό έτος της Σχολής Αξιωματικών, καθώς και η εκπαίδευση των δοκίμων αξιωματικών και δοκίμων αστυφυλάκων σε θέματα που άπτονται ολυμπιακής παιδείας, από αξιωματικούς, οι οποίοι προέρχονται από τις Αστυνομικές Σχολές και ήδη εκπαιδεύονται στο Σχολείο Κατάρτισης Εκπαιδευτών Αστυνομικών Σχολών, ενώ θα πραγματοποιείται πλέον και εκγύμναση των δοκίμων υπαστυνόμων και αστυφυλάκων στην οδήγηση μοτοσικλέτας.
     Σε ό,τι αφορά το θέμα της επιλογής του διδακτικού προσωπικού των Αστυνομικών Σχολών, σας πληροφορούμε ότι η επιλογή τους γίνεται σύμφωνα με τις διατάξεις του π.δ. 319/1995 και του π.δ. 352/1995 σε συνδυασμό με τις διατάξεις του ν.1481/1984 «Οργανισμός Υ.Δ.Τ.», από τα Εκπαιδευτικά Συμβούλια των Σχολών. Στη συνέχεια, επί των προτάσεων των Σχολών, γνωμοδοτεί η Αστυνομική Ακαδημία, σύμφωνα με τη διάταξη του άρθρου 18 του π.δ. 14/2001 και ακολούθως, κατόπιν εισηγήσεως της Διεύθυνσης Εκπαίδευσης του Αρχηγείου Ελληνικής Αστυνομίας, αποφασίζει - διορίζει ο Αρχηγός του Σώματος.
     Επισημαίνεται ότι, σε κάθε περίπτωση, ως διδακτικό προσωπικό των Σχολών επιλέγεται το πλέον κατάλληλο με τα υψηλότερα δυνατά προσόντα που να καταδεικνύονται από τους κατεχόμενους τίτλους σπουδών, το συγγραφικό έργο, τη διδακτική εμπειρία αλλά και με επιπλέον κριτήρια-προσόντα, όπως η ιδιότητα του εν ενεργεία καθηγητή – αναπληρωτή – επίκουρου - λέκτορα Α.Ε.Ι. - Τ.Ε.Ι., του ομότιμου καθηγητή ή του εν συντάξει μη ομότιμου καθηγητή Α.Ε.Ι. - Τ.Ε.Ι., καθώς και του καθηγητή διδάσκοντος επιτυχώς, πέραν της τριετίας, στις Αστυνομικές Σχολές. Επίσης, τα μαθήματα αστυνομικού περιεχομένου διδάσκονται από το πλέον κατάλληλο διδακτικό αστυνομικό προσωπικό με εμπειρία στην ενάσκηση του αστυνομικού λειτουργήματος, σε αστυνομικές Υπηρεσίες από διάφορες θέσεις.
     Σε ό,τι αφορά τη θεωρητική εκπαίδευση που παρέχεται στους δοκίμους των Σχολών, σας πληροφορούμε ότι αυτή καλύπτει ποικίλους τομείς, μεταξύ των οποίων, αυτόν της νομικής επιστήμης. Ειδικότερα, στη Σχολή Αστυφυλάκων παρέχεται ικανοποιητικού βαθμού νομική παιδεία, για ορθή ερμηνεία και εφαρμογή του δικαίου με τη διδασκαλία Ποινικού Δικαίου, στοιχείων Αστικού, Διοικητικού, Εργατικού, Δημοσίου Διεθνούς και Κοινοτικού Δικαίου, καθώς και Συνταγματικού Δικαίου. Επισημαίνεται δε ότι στη Σχολή Αξιωματικών, τα μαθήματα νομικής φύσεως που διδάσκονται στους δοκίμους, αποκτούν εξειδικευμένο και αναλυτικότερο χαρακτήρα καλύπτοντας σημαντικό μέρος της θεωρητικής τους εκπαίδευσης.
     Σε ό,τι αφορά την παρουσία και τον τρόπο συμπεριφοράς των εκπαιδευόμενων δοκίμων αστυφυλάκων, κατά το χρόνο της εκπαίδευσής τους εντός των Σχολών, σας πληροφορούμε ότι, σύμφωνα με το άρθρο 60 του π.δ. 352/1995, σε αυτούς δεν επιτρέπεται να αναγιγνώσκουν στα διδακτήρια, στους θαλάμους, στο εστιατόριο, καθώς και στους άλλους χώρους άσκησης και εκπαίδευσης βιβλία, εφημερίδες, περιοδικά ή άλλα έντυπα, τα οποία δεν σχετίζονται προς τα διδασκόμενα μαθήματα, ενώ ιδίου περιεχομένου είναι και η διάταξη του άρθρου 30 του π.δ. 319/1995 που αφορά τη συμπεριφορά των εκπαιδευόμενων δοκίμων υπαστυνόμων εντός της Σχολής Αξιωματικών.
     Για το θέμα της διαμονής, σας πληροφορούμε ότι οι δόκιμοι υπαστυνόμοι και δόκιμοι αστυφύλακες διαμένουν και σιτίζονται εντός των Σχολών, σύμφωνα με την παράγραφο 2 του άρθρου 22 του π.δ. 319/1995, όπως αυτή αντικαταστάθηκε με το άρθρο 38 του π.δ. 352/1995 και με το άρθρο 8 του π.δ. 307/2001. Πάντως, στους δοκίμους χορηγούνται έξοδοι από τις Σχολές ως ακολούθως:
     -Στους δόκιμους υπαστυνόμους:
     -Ελεύθερη έξοδος με διανυκτέρευση των 1 ετών, 2ετών και 3 ετών, την 15.00' ώρα της Παρασκευής, με επάνοδο την 23.30' ώρα της Κυριακής.
     -Για τους 1ετείς κάθε Τετάρτη από 15.00' ώρα έως 23.30' ώρα.
     -Για τους 1ετείς από την πέμπτη εβδομάδα της βασικής στρατιωτικής εκπαίδευσης και καθ' όλη τη διάρκεια του υπολοίπου αυτής (διάρκεια βασικής στρατιωτικής εκπαίδευσης 8 εβδομάδες) ελεύθερη έξοδος με διανυκτέρευση από 15.00' ώρα του Σαββάτου έως την 23.30' ώρα' της Κυριακής.
     -Για τους 2ετείς και 3ετείς, κάθε Τετάρτη από 15.00' ώρα έως την 06.50' ώρα της Πέμπτης. -Για τους 3ετείς, κάθε Τρίτη μετά το πέρας της απογευματινής ζώνης μαθημάτων, έως την 23.30' ώρα.
     -Κατά τις αργίες από 15.00' ώρα της προηγούμενης μέχρι την 23.30' ώρα της αργίας (και για τα τρία εκπαιδευτικά έτη).
     -Για τους 2ετείς και 3ετείς έγγαμους δόκιμους υπαστυνόμους, επιπλέον ελεύθερη έξοδος με διανυκτέρευση κάθε Τρίτη, Τετάρτη και Κυριακή με επιστροφή την επόμενη και ώρα 06.50', ενώ για τους 1ετείς, επιπλέον ελεύθερη έξοδο με διανυκτέρευση κάθε Τετάρτη και Κυριακή με επιστροφή την επόμενη και ώρα 06.50'.
     -Επισημαίνεται ότι οι 4ετείς δόκιμοι υπαστυνόμοι, κατά το τρέχον εκπαιδευτικό έτος, μετά το πέρας της πρωινής εκπαίδευσης εξέρχονται καθημερινά.
     Στους δόκιμους αστυφύλακες:
     -Ελεύθερη έξοδος με διανυκτέρευση κάθε Παρασκευή, μετά τη λήξη της πρωινής εκπαίδευσης από 15.00' έως 22.45' ώρα της Κυριακής και τις αργίες από 15.00' ώρα της προηγούμενης μέχρι 22.45' ώρα της αργίας.
     -Δύο ελεύθεροι έξοδοι εβδομαδιαίως, μία οκτάωρη και μία τετράωρη.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
    2. Στην με αριθμό 1635/30-8-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 31725/ΕΥΣ/7557/20-9-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
     Σύμφωνα με το υπ' αρ. 5188/08-09-05 έγγραφο του Γενικού Γραμματέα της Περιφέρειας Κρήτης, η αξιολόγηση της πρότασης για ένταξη του έργου «Κόμβος Παλαιόκαστρου του ΒΟΑΚ» ολοκληρώθηκε και επίκειται η υπογραφή της σχετικής Απόφασης Ένταξης του έργου στο ΠΕΠ Κρήτης 2000 - 2006, εντός των προσεχών ημερών.
     Ο Υφυπουργός
     ΧΡΗΣΤΟΣ ΦΩΛΙΑΣ»
    3. Στην με αριθμό 1108/10-8-05 ερώτηση του Βουλευτή κ. Γρηγορίου Νιώτη δόθηκε με το υπ’ αριθμ. 32106/ΔΕ-6812/21-9-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης, για το πρόβλημα ύδρευσης της Αίγινας, σας γνωρίζουμε ότι στο Πρόγραμμα Δημοσίων Επενδύσεων έχει ενταχθεί από το 2003 το έργο «EΠΙXOPHΓHΣH ΔΉΜΟΥ ΑΙΓΙΝΑΣ Ν. ΠΕΙΡΑΙΑ ΓΙΑ «ΥΔΡΟΔΟΤΗΣΗ ΑΙΓΙΝΑΣ ΜΕ ΥΔΡΟΦΟΡΑ ΠΛΟΙΑ»-Δ. ΑΙΓΙΝΑΣ, με προϋπολογισμό 1.800.000,00 Ευρώ, πληρωμές μέχρι 31.12.04 ύψους 1.000.000,00 Ευρώ και κατά το τρέχον έτος 500.000,00 Ευρώ.
     Φορέας υλοποίησης του ως άνω έργου είναι η Περιφέρεια Αττικής.
     Ο Υφυπουργός
     ΧΡΗΣΤΟΣ ΦΩΛΙΑΣ»
     4. Στην με αριθμό 1641/30-8-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 31726/ΔΕ-6813/20-9-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης, για την χρηματοδότηση του κλειστού Γυμναστηρίου Μοιρών του Νομού Ηρακλείου, σας γνωρίζουμε ότι στο Πρόγραμμα Δημοσίων Επενδύσεων. έχει ενταχθεί το έργο «ΕΠΙΧ/ΣΗ Δ.ΜΟΙΡΩΝ Ν. ΗΡΑΚΛΕΙΟΥ ΓΙΑ ΤΟ 1ο ΥΠΟΕΡΓΟ «ΚΑΤΑΣΚΕΥΗ ΚΛΕΙΣΤΟΥ ΓΥΜΝΑΣΤΗΡΙΟΥ ΤΥΠΟΥ Τ11», με προϋπολογισμό 792.369,77 Ευρώ από το έτος 2003.
     Όπως προκύπτει από τα στοιχεία της υπηρεσίας μας μέχρι 31.12.04 οι πληρωμές του έργου είναι μηδενικές.
     Για το έτος 2005.έχουν προβλεφθεί πιστώσεις ύψους 170.510,00 Ευρώ.
     Φορέας υλοποίησης του ως άνω έργου είναι η Περιφέρεια Κρήτης η οποία είναι αρμόδια για την κατανομή των εγκεκριμένων πιστώσεων ανάλογα με την εξέλιξη των εργασιών.
     Ο Υφυπουργός
     ΧΡΗΣΤΟΣ ΦΩΛΙΑΣ»
     5. Στην με αριθμό 1486/25-8-05 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 31290/ΔΕ-6626/20-9-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης, για τα αντιπλημμυρικά έργα στην Αχαΐα, σας γνωρίζουμε ότι στο Πρόγραμμα Δημοσίων Επενδύσεων έχει ενταχθεί από το έτος 2000 το έργο «ΑΠΟΚΑΤΑΣΤΑΣΗ ΖΗΜΙΩΝ ΣΤΟ ΕΠΑΡΧΙΑΚΟ ΟΔΙΚΟ ΔΙΚΤΥΟ ΚΑΙ ΛΟΠΙΩΝ ΖΗΜΙΩΝ ΑΠΟ ΘΕΟΜΗNΙΕΣ ΙΑΝΟΥΑΡΙΟΥ-ΦΕΒΡΟΥΑΡΙΟΥ 2003 ΣΤΟ ΝΟΜΟ ΑΧΑΪΑΣ», με προϋπολογισμό 88.032,00 Ευρώ μετά από πρόταση της Περιφέρειας Δυτικής Ελλάδος.
     Όπως προκύπτει από τα στοιχεία της υπηρεσίας μας μέχρι την 31.12.2004 οι πληρωμές ανέρχονται σε 62.490,00 Ευρώ και οι εγκεκριμένες πιστώσεις για το έτος 2005 σε 25.542,00 Ευρώ.
     Φορέας υλοποίησης του ως άνω έργου είναι η Περιφέρεια Δυτικής Ελλάδος η οποία είναι αρμόδια για την κατανομή των πιστώσεων στα επιμέρους έργα ανάλογα με την εξέλιξη των εργασιών.
     Ο Υφυπουργός
     ΧΡΗΣΤΟΣ ΦΩΛΙΑΣ»
    6. Στην με αριθμό 1406/23-8-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 31028/ΔΕ 6578/20-9-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω αναφοράς, για την αποκατάσταση των ζημιών που προκλήθηκαν από τις θεομηνίες της 13,14 και 15 Φεβρουαρίου του 2004, σας γνωστοποιούμε ότι στο Πρόγραμμα Δημοσίων Επενδύσεων του 2005 μετά από πρόταση της Περιφέρειας Κρήτης έχει ενταχθεί. το έργο «ΑΠΟΚΑΤΑΣΤΑΣΗ ΖΗΜΙΩΝ ΣΤΟ ΕΘΝΙΚΟ-ΕΠΑΡΧΙΑΚΟ-ΔΗΜΟΤΙΚΟ-ΑΓΡΟΤΙΚΟ ΔΙΚΤΥΟ, ΣΤΑ ΛΙΜΕΝΙΚΑ ΕΡΓΑ, ΥΔΡΟΑΡΔΕΥΤΙΚΑ ΕΡΓΑ, ΥΠΟΔΟΜΕΣ ΠΕΡΙΦΕΡΕΙΑΣ ΚΡΗΤΗΣ ΠΟΥ ΠΡΟΚΛΗΘΗΚΑΝ ΑΠΟ ΤΗΝ ΘΕΟΜΗΝΙΑ ΤΟΥ ΙΑΝΟΥΡΑΡΙΟΥ-ΦΕΒΡΟΥΑΡΙΟΥ 2004» με προϋπολογισμό 11.000.000,00 Ευρώ και πιστώσειςύψους 1.524.368,27 για το τρέχον έτος.
     Σημειώνουμε ότι η κατανομή των πιστώσεων στα επιμέρους έργα ανάλογα με την εξέλιξη των εργασιών εμπίπτει στις αρμοδιότητες της Περιφέρειας Κρήτης και γίνονται σταδιακά στο πλαίσιο των εγκεκριμένων πιστώσεων και του ετήσιου ορίου πληρωμών.
     Ο Υφυπουργός
     ΧΡΗΣΤΟΣ ΦΩΛΙΑΣ»
    7. Στην με αριθμό 1739/1-9-05 ερώτηση του Βουλευτή κ. Στέφανου Μάνου δόθηκε με το υπ’ αριθμ. Κ.3178/347/20-9-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω σχετική ερώτηση, που κατέθεσε στη Βουλή των Ελλήνων ο Βουλευτής κ. Στέφανος Μάνος, αναφορικά με τη φορολόγηση του πετρελαίου θέρμανσης, σας γνωρίζουμε ότι τα ζητήματα πετρελαϊκής πολιτικής, εξετάζονται στα πλαίσια της εν γένει αναμόρφωσης του φορολογικού συστήματος.
     Ειδικότερα και αναφορικά με την πρόταση μηδενισμού της φορολογίας στο πετρέλαιο θέρμανσης, σας γνωρίζουμε ότι η εν λόγω πρόταση δεν μπορεί να εφαρμοστεί, δεδομένου ότι ο ελάχιστος συντελεστής ΕΦΚ για τα καύσιμα θέρμανσης, ορίζεται από την Οοδηγία 2003/96/ΕΚ σε 21 ευρώ ανά χιλιόλιτρο, συντελεστή τον οποίο εφαρμόζει και η χώρα μας κατά την χειμερινή περίοδο (15 Οκτωβρίου μέχρι και 30 Απριλίου).
     Τέλος, όσον αφορά τους περιορισμούς στην κυκλοφορία των πετρελαιοκίνητων επιβατικών οχημάτων, σας γνωρίζουμε ότι το θέμα αυτό άπτεται της αρμοδιότητας του Υπουργείου Μεταφορών και Επικοινωνιών.
     Ο Υφυπουργός
     ΑΔΑΜ ΡΕΓΚΟΥΖΑΣ»
     8. Στην με αριθμό 1429/24.8.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 598/15.9.05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, παρακαλώ να πληροφορήσετε την κ.
     Βουλευτή τα εξής:
     1. Το Υπουργείο Δικαιοσύνης προδήλως ενδιαφέρεται για την ασφαλή φύλαξη όλων ανεξαιρέτως των Σωφρονιστικών Καταστημάτων της Χώρας.
     Στην Κλειστή Φυλακή Αλικαρνασσού σήμερα υπηρετούν συνολικά εκατόν δέκα τρεις (113) υπάλληλοι, και όχι σαράντα πέντε (45), όπως ανακριβώς αναφέρεται στην ανωτέρω ερώτηση. Εξ αυτών, οι εβδομήντα ένας (71) είναι του κλάδου ΔΕ Φύλαξης, οι τριάντα δύο (32) του κλάδου ΔΕ Εξωτερικής Φρούρησης και δέκα (10) των λοιπών ειδικοτήτων.
     2. Ήδη έχει υπογραφεί η απόφαση διορισμού νέων υπαλλήλων του κλάδου ΔΕ Φύλαξης, σε θέσεις οι οποίες είχαν προκηρυχθεί με την υπ' αριθμ. 108740/17-9-2004 Απόφασή μου και σύντομα θα αναλάβουν υπηρεσία στη φυλακή Αλικαρνασσού επτά νέοι (7) σωφρονιστικοί υπάλληλοι του κλάδου ΔΕ Φύλαξης. Πέραν αυτών, προβλέπεται συντομότατα να διοριστούν επιπλέον πέντε (5) σωφρονιστικοί υπάλληλοι του κλάδου ΔΕ Φύλαξης στη Φυλακή Αλικαρνασσού. Έτσι, ο αριθμός των υπαλλήλων που θα υπηρετούν σε αυτό το σωφρονιστικό κατάστημα θα αυξηθεί κατά δώδεκα (12) και θα ανέρχεται πλέον σε εκατόν είκοσι πέντε (125) υπαλλήλους εκ των οποίων οι εκατόν δέκα πέντε (115) θα είναι υπάλληλοι φύλαξης και εξωτερικοί φρουροί.
     3. Σύμφωνα με τις διατάξεις του άρθρου 68§2,3 του ν.2683/1999, αρμόδια όργανα για να γνωμοδοτήσουν αναφορικά με τη νομιμότητα και τη σκοπιμότητα των αποσπάσεων είναι τα Υπηρεσιακά Συμβούλια. Οι υπηρεσιακές ανάγκες αποτελούν καθοριστικό παράγοντα για την πραγματοποίησή τους. Τυχόν αιτήσεις ενδιαφερομένων να αποσπασθούν, δεν δημιουργούν υποχρέωση των Υπηρεσιακών Συμβουλίων να τις κάνουν δεκτές, ενώ σε καμία διάταξη νόμου δεν προβλέπεται διαδικασία ανακοίνωσης προκειμένου να εκδηλωθεί ενδιαφέρον προς απόσπαση υπαλλήλου σε άλλη υπηρεσία.
     Οι αποσπάσεις των τεσσάρων (4) υπαλλήλων κρίθηκαν ομόφωνα ως αναγκαίες από τα αρμόδια Υπηρεσιακά Συμβούλια προκειμένου να καλυφθούν οι επιτακτικές ανάγκες επίβλεψης και αγωγής των ανηλίκων. Η Στέγη Ανηλίκων ήταν κυριολεκτικά εγκαταλελειμμένη και παροπλισμένη επί σειρά ετών, αφού από τις είκοσι τρεις (23) οργανικές θέσεις που προβλέπονται στον Οργανισμό της (π.δ. 273/20-2-1989 ΦΕΚ Α' 55/1989), υπηρετούσαν μέχρι πρόσφατα μόνο τέσσερις (4) υπάλληλοι.
     4. Οι υπάλληλοι που αποσπάσθηκαν διαθέτουν τα κατωτέρω ειδικότερα προσόντα, τα οποία θα τους επιτρέψουν να προσφέρουν τα μέγιστα στα φιλοξενούμενα παιδιά στη Στέγη Ανηλίκων: Ο πρώτος διαθέτει πτυχίο Γυμναστικής Ακαδημίας ενώ παράλληλα είναι φοιτητής Κοινωνιολογίας, ο δεύτερος διαθέτει πτυχίο Ανωτέρας Εκκλησιαστικής Σχολής Κρήτης και ο τρίτος πτυχίο Τουριστικών Επαγγελμάτων. Τέλος, η τέταρτη αποσπασθείσα είναι υπάλληλος κλάδου ΔΕ Διοικητικού και καλύπτει τις ανάγκες της διαχείρισης του λογιστηρίου της Στέγης, σε αντικατάσταση υπαλλήλου, ο οποίος επανήλθε στη φυλακή Αλικαρνασσού.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     9. Στην με αριθμό 28/6.7.05 ερώτηση του Βουλευτή κ. Δημητρίου Ανδρουλάκη δόθηκε με το υπ’ αριθμ. 4603/ΠΠΟ/28.7.05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ερώτησης του βουλευτή κ. Δ.Ανδρουλάκη με αριθ.πρωτ.28/6-7-05, για το Διαδίκτυο και τις νέες τεχνολογίες πληροφορικής, όσον αφορά αρμοδιότητες του Υπουργείου Ανάπτυξης, σας ενημερώνουμε τα ακόλουθα:
     Ως προς την προνομιακή πρόσβαση των φοιτητών στο Internet έχει συσταθεί ειδική επιτροπή για τη μελέτη του θέματος αλλά δεν έχει ακόμη οριστικοποιηθεί η επιλογή της πλέον πρόσφορης λύσης, που θα ελαχιστοποιεί την επιβάρυνση των χρηστών. Οι ειδικότερες λεπτομέρειες των οριστικών αποφάσεων για τον τρόπο και για το κόστος χρήσης του ευρυζωνικού Internet από τους φοιτητές θα ανακοινωθούν σύντομα.
     Αντίστοιχες πρωτοβουλίες μελετώνται και για άλλες ευαίσθητες πληθυσμιακές ομάδες (όπως οι εκπαιδευτικοί και οι μαθητές), με στόχο την έγκαιρη εξοικείωση της νέας γενιάς με τα σύγχρονα διαδικτυακά εργαλεία έρευνας και εκπαίδευσης.
     Η βελτίωση των όρων παροχής ευρυζωνικού Internet στο σύνολο του πληθυσμού θα προέλθει κυρίως από την τόνωση του ανταγωνισμού και από την υλοποίηση νέων επενδύσεων σε όλο το εύρος των ηλεκτρονικών επικοινωνιών. Ο νέος Αναπτυξιακός Νόμος και το πρόγραμμα «Κοινωνία της Πληροφορίας» (Μέτρο 4) προβλέπουν γενναίες επιχορηγήσεις για την ανάπτυξη και εγκατάσταση νέων ευρυζωνικών υποδομών, με ιδιαίτερη έμφαση στην περιφέρεια. Με την προώθηση αυτών των εργαλείων, προσβλέπουμε σε σημαντική μείωση των τιμών και σε ραγδαία αύξηση των ατομικών και εταιρικών ευρυζωνικών συνδέσεων.
     Επιπλέον, η κυβέρνηση προωθεί (μέσω του ΕΠ ΚτΠ και ΕΠΑΝ) σημαντικές δράσεις για την ανάπτυξη online υπηρεσιών και ψηφιακού περιεχομένου (με έμφαση στην εκπαίδευση, τη δημόσια διοίκηση. την εξυπηρέτηση πολιτών και τη βελτίωση της ανταγωνιστικότητας των επιχειρήσεων) που θα τονώσουν τη ζήτηση ευρυζωνικών συνδέσεων από μεγάλο τμήμα του πληθυσμού.
     Ως προς το πρόβλημα της περιορισμένης διείσδυσης των προσωπικών υπολογιστών στην Ελλάδα, η κυβέρνηση μελετά ειδικές δράσεις για την διευκόλυνση της απόκτησης υπολογιστών από μαθητές, φοιτητές και εκπαιδευτικούς.
     Με την συνδυασμένη ενίσχυση της ευρυζωνικής πρόσβασης, της χρήσης υπολογιστών, και της διάθεσης νέων υπηρεσιών ψηφιακού περιεχομένου, προσβλέπουμε σε ριζική αλλαγή του τοπίου, με προφανή ευεργετικά αποτελέσματα στην ποιότητα της εκπαίδευσης, στην παραγωγικότητα και στην ποιότητα της ζωής των πολιτών.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     10. Στην με αριθμό 691/26.7.05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ900α/4715/8116/11.8.05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 691/26-7-2005 Ερώτησης, που κατέθεσε ο Βουλευτής κ. Θανάσης Λεβέντης, με θέμα το Εργοστάσιο Ε.Α.Σ. στο Λαύριο και Προοπτικές της Αμυντικής Βιομηχανίας, σας γνωρίζουμε τα ακόλουθα:
     Η εταιρεία «Ελληνικά Αμυντικά Συστήματα ΑΒΕΕ» έχει αναθέσει από το έτος 2001 με μειοδοτικό διαγωνισμό, τη μερική φύλαξη των εγκαταστάσεών της στον Υμηττό, την Ελευσίνα, στα Δερβενοχώρια και ένα μέρος του εργοστασίου στο Λαύριο, σε εταιρία φύλαξης (εγκαταστάσεις της πρώην ΠΥΡΚΑΛ).
     Επιτακτικές υπηρεσιακές ανάγκες και λόγοι ασφαλείας, μετά από αλλεπάλληλες γραπτές εισηγήσεις του Διευθυντή του Εργοστάσιου Λαυρίου, επέβαλαν να αυξηθεί ο αριθμός των θέσεων εργασίας για τη φύλαξη του εργοστασίου στο Λαύριο κατά πέντε (5) σκοπιές επί 24ώρου βάσης, αριθμός που είναι μικρότερος του απαιτούμενου, αλλά καλύπτει την ασφάλεια.
     Η ανάγκη αυτή δημιουργήθηκε λόγω της σταδιακής αποχώρησης του προσωπικού φύλαξης για συνταξιοδοτικούς λόγους, με αποτέλεσμα στις αρχές του 2005 να έχουν απομείνει 27 φύλακες έναντι των 72 που ήταν κατά τον αρχικό σχεδιασμό.
     Το Δ.Σ. της Ε.Α.Σ. με την υπ' αριθμ. 57/10-2-05 απόφασή του, ενέκρινε την πρόσληψη 150 ατόμων διαφόρων ειδικοτήτων, οι οποίες θα γίνουν με τις νόμιμες διαδικασίες μέσω Α.Σ.Ε.Π.. Σε αυτές τις προσλήψεις δεν συμπεριλαμβάνονται οι ειδικότητες των φυλάκων και αυτό γιατί, για την ασφαλή φύλαξη των εγκαταστάσεών της στο εργοστάσιο του Λαυρίου η εταιρεία δεν θα προσλάβει νέο προσωπικό, αλλά απλά παρέτεινε τη σύμβαση που είχε συνάψει η προηγούμενη διοίκηση με την προαναφερόμενη εταιρία από το 2001 και για τις λοιπές εγκαταστάσεις της στο Λαύριο. Η Ε.Α.Σ. έχει συνάψει σύμβαση μίσθωσης έργου με την συγκεκριμένη επιχείρηση που έχει αναλάβει ως έργο την ασφαλή φύλαξη των εγκαταστάσεων της, ενώ οι εργαζόμενοί της ουδεμία εργασιακή σχέση έχουν με την Ε.Α.Σ..
     Αναφορικά με τις αιτιάσεις σας, «ότι…στο εργοστάσιο Λαυρίου δεν προσλαμβάνονται νέοι με αποτέλεσμα να μην αντικαθίσταται το τεχνικό προσωπικό που συνταξιοδοτείται...», σας γνωρίζουμε ότι, το Διοικητικό Συμβούλιο της εταιρείας στη συνεδρίασή του της από 57/10-2-05 έχει αποφασίσει την πρόσληψη εκατόν πενήντα (150) ατόμων διαφόρων ειδικοτήτων εκ των οποίων αρκετοί θα τοποθετηθούν και θα καλύψουν ανάγκες στο εργοστασιακό συγκρότημα Λαυρίου. Οι προσλήψεις αυτές θα γίνουν μέσω των διαδικασιών που προβλέπει ο νόμος για την επιλογή προσωπικού στις δημόσιες επιχειρήσεις, αφού η Ε.Α.Σ. δεν έχει εξαιρεθεί από τις διατάξεις του ν.2190/1994. Οι αμοιβές των εργαζομένων και το καθεστώς που διέπει τις εργασιακές τους σχέσεις καθορίζονται από τις εκάστοτε ισχύουσες Συλλογικές Συμβάσεις Έργου.
     Η σημερινή Κυβέρνηση έμπρακτα έχει αποδείξει ότι, οι Αμυντικές Βιομηχανίες της χώρας αποτελούν ιδιαίτερης στρατηγικής σημασίας επιχειρήσεις και η ανάπτυξή τους αποτελεί κύριο μέλημα του ΥΠ.ΕΘ.Α. στα πλαίσια της κυβερνητικής πολιτικής.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     11. Στην με αριθμό 650/25.7.05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./53/11-8-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 650/25-7-05 Ερώτησης του Βουλευτή κ. Φώτη Κουβέλη, σχετικά με τη νησίδα Λαζαρέτο Κέρκυρας, σας πληροφορούμε τα εξής:
     Η νησίδα Λαζαρέτο Κέρκυρας χαρακτηρίσθηκε ως ιστορικός τόπος, λόγω της ιστορικής της σημασίας με την Υ.Α. ΥΠΠΟ/ΔIΛΑΠ/Γ455/18404/15-4-1992 (ΦΕΚ 324/Β/14-5-1992).
     Με την αρ. 1090/14-10-1993 απόφαση του ΥΠ.ΠΟ. εγκρίθηκαν οι εργασίες αποκατάστασης και ανάδειξης της νησίδας καθώς και η κατασκευή μνημείου ύστερα από αίτηση του σωματείου «ΛΑΖΑΡΕΤΟ».
     Πρόσφατα με την αρ. πρωτ. 1321/15-7-2005 απόφαση του ΥΠ.ΠΟ. εγκρίθηκε μελέτη του Δήμου Κερκυραίων που αφορά στην αποκατάσταση και ανάδειξη του ιστορικού τόπου της νησίδας (τμήμα λοιμοκαθαρτηρίου).
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     12. Στην με αριθμό 419/14.7.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β-1564/2.8.05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της Ερώτησης με αριθμ. πρωτ. 419 / 14-07-05 που κατέθεσε στη Βουλή ο Βουλευτής κ. Βασίλειος .Κεγκέρογλου , σύμφωνα με το αριθμ. πρωτ. ΥΠΑ/Δ13/Α/28414/1511/01-08-05 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
     Η διακοπή εργασιών συνδέσεως της αποχετεύσεως του Κρατικού Αερολιμένα Ηρακλείου «Νικ. ΚΑΖΑΝΤΖΑΚΗΣ» (ΚΑΗΚ) με την Μονάδα επεξεργασίας υγρών αποβλήτων του Δήμου Ηρακλείου, οφείλεται σε αστοχία της Μελέτης του έργου και συγκεκριμένα στην μορφολογία του υπεδάφους. Για τη ολοκλήρωση του έργου απαιτήθηκε η εκπόνηση νέας Μελέτης, η οποία ελάμβανε υπόψη την μορφολογία του υπεδάφους, και επέλυε τα προβλήματα που διαπιστώθηκαν κατά την φάση εκτελέσεως των αρχικών εργασιών.
     Η νέα Μελέτη έχει ήδη εγκριθεί και προβλέπεται να δημοπρατηθεί άμεσα, ώστε η εκτέλεση των εργασιών που υπολείπονται, να αρχίσει στα τέλη της τρέχουσας τουριστικής περιόδου, εντός του Σεπτεμβρίου 2005.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     ΠΡΟΕΔΡΕΥΩΝ (Ιωάννης Τραγάκης):  Έχω την τιμή να ανακοινώσω στο Σώμα ότι οι Βουλευτές κ. Ευαγγελία Σχοιναράκη-Ηλιάκη και η κ. Παρασκευή Χριστοφιλοπούλου, ζητούν ολιγοήμερη άδειας απουσίας στο εξωτερικό. 
     Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τις ζητηθείσες άδειες. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου: 
     Η πρώτη με αριθμό 1619/30-8-2005 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη–Ηλιάκη προς τον Υπουργό Περιβάλλοντος, Χωροταξίας  και Δημοσίων Έργων, σχετικά με την κατασκευή πεζογέφυρας στην περιοχή Εσταυρωμένου του Δήμου Ηρακλείου, διαγράφεται λόγω κωλύματος της κυρίας Βουλευτού.
     Ακολουθεί  η δεύτερη με αριθμό 807/20-9-2005 αναφορά της Βουλευτού του Κομμουνιστικού Κόμματος Ελλάδας κ. Ελπίδας Παντελάκη, προς τον Υπουργό Εμπορικής Ναυτιλίας, σχετικά με την αξιοπλοΐα και τις απολύσεις μηχανικών του πλοίου Ρ/Κ-Ν/Γ «ΧΡΗΣΤΟΣ XVIII». 
     Η ερώτηση της κυρίας συναδέλφου έχει ως εξής:
     «Με την αναφορά της αυτή η διοίκηση της Πανελλήνιας Ένωσης Μηχανικών Εμπορικού Ναυτικού διαμαρτύρεται για τις σοβαρές ελλείψεις του πλοίου Ρ/Κ-Ν/Τ «ΧΡΗΣΤΟΣ XVIII», οι οποίες σύμφωνα με τις καταγγελίες των μηχανικών του, που απολύθηκαν, έθεταν σε κίνδυνο την ασφάλεια των επιβαινόντων. 
     Είναι χαρακτηριστικό το ότι οι καταγγελίες των μηχανικών επιβεβαιώθηκαν, με την εκδήλωση πυρκαγιάς στο πλοίο στις 11-9-05 και ενώ, μετά τους ελέγχους που διενεργήθηκαν, με εντολή του Υ.Ε.Ν., επετράπη στις 31-8-05, η συνέχιση των πλόων του πλοίου. 
     Για τους παραπάνω λόγους, η διοίκησης της Π.Ε.Μ.Ε.Ν. ζητά:
     Την ανάκληση των μεθοδευμένων απολύσεων των μηχανικών του πλοίου και την ανάκληση της παραπομπής τους στο πειθαρχικό συμβούλιο. 
     Τον καταλογισμό ευθυνών για τη μη αξιοπλοία του πλοίου και των αιτίων της πυρκαγιάς.».
     Το λόγο έχει ο Υπουργός Εμπορικής Ναυτιλίας κ. Κεφαλογιάννης. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, στη συγκεκριμένη ερώτηση έχουμε δύο θέματα. Το πρώτο είναι η αξιοπλοΐα του πλοίου και το ατύχημα το οποίο συνέβη με την πυρκαγιά και το δεύτερο θέμα είναι η επαναπρόσληψη των συγκεκριμένων εργαζομένων ναυτικών. 
     Όσον αφορά το πρώτο, μετά από την καταγγελία που έκανε ένας από τους δύο μηχανικούς, οι οποίοι απελύθησαν, έγινε έκτακτος έλεγχος από το Υπουργείο Εμπορικής Ναυτιλίας, προκειμένου να διαπιστωθεί αν όσα καταγγέλλονται ήταν βάσιμα. 
     Όντως διαπιστώθηκαν ορισμένα προβλήματα όσον αφορά τη συντήρηση του πλοίου. Απαγορεύθηκε ο απόπλους του πλοίου και κινήθηκε η διαδικασία επιβολής προστίμων και κυρώσεων από το Κεντρικό Λιμεναρχείο της Ρόδου. 
     Μετά την επιδιόρθωση όλων αυτών των προβλημάτων δόθηκε απόπλους και στο επόμενο λιμάνι βρέθηκε το συγκεκριμένο πλοίο να παρουσιάζει και το πρόβλημα με την πυρκαγιά, η οποία κατασβέστηκε και είχε μόνο υλικές ζημιές. Δεν υπήρξε τραυματισμός και δεν προκλήθηκε ρύπανση. 
     Από το Λιμεναρχείο Σούδας γίνεται έλεγχος και προανάκριση για τα αίτια του συμβάντος. 
     Τώρα, όσον αφορά τους  δύο ναυτικούς που είχαν ναυτολογηθεί -ο α΄ μηχανικός  και ο β΄ μηχανικός, ένας από τους οποίους έκανε την καταγγελία- δεν προσήλθαν να αναλάβουν υπηρεσία, μήνες πριν την καταγγελία και μήνες πριν από την πυρκαγιά, τον Ιούλιο του 2005, χωρίς να λάβουν τη σχετική άδεια που θα μπορούσαν να λάβουν από τον πλοίαρχο, όπως προβλέπει ο Κώδικας Δημοσίου Ναυτικού Δικαίου. Και βεβαίως με βάση το συγκεκριμένο Κώδικα, οι ανωτέρω ναυτικοί παραπέμπονται στο πρωτοβάθμιο πειθαρχικό συμβούλιο. 
      Τώρα όσον αφορά την επαναπρόσληψή τους, δυστυχώς δεν υπάρχει δυνατότητα παρέμβασης εκ μέρους της διοίκησης για την εκ νέου ναυτολόγηση των συγκεκριμένων ναυτικών. Σύμφωνα με τις διατάξεις του Κώδικα Δημόσιου Ναυτικού Δικαίου, ο πλοίαρχος ή ο πλοιοκτήτης έχει το δικαίωμα να επιλέγει το πλήρωμά του, και βεβαίως ο ναυτικός έχει το δικαίωμα να επιλέξει το πλοίο στο οποίο θα προσφέρει τις υπηρεσίες του. Μακάρι να μπορούσαμε να προσφέρουμε υπηρεσίες προς αυτήν την κατεύθυνση, αλλά δυστυχώς η διοίκηση δεν έχει αυτές τις δυνατότητες.
       Σας ευχαριστώ.
       ΠΡΟΕΔΡΕΥΩΝ (Ιωάννης Τραγάκης):  Το λόγο έχει η κ. Παντελάκη για δύο λεπτά.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Υπουργέ, πιστεύω να καταλαβαίνετε ότι δεν μου απαντήσατε. Και δεν πρόκειται για κάποια επίκαιρη ερώτηση αυτή τη στιγμή ακριβώς, αλλά για μία αναφορά που είχε γίνει στην οποία μου είχατε απαντήσει γραπτώς. Γι’ αυτό σήμερα ερχόμαστε στην Ολομέλεια ζωντανά. 
      Εδώ παρουσιάζεται το εξής γεγονός. Έχουμε ένα άλλο χαρακτηριστικό παράδειγμα που δείχνει ότι τα ατυχήματα –ευτυχώς και είχαμε ατύχημα που είχε μόνο υλικές ζημιές- είναι αποτέλεσμα τελικά της πολιτικής που ακολουθείτε συνολικά. Εδώ υπάρχει πολιτική ευθύνη. Εδώ είναι συγκεκριμένα τα ζητήματα. 
      Πρώτον, η πυρκαγιά έγινε στις 11/9/2005. Από τότε που έγινε η πυρκαγιά, αυτό που μου απαντάτε αυτή τη στιγμή είναι ότι γίνεται έλεγχος και υπάρχει προανάκριση. Δύο μήνες είναι. Δύο μήνες τι κάνουν; Δηλαδή, σ’ αυτό το διάστημα τι αποτέλεσμα υπάρχει για τα αίτια της πυρκαγιάς; Για την αξιοπλοΐα υπάρχει θέμα, υπάρχει πολιτική ευθύνη στο Υπουργείο Εμπορικής Ναυτιλίας, το οποίο έδωσε συγκεκριμένες εντολές μετά από τις καταγγελίες, οι οποίες ήταν βάσιμες και πολύ σοβαρές, να ελεγχθεί το πλοίο και μετά να επιτραπεί ο απόπλους. Αφού λοιπόν επετράπη ο απόπλους, ακριβώς μετά από δύο μέρες, έγινε η πυρκαγιά, πράγμα που σημαίνει ότι για άλλη μια φορά φαίνεται ότι οι έλεγχοι είναι διάτρητοι και θέτουν σε κίνδυνο τη ζωή των επιβαινόντων, των ναυτεργατών κ.λπ.. 
      Όσο για το ζήτημα της ανάκλησης των απολύσεων, πραγματικά, κύριε Υπουργέ, η πολιτική σας είναι αυτή και ηθικός αυτουργός είναι η πολιτική η οποία δίνει την δυνατότητα να απολύεται κόσμος. Είναι ένα χαρακτηριστικό παράδειγμα του εκφοβισμού και της τρομοκρατίας. Ο δεύτερος μηχανικός πήρε προφορική άδεια. Και όποιος γνωρίζει από την «πιάτσα» στα καράβια –εσείς τη γνωρίζετε- παίρνει προφορικά την άδεια και δεν την παίρνει γραπτώς. Επειδή ακριβώς έμαθε ότι πήγε ο δεύτερος μηχανικός να καταθέσει υπέρ του πρώτου μηχανικού, την άλλη ακριβώς ημέρα χρησιμοποίησε αυτό ως πρόσχημα, για να απολυθεί. Δηλαδή, όποιος καταγγέλλει προβλήματα τα οποία είναι βάσιμα για την ασφάλεια των πλοίων, την άλλη μέρα περνάει από πειθαρχικό και απολύεται. Γι’ αυτό ακριβώς λέμε ότι υπάρχει πολιτική ευθύνη. Αυτό θέλω να το λάβετε υπ’ όψιν σας, κύριε Υπουργέ. 
      Εμείς ανησυχούμε πάρα πολύ για το πού πάνε τα πράγματα με τα γενικότερα ζητήματα που υπάρχουν το τελευταίο διάστημα και από τη στιγμή που βαφτίζετε τη φουρτούνα μπουνάτσα, προκειμένου να επιτραπεί ο απόπλους των πλοίων. Βεβαίως, δίνω το περιεχόμενο αυτής της συζήτησης από την πλευρά του Κομμουνιστικού Κόμματος, μιας που έχουμε επίκαιρη ερώτηση την Παρασκευή το πρωΐ γι’ αυτό το θέμα. Λέω όμως ότι οι γενικότερες εξελίξεις θα αποθρασύνουν ακόμα περισσότερο τους εφοπλιστές, γιατί τελικώς αυτά τα μέτρα γι’ αυτούς παίρνονται. 
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κυρία Παντελάκη.
      Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νομίζω ότι όσον αφορά τους εργαζόμενους σας απάντησα. Αν η πρόθεση του Κομμουνιστικού Κόμματος είναι να κάνει μία πρόταση στην Κυβέρνηση και να αλλάξει ο Κώδικας Δημοσίου Ναυτικού Δικαίου, εδώ είμαστε να αλλάξουμε στην Επιτροπή Παραγωγής και Εμπορίου έναν κώδικα, ο οποίος ισχύει τα τελευταία τριανταπέντε χρόνια. Είμαστε στη διάθεσή σας και περιμένουμε να ακούσουμε τις απόψεις σας. Από τη στιγμή που υπάρχει και είναι νόμος του κράτους θα τηρηθεί, όπως ισχύει. 
      ΕΛΠΙΔΑ ΠΑΝΤΕΛΑΚΗ: Σας είπα το πρόσχημα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Οι άνθρωποι αυτοί δεν παρουσιάστηκαν για λόγους προσωπικούς, δεν πήραν άδεια. Mε βάση τον Κώδικα  Δημοσίου Ναυτικού Δικαίου και θα περάσουν από πειθαρχικό. 
      Η πυρκαγιά είναι ένα τυχαίο γεγονός σε συγκεκριμένο χώρο. Κατασβέστηκε, δεν υπήρξε ρύπανση, υπήρξαν μόνο υλικές ζημιές. Έγινε έλεγχος και γίνεται προανάκριση. Όταν έχουμε τα αποτελέσματα, θα δοθούν στη δημοσιότητα. Δόξα σοι ο Θεός, ήταν ένα περιορισμένης σημασίας γεγονός. 
      Όσον αφορά την κατάργηση της άρσης απαγόρευσης απόπλου για κακοκαιρία, μια και το αναφέρατε…
      ΕΛΠΙΔΑ ΠΑΝΤΕΛΑΚΗ: Θα επανέλθω την Παρασκευή γι’ αυτό. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό που θέλω να σας πω, μια και το αναφέρατε, είναι ότι διατηρούνται τα κριτήρια αναστολής απόπλου πλοίων, όπως καθορίζονται και ισχύουν ήδη από το εγχειρίδιο ασφάλειας ναυσιπλοΐας, το οποίο καθορίζει τις ενέργειες των Λιμενικών Αρχών σε περίπτωση δυσμενών καιρικών συνθηκών, και αυτό που θέλω να σας πω είναι ότι με βάση αυτήν την απόφαση, η οποία πάρθηκε για την αποφυγή της ταλαιπωρίας του επιβατικού κοινού, για την καλύτερη εξυπηρέτηση των αναγκών, που και εσείς πολλές φορές είχατε την ευκαιρία να αναφέρετε στην Εθνική Αντιπροσωπεία, δίνεται η δυνατότητα για πλοία πάνω από εβδομήντα πέντε μέτρα –εδώ ανοίγω παρένθεση και σας λέω ότι σήμερα στις ελληνικές θάλασσες τα περισσότερα πλοία είναι πάνω από εβδομήντα πέντε μέτρα και υπάρχουν πλοία που πηγαίνουν στα Δωδεκάνησα και στην Κρήτη τα οποία είναι διακόσια δώδεκα και διακόσια δεκαπέντε μέτρα- να εκτελούν τα δρομολόγιά τους μέσω θαλασσίων περιοχών στις οποίες δεν παρουσιάζονται φαινόμενα κακοκαιρίας, δηλαδή εκεί που επιτρέπεται. Όπως επιτρέπεται με το εγχειρίδιο ασφάλειας ναυσιπλοΐας, θα μπορούν εκεί που δεν υπάρχει απαγορευτικό να κάνουν το δρομολόγιό τους πάντα ενημερώνοντας το επιβατικό κοινό. Είναι πολύ απλό, πολύ λογικό, ισχύει σε όλο τον κόσμο. 
      Και αυτό που θέλω να σας πω επιπρόσθετα –και κλείνω με αυτό- είναι ότι έχει γίνει ευρεία σύσκεψη με το Υπουργείο Εθνικής Αμύνης για τον εκσυγχρονισμό της Εθνικής Μετεωρολογικής Υπηρεσίας και την προσαρμογή στις νέες τεχνολογίες που υπάρχουν, για να μετρούμε το ύψος του κύματος σε όλες τις περιοχές. ‘Oταν θα είμαστε έτοιμοι σε λίγους μήνες, η ερώτηση αυτή η οποία θα συζητηθεί βεβαίως την Παρασκευή δεν θα έχει κανένα νόημα, διότι εμείς αυτό που έχουμε πάντα ως κορωνίδα της πολιτικής μας είναι η εξασφάλιση της ασφάλειας του πλου των πλοίων της ακτοπλοΐας. Είναι πρωταρχικής σημασίας για μας και είναι αδιαπραγμάτευτη.  
      Σας ευχαριστώ.
      ΕΛΠΙΔΑ ΠΑΝΤΕΛΑΚΗ: Φανταστείτε τι πρωτοτυπία υπάρχει για να απαντήσετε σε ερώτημα που δεν σας έκανα!
      ΠΡΟΕΔΡΕΥΩΝ (Ιωάννης Τραγάκης): Εισερχόμεθα στις αναφορές και ερωτήσεις δευτέρου κύκλου.
      Θα συζητηθεί η πρώτη με αριθμό 4042/31-10-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης σχετικά με την αντιμετώπιση του προβλήματος των ναρκωτικών στο Νομό Ηρακλείου.
      Η ερώτηση του κ. Στρατάκη έχει ως εξής:
      «Σύμφωνα με τα στοιχεία που βλέπουν το φως της δημοσιότητας, η αύξηση των χρηστών στο Ηράκλειο είναι ραγδαία, αφού τα επίσημα στοιχεία καταγράφουν δυόμιση χιλιάδες χρήστες με ανοδικές τάσεις.
      Οι απαντήσεις στις κατά καιρούς ερωτήσεις μου για το ίδιο θέμα, μόνο τον τελευταίο χρόνο (1786/25-6-04, 9103/24-3-05, 154/7-7-05 και 624/21-7-05), διατυπώνουν μία θετική άποψη για παρεμβάσεις και δράσεις αλλά μέχρι σήμερα τίποτα δεν έχει πραγματοποιηθεί παρά τις δεσμεύσεις που μόνο επαναλαμβάνονται χωρίς να υλοποιούνται.
      Ήδη έχει παρέλθει εξάμηνο από την απόφαση του Δ.Σ. του Ο.ΚΑ.ΝΑ. για την ίδρυση μονάδας χορήγησης υποκατάστατων σε ένα από τα δύο νοσοκομεία του Νομού Ηρακλείου με τη συνδρομή της Ν.Α. Ηρακλείου και τίποτα δεν έχει υλοποιηθεί.
      Το νέο Εθνικό Σχέδιο Δράσης κατά των ναρκωτικών έχει «παγώσει» εξαιτίας της έλλειψης πιστώσεων και βέβαια τα αποτελέσματα είναι ορατά παρά τις προσπάθειες των ήδη ενεργοποιημένων φορέων, όπως του ΚΕ.Θ.Ε.Α. και του προγράμματος «ΑΡΙΑΔΝΗ». 
      Ερωτώνται οι κύριοι Υπουργοί:
      1. Αν προτίθενται να τηρήσουν τις υποσχέσεις τους και πότε θα υλοποιήσουν το Εθνικό Σχέδιο Δράσης κατά των ναρκωτικών.
      2. Πότε θα αρχίσει να λειτουργεί μονάδα χορήγησης υποκατάστατων και στο Νομό Ηρακλείου».
      Κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός, κύριε Πρόεδρε και κύριοι συνάδελφοι, ότι η Κυβέρνηση έχει δεσμευτεί να ιδρύσει στο Ηράκλειο Κρήτης μια μονάδα υποκαταστάτων. Έχετε απόλυτο δίκιο ότι προ εξαμήνου ήταν απόφαση του διοικητικού συμβουλίου του Ο.ΚΑ.ΝΑ. να ιδρυθεί αυτή η μονάδα μέσα στον προαύλιο χώρο των δύο νοσοκομείων. Υπήρξαν αλλεπάλληλες συσκέψεις μεταξύ όλων των εμπλεκομένων, εργαζομένων της ιατρικής υπηρεσίας, της διοικητικής υπηρεσίας, συνδικαλιστών και δεν βρέθηκε κάποια λύση. 
    Και απορεί κανείς αν σήμερα πια στην πατρίδα μας έχουν εκλείψει έστω και τα τελευταία περιθώρια της αλληλεγγύης των ανθρώπων, της ανθρωπιάς γενικότερα. Γιατί γι’ αυτούς τους ανθρώπους που βρίσκονται σε αυτό το αδιέξοδο, από το οποίο εμείς πρέπει να τους βγάλουμε και να τους δώσουμε την ποιότητα της ζωής, πεισματικά κάποιοι συνάνθρωποί μας αντιστέκονται στην ίδρυση μονάδων υποκαταστάτων σε οποιουσδήποτε χώρους, είτε αυτοί λέγονται νοσοκομειακοί χώροι είτε λέγονται χώροι της γειτονιάς, ενώ θα μπορούσαν κάλλιστα να δώσουν το «ναι»; Διότι είναι ένα «ναι» ανθρωπιάς σε αυτά τα νέα παιδιά, γιατί κανείς δεν ξέρει αν τα παιδιά μας αύριο, αν τα εγγόνια κάποιων δεν πέσουν μέσα σε αυτήν την ταλαιπωρία και την περιπέτεια.
    Το ερώτημα είναι μεγάλο: Γιατί η κοινωνία αντιστέκεται; 
    Κύριε συνάδελφε, δεν μπαίνει κανείς στη λογική ότι η Κυβέρνηση σήμερα, αλλά και αυτή που πέρασε, η δική σας κυβέρνηση, δεν είχε πρόθεση να δημιουργήσει τέτοιες μονάδες υποκαταστάτων σε διάφορες περιοχές. Κι εσείς, όμως, είδατε τις αδυναμίες που είχατε στις γειτονιές, σε κάποια σημεία που υπήρξε πεισματική η άρνηση πολλών να δεχθούν όχι μόνο τις μονάδες υποκαταστάτων, αλλά ακόμα και τα κέντρα πρόληψης κατά των εξαρτησιογόνων ουσιών. 
    Είναι ένα μεγάλο θέμα που πρέπει όλοι να συστρατευθούμε, οι πολιτικοί, οι θεσμικοί, οι μη θεσμικοί, η Εκκλησία, οι εκπαιδευτικοί, η κοινωνία. Πρέπει να καταλάβουμε πια ότι το να έχουμε στους χώρους απέναντι από το σπίτι μας μία τέτοια μονάδα, δεν αποτελεί ένα στοιχείο μείωσης της αγοραστικής ενδεχομένως αξίας ενός περιουσιακού στοιχείου, αλλά είναι μία αξιακή, μεγάλη δύναμη, που δείχνει ότι η κοινωνία μας μπορεί. Και τι μπορεί; Να δώσει ζωή σε αυτούς τους ανθρώπους, που έχουν ανάγκη την προστασία τη δική μας, που έχουν ανάγκη την ανθρώπινη ζεστασιά.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
    Ο κ. Στρατάκης έχει το λόγο για δύο λεπτά.
    ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
    Δυστυχώς, κύριε Υφυπουργέ, δεν απαντάτε στο ερώτημα. Και δεν απαντάμε συνολικά στο ερώτημα, που όπως καλά επισημαίνετε είναι μείζον και πολύ σημαντικό, γιατί αφορά κυρίως νέους ανθρώπους που δυστυχώς οδεύουν στο θάνατο. 
    (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
    Αυτό, φαίνεται, δεν το αντιλαμβανόσαστε. Και δεν το αντιλαμβανόσαστε, γιατί υπάρχει και άλλος τρόπος να χτυπήσουμε την αιτία αυτή. Και γνωρίζετε πολύ καλά ότι λειτουργεί στα Χανιά ένα θεραπευτικό κέντρο, μία μονάδα θεραπευτική, που όμως δεν έχει προσωπικό. Και μπορώ να σας πω ότι έζησα προσωπικά μία αγωνία όχι για δικό μου άνθρωπο, αλλά για φιλικό πρόσωπο, για δύο ανθρώπους που δυστυχώς πέθαναν σε πολύ νεαρή ηλικία, για τους οποίους αγωνιούσαμε πότε θα αρχίσουν τη θεραπεία. Και δεν μπορούσαν, γιατί ακριβώς υπήρχε ένα πρόγραμμα που δεν μπορούσε με καμία δύναμη να εξυπηρετήσει όλες τις ανάγκες. Και ασφαλώς μετατίθετο το όλο πρόβλημα προς τα πίσω.
    Το λέω αυτό, γιατί πραγματικά υπάρχει μείζον πρόβλημα, ιδιαίτερα σε ορισμένες περιπτώσεις. Και είναι κρίμα να υπάρχει αυτός ο θρήνος για νέους ανθρώπους, ενώ μπορούμε να τους δώσουμε λύση.
    Και βέβαια πρέπει να σας ψέξω για το εξής: Έχω κάνει έξι ερωτήσεις από το Μάρτιο του 2005 και μετά. Και δίδονται όλο υποσχέσεις. Μόλις πριν από ένα μήνα, κύριε Υπουργέ, δώσατε εντολή στο διοικητή του νοσοκομείου να εξεύρει τον κατάλληλο χώρο για να γίνει αυτή η θεραπευτική μονάδα. Και αυτό είναι το οδυνηρό της υπόθεσης. Διότι εγώ πιστεύω ότι όπως στην πόλη του Ηρακλείου υπάρχουν τα κέντρα πρόληψης και δεν υπάρχει αυτό το πρόβλημα ή τουλάχιστον δεν είναι εμφανές σε εμάς αυτήν τη στιγμή ότι υπάρχει, δηλαδή εμπόδια για να γίνουν κέντρα πρόληψης –τουλάχιστον δεν έχει ακουστεί τίποτα στην κοινή γνώμη του Ηρακλείου- το ίδιο πιστεύω ότι θα πρέπει να συμβεί και για το πανεπιστημιακό νοσοκομείο, το οποίο ουσιαστικά είναι εκτός πόλεως. 
    Το θέμα είναι να υπάρξει ο σωστός προγραμματισμός και η πρόβλεψη που πρέπει να γίνει με όσα άλλα προβλέπονται προκειμένου να ολοκληρωθεί αυτό το πρόγραμμα, για να οδηγηθούμε στη δημιουργία της μονάδας πρόληψης, στη θεραπευτική μονάδα. Διότι έτσι ενδεχομένως θα ξεπεράσουμε υπαρκτά προβλήματα, που τα γνωρίζετε εσείς καλύτερα από εμάς, για τα οποία δεν γίνεται τίποτα για να ξεπεραστούν.
    Η δική μου η παρέμβαση και η παραίνεση ταυτόχρονα είναι να υλοποιηθούν όσο το δυνατόν γρηγορότερα αυτά για τα οποία έχετε δεσμευτεί  εσείς κι αυτά τα οποία προβλέπονται από το σχέδιο δράσης της διακομματικής επιτροπής για την καταπολέμηση των ναρκωτικών, μήπως και δώσουμε μία ελπίδα φωτός σε αυτούς που πραγματικά έχουν ανάγκη αυτές τις εξελίξεις, αυτές τις επιλογές, αυτές τις υποδομές.
    Ευχαριστώ πολύ, κυρία Πρόεδρε.
    ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Χαίρομαι, κύριε συνάδελφε, γιατί η επίκαιρη ερώτησή σας δεν έχει τόσο αντιπολιτευτικό χαρακτήρα, όσο έχει την ανθρώπινη αγωνία σας για το θέμα όλων αυτών των ανθρώπων που έχουν μπει στη χωρία των εξαρτησιογόνων ουσιών.
    Η δική μας η απόφαση είναι συγκεκριμένη. Σήμερα γίνεται μεγάλη συζήτηση για να δεχθεί, τέλος πάντων, το πανεπιστημιακό νοσοκομείο στο χώρο που είναι οι κοιτώνες των γιατρών -σε μία περιοχή προς το δυτικό τμήμα του νοσοκομείου, που το ξέρετε κι εσείς- να αναπτυχθεί αυτή η μονάδα. Πιστεύουμε ότι θα βρούμε την καλύτερη λύση.
    Όπως αντιλαμβάνεστε κανένα Υπουργείο, καμία αρχή δεν μπορεί να επιβάλει αρχές και κανόνες υποδοχής μιας τέτοιας ευαίσθητης μονάδας σε έναν νοσοκομειακό χώρο, πολύ δε περισσότερο σε κάποια γειτονιά. Και ξέρετε πολύ καλά και θυμόσαστε, το φαινόμενο που εμφανίστηκε στη Θεσσαλονίκη με τις αλλεπάλληλες αντεγκλήσεις. Και τελικά καταλήξαμε στη δημιουργία μιας μονάδας υποκαταστάτων χρησιμοποιώντας, αξιοποιώντας τέσσερις προκατασκευασμένους οικίσκους, που είναι στο λιμάνι, με πολύ καλά αποτελέσματα. 
    Πιστεύω ότι θα βρεθεί η λύση. Θα το αποδεχθούν οι εργαζόμενοι και στο νοσοκομείο, διότι δεν δημιουργεί κανένα πρόβλημα ούτε στην εργασία και τη λειτουργία του νοσοκομείου, δεν προσβάλει την προσωπικότητα κανενός. Θα δοθεί η δυνατότητα πάρα πολλά παιδιά να τα γλιτώσουμε με τη χρήση των υποκαταστάτων.
    Είμαστε, όμως, υποχρεωμένοι να σας πούμε ότι με την εφαρμογή του νέου προεδρικού διατάγματος, όσον αφορά το θέμα της απεξάρτησης γενικότερα, εμείς δίνουμε μία καινούργια διάσταση –και πιστεύω ότι θα συμφωνήσουν όλες οι πτέρυγες- όχι μόνο με τα υποκατάστατα, αλλά και με τη χρήση των ανταγωνιστών -όπως και με άλλες πρωτοβουλίες που παίρνουμε- κάτι που χρησιμοποιείται σε επίπεδο δομών και στην υπόλοιπη Ευρώπη.
    Ας συμφωνήσουμε τέλος πάντων. Και νομίζω ότι είναι στόχος όλων μας -και δεν μπαίνει στη λογική κάποιας κομματικής, πολιτικής αντιπαράθεσης- το θέμα των ναρκωτικών, το θέμα των ανθρώπων, των νέων παιδιών μας που είναι εξαρτημένα από τα φάρμακα, να μπει στη λογική ακριβώς της καλής αντιμετώπισης και όχι της οποιασδήποτε αντιπαράθεσης. Και με το «στεγνό πρόγραμμα», το οποίο θα αναπτυχθεί στα Χανιά, δίνεται η δυνατότητα τώρα, διότι το προσωπικό, που ήδη έχει προσληφθεί από τον Ο.ΚΑ.ΝΑ., εντός των ημερών θα πλαισιώσει αυτές τις υποδομές τις οποίες έχουμε.
    Να είστε σίγουρος ότι και στο Ηράκλειο της Κρήτης θα αναπτυχθεί μία τέτοια μονάδα για να γλιτώσουν πάρα πολλά παιδιά μας από τη μάστιγα των ναρκωτικών. Σας ευχαριστώ.
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε κι εμείς τον κύριο Υφυπουργό.
    Ολοκληρώθηκε η συζήτηση των αναφορών και ερωτήσεων.
    ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
    ΝΟΜΟΘΕΤΙΚΗΣ ΕΡΓΑΣΙΑΣ
    Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
    Υπουργείου Οικονομίας και Οικονομικών
    Μόνη συζήτηση επί της αρχής, των άρθρων και του συνόλου του σχεδίου νόμου: «Φόρος προστιθέμενης αξίας στις νέες οικοδομές, μεταβολές στη φορολογία κεφαλαίου και άλλες διατάξεις».
    Το νομοσχέδιο θα συζητηθεί κατά τη σημερινή συνεδρίαση.
    Υπουργείου Εθνικής Παιδείας και Θρησκευμάτων
    Μόνη συζήτηση επί της αρχής, των άρθρων και του συνόλου του σχεδίου νόμου: «Δομή και λειτουργία της Εκκλησιαστικής Εκπαίδευσης».
    Ερωτάται το Σώμα: Γίνεται δεκτό το νομοσχέδιο;
    ΠΟΛΛΟΙ ΒΟΥΛΕΥΤΕΣ: Κρατείται.
    ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
    Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
    Μόνη συζήτηση επί της αρχής, των άρθρων και του συνόλου του σχεδίου νόμου: «Φόρος προστιθέμενης αξίας στις νέες οικοδομές, μεταβολές στη φορολογία κεφαλαίου και άλλες διατάξεις».
    Κύριε Υφυπουργέ, δεν έχετε προς το παρόν να κάνετε καμία παρατήρηση.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): ‘Οχι, κυρία Πρόεδρε.
    ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κομμουνιστικού Κόμματος ορίζει ως ειδικό αγορητή τη Βουλευτή κ. Βαρβάρα Νικολαΐδου.
    Ο Πρόεδρος του Συνασπισμού Ριζοσπαστικής Αριστεράς ορίζει ως ειδικό αγορητή το Βουλευτή κ. Ιωάννη Δραγασάκη.
    Η εισηγήτρια της Νέας Δημοκρατίας κ.  Χριστιάνα Καλογήρου έχει το λόγο.
    ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κυρία Πρόεδρε.
    Κυρίες και κύριοι συνάδελφοι, με ιδιαίτερη ικανοποίηση, ως Βουλευτής της Συμπολίτευσης, εισηγούμαι σήμερα στην Ολομέλεια του Σώματος το σχέδιο νόμου για την αναμόρφωση της φορολογίας, προτείνοντας φυσικά στους συναδέλφους όλων των πολιτικών παρατάξεων να υποστηρίξουν τη σημαντική αυτή μεταρρυθμιστική παρέμβαση στο φορολογικό μας σύστημα, που έχει φιλολαϊκό και αναπτυξιακό χαρακτήρα και εντάσσεται στην ευρύτερη προσπάθεια της Κυβέρνησης για την αναμόρφωση του φορολογικού μας συστήματος σε πλαίσια κατάλληλα να λειτουργήσουν στο διεθνές οικονομικό περιβάλλον.
      To παρόν νομοσχέδιο συμβάλλει καταλυτικά στην εξυγίανση της στεγαστικής   πολιτικής, στη δημιουργία ευνοϊκότερων προϋποθέσεων στους μη κατέχοντες,  να αποκτήσουν ιδιόκτητη κατοικία, στην καταπολέμηση της φοροδιαφυγής, αλλά και στο να ευνοούνται οι μεταβιβάσεις από γενιά σε γενιά. Και όλ’ αυτά σε συνδυασμό με την προσπάθεια να εξορθολογιστεί η οικιστική και χωροταξική δομή των πόλεων αλλά και των υπολοίπων κατοικημένων περιοχών της χώρας.
      Κυρίες και κύριοι συνάδελφοι, με την απόφαση για συνέχιση σε μεσοπρόθεσμη βάση της οικονομικής πολιτικής της ήπιας προσαρμογής αλλά και με το νέο γύρο για τις μεταρρυθμιστικές αλλαγές στη φορολογία ακινήτων και στις αλλαγές των Δ.Ε.Κ.Ο., ο δημόσιος βίος της χώρας μας εισέρχεται σε μία κρίσιμη στιγμή. Κορύφωσή της, κατά τα κοινοβουλευτικά μας ήθη, η ψήφιση του κρατικού προϋπολογισμού, με σταθερή προσήλωση στην προσπάθεια περιορισμού του ελλείμματος. 
      Έχει, νομίζω, σημασία να υπενθυμίσω στο σημείο αυτό, ότι αυτός ο γύρος των μεταρρυθμίσεων της Κυβέρνησης αποτελεί τη συνέχεια του προηγούμενου που αφορούσε στις μεταρρυθμίσεις όπως το ασφαλιστικό των τραπεζών και το ωράριο λειτουργίας των καταστημάτων. Και όλ’ αυτά στο πλαίσιο των ευρύτερων προσπαθειών για αναδόμηση της ελληνικής οικονομίας, όπως αυτές αποτυπώνονται στις θεσμικές παρεμβάσεις της Κυβέρνησης με το νέο αναπτυξιακό νόμο και την απελευθέρωση της αγοράς ενέργειας.
      Τα λέγω αυτά, κυρία Πρόεδρε, κυρίες και κύριοι συνάδελφοι, γιατί με το ξέσπασμα του θορύβου που δημιουργήθηκε πρόσφατα με την παραίτηση του κ. Παλαιοκρασσά, θα ακουστούν σήμερα πολλά εδώ για την Κυβέρνηση και την πολιτική της και θα προτιμηθεί, όπως έγινε και χθες κατά τη διαδικασία του κοινοβουλευτικού ελέγχου, η εύκολη λύση της καταστροφολογικής κριτικής που έχουμε συνηθίσει να ακούμε από τότε που ανέλαβε ο Κώστας Καραμανλής την πρωθυπουργία και η Νέα Δημοκρατία τη διακυβέρνηση της χώρας. Κι έτσι θα χαθεί μία ακόμα ευκαιρία για το ΠΑ.ΣΟ.Κ. να συμβάλει με τη στάση του στην επανόρθωση των προβλημάτων που κληροδότησε στους πολίτες της Ελλάδας. Πρόκειται –λυπούμαι να πω- για μια άνευ προηγουμένου καταστροφολογία, που εκπορεύεται από τα χείλη του ιδίου του Αρχηγού της Αξιωματικής Αντιπολίτευσης. Δεν τηρούνται δηλαδή ούτε καν τα προσχήματα, σε αυτήν την επίδειξη αντινεοδημοκρατικής υστερίας –επιτρέψτε μου το χαρακτηρισμό- που αγγίζει τα όρια του πολιτικού ρατσισμού σε βάρος της παράταξής μας.
      Δεν μας εκπλήσσει η στάση του ΠΑ.ΣΟ.Κ., μία παράταξη που δια των Κυβερνήσεων Σημίτη – Παπανδρέου χειρίστηκε με τόση απερισκεψία τα προβλήματα της πατρίδος και των πολιτών της, είναι φανερό ότι δεν μπορεί να αντιληφθεί τη θετική πολιτική λογική της διακυβέρνησης της δικής μας παράταξης.
      Εκείνο που μας θλίβει, εκείνο που μας προβληματίζει είναι η πλήρης αυτοεξαίρεση του ΠΑ.ΣΟ.Κ. από κάθε αντίδραση που θα μπορούσε να αποπνέει θετική πολιτική ενέργεια. Και είναι κρίμα, που ο πολιτικός λόγος αυτού του φορτίου απευθύνεται από τον κ. Παπανδρέου και προς τη νέα γενιά, επηρεάζοντας αρνητικά και όσα θα ακολουθήσουν.
      Στον αντίποδα αυτών των δυσάρεστων φαινομένων υπάρχει η δημιουργική πολιτική της Νέας Δημοκρατίας, με τις δυσκολίες της ίσως. Μία πολιτική όμως που προάγει ουσιαστικά τα συμφέροντα της χώρας και των πολιτών. Οι μεγάλες θεσμικές παρεμβάσεις της Κυβέρνησης, καθώς και οι μεταρρυθμιστικές πολιτικές που επιχειρούνται, κυρίες και κύριοι συνάδελφοι, συνιστούν τον καμβά επί του οποίου θα εξελιχθεί το σύνολο της κυβερνητικής πολιτικής Καραμανλή με μοναδικό στόχο το δημόσιο συμφέρον. 
      Όλα όσα, λοιπόν, τελευταία έλαβαν χώρα στο πολιτικό σκηνικό αποτελούν συγκεκριμένη πολιτική επιλογή της Κυβέρνησης, η οποία από τα ελληνοτουρκικά και το Κυπριακό μέχρι την εμμονή στην ήπια προσαρμογή και το νέο γύρο των μεταρρυθμίσεων, έχει πολιτικό προσανατολισμό σαφή και σταθερό!
      Κυρίες και κύριοι συνάδελφοι, η οικονομική πολιτική της Κυβέρνησης της Νέας Δημοκρατίας εισέρχεται στην πιο λεπτή και κρίσιμη φάση της, με τη συζήτηση και του παρόντος νομοσχεδίου.
      Οι στόχοι μας για την ελληνική οικονομία, όπως άλλωστε αναφέρεται σαφώς και στο πρόγραμμα διακυβέρνησης της Νέας Δημοκρατίας και όπως ενέκρινε ο λαός πρόσφατα στις εκλογές του Μαρτίου του 2004, είναι οι εξής δύο:
      Πρώτον, να υπάρξει γενναία εξυγίανση των δημοσιονομικών μας πραγμάτων με σκοπό να επιλυθεί μεσομακροπρόθεσμα το ιστορικό πρόβλημα της ελληνικής οικονομίας, δηλαδή το χρέος και τα ελλείμματα. Τα ελλείμματα που άφησαν οι Κυβερνήσεις Σημίτη – Παπανδρέου. 
      Και δεύτερον, να προχωρήσουμε σε μία ουσιαστική πολιτική αναδιανομής του εθνικού πλούτου, όχι όμως με τη γνωστή λαϊκίστικη μέθοδο των παροχών και των επιδομάτων με δανεικά. 
      Αναφέρθηκα σ’ όλα αυτά για να διασαφηνιστεί πλήρως όλο το οικονομικό σκηνικό, εντός του οποίου επιχειρείται από την Κυβέρνηση η αναμόρφωση της φορολογίας ακινήτων. Ο διάλογος σε τούτη την Αίθουσα –και το τόνισα αυτό και στην επιτροπή- οφείλει να είναι σοβαρός, πολιτικά ώριμος, καθώς και απαλλαγμένος από τις σκοπιμότητες της τηλεοπτικής πολιτικής κερδοσκοπίας. Και είναι φθηνή πολιτική κερδοσκοπία ότι δήθεν μόνος σκοπός του υπό συζήτηση σχεδίου νόμου είναι η είσπραξη εσόδων για τα δημόσια ταμεία. Αντίθετα, οι γενικές κατευθύνσεις του παρόντος σχεδίου νόμου είναι γνωστές με πρωτοβουλία της Κυβέρνησης εδώ και πάρα πολύ καιρό, έτσι ώστε να είναι σε θέση οι πολίτες υπεύθυνα και χωρίς αιφνιδιασμούς να λαμβάνουν τις αποφάσεις τους για την επίλυση του στεγαστικού προβλήματος της οικογένειάς τους.
      Οι αναγγελίες των γενικών αρχών του υπό συζήτηση σχεδίου νόμου έχουν άλλωστε εξαγγελθεί από τον Υπουργό Οικονομίας και Οικονομικών τον κ. Αλογοσκούφη τόσο καιρό πριν και σε ανύποπτο χρόνο σε ό,τι αφορά την εικόνα των δημόσιων εσόδων. Δεν ερχόμαστε δηλαδή να νομοθετήσουμε, αγαπητοί συνάδελφοι, με εισπρακτικά αντανακλαστικά. Τουναντίον σας προτείνουμε να νομοθετήσουμε όλοι μαζί με αναμορφωτικά αντανακλαστικά και με διαφάνεια προς όφελος του δημόσιου συμφέροντος και των πολιτών, ιδίως δε των οικονομικά ασθενέστερων.
      Κυρίες και κύριοι συνάδελφοι, η αναμόρφωση της φορολογίας ακινήτων είναι πτυχή της γενικότερης φορολογικής αναδιάρθρωσης που έχει εξαγγείλει η Κυβέρνηση. Γνωρίζετε ότι θα επιθυμούσαμε να υπήρχαν οι δημοσιονομικές εκείνες προϋποθέσεις, ώστε να εφαρμόσουμε άμεσα το πρόγραμμά μας με άμεση μείωση των φορολογικών συντελεστών, κυρίως για τη μεσαία τάξη και τους οικονομικά αδυνάτους. Γνωρίζετε, όμως επίσης, καλά ότι η δημοσιονομική εικόνα μας δεν είναι η καλύτερη για τους λόγους που έχουν συζητηθεί κατά κόρον μέσα και έξω από αυτήν εδώ την Αίθουσα. 
      Στο δυσμενές δηλαδή δημοσιονομικό πλαίσιο που χειρίζεται η Κυβέρνηση, οι μειώσεις των φορολογικών κλιμάκων θα ακολουθήσουν. Κι έτσι η πρώτη παρέμβαση είναι η αναμόρφωση της φορολογίας των ακινήτων. Οι πολιτικοί λόγοι που επέβαλαν κάτι τέτοιο είναι οι εξής οκτώ: 
      Πρώτον, η ανάγκη ευρύτερης αναπροσαρμογής του φορολογικού μας συστήματος σε ορθολογικές βάσεις και προς όφελος της δημοσιονομικής εξυγίανσης αλλά και με στόχο την εκλογίκευση των τιμών της γης και της στέγης για την εξοικονόμηση πόρων στα νοικοκυριά που αποκτούν κυρίως πρώτη κατοικία.
      Δεύτερον, η εκλογίκευση της εγχώριας τιμής για τη στέγη που για λόγους που ανάγονται στις παθολογίες του εύκολου και αδιαφανούς πλουτισμού, όπως καθιέρωσαν οι Κυβερνήσεις Σημίτη – Παπανδρέου, έχει επιβαρύνει υπέρμετρα τις τιμές της κατοικίας στη χώρα μας. 
      Τρίτον, η επιδίωξη αναλογικότερης επιβάρυνσης στη φορολογία ακινήτων προς όφελος των ασθενεστέρων.
      Τέταρτον, η πάταξη της φοροδιαφυγής στην αγορά των ακινήτων.
      Πέμπτον, η προφανής ανάγκη εκλογίκευσης των αντικειμενικών αξιών συγκλίνοντας στο μέτρο του δυνατού προς τις αγοραίες αξίες των ακινήτων. 
      Έκτον, η ανάγκη ευθυγράμμισης με τα κρατούντα στις αναπτυγμένες οικονομίες σε ό,τι αφορά την αγορά της στέγης.
      Έβδομον, η έμμεση απόπειρα περιορισμού του δανεισμού των ελληνικών νοικοκυριών.
      Και τέλος, όγδοον, η επιδίωξη υποβοήθησης της οργανωμένης και σχεδιασμένης εθνικής οικιστικής πολιτικής. 
      Συνοψίζοντας, θα μπορούσα να διακρίνω τρεις κατηγορίες πολιτικών στόχων που υπηρετούνται από το παρόν σχέδιο νόμου. Είναι στόχοι οικονομικοί, στόχοι κοινωνικοί και στόχοι οικιστικής και πολεοδομικής συγκρότησης.
      Παρακαλώ επιτρέψτε μου τώρα να περάσω σε μια πιο λεπτομερή εξέταση των διατάξεων του υπό συζήτηση σχεδίου νόμου. Θα ξεκινήσω από τη φορολόγηση των ακινήτων.
      Επιβάλλεται Φόρος Προστιθέμενης Αξίας στις νεόδμητες οικοδομές και μόνο, δηλαδή στα σπίτια και στις οικοδομές που κτίζονται τώρα και υπόχρεοι για την καταβολή του είναι μόνο οι κατ’ επάγγελμα κατασκευαστές. Οι κατ’ επάγγελμα κατασκευαστές έχουν πλέον τη δυνατότητα να εκπίπτουν από τον Φ.Π.Α. των δαπανών τους, κατά συνέπεια έχουμε μείωση του κόστους κατασκευής και επομένως ο Φ.Π.Α. επιβάλλεται σε μειωμένο κόστος. Οι πολίτες που κτίζουν μόνοι τους το σπίτι τους δεν είναι υποχρεωμένοι στην καταβολή Φόρου Προστιθέμενης Αξίας.
      Η αγορά πρώτης κατοικίας δεν επιβαρύνεται με Φ.Π.Α., εξακολουθούν να υπάγονται στο Φόρο Μεταβίβασης Ακινήτων που σήμερα επιβάλλεται με συντελεστή κατά μέσο όρο 11% και από 1.1.2006 σταδιακά και σε βάθος χρόνου παύει να επιβάλλεται σε κάθε περαιτέρω μεταβίβαση ακινήτου. Αυξάνεται παράλληλα κατά 15% το αφορολόγητο όριο του Φόρου Μεταβίβασης Ακινήτου για αγορά πρώτης κατοικίας. Οι δεύτερες και πέρα μεταβιβάσεις ακινήτων θα υπόκεινται σε τέλος συναλλαγής που βαρύνει τον αγοραστή και που ανέρχεται στο 1% επί της αξίας του ακινήτου. Υπόκεινται επίσης και σε Φόρο Αυτομάτου Υπερτιμήματος που βαρύνει τον πωλητή και σε ύψος συντελεστού που είναι αντιστρόφως ανάλογο με το χρονικό διάστημα που το μεταβιβαζόμενο ακίνητο έμεινε στην ιδιοκτησία του πωλητή. Εφ’ όσον το ακίνητο μεταπωληθεί σε χρόνο μεγαλύτερο των είκοσι πέντε ετών από την ημερομηνία της αγοράς του, τότε απαλλάσσεται του Φόρου Αυτομάτου Υπερτιμήματος.
      Τετραπλασιάζεται το αφορολόγητο όριο στη φορολογία κληρονομιών και δωρεών και από 20.000 ευρώ φτάνει τα 80.000 ευρώ. Τα εγγόνια του κληρονομουμένου για τη φορολόγηση εξομοιώνονται με τα τέκνα, έχουμε δηλαδή αύξηση του αφορολογήτου ορίου για τα εγγόνια από 15.000 ευρώ που είναι σήμερα στα 80.000 ευρώ. Για τις γονικές παροχές αυξάνεται η προνομιακή μεταχείριση από τα 90.000 ευρώ στα 100.000 ευρώ. Διπλασιάζεται επίσης ο χρόνος καταβολής του Φόρου Κληρονομιών από δύο σε τέσσερα χρόνια.
      Ακολούθως, έχουμε την τροποποίηση των διατάξεων του αναγκαστικού νόμου 89/1967 που αφορά τις αλλοδαπές εμποροβιομηχανικές εταιρείες, στις οποίες θα αναφερθώ περισσότερο στην κατ’ άρθρο συζήτηση.
      Δεν είναι ήσσονος σημασίας οι αλλαγές στη φορολογία εισοδήματος, οι οποίες έχουν ως στόχο τη διευκόλυνση και την αντικειμενικοποίηση των φορολογικών ελέγχων στα πλαίσια της βελτίωσης των σχέσεων μεταξύ της φορολογούσας αρχής και των φορολογουμένων και εδώ θα μου επιτρέψετε, κυρίες και κύριοι συνάδελφοι, να επαναλάβω κάτι που είπα και στην επιτροπή, να υπενθυμίσω τον κοινό τόπο, ότι δηλαδή η οικονομία είναι πάνω απ’ όλα και πριν απ’ όλα κλίμα. Με άλλα λόγια, η ανάπτυξη της οικονομίας είναι απόρροια ενός υπάρχοντος θετικού κλίματος.
      Θα έλεγα όμως εν κατακλείδι ότι το πιο σημαντικό μήνυμα αυτής της νομοθετικής πρωτοβουλίας της Κυβέρνησης της Νέας Δημοκρατίας είναι η συνέπεια λόγων και έργων. Έχουμε στα χέρια μας ένα φορολογικό νομοσχέδιο που στοχεύει στην πάταξη της φοροδιαφυγής, συντελώντας παράλληλα και στην κοινωνική συνοχή, αφού -όπως ήδη ανέφερα- οι νέες διατάξεις είναι προς όφελος των οικονομικά ασθενεστέρων.
      Θα ήθελα να επαναλάβω ως Βουλευτής της Συμπολίτευσης την ικανοποίησή μου για την προώθηση ενός τόσο σημαντικού νομοθετήματος. Ζητώντας τη σοβαρή και ενδελεχή προσέγγιση όλων στο υπό συζήτηση σχέδιο νόμου, με την προσδοκία ότι μέριμνα όλων μας σε τούτη την Αίθουσα είναι να υπηρετούμε με τον καλύτερο τρόπο τα συμφέροντα της χώρας και των πολιτών, προτείνω, κυρίες και κύριοι συνάδελφοι, την επί της αρχής υπερψήφιση του σχεδίου νόμου για την αναμόρφωση της φορολογίας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο εισηγητής του ΠΑ.ΣΟ.Κ. συνάδελφος κ. Απόστολος Φωτιάδης.
      ΑΠΟΣΤΟΛΟΣ ΦΩΤΙΑΔΗΣ: Κυρία Πρόεδρε, αγαπητοί συνάδελφοι, στη χώρα μας που η γλώσσα της φημίζεται για το πλούσιο λεξιλόγιό της φαίνεται ότι η Νέα Δημοκρατία έχει χάσει την έννοια των λέξεων.
      Έτσι, λοιπόν, προκαταβολικά αμυνόμενη η εισηγήτρια της κυβερνητικής παράταξης φρόντισε να απολογηθεί για το μη έργο της μέχρι σήμερα, προσπάθησε να μας πείσει για το μεταρρυθμιστικό έργο της Κυβέρνησης της Νέας Δημοκρατίας ως να αποτελούν μεταρρύθμιση τα όσα είπε, δηλαδή η κατάργηση του οκταώρου, για το οποίο αγωνίστηκαν επί εκατοντάδες χρόνια οι εργαζόμενοι και καταργήθηκε εν μία νυκτί, η καθιέρωση ωραρίου για τα καταστήματα, αίτημα που δεν υπεβλήθη από κανέναν παρά μόνον από πέντε-έξι μεγάλες πολυεθνικές εταιρείες, σαν να αποτελεί μεταρρύθμιση η μείωση του ΕΚΑΣ, η πραγματική μείωση των μισθών αλλά και όλων των εισοδημάτων των Ελλήνων πολιτών.
      Πρέπει να πούμε ότι ο χαρακτήρας όλων των μέτρων που έλαβε η Κυβέρνηση -κατά την εισηγήτρια- ως φιλολαϊκών και αναπτυξιακών όχι μόνο δεν αποδεικνύεται από την πράξη, αλλά συμβαίνει ακριβώς το αντίθετο, γιατί ασφαλώς  η Νέα Δημοκρατία δεν πρόλαβε και δεν μπόρεσε λόγω της κακής δημοσιονομικής κατάστασης να μειώσει τους συντελεστές φορολογίας των φυσικών προσώπων, δηλαδή τη φορολογία των εργαζομένων, των συνταξιούχων και των υπολοίπων Ελλήνων. Πρόλαβε όμως να μειώσει από τον πρώτο μήνα κιόλας της διακυβέρνησης της χώρας κατά 30% την φορολογία των διανεμομένων κερδών, δηλαδή των κερδών που θα πάνε στις τσέπες των βιομηχάνων και δεν θα ωφελήσουν καθόλου την ίδια την επιχείρηση.
      Αντίθετα, έρχεται με μια σειρά από άλλα μέτρα, αντιαναπτυξιακού  χαρακτήρα, να καταργήσει το αφορολόγητο αποθεματικό επενδύσεων που είχαμε καθιερώσει ως ΠΑ.ΣΟ.Κ. με την επιχειρηματολογία της δήθεν αντίθεσής του στην ευρωπαϊκή νομιμότητα, την οποία δεν σκέφτηκε καν ούτε ζήτησε την έγκριση των αρμοδίων οργάνων, όταν ψήφιζε το νόμο για το «Βασικό Μέτοχο» ούτε καν όταν ψηφίζει σήμερα για την επανασύσταση των εταιρειών του α.ν. 89/1967, των εταιρειών που ιδρύθηκαν  επί Χούντας και τις οποίες συνεχίζει με ένα καθεστώς ιδιαίτερα ευνοϊκό.
      Μιλήσατε για τα ελλείμματα που κληροδότησαν οι κυβερνήσεις του ΠΑ.ΣΟ.Κ. Ασφαλώς θα μπορούσα να μιλήσω για έλλειμμα λογικής, γιατί προφανώς αναφερθήκατε στο δανεισμό, στα χρέη και όχι στα ελλείμματα, γιατί το έλλειμμα είναι το αποτέλεσμα μιας συγκεκριμένης χρήσης και ασφαλώς για το έλλειμμα του 2005, όταν κυβερνάτε από την 1η Ιανουαρίου μέχρι την 31η Δεκεμβρίου, δεν μπορεί να φταίει και γι’ αυτό το ΠΑ.ΣΟ.Κ.
      Μιλήσατε για κοινωνική πολιτική με δανεικά λεφτά, ένα παλιό επιχείρημα της παράταξής σας και εγώ απορώ πώς το ΠΑ.ΣΟ.Κ. όλα αυτά τα χρόνια με την τόσο κακή -κατ’ εσάς- οικονομική πολιτική, μια κακή οικονομική πολιτική η οποία υπήρχε και το 2000 -γιατί τα ίδια επιχειρήματα λέγατε και την περίοδο 1998-1999, παραμονές των εκλογών- πώς μπορούσε κάθε χρόνο να δίνει πακέτα κοινωνικών παροχών 1.000.000.000.000 δραχμών επί πλέον της προηγούμενης χρονιάς;
    Και πως ξαφνικά σήμερα τα ταμεία είναι άδεια και δεν έχετε πια χρήματα, τελείωσαν τα χρήματα για την άσκηση μιας κοινωνικής πολιτικής ή εν πάση περιπτώσει, για το ελάχιστον που υποσχεθήκατε προεκλογικά, εξαπατώντας και υφαρπάζοντας απατηλώς την ψήφο του ελληνικού λαού. Δεν έχετε για να δώσετε τα 30 ευρώ, τα ψίχουλα που έδινε το ΠΑ.ΣΟ.Κ. για την αύξηση των συντάξεων του Ε.Κ.Α.Σ. ή του Ο.Γ.Α., έχετε όμως για να δώσετε 1,5 και πλέον δισεκατομμύρια ευρώ για τις απαλλαγές των βιομηχάνων. Έχετε να δώσετε 3.000.000.000 ευρώ από το σταμάτημα των ελέγχων των μεγάλων εταιρειών. Κατά το Υπουργείο Οικονομικών και σύμφωνα με ανακοίνωση Τύπου μειώθηκαν τα έσοδα από τον έλεγχο των μεγάλων εταιρειών κατά 87%, δηλαδή κατά 1.000.000.000.000 δραχμές. 
    Έρχεστε με τα μέτρα αυτά τα οποία σήμερα φέρνετε να ψηφίσετε, εκτός από τον ΦΠΑ και ενώ μας μιλάτε για οικονομική αδυναμία, ενώ βρισκόμαστε στα οικονομικά μας χάλια κατ’ εσάς, έρχεστε και χαρίζετε 100.000.000 και πλέον εκατομμύρια ευρώ σε ορισμένες, συγκεκριμένες εταιρείες για τη μείωση του τέλους των διαφημίσεων. Ξέρουμε ότι έχετε πρόβλημα με τα Μέσα Μαζικής Ενημέρωσης και θεωρείτε ότι θα τα εξαγοράσετε αυξάνοντας την διαφημιστική πίτα υπέρ των καναλιών κατά 100.000.000 και πλέον εκατομμύρια ευρώ. Δεν σας σώζει αυτή η ενέργειά σας
    Ξέρετε τι σημαίνει 100.000.000 ευρώ; Σημαίνει το μισό επίδομα θέρμανσης που αρνηθήκατε να χορηγήσετε εσείς πριν από δεκαπέντε μέρες και απορρίψατε την πρόταση του ΠΑ.ΣΟ.Κ.. Τα 100.000.000  ευρώ σημαίνει αύξηση και υλοποίηση πολλών από τα υποσχεθέντα τα οποία εσείς προκαταβολικά, πριν από τις εκλογές αλλά και μετά από τις εκλογές, υποσχεθήκατε στον ελληνικό λαό.
    Τελικώς συμβαίνει κάτι περίεργο με την παράταξή σας. Ένα μέτρο κατ’ αρχήν θετικό -όλοι το είπαμε- ένα εξυγιαντικό μέτρο καταφέρατε τελικά να το μετατρέψετε σε ένα μέτρο το οποίο είναι αντίθετο με τα λαϊκά συμφέροντα. Αντί λοιπόν, να έρθετε εδώ και να φέρετε με επιμέλεια το νόμο περί Φ.Π.Α., την εισαγωγή του Φ.Π.Α. στα ακίνητα, φροντίσατε να καλλιεργήσετε ένα κλίμα αρνητικό, μια ψυχολογία ανατιμητική στην αγορά από το καλοκαίρι ακόμα, για την αύξηση λίγο ή πολύ των αντικειμενικών αξιών, με αποτέλεσμα να έχουμε μια εκτόξευση των πραγματικών τιμών των ακινήτων, πριν ακόμα να έρθει το νομοσχέδιο για την εισαγωγή του συγκεκριμένου φόρου. 
    Οι αντιφατικές δηλώσεις των στελεχών σας, αλλά και η καθημερινή διαρροή διαφορετικών πληροφοριών από πηγές του Υπουργείου Οικονομικών, οδήγησαν πραγματικά σε μια σύγχυση όλη την αγορά των ακινήτων, με αποτέλεσμα τελικώς να την πληρώσει ο ελληνικός λαός. 
    Δε θα αναφερθούμε στον τραγέλαφο, αλλά και στα ποινικής αξιολόγησης ζητήματα τα οποία προέκυψαν. Και μετά από καταγγελίες των Βουλευτών του ΠΑ.ΣΟ.Κ.  ο εισαγγελέας ασχολήθηκε σχετικά με τα πρωτόκολλα, με την κατάθεση των αδειών οικοδομής και με μια σειρά από άλλα αρνητικά φαινόμενα. 
    Αυτό το οποίο θέλουμε να πούμε είναι ότι αυτό το εξυγιαντικό μέτρο οδηγείται τελικά σε μια υποβάθμιση, γιατί το ξανατονίζω, έρχεται σε μια περίοδο που η αγορά είναι ιδιαίτερα ανατιμημένες και μάλιστα με δική σας πρωτοβουλία και δική σας ευθύνη. 
    Καταργείτε ουσιαστικά, μη έχοντας το πολιτικό θάρρος να πάρετε τα ενδεδειγμένα μέτρα, αλλά και τυπικά, τον αντικειμενικό προσδιορισμό των ακινήτων. Σύμφωνα με ρητή πρόβλεψη στον ίδιον το νόμο, στο άρθρο 1 παράγραφος 12 αρμόδιος για τον προσδιορισμό της αγοραίας αξίας είναι ο οικονομικός έφορος. Δηλαδή, μας μεταφέρετε σε ένα καθεστώς το οποίο είχε δοκιμαστεί στο παρελθόν και καταδικάστηκε. Χειροκροτήθηκε απ’ όλες τις πτέρυγες της Βουλής τότε και από το λαό η εισαγωγή των αντικειμενικών κριτηρίων για τον προσδιορισμό της αξίας των ακινήτων. 
    Εσείς σήμερα καταργείτε ρητά αυτήν τη διαδικασία και βάζετε ως κριτή τον ίδιο τον οικονομικό έφορο. Και μη μου πει κανένας ότι είναι διαφορετική ερμηνεία, γιατί θα τον παραπέμψω και στις προηγούμενες παραγράφους του ίδιου του άρθρου, όπως στην παράγραφο 8, όπου σαφέστατα ορίζεται ποια είναι η φορολογητέα αξία του ακινήτου.
    Βγήκατε πομπωδώς και είπατε ότι εμείς θα απαλλάξουμε από Φ.Π.Α. την πρώτη κατοικία ωσάν να μη συνέβαινε αυτό, ωσάν να μην υπήρχε τέτοια απαλλαγή από το φόρο μεταβίβασης ακινήτων για την πρώτη κατοικία. Και αυτό καταλογίζεται θα έλεγα σε ανικανότητα και έλλειψη πρόβλεψης περισσότερο και λιγότερο σε πολιτική βούληση.
    Με το νόμο που φέρνετε κάνετε ακριβότερη την πρώτη κατοικία σε σχέση με τη δεύτερη κατοικία, για τον εξής απλούστατο λόγο: Απαλλάσσοντας τυπικά από τη διαδικασία της υπαγωγής στο Φ.Π.Α. την πρώτη κατοικία, δεν δίνετε την δυνατότητα έκπτωσης του Φ.Π.Α. των δαπανών για τον εργολάβο. Και επομένως, ενώ ο εργολάβος, όταν πουλάει δεύτερη κατοικία, θα έχει τη δυνατότητα να εκπέσει από τον Φ.Π.Α. που κατέβαλε, για την πρώτη κατοικία δεν θα έχει αυτό το δικαίωμα και ασφαλώς δεν θα πληρώσει τη ζημιά αυτή ο εργολάβος αλλά ο ίδιος ο πολίτης.
    Εισάγετε ταυτόχρονα άλλους δύο νέους φόρους, χωρίς να καταργείτε κανέναν απολύτως. Εισάγετε το φόρο αυτόματου υπερτιμήματος, έναν φόρο τον οποίο είχατε εισαγάγει και πάλι σε προηγούμενη κυβερνητική σας θητεία που απέτυχε παταγωδώς και αναγκαστήκαμε τελικά να τον καταργήσουμε. Και φέρνετε πάλι έναν αποτυχημένο φόρο για να επιβάλετε τελικώς περισσότερους φόρους και για να εισπράξετε περισσότερα έσοδα. Αλλά ακόμα και αυτός ο φόρος έρχεται με ελαττώματα, όπως επεσήμαναν εδώ στην επιτροπή οι κοινωνικοί φορείς, γιατί από το φόρο υπερτιμήματος δεν αφαιρείτε τον πληθωρισμό ο οποίος ούτως ή άλλως δεν αποτελεί πραγματική αύξηση της αξίας του ακινήτου. Θα πρότεινα προκαταβολικά να υπάρχει ο αποπληθωριστής και ακολούθως να επιβάλλεται ο φόρος αυτόματου τιμήματος. 
    Επιβάλλεται τέλος συναλλαγής επί των ακινήτων 1%, που είναι μια επιπλέον φορολογία. 
    Μιλήσατε και μάλιστα με μια δόση αυταρέσκειας, για την αύξηση των κατωτάτων ορίων απαλλαγής για τις δωρεές, τις κληρονομιές. Θα σας χειροκροτούσαμε και εμείς εάν γνωρίζαμε τελικά τι ωφελείται αυτός που παίρνει μια δωρεά ή μια κληρονομιά. Γιατί πριν γνωρίσουμε την αύξηση των αντικειμενικών αξιών, δε μπορούμε να χειροκροτήσουμε την αύξηση των αφορολογήτων ορίων. Αν ερχόσασταν εδώ και μας λέγατε ότι οι αντικειμενικές αξίες θα αυξηθούν κατά «χ» ποσοστό, θα κάναμε το λογαριασμό και θα λέγαμε «μπράβο σας», θα έχουν μια μείωση της φορολογίας. Αντίθετα μάλιστα αυτά τα οποία διαρρέουν, δείχνουν ότι η αύξηση της φορολογίας για τις δωρεές και τις γονικές παροχές θα ξεπερνά σε φόρους το 100%. 
    ΄Ερχεστε ταυτόχρονα με έναν πλάγιο, έμμεσο τρόπο, όχι ρητό τρόπο και καταργείτε προηγούμενη ρύθμιση την οποία είχε εισαγάγει το ΠΑ.ΣΟ.Κ. για την φορολογία κληρονομιάς μεταξύ των συζύγων και των ανηλίκων τέκνων. Το αφορολόγητο το οποίο ισχύει σήμερα, πριν από την ψήφιση του παρόντος νομοσχεδίου είναι 300.000  ευρώ για τη σύζυγο και τα ανήλικα τέκνα, με τη λογική ότι ο σύζυγος ή η σύζυγος συμβάλλει στην απόκτηση της κοινής περιουσίας και επομένως, με το απρόβλεπτο του θανάτου είναι πολύ λογικό να υπάρξει ένα μεγάλο ύψος αφορολογήτου το οποίο να αντιστοιχεί ουσιαστικά σε μια κατοικία, σε μια λογική περιουσία 300.000 ευρώ. Και δεν το καταργείτε ρητά, αλλά έρχεστε και λέτε ότι σήμερα το αφορολόγητο για τα ίδια τα ανήλικα παιδιά και τη σύζυγο ανέρχεται σε 80.000 ευρώ, ισχυριζόμενοι μάλιστα ότι το τετραπλασιάσατε, ενώ το έχετε υποτετραπλασιάσει. 
    Εισάγετε φωτογραφικές διατάξεις όπως το άρθρο 22, για την υλοποίηση των προσυμφώνων, για να ικανοποιήσετε συγκεκριμένα αιτήματα. Δεν κατανοούμε για ποιο λόγο, προσύμφωνα τα οποία συντάχθηκαν μέχρι 31.12.1997, θα πρέπει να υλοποιούνται με αυτόν τον τρόπο, μόνο αυτά να τακτοποιούνται χωρίς πιστοποιητικά φορολογικής ενημερότητας.
      Ταυτόχρονα, στη φορολογία εισοδήματος, εκτός από το χάρισμα των 100.000.000 ευρώ, δίνετε ειδικά φορολογικά κίνητρα για τις ανώνυμες εταιρείες παροχής δανείων με την πρόβλεψη επισφαλών απαιτήσεων. Επίσης, κάνετε πρόβλεψη επισφαλών απαιτήσεων, άρα ευνοϊκές ρυθμίσεις για τις εταιρείες διανομής κερδών. Καταργείτε το τεκμήριο για τα σκάφη αναψυχής με ξένη σημαία. Αντίθετα, περιορίζετε στα 100 μέτρα τη δωρεάν παραχώρηση από το γονιό στα τέκνα ή και αντίστροφα της χρήσης μιας κατοικίας. 
      Έρχεστε και καταργείτε το δικαίωμα έκπτωσης από τις δαπάνες των εταιρειών για όποια παροχή προς εργαζόμενους γίνεται οικειοθελώς από την πλευρά του εργοδότη. Είναι συνέχεια μιας πολιτικής ελάφρυνσης για τις επιχειρήσεις, επιβάρυνσης για τους εργαζόμενους. Είναι συνέχεια της πολιτικής της ψήφισης σε προηγούμενο φορολογικό νομοσχέδιο της υποχρέωσης να εγγράφουν στα φορολογητέα τους εισοδήματα οι εργαζόμενοι ακόμα και τις παροχές σε είδος. 
      Τέλος, κατά ένα παντελώς απαράδεκτο τρόπο, φέρνετε διατάξεις σύμφωνα με τις οποίες εξουσιοδοτείτε, κατά παράβαση του Συντάγματος, αλλά και της Συνθήκης προσχώρησης στην Ευρωπαϊκή Ένωση τον Υπουργό να καθορίζει ουσιαστικά τη φορολογία συγκεκριμένων επιχειρήσεων, επιχειρήσεων που ισχυρίζεσθε ότι θέλετε να ιδρυθούν στη χώρα μας. Το ποσοστό των κερδών και επομένως και του εισοδήματος που θα φορολογηθεί και της ίδιας της φορολογίας, θα προσδιορίζεται κατά ένα πρωτάκουστο τρόπο, με υπουργική απόφαση, μετά από γνώμη κάποιας συγκεκριμένης επιτροπής. 
      Πιστεύουμε ότι το παρόν νομοσχέδιο, ακριβώς επειδή είναι ένα νομοσχέδιο, το οποίο όχι μόνο δεν είναι φιλολαϊκό, όχι μόνο δεν είναι αναπτυξιακό, αλλά αντίθετα έχει αντίθετη κατεύθυνση, είναι ένα νομοσχέδιο το οποίο εμείς ως ΠΑ.ΣΟ.Κ. δεν μπορούμε σε καμιά απολύτως περίπτωση να στηρίξουμε και να ψηφίσουμε. Το καταψηφίζουμε. 
       (Χειροκροτήματα από την πτέρυγα του ΠΑ.ΣΟ.Κ )
       ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κ. Φωτιάδη. 
      Το λόγο έχει η ειδική αγορήτρια του Κομμουνιστικού Κόμματος Ελλάδας κ. Βαρβάρα Νικολαΐδη. Είναι η πρώτη αγόρευση της κ. Νικολαΐδου στη Βουλή και γι’ αυτό την καλωσορίζουμε ιδιαιτέρως. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Χρόνια σας πολλά για χθες. 
      ΒΑΡΒΑΡΑ ΝΙΚΟΛΑΪΔΟΥ: Σας ευχαριστώ πολύ. 
      Κυρία Πρόεδρε, κυρίες και κύριοι Βουλευτές, και αυτό το φορολογικό νομοσχέδιο δεν αποτελεί έκπληξη ούτε ως προς την αντιλαϊκότητά του, ούτε ως προς την ενίσχυση της επιχειρηματικότητας στα πλαίσια των κανόνων λειτουργίας της παγκόσμιας αγοράς, όπως λέει και η εσηγήτρια του νόμου. Είναι η αρχή της φοροεπέλασης με την εφαρμογή του Φ.Π.Α. στα νεόδμητα ακίνητα και είναι μέρος της γενικότερης φορολογικής αναδιαμόρφωσης που έχει εξαγγείλει η Κυβέρνηση, η οποία διαφέρει απ’ αυτή του ΠΑ.ΣΟ.Κ., που εφαρμοζόταν χρόνια τώρα και που εντάσσεται στις καπιταλιστικές αναδιαρθρώσεις. 
      Τα επιχειρήματα που έχουν ακουστεί μέχρι τώρα, πιστεύω ότι είναι σε όλους γνωστά: Εξυγίανση της δημοσιονομικής πολιτικής, αναμόρφωση φορολογίας προς όφελος των οικονομικά αδύναμων, τομή στη φορολογία κεφαλαίου χωρίς εισπρακτικούς στόχους, αναπτυξιακό, εξυγίανση στεγαστικής πολιτικής κ.α.. Στην πραγματικότητα, όμως, φορτώνει και άλλα βάρη στο λαό με τις προκλητικές φοροαπαλλαγές και φοροελαφρύνσεις. 
      Η θεώρηση του νομοσχεδίου, κατά τη γνώμη μας, δεν πρέπει να γίνει αποσπασματικά, αλλά μέσα στο συνολικό πλαίσιο εμπορευματοποίησης της γης και της κατοικίας και των ιδιαίτερων εξελίξεων, που αφορούν στην αγορά κατοικίας και στη βιομηχανία κατασκευών. 
      Χαρακτηριστικά, αναφέρουμε –ένα, δύο σημεία τα επαναλαμβάνουμε, γιατί πιστεύουμε ότι είναι πολύ σοβαρά- τη μείωση της πραγματικής αγοραστικής δύναμης των εργαζομένων, που οδηγεί στην αύξηση του δανεισμού των λαϊκών νοικοκυριών, για να ικανοποιήσουν τις στεγαστικές τους ανάγκες. Είναι αποκαλυπτικά τα στοιχεία που δίνει η Εθνική Στατιστική Υπηρεσία. Τα στεγαστικά δάνεια ως ποσοστό του Α.Ε.Π. εκτινάχθηκαν από το 3% που ήταν το 1995 στο 20% το 2004. 
      Επίσης, ένα άλλο σημείο είναι η αύξηση των αντικειμενικών αξιών των ακινήτων, που θα οδηγήσει σε αύξηση της φορολογικής επιβάρυνσης των εργαζομένων, η οποία δεν αντισταθμίζεται με την αναιμική αύξηση του αφορολόγητου ορίου για αγορά πρώτης κατοικίας. Από την εισηγητική έκθεση φαίνεται ότι η αύξηση αυτή πριν το τέλος Δεκεμβρίου θα ξεπεράσει, σύμφωνα με τις προβλέψεις, το 30% και φυσικά, θα οδηγήσει σε καινούργια εκτίναξη των φορολογικών βαρών. 
      Η αύξηση των αντικειμενικών αξιών θα οδηγήσει παράλληλα σε αυξήσεις για την έκδοση οικοδομικής άδειας στις εισφορές στο Ι.Κ.Α. για τα εργατικά ημερομίσθια, που θα μετακυλυθούν πάλι στις πλάτες του εργαζόμενου αγοραστή κατοικίας. 
      Υπάρχει, επίσης, και η αύξηση των τιμών των οικοδομικών υλικών. Όλο αυτό το τελευταίο διάστημα με τα κερδοσκοπικά παιχνίδια στην αγορά κατοικίας που παίχτηκαν από τις εξαγγελίες της Κυβέρνησης, πάλι οι έμποροι ακινήτων είναι αυτοί που κερδίζουν. Αυτή τη φορά με τη στήριξη του κράτους ανέβασαν ακόμη περισσότερο τις τιμές. 
      Υπό την πίεση αυτών των αρνητικών κυβερνητικών εξαγγελιών, οι εργαζόμενοι για να δώσουν λύση στο πρόβλημα της στέγης, έκαναν αγορές με δανεικά, καθώς και πράξεις μεταβίβασης. Φυσικά στην περίπτωση αυτή οι μοναδικοί κερδισμένοι ήταν οι τράπεζες, οι κατασκευαστικοί και εμπορικοί όμιλοι και το κράτος. Το τελευταίο τρίμηνο οι αυξήσεις τιμών πώλησης κατοικιών σε περιοχές της Αθήνας είναι πάνω από 30%. Αυτά είναι στοιχεία που δίνουν οι ίδιες οι τράπεζες –η EUROBANK συγκεκριμένα- ενώ συνολικά ο δείκτης τιμών κατοικιών αυξήθηκε κατά 5,2% από την αρχή του 2005. Στην τελευταία μάλιστα πενταετία, με βάση τα στοιχεία της Τράπεζας της Ελλάδας, η αύξηση φτάνει στο 50%.
      Όσον αφορά στη φορολογική επιβάρυνση του λαϊκού εισοδήματος μέσα από τις συγκεκριμένες ρυθμίσεις που φέρνει το νομοσχέδιο, δεν χρειάζεται να πει κανείς πολλά. Ομολογείται και από την ίδια την Κυβέρνηση και μέσα από τον προϋπολογισμό, και μέσα από την έκθεση του Γενικού Λογιστηρίου του Κράτους. Στην τελευταία προσδιορίζεται αύξηση εσόδων του κρατικού προϋπολογισμού, που θα προκύψει από τα νέα μέτρα, ενώ στην εισηγητική έκθεση του Υπουργού Οικονομίας αναφέρεται η πρόβλεψη για αύξηση 4,2% των φορολογικών εσόδων από φόρο περιουσίας και κατά 7,2% των εσόδων από Φ.Π.Α..
      Οι βασικότερες ρυθμίσεις που οδηγούν σ’ αυτό το συμπέρασμα, είναι πρώτα απ’ όλα η επιβολή Φ.Π.Α. 19% στα νεόδμητα ακίνητα από 1-01-2006, πλην της πρώτης κατοικίας -και αυτό προς το παρόν απ’ ό,τι φαίνεται- με βάση τις πραγματικές αξίες της αγοράς αντί του μικρότερου παλαιού φόρου μεταβίβασης, του οποίου η επιβολή αφορούσε την αντικειμενική αξία του ακινήτου. Ο κ. Αλογοσκούφης λέει ότι η σταδιακή εισαγωγή του Φ.Π.Α. –δεν μπορώ να καταλάβω πόσο σταδιακό είναι το 19%- και η σταδιακή κατάργηση του φόρου μεταβίβασης ακινήτων θα κάνουν την αγορά ακινήτων περισσότερο ελκυστική. Αντί, δηλαδή, 9% που ήταν ο φόρος μεταβίβασης και με τα πέριξ τέλη έφτανε περίπου στο 11%, τώρα με το 19% σίγουρα όλοι θα μπορούν να αγοράσουν πιο εύκολα –βέβαια αυτά κατά τον κ. Αλογοσκούφη.
      Επιβάλλεται, επίσης, φόρος αυτόματου υπερτιμήματος έως και 20% για τις περαιτέρω μεταβιβάσεις ακινήτων μετά την πρώτη μεταβίβαση, ο οποίος θα βαρύνει τον πωλητή, αλλά στην πράξη θα μετακυλύετε στον αγοραστή και θα αντικαταστήσει το σημερινό φόρο μεταβίβασης που δεν ξεπερνούσε το 11%.
      Η εφαρμογή του Φ.Π.Α. στα ακίνητα και ο φορολογικός συνοπτικός έλεγχος που θα σχεδιαστεί από τον κύριο Υπουργό βάσει της αγοραίας αξίας, μια και η Ευρωπαϊκή Ένωση δεν αναγνωρίζει αντικειμενικές τιμές και ταυτόχρονα ότι θα κρίνει ειλικρινείς τις συμβάσεις που υπόκεινται στις αντικειμενικές αξίες, σημαίνει ότι η αντικειμενική αξία θα προσεγγίσει μέχρι ταύτισης την αγοραία αξία. Συνεπώς, μετά απ’ αυτόν το νόμο το πιο πιθανό είναι ότι θα ακολουθήσει άλλος που θα προσαρμόζει τις αντικειμενικές στις αγοραίες τιμές. Νομίζω ότι η αύξηση των αντικειμενικών τιμών είναι στις προτεραιότητές σας. 
      Όσον αφορά το τέλος συναλλαγής το οποίο βαρύνει απευθείας τον αγοραστή με συντελεστή 1%, αξιοπρόσεκτο είναι ποιους απαλλάσσει. Απαλλάσσονται εισφορά και μεταβίβαση ακινήτων κατά τη συγχώνευση ή μετατροπή επιχειρήσεων, εταιρείες επενδύσεων σε ακίνητη περιουσία και άλλοι. 
      Με εισπρακτικούς νόμους δεν καταπολεμείται η φοροδιαφυγή στον τομέα των κατασκευών. Η πάταξη της φοροδιαφυγής είναι υπόθεση πολιτικής βούλησης. Ποιων συμφερόντων είστε εκπρόσωποι, του λαού και της εργατικής τάξης ή των κεφαλαιοκρατών; Αυτός ο περιβόητος αναγκαστικός νόμος 89/67 που και τα δύο μεγάλα κόμματα κατά κόρον τον χαρακτήρισαν νόμο της χούντας πράγματι είναι προκλητικός για τις φοροαπαλλαγές και τις φοροελαφρύνσεις προς το μεγάλο πολυεθνικό και μη κεφάλαιο. Με τη μέθοδο φορολόγησης που εισάγεται, κόστος συν ποσοστό κέρδους αναγνωρισμένη από τον Ο.Ο.Σ.Α. δεν σημαίνει ότι δεν παραμένει ασύδοτο το μεγάλο κεφάλαιο. Απλώς προσαρμόζετε εσείς τους όρους του ανταγωνισμού σύμφωνα με το κοινοτικό γίγνεσθαι. Άλλωστε διευρύνει το πεδίο των επιχειρήσεων τεχνολογίας, υπηρεσίες και συμπεριλαμβάνει και ελληνικές εταιρείες κυρίως με έδρα τη Βόρεια Ελλάδα για επενδύσεις στην ευρύτερη περιοχή της Βαλκανικής. 
      Όσον αφορά τις ρυθμίσεις της φορολογίας εισοδήματος φαίνεται καθαρά ο ταξικός χαρακτήρας του νομοσχεδίου σας. Εκπιπτόμενες δαπάνες κυρίως για τις μεγάλες εταιρείες παροχής υπηρεσιών, ταξίδια, δώρα, πρίμ, ημερίδες και άλλα παρεμφερή εκπίπτουν. Παράταση φορολογικών παραδείσων μέχρι το 2015 και το 2017. Κίνητρα συγχωνεύσεων μεγάλων εταιρειών. Μείωση στην παρακράτηση φόρου από κινητές αξίες και τόκους. 
      Για τον απλό κόσμο, για το λαό, για τους οικονομικώς αδυνάτους τι προβλέπει το νομοσχέδιο; Προβλέπει περιορισμό της δωρεάν παραχώρησης κατοικίας από τους γονείς προς τα παιδιά και από τα παιδιά προς τους γονείς σε εκατό τετραγωνικά γιατί αν το σπίτι είναι εκατό πέντε τετραγωνικά τότε θα πρέπει ο γονιός ή το παιδί να φορολογηθούν.  Οι διατάξεις προβλέπουν και νέες φορολογικές απαλλαγές για το μεγάλο κεφάλαιο και για άλλα ευαγή ιδρύματα. Τόσο από το φόρο υπερτιμήματος, όσο και από το τέλος συναλλαγών εξαιρούνται τα αμοιβαία κεφάλαια ακίνητης περιουσίας και επιχειρήσεις που συγχωνεύονται. 
      Αξίζει να σημειωθεί πως εκπληρώνοντας το πιο πιθανό σχετικές επιθυμίες των μεγαλοκαναλαρχών και των ισχυρών επιχειρηματικών ομίλων που διαφημίζονται στην τηλεόραση η Κυβέρνηση βιάστηκε να καταθέσει στο ίδιο νομοσχέδιο διάταξη άσχετη με το θέμα με την οποία καταργεί σταδιακά το φόρο επί των τηλεοπτικών διαφημίσεων από 20% που είναι σήμερα σε 10% και από 1.11.2006 τον καταργεί τελείως. Πρόκειται για 100.000.000 ευρώ με βάση το ποσό που έχει κατατεθεί στον προϋπολογισμό του 2006 προς δόξα των ελλειμμάτων.
      Καταλαβαίνετε ότι για όλους αυτούς τους λόγους το Κομμουνιστικό Κόμμα Ελλάδας θα καταψηφίσει επί της αρχής αυτό το αντιλαϊκό νομοσχέδιο. Θα καλέσουμε τους εργαζόμενους να οργανώσουν αγωνιστική αντεπίθεση για να καταργηθεί η έμμεση φορολογία στη λαϊκή κατοικία. Εμείς πιστεύουμε ότι το πρόβλημα της λαϊκής στέγης μπορεί να λυθεί αλλά όχι μέσα στο σύστημα της οικονομίας όπως αυτό λειτουργεί με γνώμονα το καπιταλιστικό κέρδος. Η λύση είναι ο ενιαίος κρατικός φορέας κατασκευών που θα σχεδιάζει με γνώμονα τις στεγαστικές ανάγκες των εργαζομένων και μπορεί να αντιμετωπίσει το πρόβλημα. 
      Επειδή το πιθανόν είναι ότι οι περισσότεροι δεν συμφωνείτε, αν θέλετε να λύσετε το πρόβλημα ακόμα και στο σημερινό καπιταλιστικό σύστημα θα μπορούσε να βρεθεί μία λύση καλύτερη απ’ αυτές που προτείνονται. Υπάρχουν εμπειρίες σε δήμους από τη δεκαετία του 1980 όπου με μια δημόσια κατασκευαστική εταιρεία –τώρα έχει μετεξελιχθεί σε ανώνυμη εταιρεία, την Δ.Ε.Π.Ο.Σ.- και σε συνεργασία με συγκεκριμένους δήμους και με τους ενδιαφερόμενους, κτίστηκαν κατοικίες για πλατιά λαϊκά στρώματα. Η κατασκευή ήταν πολύ πιο καλή και το κράτος δεν έχασε από αυτά που είναι σε όλους γνωστό ότι κλέβονται σε σχέση με τη φορολογία. Όμως, δεν έχετε στην πολιτική σας πρόβλεψη τέτοιου είδους κοινωνική πολιτική. Γι’ αυτό δεν επιχειρείτε τέτοιες λύσεις που είναι εφικτές και στο σημερινό σύστημα. 
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο ειδικός αγορητής του Συνασπισμού κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, το νομοσχέδιο που συζητάμε σήμερα έχει μία ιδιαιτερότητα διότι αφορά πάρα πολύ κόσμο. Επομένως, έχει μια πρακτική σημασία. Πάρα πολλοί άνθρωποι είτε έχουν ένα διαμέρισμα που θέλουν να το πουλήσουν είτε θέλουν να αγοράσουν ακίνητο είτε θέλουν να αγοράσουν αλλά δεν έχουν χρήματα. Επομένως, με τον ένα ή με τον άλλο τρόπο αυτό που συζητάμε σήμερα αφορά πολλούς. Γι’ αυτό θα σταθώ κυρίως στις πρακτικές του πλευρές.
      Η πρώτη δυσκολία που έχουμε είναι ότι δεν μπορούμε ακόμα να εκτιμήσουμε τι ακριβώς θα γίνει. Το σύστημα είναι περίπλοκο. Το θέμα με τον Φ.Π.Α. δεν είναι τόσο ο Φ.Π.Α. Θα μπορούσε να είναι μια καλή λύση. Το πρόβλημα είναι οι προϋποθέσεις, δηλαδή κατά πόσο θα ανταποκριθούν στο νέο σύστημα όλοι οι κρίκοι της αλυσίδας από τα οικοδομικά υλικά μέχρι τον κατασκευαστή, μέχρι την αγορά και την πώληση. Η δεύτερη δυσκολία που έχουμε είναι ότι δεν ξέρουμε τι άλλο θα γίνει. Θα υπάρξει άλλος φόρος στα ακίνητα; Ο Τύπος προ καιρού έγραφε ότι η Κυβέρνηση σκέφτεται για ένα φόρο κατοχής. Υπάρχει και ο φόρος μεγάλης ακίνητης περιουσίας ο οποίος έχει καταντήσει φόρος μεσαίας περιουσίας. Θα γίνουν εκεί παρεμβάσεις; Πρέπει να το δούμε συνολικά. Ποιοι φόροι συνολικά υπάρχουν και ποιο είναι το αποτέλεσμά τους.
      Βεβαίως, είναι και το ύψος των αντικειμενικών αξιών. Συμφωνούμε εμείς ότι δεν μπορεί να εξαγγέλλει η Κυβέρνηση από πριν πόσο θα είναι. Από την άλλη μεριά όσοι θριαμβολογούν ότι γίνονται ελαφρύνσεις για την πρώτη κατοικία, και ότι διευκολύνονται οι γονικές παροχές θα πρέπει να περιμένουν να δουν πού θα πάνε οι αντικειμενικές αξίες για να βγάλουν συμπέρασμα. Διάβαζα σε εφημερίδες στατιστικά παραδείγματα. Με μια αύξηση των αντικειμενικών αξιών κατά 30% οι υποχρεώσεις των φορολογουμένων θα αυξηθούν. Επομένως, έχουμε ένα έλλειμμα πληροφόρησης, έχουμε τη δυσκολία από τον τρόπο με τον οποίο η Κυβέρνηση μελέτησε ή δεν μελέτησε μία σειρά θεμάτων. Αυτά μας κάνουν επιφυλακτικούς για το τι ακριβώς θα συμβεί. Αυτό δεν σημαίνει ότι δεν μπορούμε από τώρα να βγάλουμε συμπεράσματα. 
      Η δεύτερη εισαγωγική παρατήρηση που θέλω να κάνω είναι η εξής: Η κατοικία και γενικά τα ακίνητα  έχουν διπλή φύση. Από τη μια μεριά είναι επενδυτικό προϊόν και από την άλλη κοινωνικό αγαθό. Για κάποιον που θέλει να αγοράσει ένα διαμέρισμα για να το πουλήσει αργότερα ή και να το κρατήσει ως στοιχείο αποταμίευσης η κατοικία είναι επενδυτικό προϊόν. Τον ενδιαφέρει πόσο θα αγοράσει, πόσο θα πουλήσει και πόσο θα ανέβει η αξία του ακινήτου που αγόρασε. Είναι μια σοβαρή πλευρά που δεν την αγνοούμε ούτε την παραβλέπουμε. Όμως, η δεύτερη πλευρά είναι η κατοικία ως κοινωνικό αγαθό. Ο άστεγος ενδιαφέρεται για τη χρήση της κατοικίας, για να στεγαστεί. Το ίδιο ισχύει και για ένα επαγγελματία που θέλει να στεγάσει το μαγαζί του, τη βιοτεχνία του.
      Μία λοιπόν, γενική διαπίστωση είναι ότι και στο νομοσχέδιο, αλλά επιτρέψτε μου να πω, κυρίες και κύριοι συνάδελφοι, και στις συζητήσεις μας υποβαθμίστηκε η δεύτερη διάσταση. Δηλαδή η συζήτηση αφορούσε την κατοικία ή το ακίνητο ως εμπόρευμα, ως επένδυση και επαναλαμβάνω ότι αυτό δεν είναι αδιάφορο, αλλά πρέπει ως Κοινοβούλιο, να δώσουμε μεγαλύτερη έμφαση και στην άλλη διάσταση που, αν θέλετε, αφορά και τις αδύναμες οικονομικά και κοινωνικά ομάδες. Τι γίνεται με την πρώτη κατοικία, τι γίνεται με την επαγγελματική στέγη, τι γίνεται με άτομα που έχουν αναπηρίες.
      Θα ήθελα, λοιπόν, να μπω στο νομοσχέδιο αρχίζοντας από το θέμα της πρώτης κατοικίας. Είπα και στην επιτροπή ότι το θέμα της πρώτης κατοικίας δεν έχει να κάνει με το αν θα μειωθεί ο φόρος ή όχι. Είναι θετικό που απαλλάσσεται η πρώτη κατοικία από το Φ.Π.Α., αλλά δεν είναι εκεί το κύριο πρόβλημά μας. Το κύριο πρόβλημα είναι πρώτον ποιος έχει δικαίωμα στην πρώτη κατοικία και δεύτερον, πώς παράγεται η πρώτη κατοικία.
      Σήμερα, με βάση το νόμο που υπάρχει, το δικαίωμα στην πρώτη κατοικία είναι περιορισμένο. Ο σχετικός νόμος – τον οποίο και σας διαβάζω – προβλέπει το εξής: «Αν ο αγοραστής  έχει δικαίωμα πλήρους κυριότητας σε κατοικία ή οικόπεδο, θεωρείται ότι καλύπτονται κατά την παράγραφο 1 του άρθρου τάδε, στεγαστικές ανάγκες αν το συνολικό εμβαδόν των ανωτέρω ακινήτων είναι 70 τ.μ.».
      Σε απλά ελληνικά, αν κάποιος μένει, εργάζεται στην Αθήνα, αλλά έχει κληρονομήσει από την οικογένειά του κάποιο σπιτάκι στο χωριό του και το σπιτάκι αυτό είναι 70 τ.μ., δεν δικαιούται πρώτη κατοικία, ακόμα κι αν το σπιτάκι που έχει στο χωριό δεν το αξιοποιεί, δεν το νοικιάζει.
      Αυτή η διάταξη, υπό μία ερμηνεία, σημαίνει και κατακερματισμένη ιδιοκτησία. Αν κάποιος έχει μια γκαρσονιέρα 30 τ.μ., έχει κάποιο χωράφι κάπου αλλού, έχει κάποια ακίνητα και καλύπτει τα 70 τ.μ., δεν δικαιούται πρώτη κατοικία.
      ΑΠΟΣΤΟΛΟΣ ΚΩΣΤΟΠΟΥΛΟΣ: Σε ποιο άρθρο είναι αυτό που λέτε;
      ΙΩΑΝΝΗΣ ΔΡΑΓΑΣΑΚΗΣ: Στο άρθρο 4 του ν. 3091/2002.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ρωτάω αν υπάρχει σ’ αυτό το νομοσχέδιο.
      ΙΩΑΝΝΗΣ ΔΡΑΓΑΣΑΚΗΣ: Όχι, αυτό ισχύει πριν το νομοσχέδιο. Εγώ περιγράφω την κατάσταση, κύριε συνάδελφε, που ισχύει σήμερα.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Οι κατοικίες στα χωριά δεν συμπεριλαμβάνονται!
      ΙΩΑΝΝΗΣ ΔΡΑΓΑΣΑΚΗΣ: Δεν ξέρω, κύριε Υπουργέ, δείτε το. Εμένα αυτό με ενημέρωσαν. Λέτε ότι δεν συμβαίνει με τα χωριά, αλλά συμβαίνει αν υπάρχει άλλη κατοικία ή άλλο ακίνητο άλλού.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριοι συνάδελφοι, μη διακόπτετε. Αν θέλει κάποιος να κάνει παρέμβαση, να ζητήσει το λόγο.
      Συνεχίστε, κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Το θέμα, λοιπόν, το οποίο θέτω είναι ότι πρέπει να διευρυνθεί και να διασφαλιστεί το δικαίωμα στην πρώτη κατοικία. Το δικαίωμα αυτό σημαίνει ότι όταν έχω οικογένεια, πρέπει να μπορώ να βρω τρόπο να βρω σπίτι για να την στεγάσω.
      Το δεύτερο θέμα που θέτω, είναι η εξασφάλιση της πρώτης κατοικίας. Δεν μπορεί αυτό το θέμα να αφεθεί μόνο στον τραπεζικό δανεισμό. Πρέπει να υπάρξει μια πολιτική κατοικίας.
      Εγώ άκουσα με ενδιαφέρον τη διαπίστωση που έκανε η συνάδελφος του Κ.Κ.Ε., δηλαδή ότι υπήρξαν δήμοι που είχαν θετική συμβολή σ’ αυτό το θέμα, γεγονός που σημαίνει ότι και η Αυτοδιοίκηση δεν είναι αντιδραστικός θεσμός, όπως λένε ορισμένοι. Υπό όρους και προϋποθέσεις, η Αυτοδιοίκηση μπορεί να συμβάλλει στην επίλυση τέτοιων προβλημάτων. Θα πρέπει όμως, να υπάρξει ενίσχυση και από την Κυβέρνηση.
      Τέλος, υπάρχει το σοβαρό πρόβλημα γι’ αυτούς που αποκτούν πρώτη κατοικία με δανεισμό που έγκειται στο ότι πρέπει να βρεθεί τρόπος να αποκλεισθεί η δυνατότητα των τραπεζών να βγάλουν σε πλειστηριασμό την πρώτη κατοικία. Θα πρέπει να βρεθεί τρόπος να αντιμετωπιστεί το θέμα. Ο πλειστηριασμός πρώτης κατοικίας έχει πάρα πολλές κοινωνικές και άλλες παρενέργειες.
      Υπάρχουν χώρες στον κόσμο, κυρίως ανεπτυγμένες, όπου το σύγχρονο πρόβλημα των αστέγων, εν μέρει, δημιουργείται από τις τράπεζες, από πλειστηριασμούς ακινήτων, διότι δεν μπορούν να εξυπηρετηθούν τα δάνεια.
      Επίσης, υπάρχει ένα θέμα φορολογικών απαλλαγών με κάποια κριτήρια. Εμείς λάβαμε ένα υπόμνημα από τα άτομα με κινητικά προβλήματα όπου θέτουν διάφορα αιτήματα και υποθέτω, κύριε Υπουργέ, ότι το έχετε λάβει και εσείς. Η γνώμη μας είναι ότι πρέπει να αντιμετωπισθεί θετικά και να υπάρξουν κάποιες διευκολύνσεις. Δεν μπορούμε, δηλαδή, να δεχτούμε ότι ο μόνος φορέας που απαλλάσσεται – και μάλιστα από το φόρο υπερτιμήματος – είναι η εκκλησία. Αν θέλει το κράτος να βοηθήσει την εκκλησία, ας κάνει μία πίστωση για να δώσει τόσα εκατομμύρια στην εκκλησία. Καμία αντίρρηση. Όμως, αν μία εκκλησία έχει ένα ακίνητο είκοσι-τριάντα χρόνια, το πουλήσει και έχει ένα υπερτίμημα, γιατί να απαλλαγεί; Αφού πρόκειται για εμπορική πράξη. Εν πάση περιπτώσει, θα πρέπει να υπάρχουν και κάποιες αποτιμήσεις εδώ, δηλαδή, τι στοιχίζουν όλες αυτές οι φοροαπαλλαγές.
      Σε ό,τι αφορά το φόρο υπερτιμήματος, θα υπάρξει πρόβλημα ουσίας – πέρα από το πιθανό συνταγματικό πρόβλημα – με το γεγονός ότι δεν αποπληθωρίζονται οι τιμές. Εδώ θα πρέπει να εξηγήσουμε ότι μιλάμε για μακρά διάρκεια χρόνου. Δηλαδή, μιλάμε για μία ρύθμιση που ο νόμος προβλέπει τι θα γίνει σε δέκα ή σε είκοσι πέντε χρόνια. Άρα αυτό το θέμα θα πρέπει να το σκεφτούμε ακριβώς σ’ ένα ορίζοντα δέκα, είκοσι ή τριάντα ετών.
      Πρώτον, λοιπόν, μπορεί να έχουμε μεγάλους πληθωρισμούς και δεύτερον, ακόμα και μ’ ένα μικρό πληθωρισμό χρόνο με το χρόνο, 2%, 3% ή 4%, μπορεί να υπάρξουν περιπτώσεις όπου αυτό που εμφανίζεται ως υπερτίμημα να είναι απλώς πληθωριστική τιμή και όχι πραγματική αύξηση της αξίας του ακινήτου.
      Με τον τρόπο, λοιπόν, αυτό υπάρχει περίπτωση να έχουμε το φαινόμενο όπου στην ουσία απαλλοτριώνεται μέρος του ακινήτου. Δηλαδή, ο φόρος θα είναι σαν να χάνεται ένα μέρος του ακινήτου, αφού η άνοδος θα είναι πληθωριστική. Επομένως, όπως πρότεινε και το Τεχνικό Επιμελητήριο και άλλοι φορείς, εδώ πρέπει να υπάρξει αποπληθωρισμός.
      Το νομοσχέδιο αυτό, όμως, πέρα από το κυρίως θέμα που είναι ο Φ.Π.Α. και ο Φόρος Υπερτιμήματος, το τέλος κ.λπ., έχει και μια σειρά σημαντικών ρυθμίσεων για τις οποίες θα προσπαθήσω να κάνω ορισμένες παρατηρήσεις και ό,τι δεν προλάβω, θα τα πω στην κατ’ άρθρο συζήτηση.
      Ένα σοβαρό θέμα είναι το εξής. Σήμερα ισχύει ένας φόρος που λέγεται φόρος επί των διαφημίσεων στις τηλεοράσεις, ο οποίος σήμερα μειώθηκε στο 20% από το 35%.
      Ο φόρος αυτός σήμερα αποδίδει κάθε χρόνο 100.000.000  έως 110.000.000 ευρώ, περίπου 70.000.000.000  δραχμές. Η Κυβέρνηση λέει να τον καταργήσει. Γιατί να τον καταργήσει; Περισσεύουν; Αν περισσεύουν λεφτά από το κράτος, να το δούμε.
      Εγώ αυτό που βλέπω είναι ότι όποτε προτείνουμε εδώ κάποιο μέτρο κοινωνικού χαρακτήρα, αυτό που ακούμε από τους Υπουργούς είναι ότι δεν υπάρχουν λεφτά. Εδώ, λοιπόν, γιατί να δώσουμε 70.000.000.000; Ποιοι θα ωφεληθούν; Η διαφήμιση; Δεν θα ωφεληθεί η διαφήμιση. Δεν μπορούμε, δηλαδή, να πούμε ότι θα διευκολυνθεί ο μικρομεσαίος να αξιοποιήσει τη διαφήμιση – κάτι που εμάς θα μας ενδιέφερε – αλλά εδώ πρόκειται για μία ανακατανομή πίτας ή κατά άλλους για ένα δώρο προς τις τηλεοράσεις.
      Εν πάση περιπτώσει, το θέμα που θέτουμε εμείς είναι το εξής: Μιλάτε συνεχώς για ελλείμματα, για χρέη, λέτε ότι πνίγεστε, ότι υπάρχει καταστροφή, να μειωθούν οι μισθοί και μετά έχουμε δωράκια.
      Η πρότασή μας είναι να αποσυρθεί αυτό το άρθρο και να εξεταστεί συνολικά το φορολογικό καθεστώς που αφορά τις τηλεοράσεις. Δηλαδή, τι πληρώνει μία επιχείρηση όταν πάρει μία συχνότητα; Πληρώνει ή δεν πληρώνει στο κράτος; Μου έχουν πει ότι στην Αυστραλία η επιχείρηση πληρώνει τόσο τοις εκατό επί του τζίρου προς το κράτος και μετά το κράτος με αυτά τα λεφτά κάνει πολιτική πολιτισμού, αθλητισμού κ.ο.κ. Εδώ, λοιπόν, ποιο είναι ακριβώς το καθεστώς; Τι ισχύει σήμερα και τι πρέπει να ισχύσει;
      Το άρθρο 24 θέλει μία προσοχή και αφορά το εξής θέμα: Μία επιχείρηση δίνει κάτι στους εργαζόμενους σε είδος, το οποίο βάσει του νομοσχεδίου τώρα δεν θα δικαιολογείται ως δαπάνη, δεν θα αφαιρείται από τις δαπάνες για την επιχείρηση και άρα ο εργοδότης δεν θα μπορεί να το δώσει, δεν θα έχει κίνητρο για να δίνει τέτοιες παροχές σε είδος.
      Θεωρούμε ότι είναι άστοχο αυτό. Να οριστεί ίσως καλύτερα, να περιοριστεί ενδεχομένως. 
      Επίσης, κύριε Υπουργέ, εδώ υπάρχει ένα σοβαρό θέμα που αφορά τον συνεδριακό τουρισμό. Δηλαδή υπάρχει στο άρθρο 24, στην πρώτη παράγραφο, το σημείο ω’, που λέει το εξής: «Αν μια επιχείρηση κάνει στην έδρα της ένα συνέδριο, απαλλάσσονται οι δαπάνες…κλπ». Εάν η ίδια επιχείρηση που είναι στην Αθήνα, ας πούμε, κάνει το συνέδριο αυτό στην Αλεξανδρούπολη, δεν απαλλάσσεται. Μα, εγώ θα περίμενα να ενισχύουμε αυτήν την τάση, δηλαδή μια επιχείρηση να την ενθαρρύνουμε να πάει να κάνει το συνέδριό της, ή την συνέλευσή της, ή μια ημερίδα της στα ακριτικά νησιά, ή στη Φλώρινα,  στην Καστοριά, στη Μυτιλήνη, στη Λήμνο. Δεν το κατάλαβα γιατί γίνεται αυτό! Δείτε το. Πρέπει, επαναλαμβάνω, να γίνεται το αντίθετο, δηλαδή να ενθαρρύνονται επιχειρήσεις και άλλοι φορείς, πανεπιστήμια κ.λπ..
      Το άρθρο 28 και το άρθρο 39 είναι σοβαρά και θα μιλήσω επί των άρθρων για τα θέματα αυτών.
      Θα τελειώσω με μία μόνο παρατήρηση. Μας απασχόλησε τελικά ποιος ωφελείται απ’ αυτό. Το συμπέρασμα είναι το εξής, ότι ωφελείται αυτός που μπορεί, αξιοποιώντας αυτόν το νόμο, να αγοράσει πολλά ακίνητα από τα παλιά, να πληρώσει το φόρο μεταβίβασης τώρα και μετά να τα ξαναπουλήσει χωρίς να πληρώσει φόρο μεταβίβασης, να πληρώσει μόνο το τέλος. Αυτοί που μπορούν να το κάνουν αυτό είναι τα λεγόμενα real estate funds δηλαδή οι επιχειρήσεις με πολλά κεφάλαια και είναι και οι τράπεζες. Επομένως, κυρίες και κύριοι συνάδελφοι, πέρα από τις παραπέρα πτυχές του, θεωρούμε ότι αυτός ο νόμος θα συμβάλει στη συγκέντρωση και την κερδοσκοπική εκμετάλλευση της γης, πράγμα που σημαίνει ότι εμπεριέχεται εδώ και μία περιβαλλοντική διάσταση που κακώς το νομοσχέδιο δεν τη θέτει ή δεν υπάρχει μία επαγρύπνηση ως προς αυτές τις πλευρές. 
      Το καταψηφίζουμε και επί των άρθρων θα συνεχίσουμε τις παρατηρήσεις μας. 
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Εισερχόμαστε στον κατάλογο των εγγεγραμμένων ομιλητών.
      Το λόγο έχει ο συνάδελφος κ. Αλέξανδρος Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, ακούγοντας τον εισηγητή του ΠΑ.ΣΟ.Κ. για άλλη μία φορά αντιμετωπίζουμε το πολιτικό παράδοξο της «διαφωνίας στη συμφωνία» επί των προταθέντων. Εύλογο μεν και αναμενόμενο, αλλά στερούμενο πολιτικής ευθύνης. Γιατί, καλός ο αντιπολιτευτικός λόγος, αλλά το ζήτημα είναι τι επίπτωση έχει αυτός ο λόγος, όσο και κυρίως η ψήφος στην κοινωνία μας.
      Σήμερα, λοιπόν, συζητούμε ένα πολύ σημαντικό σχέδιο νόμου, με κατά βάση οικονομικές πτυχές, αλλά με προεκτάσεις βαθύτατα κοινωνικές. Περιέχει και ρυθμίζει ζητήματα που αφορούν και αγγίζουν τους πολίτες και γι’ αυτό χρήζουν ιδιαίτερης προσοχής και κυρίως υπευθυνότητας. 
      Αρχικά, λοιπόν, η εισαγωγή του φόρου προστιθέμενης αξίας στις παραδόσεις νεόδμητων ακινήτων έχει συζητηθεί πολύ, έχει επικριθεί πολύ, έχει παρεξηγηθεί πολύ και μάλιστα με τελικό αποτέλεσμα, αν θέλετε, και τη στρέβλωση της αγοράς ακινήτων σήμερα. Μία περίοδος πολιτικής ατολμίας, περίοδος της γνωστής μεθόδου «αύριο βλέπουμε» των παρελθουσών Κυβερνήσεων, μετά από πολλαπλές περιόδους αναστολής εφαρμογής αυτού του νόμου, που όπως προβλέπεται και από την έκτη οδηγία της Ευρωπαϊκής Ένωσης, έρχεται σήμερα το παρόν νομοσχέδιο να ολοκληρώσει την υποχρέωση της χώρας μας προς εναρμόνιση με τις κοινοτικές προβλέψεις. Η επιβολή του φόρου αυτού κινείται κάθετα κατά της φοροδιαφυγής και της φοροαποφυγής με την ίδια του τη λειτουργία.  Οι πολλαπλοί μηχανισμοί και τα στάδια τα οποία διανύει, δημιουργούν συνθήκες διαφάνειας και αποτελεσματικότητας, που δεν μπορούν εύκολα να καταπατηθούν. Επιπλέον, στα πλαίσια της ενιαίας αγοράς είναι έντονη η ανάγκη για τη διαμόρφωση όρων υγιούς ανταγωνισμού, στην οποία συμβάλλει η ουδετερότητα του φόρου προστιθέμενης αξίας. 
      Με το δεύτερο κεφάλαιο του νομοσχεδίου, επανέρχεται στο ελληνικό φορολογικό σύστημα ο φόρος αυτόματου υπερτιμήματος. Οι φορολογικές αυτές ρυθμίσεις, όπως έχει διαφανεί και στο παρελθόν, με σύγχρονες πλέον μεθόδους, θα συμβάλουν στη δικαιότερη κατανομή των φορολογικών βαρών, εξ απόψεως της φοροδοτικής ικανότητας των πολιτών, θα αποθαρρύνουν τη διοχέτευση κεφαλαίων σε κερδοσκοπικές δραστηριότητες, γεγονός που θα συντελέσει στην καλύτερη από οικονομική άποψη κατανομή των παραγωγικών πόρων, με ευνοϊκές επιπτώσεις και στην αναπτυξιακή πορεία. Ακόμα προσαρμόζουν την ελληνική φορολογική νομοθεσία στη φορολογική πρακτική των λοιπών κρατών – μελών εν όψει της ευρύτερης σύγκλισης των φορολογικών συστημάτων στον ενιαίο κοινοτικό χώρο. Το φορολογικό μας σύστημα, λοιπόν, στο σημείο αυτό παρουσίαζε κενό, διότι διέφευγε της φορολογίας η εν λόγω διαχρονική αύξηση της φοροδοτικής ικανότητας των φορολογουμένων με κέρδη κεφαλαιουχικής φύσεως, τα οποία δεν οφείλονταν σε καμία ατομική προσπάθεια των φορολογουμένων, αλλά σε κοινωνικούς παράγοντες, όπως είναι η αστυφιλία, η τυχόν επέκταση σχεδίου πόλεως, η εκτέλεση κάποιων εξωραϊστικών δημοσίων έργων και άλλους διάφορους λόγους.
      Κυρίες και κύριοι συνάδελφοι, αυτό το νομοσχέδιο εκτός από τα πρώτα του κεφάλαια, που επισκίασαν αν θέλετε την επικαιρότητα, περιέχει και μια σειρά άλλων σημαντικών μεταβολών στη φορολογία κεφαλαίου, που διεξοδικά θα συζητήσουμε στην κατ’ άρθρο συζήτηση. Όμως αξίζει να αναφέρουμε κάποια παραδείγματα. ‘Οπως στο έκτο κεφάλαιο, που θεσπίζονται οι τροποποιήσεις και συμπληρώσεις του νόμου «περί εγκαταστάσεως εν Ελλάδι αλλοδαπών εμποροβιομηχανικών εταιρειών». Ο ν. 89/67 με τις τροποποιήσεις που είχε υποστεί, στόχο είχε τη δημιουργία συνθηκών προσέλκυσης ξένων επενδυτών στη χώρα μας. Με τον ν. 2992/2002 ο νόμος αυτός καταργήθηκε, καθώς όπως ανέφερε η τότε εισηγητική έκθεση, υπήρχε δεσμευτική κρίση της Ευρωπαϊκής Επιτροπής ότι το καθεστώς του νόμου του ’67 αντίκειται στον κώδικα δεοντολογίας. Και σ’ αυτό το σημείο όμως, πρέπει να σημειωθεί ότι ο χαρακτηρισμός της αντίθεσης του νόμου με τον κώδικα, δεν έγινε από την Ευρωπαϊκή Επιτροπή, αλλά από μία ομάδα εργασίας, την ομάδα Πριμαρόλο. Προκαλεί, λοιπόν, εντύπωση ότι ο τότε νομοθέτης προβαίνει στον χαρακτηρισμό «δεσμευτική» για την κρίση μιας απλής ομάδας εργασίας. Το ίδιο το Συμβούλιο Υπουργών, αξίζει να σημειωθεί, κατά τη δημοσίευση των πορισμάτων του, τότε, απέφυγε να λάβει θέση. 
      Η ολοκληρωτική, λοιπόν, κατάργηση του νόμου από την προηγούμενη Κυβέρνηση ήταν μία βεβιασμένη κίνηση. Σημειωτέον δε, ότι έντονη πολιτική πίεση για εκείνη την κατάργηση δεν υπήρχε. Η Ελλάδα θα μπορούσε να περιμένει την κατάργηση άλλων φορολογικών καθεστώτων, πολύ πιο επιζήμιων, όπως ήταν στις χώρες της Ιρλανδίας, της Ολλανδίας, του Λουξεμβούργου. Σε κάθε περίπτωση πάντως, ο νόμος θα μπορούσε να διατηρηθεί για επιχειρήσεις με έδρα εκτός του κοινοτικού χώρου, αφού ο κώδικας δεοντολογίας αποσκοπεί στην αντιμετώπιση του επιζήμιου φορολογικού ανταγωνισμού μόνον μεταξύ των κρατών – μελών της Κοινότητας και όχι μεταξύ Κοινότητας και τρίτων χωρών.
      Η κατάργηση του νόμου ήταν ένα πλήγμα για την αξιοπιστία της Ελλάδας ως προς τη σταθερότητα του νομοθετικού πλαισίου για τις ήδη εγκατεστημένες επιχειρήσεις. Και οι διατάξεις αυτού του νόμου είχαν ισχύ μέχρι το τέλος του 2005, δηλαδή της χρονιάς που διανύουμε. 
      Μετά απ’ αυτό το διάστημα, ο κλονισμός της φορολογικής ανταγωνιστικότητας στη χώρα μας θα ήταν δεδομένος, όπως επίσης και η ζημία που θα μπορούσε να υποστεί από τη μείωση της εισροής κεφαλαίων, που επιτυγχάνονταν από τις ήδη εγκατεστημένες επιχειρήσεις, που αν δεν επιθυμούν την υπαγωγή τους στις γενικές διατάξεις της ελληνικής νομοθεσίας, θα αναγκαστούν προφανώς να κλείσουν τα ελληνικά τους παραρτήματα στο τέλος αυτής της χρονιάς. 
      Αυτούς τους κινδύνους, αυτές τις βεβιασμένες κινήσεις του παρελθόντος έρχονται να θεραπεύσουν οι διατάξεις του έκτου κεφαλαίου, δημιουργώντας ένα ασφαλές, λειτουργικό και συμβατό πια απόλυτα με τις κοινοτικές γραμμές νομοθετικό πλαίσιο, τόσο για τις ήδη υφιστάμενες, αλλά και για τις νέες επιχειρήσεις, προκειμένου να δραστηριοποιηθούν στην ελληνική επικράτεια.
      Επιπλέον, με το νομοσχέδιο αυτό τροποποιούνται οι κλίμακες υπολογισμού του φόρου κληρονομιών, δωρεών και γονικών παροχών, με στόχο τη σημαντική ελάφρυνση των φορολογουμένων αποκτώντων μικρές και μεσαίες περιουσίες, όπως εξάλλου σαφώς αναγράφεται στο προεκλογικό μας όσο και στο προγραμματικό μας σχεδιασμό. 
      Αναγνωρίζονται ακόμη ως φορολογικά εκπεστέες δαπάνες και άλλες περιπτώσεις δαπανών επιχειρήσεων, ώστε να λυθούν θέματα που τους απασχολούσαν, τους δημιουργούν ανασφάλεια και τις κάνουν πιο λειτουργικές και πιο ανταγωνιστικές. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Τέλος, τροποποιούνται διατάξεις σχετικές με τον Οργανισμό Ασφάλισης Εξαγωγικών Πιστώσεων. Στόχος είναι ο ελληνικός φορέας να μην υπολείπεται έναντι των ξένων και κατ’ επέκταση να ενισχυθούν οι ελληνικές εξαγωγές και η ελληνική οικονομική αγορά γενικότερα. 
      Κυρίες και κύριοι συνάδελφοι, η οικονομία είναι η κινητήρια δύναμη για την πρόοδο, την ανάπτυξη και την ευημερία των πολιτών μας. Προσπαθούμε για τη βελτίωση όλων των όρων και των συνθηκών, προκειμένου να φτάσουμε σε αυτό το αποτέλεσμα. Και αυτό το νομοσχέδιο είναι μια ακόμη προσπάθεια. Και γι’ αυτό και το υπερψηφίζω. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είκοσι μήνες ήταν αρκετοί για να αποκαλυφθεί η διάσταση προεκλογικών λόγων και μετεκλογικών έργων της Νέας Δημοκρατίας. Είκοσι μήνες ήταν αρκετοί, για να επιβεβαιωθεί περίτρανα ότι ενώ φραστικά εξορκίζετε τη διαπλοκή, στην πράξη σήμερα αποδεικνύετε ότι την υπηρετείτε και μάλιστα πιστά. Είκοσι μήνες ήταν αρκετοί, για να ξεθωριάσουν τα λάβαρα της κάθαρσης και της διαφάνειας και γρήγορα υποστείλατε τον αγώνα ενάντια στη διαφθορά και στη διαπλοκή. 
      Αυτά θα ήταν χωρίς περιεχόμενο, εάν τα έλεγαν μόνο οι συνάδελφοι Βουλευτές της Αντιπολίτευσης. Όταν, όμως, αυτά εκτοξεύονται από κυβερνητικά και κρατικά στελέχη του κόμματός σας, νομίζω ότι πρέπει να τα δούμε με μία ιδιαίτερη προσοχή. Και αυτό γιατί; Γιατί σήμερα ζούμε το θέατρο του παραλόγου. 
      Ποιος από τους αξιωματούχους της Νέας Δημοκρατίας στην Κυβέρνηση και στο κράτος είναι περισσότερο πιστός στη διαπλοκή; Είναι, κατά τον κ. Παλιαοκρασσά, ο κ. Σιούφας. Κατά τον κ. Σιούφα, είναι ο κ. Παλαιοκρασσάς. Για εμάς είναι αδιάφορο ποιος από τους δύο είναι. Την ευθύνη την έχει η Κυβέρνηση της Νέας Δημοκρατίας και ο Πρωθυπουργός. 
       ΠΡΟΕΔΡΕΥΩΝ (Ιωάννης Τραγάκης):  Ένα λεπτό, κύριε συνάδελφε. Τι σχέση έχει αυτό με το νομοσχέδιο; 
      ΑΝΔΡΕΑΣ ΜΑΚΡΥΠΙΔΗΣ: Θα σας πω τώρα…
       ΠΡΟΕΔΡΕΥΩΝ (Ιωάννης Τραγάκης):  Δεν κατάλαβα.
      ΑΝΔΡΕΑΣ ΜΑΚΡΥΠΙΔΗΣ: Μα, θα σας εξηγήσω, κύριε Πρόεδρε.
       ΠΡΟΕΔΡΕΥΩΝ (Ιωάννης Τραγάκης):  Μισό λεπτό, γιατί από χθες το πήρατε «σχοινί κορδόνι». Επερώτηση είχαμε για τον Ο.Π.Α.Π.. Δεν κατάλαβα. Να είστε μέσα στο χρόνο σας και μέσα στο θέμα σας, σας παρακαλώ πολύ.
      ΑΝΔΡΕΑΣ ΜΑΚΡΥΠΙΔΗΣ: Καταλαβαίνω…
       ΠΡΟΕΔΡΕΥΩΝ (Ιωάννης Τραγάκης): Κλείνει το θέμα αυτό.
      ΑΝΔΡΕΑΣ ΜΑΚΡΥΠΙΔΗΣ: Θα ήθελα το χρόνο μου, κύριε Πρόεδρε. 
       ΠΡΟΕΔΡΕΥΩΝ (Ιωάννης Τραγάκης): Ο χρόνος σας διατηρείται. Δεν υπάρχει θέμα. Άμα θέλετε, να κάνετε επερώτηση γι’ αυτό το θέμα. 
      ΑΝΔΡΕΑΣ ΜΑΚΡΥΠΙΔΗΣ: Αν είχατε την υπομονή μόλις ένα λεπτό…
      ΚΩΝΣΤΑΝΤΙΝΟΣ ΓΕΙΤΟΝΑΣ: Πώς παρεμβαίνετε επί της ουσίας, κύριε Πρόεδρε; 
       ΠΡΟΕΔΡΕΥΩΝ (Ιωάννης Τραγάκης): Κύριε Γείτονα, δεν παρεμβαίνω. Έχετε διατελέσει και στην Έδρα και ξέρετε πως όταν βγαίνουμε από το θέμα, πρέπει να παρεμβαίνει το Προεδρείο. Είναι επιβεβλημένο να παρεμβαίνει. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Επί της αρχής των νομοσχεδίων δεν μπορεί να απαγορεύσετε γενικές πολιτικές αναφορές.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Μακρυπίδη.
      ΚΩΝΣΤΑΝΤΙΝΟΣ ΓΕΙΤΟΝΑΣ: Πάντως δεν έχετε δίκιο, κύριε Πρόεδρε. 
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, αν είχατε υπομονή για ένα λεπτό, θα υπήρχε απάντηση στο εύλογο ερώτημά σας. 
       ΠΡΟΕΔΡΕΥΩΝ (Ιωάννης Τραγάκης): Τα είκοσι δευτερόλεπτα που σας πήρα, θα σας τα δώσω πάλι, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Να σας εξηγήσω, κύριε Πρόεδρε, γιατί άκουσα τον Κυβερνητικό Εκπρόσωπο πριν από λίγο να αναγγέλλει ότι ο Γενικός Γραμματέας του Υπουργείου Άμυνας φεύγει από τη θέση του και θα πάει να αναλάβει ως πρόεδρος της ανεξάρτητης αρχής για το ξέπλυμα του βρώμικου χρήματος, κάτι που σας είπαμε και στην επιτροπή και στην Ολομέλεια πριν από δεκαπέντε μέρες. Ξέρετε γιατί; Γιατί περιμένουμε το δεύτερο γύρο της αντιπαράθεσης. Ποιος είναι περισσότερο διαπλεκόμενος; Ο κ. Ζορμπάς ή ο κ. Σπηλιωτόπουλος όσον αφορά την προμήθεια για τη νέα αγορά των σαράντα F16; 
       ΠΡΟΕΔΡΕΥΩΝ (Ιωάννης Τραγάκης): Ακούστε να δείτε, κύριε συνάδελφε…
      (Θόρυβος στην Αίθουσα από την πτέρυγα της Νέας Δημοκρατίας)
      ΑΝΔΡΕΑΣ ΜΑΚΡΥΠΙΔΗΣ: Να, γιατί σας το είπα.
       ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι! Ας μην ξεφεύγουμε. Άμα θέλετε, να κάνετε επερώτηση γι’ αυτά τα θέματα.
      Ειδικά όταν είμαι εγώ στην Έδρα, μη λέτε γι’ αυτά που είπατε προηγουμένως. 
      ΑΝΔΡΕΑΣ ΜΑΚΡΥΠΙΔΗΣ: Δηλαδή κάνετε διαχωρισμό; Εσείς κρατάτε αποστάσεις. Για τους άλλους συναδέλφους του Προεδρείου δηλαδή να ισχύουν, αν ερμηνεύω καλά την παρέμβασή σας. 
       ΠΡΟΕΔΡΕΥΩΝ (Ιωάννης Τραγάκης): Όχι, γιατί ξέρετε ότι γνωρίζω. Συνεχίστε, λοιπόν. 
      ΑΝΔΡΕΑΣ ΜΑΚΡΥΠΙΔΗΣ: Ήθελα να ξεκινήσω αλλιώς, κύριε Πρόεδρε, αλλά μιας και επιμένετε για την ουσία του νομοθετήματος, θα παραπέμψω και εσάς και τους συναδέλφους της Νέας Δημοκρατίας, ώστε να μας πείτε, επιτέλους, ποια είναι η σκοπιμότητα και αν αυτό δεν είναι διαπλοκή στο άρθρο 38 του συγκεκριμένου νομοσχεδίου. Ήθελα να πω για το Φόρο Προστιθέμενης Αξίας στα ακίνητα, αλλά μιας και μας προκαλείτε…
      Ποια είναι η σκοπιμότητα που φέρνετε σήμερα την κατάργηση του τέλους των διαφημίσεων και συγκεκριμένα στις τηλεοράσεις, όπως λέει η διάταξη, κύριε Υπουργέ και κύριε Πρόεδρε; Μειώνεται ο συντελεστής του ειδικού φόρου κατανάλωσης, ο οποίος επιβάλλεται στις διαφημίσεις που προβάλλονται από την τηλεόραση. Με βάση τις διατάξεις της παραγράφου 1 του άρθρου 15 του ν. 1326/83, μειώνεται σε 10% από την κατάθεση του νόμου. Αναδρομική ισχύς δηλαδή! Απαλλάσσετε από φόρους. Σας περισσεύουν, προφανώς, κύριοι της Κυβέρνησης και κύριε Πρόεδρε! 
      ΘΕΟΔΩΡΟΣ ΣΚΡΕΚΑΣ: Εσείς είστε αντίθετοι, κύριε συνάδελφε; 
      ΑΝΔΡΕΑΣ ΜΑΚΡΥΠΙΔΗΣ: Και από 1/11/2007 καταργείται εντελώς. Πώς χαρίζετε ένα ποσό της τάξεως των 100.000.000 ευρώ. Σε ποιους; Γιατί; Είστε υπόλογοι και μετά σηκώνετε τα λάβαρα της διαπλοκής. Προφανώς έχετε προβλήματα με τους καναλάρχες. Αν αυτό δεν είναι διαπλοκή και αν αυτή δεν είναι πιστή από τη μεριά σας υλοποίηση εντολών οικονομικών παραγόντων, τότε τι είναι; Δεν ήθελα να είμαι τόσο σκληρός, κύριε Πρόεδρε, αλλά με προκαλέσατε με την παρέμβασή σας. 
      Θα ήθελα, όμως, να επανέλθω…
       ΠΡΟΕΔΡΕΥΩΝ (Ιωάννης Τραγάκης): Τώρα που αναφερθήκατε στο νομοσχέδιο, δεν λέει κανένας τίποτα. Συνεχίστε.
      ΑΝΔΡΕΑΣ ΜΑΚΡΥΠΙΔΗΣ: Το νομοσχέδιο, κυρίες και κύριοι συνάδελφοι, για την επιβολή του Φ.Π.Α. στα ακίνητα είναι ένα μέτρο που θα μπορούσαμε να πούμε ότι είναι θεσμικού χαρακτήρα και στοχεύει στην εξυγίανση του φορολογικού συστήματος, όσον αφορά τα ακίνητα. Είναι ένα μέτρο που θα έρθει να αντιμετωπίσει σοβαρά τα προβλήματα της παραοικονομίας και της φοροδιαφυγής γύρω από το κύκλωμα της οικοδομής. Αντί, όμως, να συμβάλλει στην εξυγίανση και στον εξορθολογισμό του φορολογικού συστήματος, αντί να συμβάλλει στην περιστολή της εισφοροδιαφυγής στο χώρο της οικοδομής και των συναφών επαγγελμάτων, δυστυχώς, με τον τρόπο που προωθείται, με τον τρόπο που προτείνεται η εφαρμογή του στο χρόνο που επιλέξατε, κύριε Υπουργέ, επιβαρύνετε, πρώτον, υπέρμετρα τους πολίτες. Έτσι ακυρώνεται στην πράξη αυτό το μέτρο. Δημιουργείτε προϋποθέσεις έξαρσης της φοροδιαφυγής. Το φορολογικό σύστημα γίνεται περισσότερο διάτρητο και υποκειμενικό στην κρίση της φορολογούσας αρχής. 
      Το νομοσχέδιο, κυρίες και κύριοι, ήδη έχει δημιουργήσει, από τότε που εξαγγέλθηκε η πρόθεσή σας για επιβολή Φ.Π.Α. στα ακίνητα, σοβαρά προβλήματα στην αγορά. Όχι μόνο στην αγορά των ακινήτων, αλλά γενικότερα και στο σύνολο της αγοράς. Το νομοσχέδιό σας είναι καθαρά φοροεισπρακτικό. Έρχεται να καλύψει τα 3,5 δισεκατομμύρια ευρώ, που προβλέπετε ως πρόσθετους φόρους και σας λέγαμε ότι ο προϋπολογισμός προβλέπει φοροεπιδρομή 3,5 δισεκατομμυρίων. Εσείς ανταπαντούσατε ότι κανένα νέο φόρο δεν επιβάλλετε. 
      Και σας ερωτώ: Είναι ο φόρος αυτόματου υπερτιμήματος νέος φόρος; Ναι ή όχι; Είναι ο Φόρος Προστιθέμενης Αξίας 19% στα ακίνητα νέος φόρος; Ναι ή όχι; Είναι το τέλος συναλλαγής ακινήτων νέος φόρος; Ναι ή όχι; Έχουμε τη φορολόγηση της μεγάλης ακίνητης περιουσίας χωρίς αναπροσαρμογή των αφορολόγητων ορίων, γιατί περιμένουμε εντός των επομένων ημερών τη μεγάλη αύξηση των αντικειμενικών αξιών. 
      Γιατί δεν το ανακοινώσατε, κύριε Υπουργέ, μέχρι τώρα, αφού ψηφίζετε νόμο που έχει άμεση σχέση με τα ακίνητα; Θα κάνετε χρήση της διάταξης με εξουσιοδότηση νόμου ή και με απόφαση του Υπουργού, όταν ήδη αυτός ο νόμος θα έχει ψηφιστεί, για να μην υπάρχει σήμερα η δυνατότητα σύγκρισης, για να σας πούμε ότι οι όποιες δήθεν φοροαπαλλαγές ή η αναπροσαρμογή των αφορολογήτων ορίων που κάνετε είναι εκ των ουκ άνευ. Γιατί από τη μία δήθεν δίνετε φοροαπαλλαγές, ενώ από τη μεγάλη αύξηση των ακινήτων θα εισπράξετε πολύ περισσότερα. 
      Και σχετικά με τον Φ.Μ.Α.Π., το φόρο μεγάλης ακίνητης περιουσίας, ένας μεγάλος αριθμός μικρομεσαίων ιδιοκτητών θα επιβαρυνθεί με επίκληση δήθεν ότι είναι μεγαλοϊδιοκτήτες.
      ΠΡΟΕΔΡΕΥΩΝ (Ιωάννης Τραγάκης): Και με αυτό κλείνετε, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Τελειώνω με το εξής, κύριε Πρόεδρε. Θα ήθελα να πω πολλά, όμως θα σταθώ σε κάτι που έχει σχέση με αυτό που είπα στην αρχή και με διακόψατε, κύριε Πρόεδρε.
      Κύριε Υπουργέ, στο άρθρο 45 βλέπω να καταργείτε μία διάταξη που ψηφίσατε ακριβώς –ακούστε, κυρίες και κύριοι συνάδελφοι- πριν από ένα χρόνο. Με το νόμο που εσείς ψηφίσατε, το ν. 3296, στις 14 Δεκεμβρίου 2004, ακριβώς πριν από ένα χρόνο, θεωρήσατε ότι για επιχειρήσεις που είχαν προβλήματα από ακραία καιρικά φαινόμενα, από σεισμούς, λιμούς, καταποντισμούς, πυρκαγιές, θεομηνίες, δεν θα κρίνονται τα βιβλία τους δεν θα κρίνονται ανεπαρκή. Τους δίνατε τη δυνατότητα να περαιώσουν τις φορολογικές υποθέσεις τους με ευνοϊκές ρυθμίσεις. Και σας είχαμε καταγγείλει, όταν ψηφιζόταν ο νόμος, ποιες επιχειρήσεις φωτογραφίζατε της βορείου Ελλάδος.
      Και έρχεστε σήμερα και καταργείτε με το άρθρο 45 αυτή τη διάταξη. Ίσχυσε για ένα χρόνο. Δηλαδή, προβλέπετε εσείς ότι δεν θα έχουμε εφεξής ακραία καιρικά φαινόμενα, θα σταματήσουν, δηλαδή, να υπάρχουν σεισμοί, θεομηνίες και πυρκαγιές στο μέλλον;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θέλετε να την καταργήσουμε;
      ΑΝΔΡΕΑΣ ΜΑΚΡΥΠΙΔΗΣ: Είσαστε υπόλογοι. Ποιους φωτογραφίσατε και ποιους εξυπηρετήσατε; Να γιατί σας είπαμε ότι είστε πιστοί στη διαπλοκή.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να ανακοινώσω προς το Σώμα ότι οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης, Δικαιοσύνης, Επικρατείας και Εθνικής Παιδείας και Θρησκευμάτων κατέθεσαν σχέδιο νόμου: «Περί Ηλεκτρονικών Επικοινωνιών».
      Παραπέμπεται στην αρμόδια Διαρκή Επιτροπή.
      Ο συνάδελφος κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, και το νέο νομοσχέδιο που συζητάμε σήμερα πρέπει να το εντάξουμε σε μια λογική. Πρέπει να δούμε, δηλαδή, αν η λογική της Κυβέρνησης είναι στην κατεύθυνση πραγματικά να βοηθήσει τα λαϊκά στρώματα, αν πραγματικά έχει τη διάθεση και την πολιτική βούληση να κάνει φιλολαϊκές μεταρρυθμίσεις με το παρόν νομοσχέδιο.
      Άρα, πρέπει να δει κανείς τη συνολική φορολογική πολιτική της Κυβέρνησης, για να κρίνει το πραγματικό περιεχόμενο του νομοσχεδίου. Η Κυβέρνηση, λοιπόν, είναι γνωστή για τη φορολογική της πολιτική. Έχει νομοθετήσει και έχει μειώσει τους ανώτατους φορολογικούς συντελεστές των επιχειρήσεων από 35% στο 25%. Από 45%, που το είχε το ΠΑ.ΣΟ.Κ. και το κατέβασε στο 35%, πηγαίνει τώρα στα 25%. Είναι μια πολύ μεγάλη μείωση.
      Και το λέμε αυτό, γιατί αν θα ανατρέξουμε στον κρατικό προϋπολογισμό του 2005, θα παρατηρήσουμε ότι από αυτήν τη μεγάλη μείωση του φόρου των νομικών προσώπων, δηλαδή των μεγάλων επιχειρήσεων, εισπράττει λιγότερα κατά 550.000.000 ευρώ. Αντίθετα, την ίδια ώρα, κυρίες και κύριοι Βουλευτές, από τους επαγγελματίες μικροβιοτέχνες, επειδή έχει θεσπίσει την ετήσια περαίωση, εισπράττει περισσότερα κατά 580.000.000 ευρώ.
      Το συμπέρασμα; Είναι ευνοϊκά προσκείμενη η φορολογική πολιτική της Κυβέρνησης προς τους μεγαλοεπιχειρηματίες, το κεφάλαιο, και είναι αντιλαϊκή προς τους μικροεπαγγελματίες.
      Εάν θα πάμε στους άμεσους φόρους, θα δούμε και εκεί ότι στον κρατικό προϋπολογισμό υπάρχει αύξηση κατά 9,2%. Και γνωρίζουμε όλοι πολύ καλά ότι και η σημερινή Κυβέρνηση, όπως και οι προηγούμενες, αρνούνταν ένα δίκαιο αίτημα να τιμαριθμοποιήσουν τη φορολογική κλίμακα. Πεισματικά αρνήθηκε η σημερινή Κυβέρνηση να το κάνει. Το αποτέλεσμα είναι να πληρώνουν ακόμη περισσότερους φόρους οι εργαζόμενοι και οι συνταξιούχοι, αλλά και τα άλλα λαϊκά στρώματα.
      Να αναφέρω δε ότι την επταετία 2000-2006 τα φυσικά πρόσωπα, δηλαδή οι εργαζόμενοι και οι συνταξιούχοι έχουν πληρώσει φόρους αυξημένους κατά 63%, την ίδια ώρα που τα νομικά πρόσωπα, δηλαδή οι μεγάλες επιχειρήσεις πλήρωσαν φόρους αυξημένους μόνο κατά 4,5%.
      Άρα –και εδώ ακριβώς είναι το ζήτημα- η φορολογική πολιτική της σημερινής Κυβέρνησης, ακολουθώντας τα χνάρια των προηγούμενων, ενισχύει τις μεγάλες φοροαπαλλαγές των μεγάλων επιχειρηματιών ομίλων του κεφαλαίου και αυτά όλα, βέβαια, τα φορτώνει στις πλάτες του εργαζόμενου λαού.
      Υπάρχουν και οι έμμεσοι φόροι. Και εκεί πραγματικά βλέπει κανείς πού κινείται η φορολογική πολιτική. Αυξάνονται οι έμμεσοι φόροι κατά 8,8%. Ειδικά ο φόρος προστιθέμενης αξίας στα πετρελαιοειδή αυξάνεται κατά 13,5%. Ο ειδικός φόρος κατανάλωσης στα καύσιμα αυξάνεται κατά 12,5%.
      Και κοιτάξτε τώρα: περιμένει μήπως καμία αύξηση του αργού πετρελαίου η Κυβέρνηση; Απ’ ό,τι λένε οι διεθνείς εξελίξεις, δεν προβλέπεται μια τόσο μεγάλη αύξηση. Τι σημαίνει αυτό; Σημαίνει ότι έχει στο νου της η Κυβέρνηση να επιβάλει νέες αυξήσεις στους συντελεστές του φόρου προστιθέμενης αξίας, αλλά και του ειδικού φόρου κατανάλωσης.
      Εξάλλου, η Κυβέρνηση έχει δώσει το στίγμα της. Έχει αυξήσει κατά 1% το φόρο προστιθέμενης αξίας σε όλα τα είδη και ιδίως στα πλατιά λαϊκά είδη, εκεί που πραγματικά έχει ανάγκη το λαϊκό στρώμα, το λαϊκό εισόδημα, που και αυτό μειώνεται μέσα από την εισοδηματική πολιτική που ακολουθεί και η σημερινή Κυβέρνηση, όπως και οι προηγούμενες.
      Και να αναφέρω, βέβαια, και το νόμο που εδώ κουβεντιάσαμε και έχει ψηφιστεί, για το ξέπλυμα του «μαύρου» χρήματος; Δεν είναι και αυτό πραγματικά μια ενίσχυση των μεγάλων επιχειρήσεων και μάλιστα αγνώστου προέλευσης χρημάτων;
      Άρα, από αυτά, κύριε Πρόεδρε, εξάγεται το συμπέρασμα ότι το φορολογικό σύστημα χρησιμοποιείται και στα χέρια της σημερινής Κυβέρνησης ως ένα εργαλείο που αναδιανέμει το εισόδημα. Δηλαδή, παίρνει πάρα πολλά από τους εργαζόμενους, τους συνταξιούχους, τα λαϊκά στρώματα, τους μικροεπαγγελματίες, γιατί κάνει παράλληλα μεγάλες φοροαπαλλαγές προς τους μεγαλοεπιχειρηματίες, το κεφάλαιο. Είναι καθαρά μια ταξική πολιτική και η πολιτική της σημερινής Κυβέρνησης, όπως και των προηγούμενων κυβερνήσεων μέχρι τώρα.
      Άρα, το παρόν νομοσχέδιο, με το φόρο προστιθέμενης αξίας στις νέες οικοδομές, που θα αρχίσει από 1-1-2006, με το φόρο υπερτιμήματος, που και αυτός θα αρχίσει από 1-1-2006, και με το τέλος συναλλαγών, που μπαίνει πάνω στα ακίνητα, κάνει μια φοροεπιδρομή όσον αφορά τα λαϊκά στρώματα, που έχουν ανάγκη αγοράς μιας λαϊκής στέγης. Και αυτό θα πρέπει να το συνδυάσουμε με την πρόθεση που έχει δηλωθεί και κατ’ επανάληψη από επίσημα χείλη κυβερνητικών παραγόντων, ότι επίκειται μεγάλη αύξηση στις αντικειμενικές αξίες.
      Και εδώ είναι το ζήτημα. Γιατί και η Ευρωπαϊκή Ένωση πιέζει πλέον, ούτως ώστε οι αντικειμενικές αξίες να έρθουν στο ίδιο επίπεδο με τις εμπορικές. Αυτό σημαίνει μεγάλη αύξηση των ακινήτων, σε βάρος, βέβαια, των λαϊκών στρωμάτων. Γιατί, επαναλαμβάνουμε ότι αυτοί όλοι οι φόροι επιβαρύνουν τη λαϊκή κατοικία, δηλαδή τους εργαζόμενους.
      Και εδώ υπάρχει μια πολύ μεγάλη εκμετάλλευση της γης. Το βλέπουμε αυτό σε πανελλαδική έκταση πλέον. Υπάρχει εκμετάλλευση τόσο της γης, αλλά και των ακινήτων από μεγαλοεργολάβους, κατασκευαστικές εταιρείες, που δεν εξυπηρετούν τις λαϊκές ανάγκες, αλλά εξυπηρετούν ακριβώς την κερδοφορία αυτών των εργολάβων και κατασκευαστικών εταιρειών.
      Και παράλληλα, βέβαια, μέσα από την πολιτική αύξησης των αντικειμενικών αξιών, τους φόρους που επιβάλετε στα ακίνητα, βγαίνουν και κάποιοι άλλοι κερδισμένοι. Ποιοι είναι αυτοί; Είναι οι τράπεζες. Και ξέρετε πολύ καλά, κυρίες και κύριοι Βουλευτές, ότι από το σύνολο των 63.000.000.000 ευρώ, που είναι καταχρεωμένα τα λαϊκά νοικοκυριά στις τράπεζες, τα 40.000.000.000 και κάτι δραχμές αφορούν τα στεγαστικά δάνεια.
      Και μάλιστα, αυξάνει ο αριθμός των κατασχέσεων. Και βέβαια, οι κατασχέσεις δεν είναι στους έχοντες και κατέχοντες, είναι σε αυτούς, οι οποίοι δανείζονται, για να μπορέσουν πραγματικά να έχουν μια λαϊκή στέγη.
      Και πάρτε υπόψη, κυρίες και κύριοι Βουλευτές, και το εξής: ότι η Κεντρική Ευρωπαϊκή Τράπεζα έχει αυξήσει τα επιτόκια. Και αυτό σημαίνει μια συγχρονισμένη αύξηση των επιτοκίων στις τράπεζες και για τα στεγαστικά δάνεια. Αυτό σημαίνει πρόσθετα βάρη στους δανειστές. Και οι όποιες, βέβαια, φοροαπαλλαγές, προβλέπει μέσα το νομοσχέδιο, είναι δώρο άδωρο σε σχέση με αυτά που θα κληθεί να πληρώσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΑΓΓΕΛΟΣ ΤΖΕΚΗΣ: Ένα λεπτό, κύριε Πρόεδρε, και ολοκληρώνω.
    Έρχομαι στο έκτο κεφάλαιο για την τροποποίηση του αναγκαστικού νόμου 89/1967. Εδώ πρόκειται για έναν χουντικό νόμο όπου όλες οι κυβερνήσεις τον ακολούθησαν, τον διατήρησαν και το περιεχόμενο αυτού του νόμου έδινε ιδιαίτερα μεγάλα προνόμια στις εταιρείες που θα έρχονταν μέσα στη χώρα μας, δηλαδή και συμβάσεις ακόμα αποικιακού χαρακτήρα για αυτούς τους επιχειρηματίες και τους επιχειρηματικούς ομίλους. Όμως η τροποποίηση του νόμου που γίνεται δεν εξασφαλίζει νέα προνόμια στους επιχειρηματίες που θα ιδρύσουν εδώ τις εταιρείες τους. Εξ’ άλλου ο υπολογισμός των κερδών θα γίνεται με την προσθήκη ενός προκαθορισμένου ποσοστού κέρδους και βέβαια αυτό θα προσδιορίζεται με υπουργική απόφαση, μετά από γνώμη που θα δίνει η επιτροπή που θα συστήσει το Υπουργείο.
    (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή).
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Ολοκληρώσατε.
    ΑΓΓΕΛΟΣ ΤΖΕΚΗΣ: Μισό λεπτό, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Έχετε πάρει το ένα λεπτό που ζητήσατε. 
    ΑΓΓΕΛΟΣ ΤΖΕΚΗΣ: Δηλαδή μόνο ο Υπουργός θα καθορίζει.
    Μιλάμε αυτές τις μέρες για τη διαπλοκή. Υπάρχει καλύτερο επιχείρημα για το ποιος διαπλέκεται και με ποιόν, με το άρθρο 38, με τη σταδιακή μείωση που γίνεται από το 20%, όσον αφορά το φόρο των διαφημίσεων στις τηλεοράσεις; Εδώ ακριβώς η Κυβέρνηση παίρνει τη σκυτάλη της Αξιωματικής Αντιπολίτευσης, γιατί ήταν 30%, το κατέβασε στο 20% και τώρα μηδενίζεται. Δεν είναι αυτό συνάρτηση και της στάσης των κυβερνήσεων τόσο του ΠΑ.ΣΟ.Κ., αλλά και της Νέας Δημοκρατίας σε σχέση με το «Βασικό Μέτοχο»; Και ψάχνουμε πού είναι η διαπλοκή; Μα, η διαπλοκή είναι εδώ. Η πολιτική που ευνοεί συνέχεια τους επιχειρηματικούς ομίλους, παράγει και αναπαράγει αυτήν την τεράστια διαπλοκή.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Ανδρέας Ανδριανόπουλος έχει το λόγο.
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, οφείλω να ομολογήσω ότι ορισμένες φορές μπερδεύομαι εδώ μέσα γιατί έχω την αίσθηση ότι οι περισσότεροι από εμάς μιλάνε είτε σαν δικηγόροι είτε σαν γραφειοκράτες και δεν κοιτάμε την ουσία των ζητημάτων. 
    Η άποψή μου είναι ότι αυτό το νομοσχέδιο όχι απλώς είναι σοβαρό, αλλά υποδηλώνει και μια συγκεκριμένη πολιτική στάση και πολιτική φιλοσοφία. Δηλαδή, παρά τα όσα μας είπε η εισηγήτρια της Πλειοψηφίας, εγώ αισθάνομαι ότι η Κυβέρνηση έχει ξαφνικά εισπρακτικό πρόβλημα. Φωνάζει τα στελέχη του Υπουργείου Οικονομικών και η πρόταση είναι εύκολη: Κοπανίστε την ιδιοκτησία. Δεν μπορεί να κουνηθεί, δεν μπορεί να πάει πουθενά, δεν μπορεί να πάει εκτός ελληνικών συνόρων, δεν είναι καράβι να αλλάζει σημαία, δεν είναι εργοστάσιο που το κλείνεις και πας στη Βουλγαρία, άρα κτύπα την ιδιοκτησία, κάτι θα μαζέψεις υποχρεωτικά και έτσι λύσαμε το πρόβλημά μας. 
    Έχω την αίσθηση ότι πρέπει να πάψετε να έχετε αυτήν την επιθετική στάση απέναντι στην ιδιοκτησία. Και θα δεχόμουνα ότι υπάρχει η λογική πολιτικής προοπτικής στην περίπτωση που πράγματι θα προχωρούσατε στην κατάργηση κάποιων άλλων φόρων που κτυπούν την ιδιοκτησία. 
    Μας είπε ο Υπουργός Εθνικής Οικονομίας, ο οποίος δεν είναι εδώ σήμερα γιατί είναι στις Βρυξέλες, αν δεν κάνω λάθος, ότι σταδιακά θα μειωθεί ο φόρος μεγάλης περιουσίας. Αυτό το «σταδιακά» με φοβίζει για την κατάργηση των νέων φόρων. Ενώ δηλαδή άμεσα επιβάλλονται φόροι, σταδιακά καταργούνται. Και βέβαια το «σταδιακά» σημαίνει ότι δεν καταργούνται ποτέ.
    Κύριοι συνάδελφοι, εδώ υπάρχει ένα πάρα πολύ σοβαρό θέμα και νομίζω ότι αφορά όλες τις πτέρυγες, ανεξαρτήτως ιδεολογικής τοποθέτησης. Η αγορά της ιδιοκτησίας, η αγορά της γης ή η αγορά ενός ακινήτου γίνεται με χρήματα τα οποία είναι ήδη φορολογημένα, εκτός αν δεχθείτε πως τα χρήματα είναι κλεμμένα. Φορολογείτε, λοιπόν, το εισόδημα του Έλληνα πολίτη και με το προϊόν που έχει αυτός μετά τη φορολογία αποφασίζει να αγοράσει ένα σπίτι ή ένα οικόπεδο για να χτίσει στη συνέχεια ένα σπίτι. Εσείς τι κάνετε; Του φορολογείτε την αγορά, του φορολογείτε τη μεταβίβαση, πληρώνει φόρο ακίνητης περιουσίας, πληρώνει φόρο μεγάλης περιουσίας, του φορολογείτε την κληρονομιά –αυτό βελτιώνεται κάπως τώρα με αυτό το νομοσχέδιο, αλλά θέλω να δω στην πράξη πώς θα λειτουργήσει- και τώρα του βάζετε και Φ.Π.Α. Αναρωτιέμαι βάσει ποιας λογικής εκτιμάτε ότι μετριέται αυτή η υπεραξία. Πού τη μετρήσατε; 
    Ο κ. Δραγασάκης έλεγε προηγουμένως ότι υπάρχουν δύο ειδών ιδιοκτησίες, αυτή που έχει σχέση με την επιβίωση κάποιου είτε επαγγελματική στέγη είναι είτε πρώτη κατοικία και εκείνη η οποία ενδεχομένως να χρησιμοποιείται ως επένδυση ή ως ακίνητο που μπορεί να αξιοποιηθεί. Θέλω να σας ρωτήσω, πώς βγαίνει η λογική της υπεραξίας; Απλώς γραφειοκρατικά κολλάμε το Φ.Π.Α. όπου βρούμε; Πού δεν τον έχουμε βάλει; Στην οικοδομή. Βάλτον και στην οικοδομή. Θα σας πω ένα παράδειγμα. Αγοράζω ένα σπίτι, π.χ. 200 ευρώ, με την προοπτική αυτό να ενισχυθεί στο μέλλον και να φτάσει τα 400 ευρώ και πουλάω ένα άλλο 100 ευρώ. Όταν πουλήσω το δεύτερο σπίτι 400 ευρώ, το πρώτο δεν κάνει 100 ευρώ γιατί και εκείνο έχει πάει στα 300. Τι κερδίζω ακριβώς, λοιπόν; Άρα, πώς μετράτε την υπεραξία, ήθελα να ήξερα;
    Τι κάνετε λοιπόν; Κτυπάτε ακόμη μια φορά ένα εισόδημα που κάποιος ήδη έχει κερδίσει και έχει ήδη πληρώσει τους φόρους του. Σας ρωτάω: Δεν ωθείτε τον κόσμο στη φοροδιαφυγή; Κοντεύετε να κάνετε τη φοροδιαφυγή εθνικό όραμα, διότι ο καθένας θα την επιδιώξει ξέροντας ότι πληρώνει φόρους και δεν εισπράττει απολύτως τίποτα. Μήπως εισπράττει ικανοποιητικές κοινωνικές υπηρεσίες; Μήπως εισπράττει ικανοποιητική κοινωνική προστασία; Μήπως υπάρχει ένα σύστημα παροχών προς τον άλφα πολίτη όπως παιδεία υψηλού επιπέδου, πολιτισμός ή δεν ξέρω και εγώ τι άλλο; Τίποτα από όλα αυτά. Το μόνο που υφίσταται είναι πιέσεις και καταπιέσεις. ‘Αρα, επιδιώκει να διαφύγει και εύλογα θα πάει προς τα εκεί.
    Επιβάλλετε, λοιπόν, Φ.Π.Α. και δεν εισπράττετε σχεδόν τίποτα. Όπως π.χ. με αυτό που κάνατε πέρυσι. Και μάλιστα αποφαίνεστε και επί του ύψους. Και σωστά είπε ο εισηγητής του Κ.Κ.Ε., νομίζω, ότι λέτε πως σε πρώτη φάση 19%. Πού θα πάει, δηλαδή σε δεύτερη φάση; Πράγματι, πού θα πάει; Εγώ θα σας πω αυτό που είχα πει και στον κ. Ρεγκούζα παλαιότερα. Ότι μπορείτε να κηρύξετε την ιδιοκτησία ποινικό αδίκημα και να καθορίσετε υψηλές τιμές εξαγοράς της ποινής, οπότε θα έχετε σίγουρα πολλά χρήματα. Δεν έχετε άλλη λύση. 
    Ομολογώ ότι δεν μπορώ να καταλάβω βάσει ποιας λογικής λειτουργείτε και προωθείτε τέτοιες πολιτικές. Από την άλλη μεριά, μιλάμε για τη μεγάλη φιλελεύθερη παράταξη. Φτύνω τον κόρφο μου για το «φιλελεύθερη». Ποια φιλελεύθερη; Κάποιοι πρέπει να καταλάβουν εδώ μέσα και από τη μία και από την άλλη μεριά, πως η επιβολή φόρων δεν είναι φιλελεύθερη επιλογή. Πώς να το κάνουμε δηλαδή; Εδώ μπαίνουν φόροι και ο Συνασπισμός έχει βάλει το γραμμόφωνο και λέει «νεοφιλελεύθερη πολιτική». Μειώνονται φόροι, πάλι λένε «νεοφιλελεύθερη πολιτική». Ε, βγάλτε άκρη ποια είναι η νεοφιλελεύθερη πολιτική επιτέλους.
    Εδώ όμως υπάρχει ένα βασικό πρόβλημα. Δεν μπορεί κανείς να καταλάβει ποιος είναι ο μπούσουλας, ποια είναι η προοπτική, ποια είναι η πολιτική και να διαφωνήσει ή να συμφωνήσει μαζί της. Είναι καθαρά περιστασιακές οι επιλογές που κάνετε. Φοβάμαι πάρα πολύ πρόχειρες και αμελέτητες. 
    Σας είπαν προηγουμένως οι εισηγητές των άλλων κομμάτων και οι ομιλητές δύο βασικά πράγματα, στα οποία εγώ απλώς θα σταθώ γιατί αναλύθηκαν εκτενέστερα προηγουμένως. 
    Το πρώτο θέμα είναι αυτή η κατάργηση του φόρου στη διαφήμιση των τηλεοράσεων. Δεν κατάλαβα, δηλαδή βάζετε Φ.Π.Α. για να εισπράξετε και αφαιρείτε αυτά που θα εισπράξετε υπέρ συγκεκριμένων συμφερόντων; Ποια είναι η λογική; Μα, ήθελα να ήξερα δεν έχετε κανέναν καθρέπτη να κοιταχτείτε μπροστά; Πολεμάτε τη διαπλοκή και της δίνετε δωράκια. Ποια είναι η λογική; Εξηγείστε να καταλάβουμε. Ας μας πει κάποιος εδώ μέσα για ποιο λόγο υπάρχει αυτή η διάταξη.
    Και το δεύτερο θέμα είναι πολύ σοβαρό και αμφιβάλω εάν το έχετε καν σκεφθεί. Είναι σίγουρο πως με το νόμο αυτό ευνοούνται οι τράπεζες με τη λογική της συγκέντρωσης των δραστηριοτήτων που έχουν σχέση με την αγορά ακινήτων. Αυτό δεν μπορεί να το αμφισβητήσει κανένας, είναι δεδομένο, διότι μόνο εκείνοι που έχουν μεγάλα κεφάλαια και μπορούν να κάνουν αγοραπωλησίες γρήγορες μπορούν να ευνοηθούν. Διότι θα πληρώσουν Φ.Π.Α. στην κατασκευή αλλά απαλλάσσονται αργότερα από τις μεταβιβάσεις. Αυτονόητο! Εγώ δεν θα σας έλεγα ότι είναι κακό πολιτικά ή οικονομικά αυτό, αλλά έχετε μελετήσει τι σημαίνει αυτό, καθ’ όσον αφορά τη συγκέντρωση δραστηριοτήτων στην αγορά; 
Υπάρχει ένας ταλαίπωρος νόμος περί ανταγωνισμού σ’ αυτή τη χώρα, αν δεν κάνω λάθος, ο 730. Ποιος τον λαμβάνει υπ’ όψιν του; Όλα αυτά που συζητάμε εδώ, στην Ελλάδα, πολιτικά σκάνδαλα, διαπλοκές και χίλια δυο άλλα, λύνονται αν εφαρμόσουμε το νόμο του ανταγωνισμού. Έχει μελετήσει κανείς τη συγκέντρωση και την εκμετάλλευση δεσπόζουσας θέσης στην αγορά π.χ. σε εταιρείες που έχουν σχέση με κατασκευές της Δ.Ε.Η. ή με τις τηλεπικοινωνίες και τις εργολαβίες και τις παροχές και τις προμήθειες στον Ο.Τ.Ε. και σε χίλιους δυο άλλους τομείς; Κάνετε το ίδιο πράγμα τώρα στα ακίνητα. 
      Έχετε μελετήσει τι σημαίνει αυτή η συγκέντρωση, καθ’ όσον αφορά τον έλεγχο της αγοράς ακινήτων; Παραβιάζετε σαφώς μία υπάρχουσα νομοθεσία και μιλάτε συνεχώς περί ανταγωνισμού. Πέρασε αυτό το νομοσχέδιο από την επιτροπή ανταγωνισμού; Μελετήθηκαν οι επιπτώσεις του στην περίπτωση που εφαρμοστεί και αρχίζουν και αλλάζουν οι οικονομικές σχέσεις ανάμεσα σε εταιρείες και μηχανισμούς που ασχολούνται με την αγορά ακινήτων; 
      Αυτά θέλω να σημειώσω και θα πρέπει κάποια στιγμή, κύριε Πρόεδρε, να μη μιλάμε εδώ εν είδει  διαλέξεων σε περιφερειακές λέσχες και κλαμπ. Να γίνεται συζήτηση, δηλαδή, να λέμε κάτι και να παίρνουμε και απάντηση. Αλλιώς, σας στέλνουμε τις εισηγήσεις μας γραπτές, τις βάζετε στα Πρακτικά και δεν κουραζόμαστε κιόλας. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Η κ. Κόρκα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, συζητάμε σήμερα το σχέδιο νόμου για την επιβολή Φ.Π.Α. στις νέες οικοδομές και τις μεταβολές στη φορολογία κεφαλαίου και άλλες διατάξεις.
      Το παρόν σχέδιο νόμου έρχεται να εισάγει το φόρο προστιθέμενης αξίας στις νέες οικοδομές, φόρος ο οποίος επί δεκαοκτώ χρόνια καθυστερούσε να εφαρμοστεί στα ακίνητα με αλλεπάλληλες αναβολές. Ταυτόχρονα όμως περιέχει και διατάξεις για σημαντικές βελτιωτικές παρεμβάσεις στο θεσμικό πλαίσιο φορολογίας των ακινήτων, καθώς επίσης και ρυθμίσεις στη φορολογία εισοδήματος. 
      Ρυθμίζονται θέματα που αφορούν εμποριοβιομηχανικές επιχειρήσεις, οι οποίες είναι εγκατεστημένες στην Ελλάδα, αλλά ο κύριος όγκος των δραστηριοτήτων τους είναι εκτός Ελλάδος, καθώς επίσης και μία ειδική φορολογική αντιμετώπιση με ευνοϊκές ρυθμίσεις και ευνοϊκούς όρους για κατοίκους μικρών νησιών με αύξηση αφορολογήτου κατά 50% και μείωση της φορολογίας κατά 40% για δραστηριότητες που γίνονται στα νησιά αυτά.
      Η Κυβέρνηση, λαμβάνοντας υπ’ όψιν τις συνθήκες της αγοράς και επεξεργαζόμενη τα δεδομένα σχετικά με το θέμα της επιβολής του Φ.Π.Α. στις νέες υποδομές, προσπαθεί και δημιουργεί ένα φορολογικό περιβάλλον κοινωνικά δίκαιο και σταθερό για όλους. 
      Το σχέδιο νόμου που συζητάμε βοηθά στην εξυγίανση του κυκλώματος της οικοδομής, στην καταπολέμηση της φοροδιαφυγής, αλλά και σε όποια προβλήματα δυσχέραναν και δυσχεραίνουν συναλλαγές και αποτελούν εμπόδια γενικά στην ανάπτυξη.
      Το παρόν σχέδιο νόμου προσφέρει μία ευελιξία στην αγορά. Δεν έχει σκοπό να βάλλει εναντίον όσων εμπλέκονται στο χώρο της οικοδομής, παρά να δημιουργήσει ένα σταθερό περιβάλλον, το οποίο και θα αποτελεί έναν πόλο έλξης και των Ελλήνων, αλλά και ξένων επενδυτών. 
      Κυρίες και κύριοι συνάδελφοι, θα σταθώ σε κάποια σημεία που ειπώθηκαν  προηγουμένως από τους προλαλήσαντες  συναδέλφους της Αντιπολίτευσης, καθώς επίσης και κατά τη διεξαγωγή της συζήτησης στην αρμόδια επιτροπή. Οι συνάδελφοι υπέπεσαν σε αντιφάσεις, διότι ακούστηκε να λέγεται: «ο χαρακτήρας του νομοσχεδίου είναι καθαρά εισπρακτικός, προβλέπεται άνοδος της τιμής των ακινήτων» και από την άλλη πλευρά ταυτόχρονα άλλος συνάδελφος αποδείκνυε ότι θα μειωθούν τα έσοδα. Αυτά δεν ταιριάζουν. Ή το ένα ή το άλλο.
      Αυτό το σχέδιο νόμου περιλαμβάνει τομές -και αυτές είναι αρκετές- και όλες οι αλλαγές κινούνται στα πλαίσια της δημιουργίας σταθερού περιβάλλοντος στην οικοδομή που αποτελεί και μεταρρυθμιστική πρωτοβουλία της Κυβέρνησης της Νέας Δημοκρατίας, διότι προβλέπει την επιβολή του Φ.Π.Α. στις νεόδμητες οικοδομές, εκείνων δηλαδή των οποίων οι οικοδομικές άδειες θα έχουν εκδοθεί μετά την 1.1.2006. Σε ποιους; Στους κατ’ επάγγελμα κατασκευαστές, των οποίων  ταυτόχρονα ο Φ.Π.Α. των δαπανών τους εκπίπτει. Άρα, έχουμε μείωση του κόστους κατασκευής. Δηλαδή, ο Φ.Π.Α. καταβάλλεται σε μειωμένο ποσό, αφαιρουμένου του ποσοστού των εισροών. 
      Το σχέδιο νόμου προβλέπει ακόμα τη σταδιακή μείωση του φόρου μεταβίβασης ακινήτων σε κάθε μεταβίβαση ακινήτου, καθώς επίσης μπορεί να επιβαρύνεται με φόρο υπερτιμήματος 1% επί της υπεραξίας του ακινήτου, δηλαδή επιβαρύνονται οι βραχυπρόθεσμες υπεραξίες: όταν κάποιος κατ’ επάγγελμα αγοράζει και πουλάει επιβαρύνεται επί της υπεραξίας, δηλαδή διαφορά τιμής πώλησης από αξία κτήσης. Δεν ισχύει, λοιπόν, αυτό για τον καθένα, αλλά γι’ αυτόν που κάνει επάγγελμα μέσα απ’ αυτό το αντικείμενο.  Για αυτόν που αγοράζει τη μόνιμη κατοικία του δεν ισχύει αυτός ο φόρος, γιατί και μετά από είκοσι πέντε χρόνια μπορεί να μεταβιβάζει χωρίς να υπάρχει φόρος ο οποίος σταδιακά μειούται.
      Βασικά στοιχεία αυτού του σχεδίου νόμου: 
      Δεν επιβάλλεται Φ.Π.Α. στην πρώτη κατοικία, παρά τα όσα ελέχθησαν. Συνεπώς, η επιβολή Φ.Π.Α. δεν επηρεάζει χιλιάδες άδειες που αφορούν ιδιοκτήτες οι οποίοι αποφασίζουν να φτιάξουν μόνοι τους το σπίτι. Η μεταβίβαση του οικοπέδου δεν υπόκειται σε Φ.Π.Α. 
      Η περίπτωση της αντιπαροχής: Τα εργολαβικά προσύμφωνα για την ανέγερση με το σύστημα της αντιπαροχής δεν υπόκεινται εκείνη την περίοδο σε Φ.Π.Α.. Ο  Φ.Π.Α. μπαίνει στο χρόνο της παράδοσης του ακινήτου στον κύριο του οικοπέδου, ο οποίος ανέθεσε στην ανέγερση οικοδομής στο οικόπεδό του. Ούτε φυσικά μπαίνει τη χρονική στιγμή της σύστασης. Άρα, ο Φ.Π.Α. δεν είναι αυτήν τη στιγμή αλλά την ώρα που υπάρχει έτοιμο το ακίνητο. 
      Το ύψος των συντελεστών φορολόγησης είναι αντιστρόφως ανάλογο με το χρονικό διάστημα που παρέμεινε το ένα ακίνητο στην ιδιοκτησία του υπόχρεου σε φόρο πωλητή. Επαναλαμβάνω: αυτός που αγοράζει το ακίνητο για να κατοικήσει, δεν έχει πρόβλημα αυτού του φόρου. 
      Θα ήθελα να εστιαστώ και σε μερικά άλλα σημεία του σχεδίου νόμου. Σημαντικό σημείο είναι ο τετραπλασιασμός του αφορολόγητου ορίου των κληρονομιών και των δωρεών και από τους γονείς στα παιδιά και στους συζύγους, που αυξήθηκε πάρα πολύ, από 20.000 ευρώ έφθασε στα 80.000 ευρώ με μία προνομιακή μεταχείριση στα κοντινά ποσά από 90.000 και 100.000 ευρώ. 
      Επίσης το σημείο που είναι απαλλαγή του τεκμαρτού εισοδήματος για δωρεά από γονέα σε παιδιά συγκεκριμένης κατοικίας και τη φορολογική εξομοίωση προς τα εγγόνια από 15.000 ευρώ σε 80.000 ευρώ για μεταβιβάσεις που μπορεί να κάνει ένας παππούς ή μια γιαγιά στα εγγόνια του. Αυξάνεται το αφορολόγητο όριο της κληρονομιάς της πρώτης κατοικίας κατά 15%, καθώς επίσης θετικό είναι και ο διπλασιασμός του  χρόνου της καταβολής του φόρου κληρονομιών σε τέσσερα χρόνια, δηλαδή, σε 24 δίμηνες δόσεις, μεγαλύτερο διάστημα για να μπορεί να ανταποκριθεί αυτός που έχει ένα τέτοιο ζήτημα. 
      Θα ήθελα να δώσω και μερικές απαντήσεις σ’ αυτά που έχουν ειπωθεί και κατά τη διεξαγωγή της διεξοδικής συζήτησης στην Επιτροπή, διότι ειπώθηκε ότι μ’ αυτή τη διαδικασία προέρχεται μία αναστάτωση στην αγορά, ότι στις πολεοδομίες έχει γίνει το αδιαχώρητο, υπάρχουν άδειες που μπορεί να βρίσκονται στις πολεοδομίες της χώρας σε εκκρεμότητες, έχει υπολογιστεί περίπου εκατόν είκοσι χιλιάδες φάκελοι κλπ. Μα, δεν σημαίνει ότι όλες αυτές οι άδειες τις έχουν όλοι οι κατασκευαστές. Το 70%-80% των περιπτώσεων είναι ιδιοκτήτες που φτιάχνουν το σπίτι τους, δηλαδή την πρώτη τους κατοικία, που δεν τους αφορά το παρόν νομοσχέδιο, ή αντίστοιχα μπορεί να είναι επεκτάσεις, μπορεί να είναι μέχρι προσθήκη βεράντας. Όλα αυτά, προς αποφυγή δημιουργίας εντυπώσεων. 
      Συμπέρασμα: Με τη σταδιακή εισαγωγή του Φ.Π.Α. και την παράλληλη μείωση της φορολογίας μεταβίβασης ακινήτων, ο οποίος ως γνωστό δυσχέρανε τις συναλλαγές και έμπαινε εμπόδιο στην ανάπτυξη, η αγορά των ακινήτων γίνεται προσιτή. 
      Το παρόν σχέδιο νόμου συμβάλει με σημαντικές διατάξεις στην ανάπτυξη του κλάδου των οικοδομών, στην εξωστρέφεια της οικονομίας και στις ρυθμίσεις για εγκατάσταση αλλοδαπών εταιρειών. 
      Η πραγματικότητα επιτάσσει τη διενέργεια μεταρρυθμίσεων, κυρίες και κύριοι συνάδελφοι, για την ανάπτυξη της χώρας μας και την ορθολογικότερη αντιμετώπιση του τομέα της μεταβίβασης των ακινήτων. 
      Αυτό το σχέδιο νόμου αποτελεί ένα βήμα για μία νέα οικονομική και αναπτυξιακή πραγματικότητα. 
      Η Κυβέρνηση της Νέας Δημοκρατίας, με τις πολιτικές της και τις πράξεις της, αποδεικνύει για άλλη μία φορά την πρόθεσή της για τη θεμελίωση ενός υπεύθυνου κράτους, αποτελεσματικού, δίκαιου, με αναπτυξιακή προοπτική και ισχυρή οικονομία. 
      Για το λόγο αυτό υπερψηφίζω το παρόν σχέδιο νόμου. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία Κόρκα και για την κατανόηση του χρόνου.
    Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, με αφορμή το διαξιφισμό που είχαμε προηγουμένως, θέλω να κάνω ένα σχόλιο. Είθισται να γίνονται πολιτικές αναφορές επί της αρχής. Αυτό είναι στην έννοια του κοινοβουλευτικού λόγου και διαλόγου. Όσο και να προσπαθείτε εσείς στα όρια του Κανονισμού να αποτρέψετε αναφορές συναδέλφων στην πολιτική συγκυρία, το αμείλικτο ερώτημα για την Κυβέρνηση παραμένει.
      Αναφέρομαι στο θέμα Παλαιοκρασσά που έθεσαν οι συνάδελφο. Και το αμείλικτο ερώτημα είναι ποιος ευθύνεται για την παράλυση όλους αυτούς του μήνες στο μεγαλύτερο οργανισμό της χώρας, τη Δ.Ε.Η.. Και σ' αυτό το αμείλικτο ερώτημα θα αναγκασθεί να απαντήσει η Κυβέρνηση. Δεν μπορεί να το αποφύγει στρουθοκαμηλίζοντας και με τερτίπια αντιπερισπασμού. 
      Έρχομαι στο νομοσχέδιο. Με το νομοσχέδιο εισάγεται ο Φ.Π.Α. στις νέες οικοδομές και επέρχονται αλλαγές στη φορολόγηση της μεταβίβασης των ακινήτων. Ουδείς μπορεί να αντιλέξει ότι ο Φ.Π.Α. είναι ένα εξυγιαντικό μέτρο σε όλο το σύστημα φορολόγησης της οικοδομής. 
      Όμως, κυρίες και κύριοι συνάδελφοι, πιστεύω ότι αυτή η νομοθετική πρωτοβουλία της Κυβέρνησης έρχεται σε τελείως ακατάλληλη συγκυρία χωρίς να εξασφαλιστούν οι απαραίτητες προϋποθέσεις. Το νομοσχέδιο έρχεται χωρίς προετοιμασία και κυρίως, όπως είπα, σε ακατάλληλη συγκυρία αστάθειας, στρεβλώσεων και έντονης κερδοσκοπίας στην αγορά κατοικίας. Και σ' αυτό δεν είναι ανεύθυνη η Κυβέρνηση. Διότι με πράξεις και παραλείψεις, με τις αλλεπάλληλες ανακοινώσεις, διαψεύσεις, διαρροές για τις αντικειμενικές αξίες και την εισαγωγή του Φ.Π.Α., «στράβωσε» όλο το κλίμα. Η κατάθεση μάλιστα του νομοσχεδίου εμβόλιμα στη συζήτηση του Προϋπολογισμού με ασφυκτικές προθεσμίες δυσχεραίνει ακόμα περισσότερο τα πράγματα. Και θα εξηγήσω παρακάτω τι εννοώ. 
      Ήδη, υπήρξαν μεγάλες αναταράξεις στην αγορά με απρόβλεπτες συνέπειες με επιπτώσεις που ακόμα δεν μπορούμε να εκτιμήσουμε. 
      Είναι, επίσης, χαρακτηριστικό, κυρίες και κύριοι συνάδελφοι, ότι με τον καθορισμό μιας «διαβλητής» ημερομηνίας, της ημερομηνίας κατάθεσης του νομοσχεδίου ως ημερομηνίας εξαίρεσης από την επιβολή Φ.Π.Α.- ενώ είχε δηλωθεί από τον κύριο Υπουργό ρητά ότι θα εξαιρούνταν από το Φ.Π.Α. εκείνες οι οικοδομές που θα είχαν άδεια οικοδομής μέχρι 31-12-2005- δημιούργησε ένα νέο έδαφος συναλλαγής για εξασφάλιση του «χρυσού» αριθμού πρωτοκόλλου σε πολεοδομίες και συμβολαιογραφεία. Όπως κανένας δεν μπορεί να αποκλείσει διαρροή αυτής της ημερομηνίας και επομένως την εκμετάλλευση από επιτήδειους της «προνομιακής πληροφόρησης». Αυτά τα είχα επισημάνει και στην επιτροπή και συνάντησα την οργισμένη αντίδραση του κυρίου Υπουργού. Όμως, κύριε Υπουργέ, η εν συνεχεία παρέμβαση των εισαγγελικών αρχών δεν έγινε χωρίς λόγο και ουσιαστικά επιβεβαιώνει τις καταγγελίες μου. 
      Κυρίες και κύριοι συνάδελφοι, οι βασικές διατάξεις του νομοσχεδίου είναι προβληματικές. Ήταν σαφείς όλοι οι φορείς που ακροαστήκαμε για τις αδυναμίες που έχει ο νόμος και τις δυσκολίες που θα αντιμετωπίσουμε στην εφαρμογή του. Δεν ήταν μόνο δική μας άποψη. 
      Επίσης, με το δεδομένο ότι ο Φ.Π.Α. είναι ένας κοινοτικός φόρος και η επιστημονική έκθεση της Βουλής επισημαίνει ασυμφωνίες με την έκτη Οδηγία, είναι βέβαιο ότι θα έχουμε προβλήματα με την Κοινότητα. 
      Ζητήσαμε από τον κύριο Υπουργό να μας πει εάν έγινε διαβούλευση, να μας καταθέσει την αλληλογραφία με την Ευρωπαϊκή Κοινότητα. Η Κυβέρνηση κωφεύει. Φοβάμαι πως πραγματικά θα μπούμε σε περιπέτεια ανάλογη του βασικού μετόχου και μ’ αυτό το νόμο.
      Έρχομαι τώρα σε δυο συγκεκριμένα παραδείγματα, στο λίγο χρόνο που έχω, για να τεκμηριώσω την προβληματικότητα του τρόπου εισαγωγής του Φ.Π.Α..
      Το άρθρο 1, παράγραφος 12, όπως ειπώθηκε και προηγουμένως, καταργεί εμμέσως πλην σαφώς το αντικειμενικό σύστημα για το φόρο μεταβίβασης ακινήτων. Γυρίζουμε χρόνια πίσω στο απαράδεκτο καθεστώς μη αντικειμενικού προσδιορισμού -που ήταν και το ξέρουμε όλοι- εστία συναλλαγής και αδιαφάνειας και απαλλαγήκαμε από αυτό προ εικοσαετίας. 
      Δίνεται πάλι η δυνατότητα στον έφορο να εκτιμήσει την ακρίβεια της δήλωσης σε σχέση με τις αγοραίες αξίες. Το ερώτημα είναι με ποια κριτήρια καθορίζεται η αγοραία αξία; Πώς προσδιορίζεται; 
      ΞΕΝΟΦΩΝ ΒΕΡΓΙΝΗΣ: Η αγοραία αξία διαμορφώνεται,δεν ορίζεται. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Πώς, λοιπόν, ο έφορος θα την εκτιμήσει; Δεν υπάρχουν αντικειμενικά κριτήρια, κύριε συνάδελφε. Ούτως ή άλλως, πέρα από αυτό υπάρχει το γενικότερο πρόβλημα της διαφοράς μεταξύ αντικειμενικής αξίας και αγοραίας αξίας που θα περιπλέξει τα πράγματα. 
      Για την Ευρωπαϊκή Ένωση Φόρος Προστιθέμενης Αξίας σημαίνει φόρος σε συμφωνημένη πραγματική τιμή συναλλαγής. Πώς θα λειτουργήσει εν προκειμένω το σύστημα; Είτε η Κυβέρνηση θα αναγκαστεί να φτάσει στις αγοραίες τις αντικειμενικές αξίες, που σημαίνει αβάστακτη φορολογική επιβάρυνση για τους αγοραστές, είτε εφ’ όσον επιμένει σ' αυτό το μεσοβέζικο σύστημα με την παρέμβαση του εφόρου, θα έχουμε και φαινόμενα συναλλαγής και προβλήματα με την Ευρωπαϊκή Ένωση. 
      Η έκθεση της επιστημονικής επιτροπής της Βουλής επισημαίνει χαρακτηριστικά. «Δεν είναι βέβαιο ότι ανταποκρίνεται η διάταξη απολύτως στο πνεύμα του άρθρου 11 της έκτης Οδηγίας».
      Η λύση επομένως που δίνετε για εμάς στο ζήτημα είναι από κάθε άποψη προβληματική. Και αυτό το τονίζω, κύριοι συνάδελφοι της Νέας Δημοκρατίας και για εσάς. Γιατί δεν πρέπει να διαφύγει της προσοχής των Βουλευτών. 
      Ένα αντίστοιχο δεύτερο παράδειγμα. Η διάταξη του άρθρου 1, παράγραφος 9, που απαλλάσσει την πρώτη κατοικία από τον Φ.Π.Α.. Αυτό θα δημιουργήσει τρόπον τινά δύο κόστη στην αγορά, ένα για την πρώτη κατοικία, αφού δεν επιβαρύνεται από Φ.Π.Α. και ένα για τη δεύτερη κ.λπ.. Πέραν των άλλων προβλημάτων φοροδιαφυγής και επειδή κανένας επιχειρηματίες δεν θα ζημιωθεί, τελικά η προσφερόμενη τιμή και σε πρώτη και σε δεύτερη κατοικία θα διαμορφωθεί ενιαία προς τα επάνω -να είμαστε σίγουροι- με βάση το «κόστος» της δεύτερης επιβαρυμένης κατοικίας. Πάλι επομένως θα την πληρώσει ο αγοραστής και θα χάσει και το Δημόσιο.
      Δεν έχω άλλο χρόνο, θα πούμε πολύ περισσότερα στη συζήτηση επί των άρθρων. Στο νομοσχέδιο υπάρχουν και άλλες διατάξεις που έχουμε αντιρρήσεις, αλλά και σκανδαλώδεις διατάξεις, όπως το άρθρο 28. Αναφέρθηκαν οι συνάδελφοι αναλυτικά για το άρθρο 28 που αναγάγει σε «αρχιέφορο» τον Υπουργό. Πρωτοφανές στα κοινοβουλευτικά χρονικά να καθορίζει ο Υπουργός συντελεστές ανά επιχείρηση. Και προσπάθησε ο Υπουργός Οικονομίας στην επιτροπή να μας παραπλανήσει λέγοντας ότι θα ορίσει τους συντελεστές κατά κατηγορία. Του ζητήσαμε να το διατυπώσει στη διάταξη, αλλά δεν το έκανε. Πέρα, λοιπόν, από αυτές τις προβληματικές διατάξεις θέλω να πω, τελειώνοντας, ότι στην επιτροπή έγινε μια εποικοδομητική συζήτηση και με δικές μας προτάσεις και προτάσεις των φορέων. 
      Ποιος ήταν ο στόχος; Να εισαχθεί το σύστημα ομαλά, διότι ο Φ.Π.Α. εάν δεν εισαχθεί ομαλά μπορεί να έχει μεγάλες παρενέργειες αλλά και να απλοποιηθεί το σύστημα, γιατί πραγματικά είναι δαιδαλώδες. Δυστυχώς, δεν υπήρξε αντίστοιχη ανταπόκριση από την Κυβέρνηση και φοβάμαι ότι θα έχουμε προβλήματα. Ήδη, έχουμε το πρόβλημα των ανατιμήσεων, έχουμε γαϊτανάκι ανατιμήσεων στην αγορά, τη συσσώρευση πολλών χιλιάδων αιτήσεων αδειών το 2005 και τη στρέβλωση της αγοράς στην κατοικία που θα χρειαστεί τρία χρόνια για να ισορροπήσει. ΄
      Με το νομοσχέδιο, λοιπόν, η Κυβέρνηση πιστεύω ότι κατάφερε το ακατόρθωτο. Και να κάνει από τώρα την κατοικία για τον Έλληνα ακριβότερη και να φέρει σε αβεβαιότητα τα έσοδα του Δημοσίου για τα επόμενα χρόνια. Είναι χαρακτηριστική η έκθεση του Γενικού Λογιστηρίου, που για πρώτη φορά -τουλάχιστον όσο εγώ είμαι στη Βουλή- είναι πραγματικά ήξεις-αφίξεις. 
      Ευχαριστώ. 
       (Χειροκροτήματα από την πτέρυγα του ΠΑ.ΣΟ.Κ. )
       ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Παπανδρέου. 
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, μου αρέσει που κάθε φορά που μιλάνε οι συνάδελφοι από τη Νέα Δημοκρατία θέλουν να μας δώσουν μαθήματα πολιτικής συμπεριφοράς. Αλλά η μνήμη σας είναι τόσο ασθενής; Έχετε ξεχάσει το τι λέγατε σ’ αυτήν την Αίθουσα; Και μας κατηγορείτε εμάς ότι καταστροφολογούμε; Εμείς απλώς επισημαίνουμε τα αποτελέσματα της δικής σας πολιτικής τα οποία είναι καταστροφικά. Και είσαστε οι μόνοι που δεν τα βλέπετε. Ο ελληνικός λαός έχει βρεθεί σε απελπισία. 
      Οι μόνοι που κοιτάζεστε στον καθρέφτη είστε εσείς και ακόμη σας αρέσει το πρόσωπό σας. Όμως, η πολιτική συμπεριφορά θα πρέπει να ξεκινά πρώτα από την ίδια την Κυβέρνηση.
      Και εδώ πρέπει να πω ότι για πρώτη φορά στα χρονικά του κοινοβουλευτικού βίου – και εδώ έχει ευθύνες και το Προεδρείο της Βουλής – γίνεται μία συστηματική προσπάθεια υποβάθμισης της Βουλής. Δεν είναι δυνατόν κατά τη διάρκεια συζήτησης του προϋπολογισμού, που υποτίθεται ότι είναι το ανώτερο νομοθέτημα της χώρας, της κάθε κυβέρνησης για τον επόμενο χρόνο, να φέρνουν εμβόλιμα δύο σημαντικά νομοσχέδια, όπως είναι το νομοσχέδιο που συζητάμε σήμερα και το νομοσχέδιο για τις Δ.Ε.Κ.Ο.. Καταλαβαίνω την αδυναμία σας γιατί, βεβαίως, η συζήτηση στον προϋπολογισμό είναι μία συζήτηση που δεν σας συμφέρει. Γιατί εκεί εμφανίζεται η παταγώδης αποτυχία σας, στον δικό σας προϋπολογισμό, αυτόν που εσείς κάνετε και υλοποιείτε και προσπαθείτε να προσανατολίσετε την κοινή γνώμη. 
      Βέβαια, στη βιασύνη σας αυτή σας βγήκε κάτι άλλο το οποίο δεν είχατε προγραμματίσει. Σας βγήκε η Δ.Ε.Η. και σας χάλασε την εικόνα και το σχέδιο που είχατε να αλλάξετε λίγο το κλίμα με τα νομοσχέδια-τομές που αλλάζουν βασικά πράγματα, που εξυγιαίνουν βασικούς τομείς της οικονομίας και αποτελούν μία βασική προϋπόθεση για την ανάπτυξη της χώρας.
      Δεν είναι δυνατόν, κυρίες και κύριοι συνάδελφοι, το Προεδρείο της Βουλής να δέχεται αυτήν την υποβάθμιση, σήμερα να συζητάμε και προϋπολογισμό και νομοσχέδιο για τις Δ.Ε.Κ.Ο. και το νομοσχέδιο για το Φόρο Προστιθέμενης Αξίας στα ακίνητα. Αυτό σημαίνει ότι θέλουμε να μη γίνεται ουσιαστική συζήτηση, να μη δίνεται η δυνατότητα στους βουλευτές να μελετήσουν τα νομοσχέδια, τα οποία έχουν κατατεθεί την τελευταία στιγμή. Δεν γίνεται διάλογος με τους κοινωνικούς εταίρους, δεν γίνεται διάλογος με τους ενδιαφερόμενους.
      Και απ’ ό,τι βλέπουμε, η Κυβέρνηση έφτιαξε νομοσχέδιο -που ακόμη και η Επιστημονική Επιτροπή λέει ότι σε πάρα πολλά σημεία είναι ασαφές και μπορεί να δημιουργήσει προβλήματα, ότι υπάρχουν διατάξεις που είναι αντικοινοτικές- και ούτε καταδέχεται να μας απαντήσει αν έχει συμφωνήσει με την Ευρωπαϊκή Επιτροπή, ούτε προτείνει και κάποια αλλαγή, ώστε να προσαρμοστούν σ’ αυτά που λέει η Επιστημονική Επιτροπή. Αυτή είναι η πολιτική συμπεριφορά της Κυβέρνησης της σεμνότητας και της ταπεινότητας, αλλά ο αυταρχισμός τον οποίο ακολουθείτε δεν νομίζω ότι σας έχει βγει πολύ καλά μέχρι τώρα παρά τις πομπώδεις ανακοινώσεις περί τομών σε διάφορους τομείς.
      Ο Φόρος Προστιθέμενης Αξίας στα ακίνητα, βεβαίως, είναι ένα εξυγιαντικό μέτρο, αλλά χρειάζεται κάποιες προϋποθέσεις. Δεν αρκούν οι καλές θελήσεις. Με τις καλές θελήσεις όλα είναι ωραία και καλά. Το θέμα είναι τι θα γίνει στην πράξη.
      Εγώ δεν καταλαβαίνω, όταν η εισήγηση όλων των υπηρεσιών ήταν αρνητική, ότι δηλαδή δεν μπορεί να επιβληθεί τώρα ο Φόρος Προστιθέμενης Αξίας, γιατί θα δημιουργήσει προβλήματα, όταν όλοι οι φορείς είναι εναντίον και ζητάνε μία παράταση για να δημιουργηθούν οι προϋποθέσεις, πώς εσείς επιμένετε να φέρετε το νομοσχέδιο αυτό το οποίο θα οδηγήσει τελικά σε επιβάρυνση των πολλών, σε παροχή για λίγους και, βεβαίως, σε σημεία διαφθοράς με το να επαναφέρετε το παλιό καθεστώς. Όμως, αυτό καταλαβαίνω ότι είναι μέσα στη συνολική σας πολιτική, γιατί όλα τα μέτρα που έχετε πάρει μέχρι τώρα έχουν ακριβώς αυτόν τον στόχο -ακόμη και ο προϋπολογισμός, αλλά και όλα τα νομοθετήματα- να ρίχνετε τα βάρη στους πολλούς και να δίνετε ελαφρύνσεις ή παροχές στους λίγους, να γίνεται μία αναδιανομή εισοδήματος, για να εξυπηρετήσετε ορισμένα συμφέροντα. Και, βεβαίως, δεν πειράζει αν αυτό είναι σε βάρος της ανάπτυξης, σε βάρος της κοινωνικής δικαιοσύνης, σε βάρος της συνοχής, σε βάρος της συναίνεσης που χρειάζεται μία χώρα, για να προχωρήσει.
      Φέρνετε το Φ.Π.Α. και όλες οι υπηρεσίες το λένε, αλλά και η Έκθεση του Γενικού Λογιστηρίου του Κράτους, η οποία είναι πρωτοφανής. Για πρώτη φορά υπάρχει τέτοια ασάφεια, πρώτη φορά δεν ενημερώνει τη Βουλή για το ποιες είναι οι συνέπειες, ποιο είναι το κόστος, ποια είναι τα προβλεπόμενα έσοδα, παρά, σύμφωνα με τις οδηγίες, έχει έλθει μία έκθεση και υποτιμά το Γενικό Λογιστήριο του Κράτους. Είμαστε συνηθισμένοι το Γενικό Λογιστήριο να κάνει καλές εκθέσεις. Μην προσπαθείτε να το υποβαθμίσετε κι αυτό και να το απαξιώσετε.
      Με το Φ.Π.Α., βεβαίως, θα ωφεληθούν οργανωμένοι κατασκευαστές ίσως και διπλά, πέρα από τα οφέλη που είχαν μέχρι σήμερα. Με το ότι είναι οι μόνες οργανωμένες επιχειρήσεις θα σας βάλουν, κύριε Υφυπουργέ, κόκκινο στο Φ.Π.Α. και θα κάνετε επιστροφή Φ.Π.Α. στους κατασκευαστές. Έτσι, θα έχουμε και μείωση των δημοσίων εσόδων. 
      Και έχετε καταφέρει, πράγματι, να επιτύχετε αυτό το περίεργο, να επιβαρύνετε τους πολλούς, να μειωθούν τα έσοδα τουλάχιστον στα επόμενα χρόνια – δεν λέω για μεσοπρόθεσμα – να επιβαρυνθούν οι πολίτες. Δεν είναι δυνατόν να κατασκευάζει ο εργολάβος διαμερίσματα και να καθορίζει άλλη τιμή για την πρώτη κατοικία και άλλη για τη δεύτερη. Αυτό σημαίνει ότι και η πρώτη κατοικία θα επιβαρυνθεί και ότι αυτοί που αγοράζουν τη δεύτερη κατοικία θα επιβαρυνθούν ακόμα περισσότερο.
      Επίσης, καταφέρατε να δημιουργήσετε και μία φούσκα στην αγορά ακινήτων. Με όλες αυτές τις διαρροές, περί επιβολής Φ.Π.Α. και ότι θα αυξηθούν οι αντικειμενικές αξίες χωρίς να πείτε περίπου πού, έχετε δημιουργήσει μία φούσκα την οποία θα πληρώσουν οι Έλληνες πολίτες τα επόμενα χρόνια και αυτό θα είναι πολύ αρνητικό για την ανάπτυξη γενικότερα, μιας και ο κλάδος της οικοδομής, καλώς ή κακώς, όλες τις τελευταίες δεκαετίες είναι ένας σημαντικός παράγοντας που συμβάλλει στην οικονομική ανάπτυξη και στην αύξηση του εθνικού εισοδήματος. 
      Ταυτόχρονα, έχετε και ορισμένες απαλλαγές για ορισμένους, για να κατοχυρωθεί πλέον ότι ο στόχος σας είναι να εξυπηρετήσετε ορισμένους. Ήρθατε στην Κυβέρνηση σηκώνοντας τη σημαία της διαφθοράς και πολύ σύντομα αποδεικνύεται ότι ο στόχος σας είναι ακριβώς να την εξυπηρετήσετε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Το λόγο έχει ο κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ο Κανονισμός λέει, ότι μετά τον έκτο ομιλητή, οι Βουλευτές έχουν δέκα λεπτά. Μας έχετε περιορίσει που μας έχετε περιορίσει το χρόνο, μη μας τον κόβει και το Προεδρείο. Γι’ αυτό απαιτώ τα δέκα λεπτά, όπως προβλέπει ο Κανονισμός.
      ΠΡΟΕΔΡΕΥΩΝ (Ιωάννης Τραγάκης): Έχει συμφωνηθεί, κύριε Γεωργακόπουλε ….
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ξέρω με ποιους έχει συμφωνηθεί. Πάντως με εμένα δεν έχει συμφωνηθεί, κύριε Πρόεδρε, και πιστεύω ότι δεν έχει συμφωνηθεί με κανέναν συνάδελφο.
      ΒΑΣΩ ΠΑΠΑΝΔΡΕΟΥ: Αν είναι για δέκα λεπτά, να δώσετε και τα δυο λεπτά που μου κόψατε στον κ. Γεωργακόπουλο.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τουλάχιστον δώστε μου από την αρχή τα λεπτά, κύριε Πρόεδρε.
      Ξεκινώντας, θέλω να πω ότι η επιβολή του Φ.Π.Α. είναι πράγματι ένα εξυγιαντικό μέτρο, κύριε Υπουργέ. Είναι ένα μέτρο που χτυπά τη φοροδιαφυγή, αρκεί να εφαρμοστεί σωστά. Κάνετε όμως ένα μεγάλο λάθος με τον τρόπο με τον οποίο επιχειρείτε να επιβάλλετε το Φ.Π.Α. Γιατί επιχειρείτε να επιβάλετε το Φ.Π.Α. με διοικητικές τιμές και όχι με αντικειμενικές αξίες και αυτό οφείλεται στο ότι το σύστημα αντικειμενικών αξιών που εφαρμόζεται από το 1987 και μετά έχει κακοπάθει στα χέρια όλων των Υπουργών που πέρασαν από τότε στο θέμα των αντικειμενικών αξιών. Αυτές δεν είναι αντικειμενικές αξίες. Αυτές είναι διοικητικές αξίες. Όταν, λοιπόν, λέτε ότι ο έφορος θα υπολογίζει την αξία από το αν υπάρχει διαφορά μεταξύ της αγοράς και της αντικειμενικής αξίας άμεσα μάλιστα, εμένα αυτό το άμεσα με τρόμαξε. 
    Φανταστείτε να πάνε κάποια μέρα είκοσι σε μία εφορία για να κάνουν  μεταβίβαση. Τι θα κάνει ο έφορος; Και θα τους λέει για παράδειγμα, «έχω στοιχεία, έχω πληροφορίες ότι εδώ είναι άλλες οι αξίες». Πώς θα επιβληθεί ο Φ.Π.Α.; Σε ποιες τιμές θα επιβληθεί;
    Δεύτερον, καθιερώνοντας την άμεση σχέση του εφοριακού με τις αξίες, επαναφέρατε ένα φαύλο καθεστώς που καταργήθηκε. Προσέξτε το πάρα πολύ καλά αυτό, γιατί θα σας πετάει πέτρες ο κόσμος εάν επιβληθεί αυτό το σύστημα. Και γνωρίζουμε ποιοι ήταν αυτοί οι έφοροι, ποιοι είναι και τι θα κάνουν εάν τους δώσουμε αυτή τη δυνατότητα. Προσέξτε το πάρα πολύ καλά αυτό το θέμα!
    Λέτε επίσης ότι δεν επιβάλλετε κανένα φόρο. Επιβάλλετε τρεις νέους φόρους. Ο Φ.Π.Α. 19%, ο Φόρος Αυτομάτου Υπερτιμήματος. Τι νόημα έχει ο Φόρος Αυτομάτου Υπερτιμήματος, κύριε Υπουργέ; Ποια ήταν η ανάγκη; Ποια είναι η λογική αυτού του φόρου; Θα μας πείτε, για τις υπεραξίες που δημιουργούνται στα ακίνητα; Θα σας αποδείξω, κύριοι συνάδελφοι, ότι είναι περίπου ο ίδιος φόρος με το Φόρο Μεταβίβασης Ακινήτων. Εκτός εάν υπάρχει ο Φόρος Μεταβίβασης Ακινήτων, υπάρχει και ο Φόρος Αυτομάτου Υπερτιμήματος. 
    Είναι έτσι, κύριε Υπουργέ; Θα υπολογίζεται και ο Φόρος Μεταβίβασης και ο Φόρος Αυτομάτου Υπερτιμήματος στα ακίνητα, τα οποία θα είναι παλαιά; Ναι ή όχι;
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Όχι. Όπου υπάρχει ο ένας, δεν υπάρχουν οι άλλοι δύο.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πολύ ωραία. Έτσι το είχα καταλάβει, αλλά είχα μία απορία.
    Να σας εξηγήσω λοιπόν: Δεν υπάρχει 20% και 10% φόρος, κύριοι συνάδελφοι. Υπάρχει ένας φόρος 8%. Τα τελευταία δεκαπέντε χρόνια η αύξηση του δείκτη συντελεστού στις τιμές των κατοικιών είναι περίπου 10%. 
    Ας πάρουμε ένα παράδειγμα. Μία κατοικία, η οποία κάνει 100.000 ευρώ, αγοράζεται σήμερα και πωλείται μετά από τέσσερα χρόνια. Αύξηση, διαφορά 40%. Επί του 40% θα επιβληθεί 20%. Δύο επί τέσσερα, οκτώ. Είναι το 8% επί του συνόλου της αξίας. Το ίδιο συμβαίνει εάν πάτε και κάνετε την ίδια αναλογία στο 10% για τα δεκαπέντε χρόνια. Μειώνεται στο 4,5% από τα δεκαπέντε μέχρι τα είκοσι πέντε. Αυτή είναι η διαφορά. Και αν βάλουμε και το 1%, που είναι το τέλος συναλλαγών, γίνεται 9% και 5,5%. 
    Για ποιες, λοιπόν, μειώσεις του φόρου κατά τη μεταβίβαση των ακινήτων μας λέτε εδώ; Σας τα είπε το Τεχνικό Επιμελητήριο, σας τα έδωσε γραπτώς το Τεχνικό Επιμελητήριο, αλλά εσείς αγρόν αγοράζετε.
    Θέλω, όμως, να μου πείτε ποια είναι η λογική. Και επιμένω. Και ξέρετε γιατί επιμένω, κύριοι συνάδελφοι; Γιατί έχει λογική. Ξέρετε ποιοι επέβαλαν αυτό το φόρο; Τον επέβαλαν οι τράπεζες και τα κοράκια των πλειστηριασμών. Γιατί; Ποιος αγοράζει κατοικία και την πουλάει μέσα σε ένα, δύο χρόνια, μέχρι να μεταβληθούν οι αντικειμενικές αξίες; Μόνο οι τράπεζες που παίρνουν από πλειστηριασμούς κατοικία και τα κοράκια που επίσης παίρνουν από τους πλειστηριασμούς κατοικία. Αυτοί δεν θα πληρώνουν φόρο, γιατί επειδή δεν θα έχει αλλάξει η τιμή των αντικειμενικών αξιών, θα είναι μηδέν η διαφορά. 
    Φοροαπαλλάσσετε, λοιπόν, τις τράπεζες και τα κοράκια. Χάρισμά σας τα κοράκια. Και από την άλλη μεριά εργάζεστε συνεχώς για τις τράπεζες. 
    Αυτούς, λοιπόν, εξυπηρετείτε.
    Τώρα, επειδή η συνάδελφος είπε ότι όλα είναι υπέρ των χαμηλών εισοδηματικών τάξεων, αυτό το νομοσχέδιο δίνει τεράστιες φοροαπαλλαγές και ανοίγει τις αγκάλες του στα χαμηλά εισοδήματα, θέλω να σας πω τα εξής:
    Καταργείτε το φόρο για τις διαφημίσεις στις τηλεοράσεις. Γιατί; Σας περίσσευαν; Είναι υπέρ των χαμηλών εισοδηματικών τάξεων αυτό; Τον φόρο αυτό για τις διαφημίσεις τον πληρώνουν οι εργάτες μήπως; Ήμουν εισηγητής όταν επιβλήθηκε αυτός ο φόρος το 1982, κύριοι συνάδελφοι. Κι έρχεστε τώρα και τον καταργείτε. Απλά σας τον επέβαλαν οι καναλάρχες. Αυτή είναι η αλήθεια. Καταργείτε την έκπτωση από τα μπόνους που δίνουν οι εταιρείες στους εργαζόμενους. Γιατί την καταργείτε; Για να μη δίνουν μπόνους. Είναι υπέρ των κατώτερων εισοδηματικών τάξεων και υπέρ των εργαζομένων, κυρία συνάδελφε Εισηγήτρια.
    Καταργείτε τα αφορολόγητα αποθεματικά -μπράβο σας!- για να γίνουν επενδύσεις. Με την κατάργηση των αφορολογήτων αποθεματικών θα γίνουν επενδύσεις, ενώ με το να υπήρχαν τα αφορολόγητα αποθεματικά δεν γινόντουσαν επενδύσεις. 
    Επεκτείνετε το ποσό που εκπίπτει για τις επισφαλείς απαιτήσεις, το 1%, επί των δανείων των τραπεζών –άλλο σκάνδαλο αυτό- και στις εταιρείες που δίνουν τις πιστωτικές κάρτες. Και δεν φτάνει αυτό, αλλά επεκτείνετε το 0,5% που είναι στις εταιρείες φυσικού αερίου και το κάνετε 1%.
    Όλες αυτές οι φοροαπαλλαγές είναι υπέρ των κατώτερων εισοδηματικών τάξεων! Μπράβο, κύριοι συνάδελφοι! Θερμά συγχαρητήρια που αγωνίζεστε για τις κατώτερες εισοδηματικές τάξεις!
    Το χειρότερο, όμως, απ’ όλα ξέρετε ποιο είναι; Ότι κάνετε αναδρομική εφαρμογή. Λέτε ότι αυτή η επέκταση των εκπτώσεων θα αρχίσει από τους ισολογισμούς που έκλεισαν στις 31.12.2004. Ποιος σας το επέβαλε; Διότι εδώ κάποιος σας το έχει επιβάλει αυτό. Κάποια μεγάλη εταιρεία που έχει επισφαλείς απαιτήσεις από τις κάρτες, επέβαλε αυτή τη νομοθεσία.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ποιος το λέει αυτό;
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το λέει ο νόμος. Αν μου δώσει χρόνο ο Πρόεδρος, θα σας το διαβάσω. 
    ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, θα σας δοθεί η ευκαιρία να απαντήσετε.
    (Θόρυβος από την πτέρυγα του ΠΑ.ΣΟ.Κ.)
    Κύριοι συνάδελφοι, σας παρακαλώ.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Παρατείνετε επίσης το χρόνο επιδότησης των επιτοκίων για τους ξενοδόχους. Μπράβο! Και αυτό είναι υπέρ των κατώτερων εισοδηματικών τάξεων!
    Το χειρότερο απ’ όλα είναι το εξής: Είναι η πρώτη φορά που παίρνουμε εισηγητική έκθεση του Λογιστηρίου, κύριοι συνάδελφοι, η οποία δεν αναφέρει κανένα ποσό. Δεν είναι ότι δεν λέει αυτά που δεν ξέρει, αλλά δεν λέει και αυτά που ξέρει. Γιατί το πόσος είναι ο φόρος που επιβάλλεται στις διαφημίσεις στις τηλεοράσεις είναι γνωστός, γιατί εισπράττεται επί είκοσι πέντε χρόνια. Ξέρετε, λοιπόν, πόσος είναι ο φόρος. Δεν το λέτε ούτε αυτό. 
    Αυτοί είσαστε και σας παραδίδουμε στην κρίση του ελληνικού λαού.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Ο συνάδελφος κ. Αντωνακόπουλος έχει το λόγο. Απών. Διαγράφεται.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, με το νομοσχέδιο που συζητούμε σήμερα γίνεται μία μεγάλη τομή στη φορολογία κεφαλαίου. Και γίνεται μία μεγάλη τομή στη φορολογία κεφαλαίου γιατί προβλέπεται η εισαγωγή του Φόρου Προστιθέμενης Αξίας στις νέες οικοδομές.
    Τολμούμε, επομένως, μία μεταρρύθμιση, προχωρούμε σε μία εξυγιαντική τομή, η οποία προβλεπόταν στο κυβερνητικό μας πρόγραμμα. Προχωρούμε σε μία μεταρρύθμιση που οι προηγούμενες κυβερνήσεις απέφευγαν, προφανώς λόγω πολιτικής ατολμίας. Ακόμα και σήμερα εδώ, στη συζήτηση που γίνεται σε αυτή την Αίθουσα, ζητάτε να πάρουμε πίσω το μέτρο. Δεν θα το πάρουμε, όμως, πίσω. Θα προχωρήσουμε. Επομένως, προχωρούμε σε μία τομή την οποία εσείς αποφεύγατε συστηματικά επί δεκαοκτώ ολόκληρα χρόνια. 
    Παράλληλα, θεσπίζεται μία σειρά από άλλα θεσμικά μέτρα που επιφέρουν σημαντικές βελτιώσεις στο πλαίσιο της φορολογίας των ακινήτων και στη φορολογία του κεφαλαίου γενικότερα.
    Το συγκεκριμένο νομοσχέδιο, κυρίες και κύριοι συνάδελφοι, δεν έχει εισπρακτικούς στόχους. Δεν έχει σκοπό να πλήξει τους εμπλεκόμενους στο χώρο των ακινήτων, όπως υποστηρίζουν πολλοί από την Αντιπολίτευση. Ούτε βέβαια πρόκειται για μία αιφνιδιαστική κίνηση, η οποία πάρθηκε ξαφνικά χωρίς μελέτη και χωρίς επεξεργασία των δεδομένων που ισχύουν στην αγορά.
    Η εισαγωγή του Φ.Π.Α. στις νέες οικοδομές είναι ένα μέτρο εξυγιαντικό. Εξάλλου, αυτό το παραδέχθηκαν όλοι σχεδόν οι συνάδελφοι στη συζήτηση που έγινε στην Επιτροπή, αλλά και στη συζήτηση που γίνεται εδώ σήμερα. 
    Είναι ένα εξυγιαντικό μέτρο και με τον τρόπο που εισάγεται μέσα από τις διατάξεις του συγκεκριμένου νομοσχεδίου, θα λειτουργήσει θετικά, θα λειτουργήσει προς όφελος της αγοράς ακινήτων, θα λειτουργήσει προς όφελος του κατασκευαστικού τομέα.
    Είναι ένα εξυγιαντικό μέτρο που σε συνδυασμό με την επαναφορά του Φόρου Αυτομάτου Υπερτιμήματος και του Τέλους Συναλλαγής, που δεν είναι καινούργιοι πρόσθετοι φόροι –και θα εξηγήσω στη συνέχεια γιατί δεν είναι πρόσθετοι φόροι- θα έχει καταλυτικά θετική επίδραση στο θεσμικό πλαίσιο της φορολογίας των ακινήτων. 
    Το ισχυρίζομαι αυτό, κυρίες και κύριοι συνάδελφοι, διότι αν υπάρχει στρέβλωση στην αγορά ακινήτων, αυτό οφείλεται στην κατάσταση που επικρατεί σήμερα. Ο Φ.Π.Α. σήμερα επιβαρύνει ούτως ή άλλως το κόστος της κατασκευής.
      Από την άλλη μεριά, ο κατασκευαστής στερείται της δυνατότητας έκπτωσης του φόρου των εισροών. Το φαινόμενο αυτό, προφανώς πλήττει τον αγοραστή κατοικίας. Εντελώς αντίθετα, η έκπτωση του φόρου των εισροών θα μειώσει τη βάση επιβολής του ΦΠΑ και επομένως θα μειώσει και την τελική επιβάρυνση του αγοραστή κατοικίας. Αυτή είναι η πραγματικότητα και αυτή την πραγματικότητα παραδέχθηκε εμμέσως πλην σαφώς, αλλά πανηγυρικώς, ο Εισηγητής της Αξιωματικής Αντιπολίτευσης κ. Φωτιάδης με την αναφορά που έκανε στην πρώτη κατοικία.
      Η εισαγωγή, επομένως, του ΦΠΑ είναι μία συνειδητή, είναι μία ώριμη, μια καλά σχεδιασμένη παρέμβαση της Κυβέρνησης. Οι στόχοι αυτής της παρέμβασης, επειδή θέλετε παντού να βλέπετε εισπρακτικούς στόχους –βέβαια εδώ υπάρχει μία αντίφαση στις τοποθετήσεις σας, κάποιοι βλέπουν αύξηση των δημοσίων εσόδων και κάποιοι άλλοι βλέπουν τη μείωσή τους,  μέσα από αυτές τις ρυθμίσεις- οι στόχοι για τους οποίους η Κυβέρνηση φέρνει αυτές τις ρυθμίσεις, είναι οι εξής:
      Πρώτον, η εξυγίανση του κυκλώματος της οικοδομής, που όλοι παραδέχονται ότι υπάρχει εκτεταμένη φοροδιαφυγή. Η φοροδιαφυγή θα περιοριστεί λόγω της λειτουργίας του μηχανισμού αντίθετων συμφερόντων, που θα δημιουργηθούν μεταξύ των προμηθευτών και των αγοραστών για τα υλικά κατασκευής και τις υπηρεσίες.
      Δεύτερος στόχος είναι η δημιουργία ενός καλύτερου πλαισίου φορολογίας για τις μεταβιβάσεις των ακινήτων, προκειμένου να διευκολυνθούν αυτές οι μεταβιβάσεις και να υπάρχει καλύτερη κινητικότητα και ευελιξία στην αγορά των ακινήτων.
      Είναι βέβαια, όπως είπα και πριν, μεταρρύθμιση και οι αντιδράσεις προκαλούνται, όταν προχωρούμε σε μεταρρυθμίσεις. Παρά, όμως, αυτές τις αντιδράσεις, η Κυβέρνηση είναι συνεπής απέναντι στη βασική της πολιτική γραμμή, που είναι η πάταξη της φοροδιαφυγής.
      Παράλληλα, υπάρχει και μία άλλη σημαντική τομή με το νομοσχέδιο που συζητούμε σήμερα. Είναι η σταδιακή κατάργηση του Φόρου Μεταβίβασης Ακινήτων, ο οποίος δυσχεραίνει τις συναλλαγές και αποτελεί βασικό εμπόδιο για την ανάπτυξή τους. Με τη σταδιακή κατάργηση του φόρου, με το «σοφό» τρόπο που προβλέπεται στο νομοσχέδιο, είναι σίγουρο ότι η αγορά του κεφαλαίου θα επαναδραστηριοποιηθεί και θα κινητοποιηθεί με τέτοιο τρόπο, ώστε να δώσει την ώθηση που χρειαζόμαστε στην ελληνική οικονομία.
      Οι σημαντικότερες ρυθμίσεις αυτού του νομοσχεδίου σε σχέση με τα ακίνητα είναι οι ακόλουθες: 
      Επιβάλλεται ΦΠΑ στην παράδοση νεόδμητων οικοδομών, η άδεια κατασκευής των οποίων θα εκδοθεί μετά την 1η Ιανουαρίου του 2006. Υπόχρεοι για την καταβολή του ΦΠΑ στο Δημόσιο είναι προφανώς οι κατασκευαστές. Η υπαγωγή στο καθεστώς του Φ.Π.Α. είναι υποχρεωτική μόνο για τους κατ’ επάγγελμα κατασκευαστές. Και όταν λέμε κατ’ επάγγελμα κατασκευαστές, εννοούμε αυτούς που έχουν κάνει έναρξη επιτηδεύματος, έχουν κάνει κοινοπρακτικό, σύσταση νομικού προσώπου, ατομική επιχείρηση κ.λπ..
      Παρέχεται, όμως, ταυτόχρονα η δυνατότητα υπαγωγής στο καθεστώς Φ.Π.Α. και σε φυσικά και νομικά πρόσωπα, που δεν ασχολούνται κατ’ επάγγελμα, αλλά ασχολούνται περιστασιακά και μεμονωμένα με την ανέγερση και την πώληση οικοδομών. 
      Άρα -εδώ πρέπει να καταστεί σαφές- η επιβολή του Φ.Π.Α. στα νεόδμητα ακίνητα δεν αφορά στη μεγάλη πλειοψηφία των πολιτών, οι οποίοι κατασκευάζουν από μόνοι τους το σπίτι τους. Υποχρεωτική υποβολή Φ.Π.Α. υπάρχει μόνο στους κατ’ επάγγελμα κατασκευαστές. 
      Εάν, παρόλα, αυτά κάποιος πολίτης θέλει να χτίσει το σπίτι του, και στη συνέχεια θέλει να το πουλήσει και επιθυμεί να εκπέσει του Φ.Π.Α. των υλικών κατασκευής, θα μπορεί να ζητήσει, εάν θέλει και εάν θεωρεί ότι αυτό τον συμφέρει, να υπαχθεί στο καθεστώς του Φ.Π.Α..
      Μπορούν, επίσης, να εξαιρεθούν από το καθεστώς Φ.Π.Α. νεόδμητες οικοδομές, οι άδειες των οποίων θα έχουν εκδοθεί μετά την 1η Ιανουαρίου του 2006, εφόσον συντρέχουν ταυτόχρονα δύο προϋποθέσεις: Έχει κατατεθεί πλήρης φάκελος στην πολεοδομία μέχρι και την 25 Νοεμβρίου 2005 που κατατέθηκε το σχετικό νομοσχέδιο στη Βουλή και έχει υπογραφεί εργολαβικό προσύμφωνο έως και την ίδια ημερομηνία. 
      Για το θέμα αυτό θα ήθελα να επισημάνω τα εξής: Η Κυβέρνηση, κυρίες και κύριοι συνάδελφοι, πολύ έγκαιρα ανακοίνωσε την πρόθεσή της να προχωρήσει στην εφαρμογή του Φ.Π.Α. από την 1η Ιανουαρίου του επόμενου έτους. 
      Πολύ έγκαιρα, επίσης, από τον Αύγουστο του τρέχοντος έτους, παρουσίασε και έθεσε σε διαβούλευση τις βασικές αρχές αυτού του νέου συστήματος που επιβάλλεται. Το νομοσχέδιο το οποίο συζητάμε σήμερα, περιλαμβάνει αυτούσιες αυτές τις βασικές αρχές, που η Κυβέρνηση παρουσίασε και έθεσε σε δημόσιο διάλογο από τον Αύγουστο. 
      Ενημερώσαμε, επομένως, έγκαιρα την αγορά –δεν αντιλαμβάνομαι γιατί μας κατηγορείτε γι’ αυτό. Και την ενημερώσαμε για να υπάρχει διαφάνεια, για να υπάρχουν καθαροί κανόνες και για να προετοιμαστούν οι πολίτες για τις αλλαγές που έρχονται. Δεν υπήρξαν διαρροές στον Τύπο, ούτε προκλήθηκαν καταστάσεις κερδοσκοπίας από τις ανακοινώσεις, και τις ενέργειες του Υπουργείου Οικονομίας και Οικονομικών. Όλα όσα λέγονται περί του αντιθέτου από τους συναδέλφους της Αντιπολίτευσης, λέγονται απλά και μόνο για να δημιουργούνται εντυπώσεις. 
      Η μόνη κίνηση που έγινε, για να εκτονωθεί η κατάσταση που είχε δημιουργηθεί στις πολεοδομίες και η οποία δεν οφείλεται μόνο στην επιβολή ΦΠΑ στα νεόδμητα ακίνητα, ήταν να προβλεφθεί την ημέρα κατάθεσης του νομοσχεδίου, την 25η Νοεμβρίου του 2005, η μεταβατική διάταξη που προβλέπεται στο νομοσχέδιο, στην οποία, όμως, υπάρχουν δύο πολύ συγκεκριμένες δικλείδες ασφαλείας, τις οποίες ανέφερα προηγουμένως, για να μην υπάρχει καταστρατήγηση σ’ αυτή τη διάταξη. 
      Όπως βέβαια γνωρίζετε, το Υπουργείο Οικονομικών σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης έχουν λάβει ήδη όλα τα απαραίτητα μέτρα, για να διασφαλισθεί η εφαρμογή της μεταβατικής διάταξης, που προβλέφθηκε στο νομοσχέδιο.
      Η αγορά πρώτης κατοικίας δεν επιβαρύνεται με Φ.Π.Α.. Και αυτό είναι μια δική μας κατάκτηση, είναι μια δική μας μεγάλη διαπραγματευτική επιτυχία, μετά από συνεννόηση με τις αρμόδιες υπηρεσίες της Ευρωπαϊκής Επιτροπής. Εσείς λέγατε μέχρι πρότινος ότι είναι αδύνατη η μη υπαγωγή της πρώτης κατοικίας στο καθεστώς Φ.Π.Α.. Εμείς, όμως, το πετύχαμε. Η πρώτη κατοικία δεν υπάγεται στο καθεστώς Φ.Π.Α.. Πάρτε μία ξεκάθαρη θέση εδώ, γιατί ακούω διάφορες ενστάσεις. 
      Η πρώτη κατοικία εξακολουθεί να υπόκειται στο Φόρο Μεταβίβασης Ακινήτων και διατηρείται κατ’ αυτό τον τρόπο το ισχύον καθεστώς, δηλαδή θα υπάρχει απαλλαγή από το φόρο μέχρι ένα ποσό, ανάλογα με το μέγεθος της οικογένειας.
      Η απαλλαγή της πρώτης κατοικίας προβλέπεται μόνο για τον αγοραστή του ακινήτου. Ο οικοπεδούχος, ο οποίος δίνει το οικόπεδό του με το σύστημα της αντιπαροχής, δεν μπορεί να έχει απαλλαγή πρώτης κατοικίας, διότι το ακίνητο είναι δικό του και επομένως δεν υφίσταται μεταβίβαση. 
      Καταργείται, επίσης, σταδιακά από την 1η του έτους ο Φόρος Μεταβίβασης Ακινήτου, ο οποίος επιβάλλεται σήμερα με ένα συντελεστή που φτάνει μέχρι το 11% και παύει να επιβάλλεται αυτός ο φόρος σε κάθε περαιτέρω μεταβίβαση ακινήτου, που αποκτήθηκε με οποιαδήποτε αιτία μετά την 1.1.2006. Οι μεταβιβάσεις αυτές υπόκεινται σε Τέλος Συναλλαγής, το οποίο βαρύνει τον αγοραστή και το οποίο ορίζεται σε 1% επί της αξίας του ακινήτου και σε Φόρο Αυτομάτου Υπερτιμήματος. Αυτός ο τελευταίος φόρος, ο Φόρος Αυτομάτου Υπερτιμήματος, βαρύνει τους πωλητές, επιβάλλεται στη διαφορά ανάμεσα στην αξία κτήσης και στην αξία πώλησης και καταβάλλεται πριν από την υπογραφή του σχετικού συμβολαίου. 
      Το σύστημα, επομένως, που δημιουργείται, θα έλεγα ότι είναι ένα σύστημα λειτουργικό και απλό ταυτόχρονα, που θα οδηγήσει τελικά σε ελάφρυνση της φορολογίας των ακινήτων. Ισχυρίζομαι ότι είναι απλό και λειτουργικό, διότι ο κανόνας που θα ισχύει, είναι πολύ απλός: Σε κάθε πρώτη μεταβίβαση μετά την 1η Ιανουαρίου του 2006 έχουμε, για τα νεόδμητα ακίνητα επιβολή Φ.Π.Α. και για τα παλαιά ακίνητα Φ.Μ.Α.. Σε κάθε δε περαιτέρω μεταβίβαση μετά την 1η Ιανουαρίου του 2006, είτε πρόκειται για νεόδμητα είτε πρόκειται για παλαιά ακίνητα, έχουμε την επιβολή του Φόρου Αυτομάτου Υπερτιμήματος και του Τέλους Συναλλαγής. 
      Άρα, δεν τίθενται νέοι πρόσθετοι φόροι με τη λογική που εσείς προσπαθείτε να παρουσιάσετε, διότι απλούστατα Φ.Α.Υ. και Τέλος Συναλλαγής δεν θα υπάρχουν εκεί που υπάρχει Φόρος Μεταβίβασης, ή εκεί που υπάρχει Φ.Π.Α. και αντίστροφα, εκεί που υπάρχει Φ.Π.Α., ή Φόρος Μεταβίβασης, δεν θα υπάρχει Φόρος Αυτομάτου Υπερτιμήματος και Τέλος Συναλλαγής. 
      Η συνολική επιβάρυνση από το Φόρο Αυτομάτου Υπερτιμήματος και το Τέλος Συναλλαγής, είναι πάρα πολύ μικρότερη, παρά τις αριθμητικές αναλύσεις που επιδιώξατε να κάνετε, κύριε Γεωργακόπουλε, από την υφιστάμενη σήμερα επιβάρυνση στην οικοδομή με το Φόρο Μεταβίβασης.
      Επιπλέον, η μεταβίβαση οικοπέδου δεν θεωρείται πράξη υποκείμενη σε Φ.Π.Α.. Δεν υπάρχει Φ.Π.Α. στα ακίνητα που είναι παλαιά, κατασκευάστηκαν δηλαδή με άδειες πριν από την 1η Ιανουαρίου του 2006. Επίσης, δεν υπάρχει Φ.Π.Α. σε αυτά που θα χρησιμοποιηθούν, όπως είπα και πριν, σαν πρώτη κατοικία.
      Έρχομαι τώρα στο θέμα της αντιπαροχής. Έχει γίνει πολύ συζήτηση γι’ αυτό το ζήτημα και στην Επιτροπή και στα Μέσα Ενημέρωσης και από τους φορείς που ασχολούνται με την αντιπαροχή. Δεν έρχεται το τέλος της εποχής για το σύστημα της αντιπαροχής στη χώρα μας μ’ αυτό το νομοσχέδιο. Το Φ.Π.Α., δεν είναι φόρος απαξίωσης της αντιπαροχής. Είναι φόρος εξυγίανσης του συστήματος της αντιπαροχής και θα εξηγήσω γιατί.
      Για τις παραδόσεις ακινήτων στον κύριο του οικοπέδου, ο οποίος αναθέτει με το σύστημα της αντιπαροχής την ανέγερση οικοδομής, σαν φορολογητέα αξία θα λαμβάνεται η αξία του κτίσματος, αφαιρουμένης της αξίας της γης, για την ακρίβεια του ιδανικού μεριδίου της γης, που αντιστοιχεί σε αυτά τα κτίσματα. Αφαιρείται, επομένως, η αξία της γης, μειώνεται η βάση επιβολής του Φ.Π.Α. για αυτόν ο οποίος είναι οικοπεδούχος και δίνει το ακίνητο του με το σύστημα της αντιπαροχής.
      Επιπλέον, δεν υπάγονται σε Φόρο Προστιθέμενης Αξίας τα εργολαβικά προσύμφωνα ανέγερσης οικοδομών με το σύστημα της αντιπαροχής. Και δεν υπάγονται, διότι αυτά τα εργολαβικά προσύμφωνα δεν συνιστούν μεταβίβαση. Δεν συντελείται παράδοση του ακινήτου με τα εργολαβικά προσύμφωνα, σύμφωνα με τον Κώδικα του Φ.Π.Α..
      Επομένως, αυτό που λέγεται, ότι ο ιδιοκτήτης που δίνει το οικόπεδό του για αντιπαροχή, με την υπογραφή του προσυμφώνου θα καταβάλλει Φ.Π.Α., δεν ευσταθεί, δεν προκύπτει μέσα από τις διατάξεις του νομοσχεδίου.
      Επιπλέον, δεν θα είναι υποχρεωμένοι οι οικοπεδούχοι να καταβάλλουν το Φ.Π.Α. στον εργολάβο με την υπογραφή των πράξεων σύστασης οριζοντίου ιδιοκτησίας, αφού ο οικοπεδούχος είναι ήδη ιδιοκτήτης και οι πράξεις αυτές δεν συνιστούν μεταβίβαση ιδιοκτησίας.
      Ο Φ.Π.Α., στη βάση επιβολής του οποίου επαναλαμβάνω δεν θα υπολογίζεται για τον οικοπεδούχο η αξία του δανεικού μεριδίου της γης, θα καταβάλλεται από τον οικοπεδούχο στον εργολάβο, όταν ο εργολάβος μετά από ένα, δύο ή τρία χρόνια θα του παραδίδει έτοιμα τα ακίνητα ή το ακίνητο που έχει οριστεί με βάση τη συμφωνία της αντιπαροχής. 
      ‘Ολα αυτά τα οποία ανέφερα, προκύπτουν με σαφήνεια μέσα από τις διατάξεις του νομοσχεδίου και επομένως η κινδυνολογία η οποία αναπτύσσεται, δεν ανταποκρίνεται στην πραγματικότητα και υποθέτω ότι προφανώς οφείλεται σε έλλειψη επαρκούς ενημέρωσης.
      Θέλω επίσης να σημειώσω ότι στην επιβολή του Φ.Α.Υ., τόσο η αξία κτήσης όσο και η αξία πώλησης υπολογίζονται με βάση το σύστημα αντικειμενικών αξιών και το Τέλος Συναλλαγής επιβάλλεται επάνω στην αντικειμενική αξία με βάση το αντικειμενικό σύστημα.
      Έρχομαι τώρα στον έλεγχο ο οποίος προβλέπεται στην παρ.10 του άρθρου 1. Και για να μην υπάρχουν εδώ παρεξηγήσεις, θέλω να πω ότι ο έλεγχος αυτός είναι ένας έλεγχος ο οποίος γίνεται στα πλαίσια των αρμοδιοτήτων που έχει από το νόμο ο εκάστοτε προϊστάμενος μιας Δημόσιας Οικονομικής Υπηρεσίας. Ο προϊστάμενος της Δ.Ο.Υ. θα ελέγχει κατά νόμο την ακρίβεια της υποβαλλόμενης δήλωσης του Φ.Π.Α. και θα την ελέγχει προκειμένου να διαπιστώσει κατά πόσο το δηλούμενο τίμημα, το τίμημα το οποίο δηλώνεται από τον αγοραστή, υπολείπεται ή όχι της αγοραίας αξίας. O έλεγχος αυτός θα γίνεται με βάση υπουργική απόφαση που προβλέπεται από τις διατάξεις του συγκεκριμένου νομοσχεδίου. Η υπουργική απόφαση θα καθορίζει τον τρόπο διενέργειας και τις διαδικασίες του ελέγχου ώστε ο έλεγχος αυτός να είναι σαφής, διαφανής και αντικειμενικός, να μη δημιουργούνται καταστάσεις καταστρατήγησης και να μη δημιουργούνται προβλήματα στους πολίτες. 
      Δεν έχουμε σκοπό να δημιουργήσουμε προβλήματα στους πολίτες και γι’ αυτόν ακριβώς το λόγο, μέσα από την εξουσιοδοτική διάταξη που προβλέπεται, μέσα από την υπουργική απόφαση, θα θεσπίσουμε αντικειμενικές και διαφανείς διαδικασίες ελέγχου. Άλλωστε η διενέργεια φορολογικού ελέγχου είναι απόλυτα συμβατή με την κοινοτική νομοθεσία. Θα σας πω μάλιστα ότι στη διαβούλευση που έγινε, οι αρμόδιες υπηρεσίες της Ευρωπαϊκής Επιτροπής, μας ζήτησαν τη διενέργεια φορολογικού ελέγχου στη βάση επιβολής του Φ.Π.Α. 
      Το νομοσχέδιο επίσης προβλέπει σταδιακές ελαφρύνσεις γενικότερα στη φορολογία του κεφαλαίου -αναλύθηκαν αυτά και από την εισηγήτριά μας- σε σχέση με το αφορολόγητο στις κληρονομιές ή στις δωρεές, προνομιακή μεταχείριση στις γονικές παροχές και αύξηση του αφορολογήτου ποσοστού κατά 15% στην πρώτη κατοικία.
      Επίσης, το νομοσχέδιο περιλαμβάνει διατάξεις και σε άλλα φορολογικά θέματα και αντικείμενα του Υπουργείου Οικονομίας και Οικονομικών. Γίνονται σημαντικές, θα έλεγα, βελτιώσεις στο σύστημα αναγνώρισης των εκπιπτόμενων δαπανών των επιχειρήσεων, προστίθενται και άλλες δαπάνες που είναι πραγματικές δαπάνες για τις επιχειρήσεις, όπως τα έξοδα ταξιδιών, το 50% των εξόδων κινητής τηλεφωνίας, το ανταποδοτικό τέλος στο σύστημα εναλλακτικής διαχείρισης των απορριμμάτων, δαπάνες οι οποίες θα αναγνωρίζονται πλέον ως εκπεστέες. 
      Παράλληλα –αυτό είναι κάτι νέο- δίνεται εξουσιοδότηση στον Υπουργό Οικονομίας και Οικονομικών να εκδίδει απόφαση με την οποία θα καθορίζει εκείνες τις δαπάνες οι οποίες δεν θα αναγνωρίζονται από τα αρμόδια ελεγκτικά όργανα ως εκπεστέες από τα ακαθάριστα έσοδα των επιχειρήσεων. 
      Είναι προφανές ότι σκοπός αυτών των βελτιώσεων είναι να κάνουμε τη διενέργεια των φορολογικών ελέγχων αντικειμενικότερη. Θέλουμε να υπάρχει αντικειμενικότητα στη διενέργεια των ελέγχων. Θέλουμε να υπάρχει διαφάνεια γιατί πιστεύουμε ότι η διαφάνεια και η αντικειμενικότητα θα οδηγήσουν σε βελτίωση της σχέσης ανάμεσα στον φορολογούμενο και στις υπηρεσίες του Υπουργείου Οικονομίας και Οικονομικών.
      Οι αλλαγές επίσης που πραγματοποιούνται με τις διατάξεις του συγκεκριμένου νομοσχεδίου στο άρθρο 177 του Τελωνιακού Κώδικα είναι πολύ σημαντικές διότι καλύπτουν ένα νομικό κενό που υπήρχε έως σήμερα στη ρύθμιση των διαδικασιών της φύλαξης, της παράδοσης και της εκποίησης μέσων, όπως κλεμμένα αυτοκίνητα, πλωτά μέσα, μηχανήματα έργων κ.λπ., τα οποία παραδίδονται για φύλαξη στον Ο.Δ.Δ.Υ. 
      Παρατείνεται επίσης ένα καθεστώς που υπήρχε μέχρι το 2015. Πρόκειται για το ευνοϊκό καθεστώς των υψηλών αφορολόγητων ορίων και των μειωμένων επιβαρύνσεων για επιχειρηματικά κέρδη και μεταβιβάσεις ακινήτων, το οποίο επαναλαμβάνω ισχύει από παλιά, από το 1996, σε ενενήντα τέσσερα μικρά νησιά της χώρας με πληθυσμό κάτω από 3.100 κατοίκους. Η ρύθμιση αυτή αποδεικνύει για ακόμη μία φορά την ευαισθησία της Κυβέρνησης για την παραμελημένη ελληνική περιφέρεια. Είναι μία ρύθμιση η οποία έχει επίσης προκύψει μετά από διάλογο και είναι απόλυτα συμβατή με την κοινοτική νομοθεσία.
      Αυξάνονται επίσης κατά 140% περίπου τα όρια ετήσιου εισοδήματος των συνοικούντων μελών της οικογένειας του φορολογούμενου. Από την αύξηση των ορίων αυτών, χιλιάδες ελληνικές οικογένειες με αναπήρους γονείς, με αναπήρους συγγενείς ή με ανάπηρα παιδιά θα δικαιούνται πρόσθετα αφορολόγητα ποσά εισοδήματος από 1.000 έως 10.000 ευρώ.
      Πολύ σημαντική επίσης είναι η διάταξη του άρθρου 47 με την οποία επανέρχεται σε ισχύ η υποχρεωτική υποβολή των πιστωτικών και μηδενικών περιοδικών δηλώσεων Φ.Π.Α., διάταξη η οποία είχε καταργηθεί με νόμο της προηγούμενης Κυβέρνησης Σημίτη, με το ν. 3052/2002. Πιστεύουμε ότι η επαναφορά αυτής της διάταξης είναι αναγκαία. Και είναι αναγκαία για να ασκήσουμε καλύτερο έλεγχο, να έχουμε μια πιο ολοκληρωμένη εικόνα για τα οικονομικά δεδομένα των επιχειρήσεων για όλες τις χρήσεις.
      Τέλος, με τις διατάξεις του άρθρου 46 η Κυβέρνηση εκπληρώνει μία ακόμη υπόσχεσή της. Τροποποιούμε τον χάρτη περιφερειακών ενισχύσεων για τους νομούς Δράμας και Καβάλας, μετά από ιδιαίτερα σοβαρή προσπάθεια που κάναμε για να πείσουμε την Ευρωπαϊκή Επιτροπή ότι οι νομοί αυτοί, μαζί με τους νομούς του Έβρου, της Ξάνθης και της Ροδόπης αποτελούν μια ενιαία γεωγραφική περιφέρεια στην οποία θα πρέπει να ισχύσουν τα ίδια κριτήρια ενισχύσεων. H διαφοροποίηση που υπήρχε στο παρελθόν στις χορηγούμενες ενισχύσεις είχε οδηγήσει σε ενδοπεριφερειακές ανισότητες. 
      Εκπληρώνουμε, λοιπόν, την υπόσχεσή μας, και μετά από διαβούλευση με την Ευρωπαϊκή Ένωση, που δεν είχε γίνει στο παρελθόν και αυτό μας είχε οδηγήσει σε  μία σειρά προβλήματα, μέχρι και σε αναστολή εφαρμογής του προηγούμενου αναπτυξιακού νόμου του 2601/98, φέρνουμε ολόκληρο το νομό Δράμας και το νομό Καβάλας στην τέταρτη ζώνη των ενισχύσεων του χάρτη περιφερειακών ενισχύσεων της χώρας.
      Ένα ιδιαίτερο επίσης τμήμα του νομοσχεδίου, που πιστεύουμε ότι με τις διατάξεις του θα συνεισφέρει στην εξωστρέφεια της χώρας και στην εξωστρέφεια της οικονομίας, είναι το κεφάλαιο που αναφέρεται στην εγκατάσταση αλλοδαπών εταιρειών.
      Με το κεφάλαιο αυτό τροποποιείται το νομοθετικό πλαίσιο του Αναγκαστικού Νόμου 89/67, με τον οποίο παρέχονταν κίνητρα για την προσέλκυση ξένων επιχειρήσεων στη χώρα μας. Σήμερα στη χώρα μας με βάση το καθεστώς του Α.Π. 89/67, δραστηριοποιούνται περίπου 250 αλλοδαπές εμποροβιομηχανικές επιχειρήσεις. Οι περισσότερες απ’ αυτές πρέπει να σας πω ότι είναι διεθνείς επιχειρήσεις υψηλού κύρους. Δεν έχουν καμία σχέση με ευκαιριακές off-shore εταιρείες. Είναι σοβαρές επιχειρήσεις και επομένως όσα αναφέρουν γι’ αυτές τις επιχειρήσεις, στην κριτική που κάνουν οι συνάδελφοι της Αντιπολίτευσης, νομίζω ότι πλήττουν τελικά το κύρος της χώρας μας σε θέματα που έχουν σχέση με την άσκηση μιας αξιόπιστης επενδυτικής πολιτικής.
      Οι επιχειρήσεις αυτές είναι γνωστό ότι θα βρίσκονταν σε νομοθετικό κενό μετά το τέλος του 2005. Θα έπρεπε δηλαδή να φύγουν από τη χώρα μας ενώ δαπανούν ετησίως σημαντικά ποσά και απασχολούν έναν αρκετό μεγάλο αριθμό εργαζομένων. 
      Με τις διατάξεις του νομοσχεδίου επιτυγχάνουμε δύο στόχους, έχοντας σαν δεδομένο ότι τα Βαλκάνια αναπτύσσονται, ότι υπάρχει έντονη οικονομική δραστηριότητα και έντονο ενδιαφέρον για επενδύσεις από άλλες χώρες του κόσμου προς την Ελλάδα. Επιτυγχάνουμε να διατηρήσουμε τις επιχειρήσεις οι οποίες έχουν ήδη εγκατασταθεί στην Ελλάδα τα προηγούμενα χρόνια, αλλά και να δώσουμε κίνητρα σε όσες επιχειρήσεις θέλουν να επενδύσουν, να έρθουν στην Ελλάδα εφόσον δραστηριοποιούνται στην παροχή συντονιστικών διοικητικών υπηρεσιών.
      ‘Oσον αφορά τα περί σκανδαλωδών διατάξεων που ισχυρίζονται οι συνάδελφοι της Aντιπολίτευσης σε σχέση με την αναμόρφωση του Α.N. 89/67, θα ήθελα να σας απαντήσω κύριοι συνάδελφοι ότι παρά την προσπάθειά σας να αναζητείτε συνεχώς σκανδαλώδεις διατάξεις από την Κυβέρνηση της Νέας Δημοκρατίας, κάτι τέτοιο δεν συμβαίνει στις διατάξεις του συγκεκριμένου νόμου. Η παραμονή αυτών των επιχειρήσεων θα γίνεται με φορολογικά και δασμολογικά κίνητρα τα οποία προβλέπονται από την κοινοτική νομοθεσία, με κίνητρα που προβλέπονται από το κοινοτικό δίκαιο και τους κανόνες του ανταγωνισμού. Η μέθοδος υπολογισμού των κερδών τους είναι μία μέθοδος η οποία είναι διεθνώς αναγνωρισμένη. Προτείνεται από τον Οργανισμό Οικονομικής Συνεργασίας και Ανάπτυξης. Mε βάση αυτά τα δεδομένα,  είμαστε πλήρως εναρμονισμένοι με αυτά τα οποία ισχύουν διεθνώς. 
      Και επειδή αναφέρθηκαν οι προηγούμενοι ομιλητές στην Έκθεση του Επιστημονικού Συμβουλίου της Βουλής, εγώ σας παρακαλώ να διαβάσετε την Έκθεση του Επιστημονικού Συμβουλίου της Βουλής. Θα διαπιστώσετε ότι το προκαθορισμένο ποσοστό κέρδους γενικής εφαρμογής, αν είχαμε τέτοια διάταξη, θα ήταν αντικοινοτική ρύθμιση. Δηλαδή η Έκθεση τι λέει; Ότι ο καθορισμός χωριστού για κάθε επιχείρηση ποσοστού κέρδους, είναι μία διάταξη συμβατή με την κοινοτική νομοθεσία και επιπλέον ο καθορισμός χωριστού για κάθε επιχείρηση ποσοστού κέρδους, είναι μία διάταξη η οποία είναι συμβατή με την πάγια νομολογία του Συμβουλίου της Επικρατείας και επομένως και με το Σύνταγμά μας.
      Ανατρέξτε λοιπόν στη έκθεση του Επιστημονικού Συμβουλίου της Βουλής.	
      ΑΠΟΣΤΟΛΟΣ ΦΩΤΙΑΔΗΣ: Να στείλετε το νομοσχέδιο στην Ε.Ε.. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Διαβάστε, κύριε Φωτιάδη, την έκθεση του Επιστημονικού Συμβουλίου της Βουλής που ανατρέπει πλήρως και με συντριπτικό τρόπο τα επιχειρήματά σας. 
      ΑΠΟΣΤΟΛΟΣ ΦΩΤΙΑΔΗΣ: Σ’ αυτήν αναφέρομαι.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Όμως εμείς δεν αρκούμαστε μόνο σ’ αυτό. Για να διασφαλιστεί η σοβαρότητα των εταιριών που θα έρθουν και που θα λειτουργήσουν με βάση αυτό το καθεστώς, για πρώτη φορά προβλέπεται ένας μηχανισμός ελέγχου, αυξάνουμε τα όρια των υποχρεώσεών τους και παράλληλα προβλέπονται οι λόγοι ανάκλησης των αδειών τους. Όλα αυτά δεν υπήρχαν με βάση το προηγούμενο καθεστώς, που εσείς είχατε θεσμοθετήσει και είχατε διατηρήσει μέχρι το τέλος του 2005.  Η κατάσταση πριν ήταν ολοκληρωτικά ανεξέλεγκτη. 
      Βάζουμε λοιπόν συγκεκριμένους κανόνες, υπηρετώντας τη διαφάνεια, και είναι βέβαιο ότι αυτοί οι κανόνες, θα συμβάλουν στη διαμόρφωση ενός διαφανούς πλαισίου και δεν θα έχουμε στο μέλλον φαινόμενα εγκατάστασης και παραβατικής δράσης ευκαιριακών επιχειρήσεων όπως πιθανώς να συνέβαινε στο παρελθόν. 
      Ολοκληρώνοντας, κυρίες και κύριοι συνάδελφοι, θέλω να τονίσω ότι το νομοσχέδιο αυτό αποτελεί, όπως είπα και στην αρχή, ένα ακόμη βήμα στο δρόμο των μεταρρυθμίσεων που προωθεί η Κυβέρνηση για να δημιουργήσει μία νέα οικονομική και αναπτυξιακή πραγματικότητα. Υπάρχει μία δύσκολη δημοσιονομική κατάσταση. Αποδεικνύεται από τις διατάξεις αυτού του νομοσχεδίου ότι, παρά τη δύσκολη δημοσιονομική κατάσταση, παρά τα στενά περιθώρια που υπάρχουν, προωθούμε ταυτόχρονα και μέτρα τα οποία ανακουφίζουν τις οικονομικά ασθενέστερες ομάδες του πληθυσμού, μέτρα τα οποία διασφαλίζουν την κοινωνική συνοχή. 
      Οι μεταρρυθμίσεις αυτές δεν είναι διάσπαρτες και τυχαίες, αλλά εντάσσονται μέσα σε ένα γενικότερο πλαίσιο. Οι μεταρρυθμίσεις αυτές συνδέονται η μία με την άλλη. Σήμερα διαμορφώνουμε ένα ορθολογικό σύστημα στη φορολογία των ακινήτων, ένα σύστημα που θα οδηγήσει σε καλύτερη, διαφανέστερη και αποδοτικότερη λειτουργία της εγχώριας κτηματαγοράς. Αύριο με το νομοσχέδιο για τις ΔΕΚΟ, που συζητείται ήδη στην Επιτροπή Οικονομικών Υποθέσεων, εξυγιαίνουμε τις υπερχρεωμένες δημόσιες επιχειρήσεις. Υπάρχει μία αλυσίδα μεταρρυθμίσεων που συνδέονται η  μία με την άλλη. Η επιτυχία στην εφαρμογή αυτών των μεταρρυθμίσεων, είμαστε βέβαιοι ότι θα δώσει τη δυνατότητα να ανταποκριθούμε στις ευκαιρίες που δημιουργούν η ευρωπαϊκή και παγκόσμια οικονομική ολοκλήρωση.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Έχω την τιμή να ανακοινώσω στο Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Υγείας και Κοινωνικής Αλληλεγγύης, Δικαιοσύνης, Δημόσιας Τάξης και Μεταφορών και Επικοινωνιών κατέθεσαν σχέδιο νόμου «Περαιτέρω χρήση πληροφοριών του δημοσίου τομέα και ρύθμιση θεμάτων αρμοδιότητας Υπουργείου Εσωτερικών Δημόσιας Διοίκησης και Αποκέντρωσης».
      Παραπέμπεται στην αρμόδια Διαρκή Επιτροπή.
      Κύριε Καστανίδη, είναι εγγεγραμμένοι τριάντα συνάδελφοι. Έχουμε φτάσει ήδη να έχουν μιλήσει οκτώ. Θα ήθελα να παρακαλέσω να συμφωνήσουμε να ολοκληρώσουμε τη συζήτησή μας σήμερα στις 12 η ώρα, να ψηφίσουμε επί της αρχής το νομοσχέδιο και κατά τα συνηθισμένα να πάμε αύριο το πρωί στην πρώτη ενότητα των άρθρων, να μιλήσουν σαν προτασσόμενοι οι υπόλοιποι  συνάδελφοι που υπολείπονται και να συνεχίσουμε επί των άρθρων. Να το συμφωνήσουμε αυτό; 
      Ορίστε, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας παρακαλέσω πάρα πολύ, κύριε Πρόεδρε, σήμερα να αλλάξουμε τη ροή των πραγμάτων.
      Το νομοσχέδιο αυτό έχει ενδιαφέρον κυρίως για τις γενικές παρατηρήσεις που θα υποβάλουν οι συνάδελφοι κατά την διάρκεια των αγορεύσεών τους. Συμφωνώ και εγώ να τελειώσουμε σήμερα περί τις 12 η ώρα, να συνεχίσουμε με τον κατάλογο των εγγεγραμμένων επί της αρχής αύριο και όταν τελειώσει ο κατάλογος να γίνει η ψηφοφορία και η ψήφιση επί της αρχής του νομοσχεδίου. Είμαι σίγουρος ότι στη συνέχεια, όσος χρόνος δηλαδή θα υπολειφθεί αύριο και στη συνεδρίαση της Πέμπτης, θα είναι μικρότερος ο αριθμός των ομιλητών και συνεπώς δεν θα χρειαστεί να πάρουμε περισσότερο χρόνο από αυτόν που υπολογίζουμε. 
      Άρα, θα σας παρακαλέσω να συμφωνήσουμε ότι ψηφίζουμε το νομοσχέδιο επί της αρχής, όταν κανονικά τελειώσει ο κατάλογος των εγγεγραμμένων. 
       ΠΡΟΕΔΡΕΥΩΝ (Ιωάννης Τραγάκης): Μήπως θέλετε τότε να ολοκληρώσουμε τον κατάλογο των εγγεγραμμένων και να τελειώσουμε σήμερα; Ας τελειώσουμε σήμερα ό,τι ώρα φτάσουμε. Νομίζω ότι αυτό θα είναι και το καλύτερο για να μην αφήσουμε εκκρεμότητα την ψήφιση του νομοσχεδίου.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, αν θέλετε να πάμε στους τριάντα για να εξαντλήσετε τον κατάλογο, κάντε το, σύμφωνοι. Αλλά έτσι εξαναγκάζετε συναδέλφους –είναι και εορτής ημέρα σήμερα- να χάσουν μάλλον το δικαίωμά τους να μιλήσουν. Δεν νομίζω ότι κανείς μας πιέζει. 
       ΠΡΟΕΔΡΕΥΩΝ (Ιωάννης Τραγάκης): Δεν ξέρω τι λέει η Κυβέρνηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν ξέρω γιατί τόση βιασύνη. Εγώ νομίζω ότι μπορούμε να συνεχίσουμε αύριο τον κατάλογο και να ψηφίσουμε.
       ΠΡΟΕΔΡΕΥΩΝ (Ιωάννης Τραγάκης): Όχι, δεν υπάρχει βιασύνη.
      Κύριε Υπουργέ, εσείς τι λέτε; Είναι τριάντα οι εγγεγραμμένοι, έχουν μιλήσει οι οκτώ και είναι οι υπόλοιποι είκοσι δύο. Να το ψηφίσουμε αύριο όταν εξαντληθεί ο κατάλογος; Τι θέλετε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κοιτάξτε, υπάρχει μία πρακτική, ψηφίζεται και συνεχίζουν και μιλούν επί των άρθρων οι υπόλοιποι συνάδελφοι. Έχει χρησιμοποιηθεί πολλές φορές στη Βουλή.
       ΠΡΟΕΔΡΕΥΩΝ (Ιωάννης Τραγάκης): Έχει χρησιμοποιηθεί κατά κόρον. Αυτή τη στιγμή ο κ. Καστανίδης λέει ότι δεν συμφωνεί με αυτή την παράδοση που έχει δημιουργηθεί.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Εν τοιαύτη περιπτώσει, να συνεχιστεί ο κατάλογος των ομιλητών σήμερα το βράδυ, να πάμε μέχρι τη 1 η ώρα και άμα έχουμε τελειώσει να ψηφίσουμε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μου επιτρέπετε, κύριε Πρόεδρε;
       ΠΡΟΕΔΡΕΥΩΝ (Ιωάννης Τραγάκης): Βεβαίως και σας επιτρέπω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι γνωστό ότι, όταν  οργανώνουμε τη συζήτηση, την οργανώνουμε με συμφωνία των κομμάτων. Η Αντιπολίτευση, όχι μόνο η Αξιωματική αλλά στο σύνολό της, τις περισσότερες φορές συναινεί στην πρόταση που λίγο πριν υποβάλατε, διότι ακριβώς δεν είμαστε περίεργοι. Στην προκειμένη περίπτωση όμως το νομοσχέδιο έχει ενδιαφέρον για όσα θα ακουστούν επί της αρχής και όχι τόσο επί των άρθρων. Φαίνεται και από τον αριθμό των συναδέλφων που ενεγράφησαν. Γι’ αυτό ακριβώς παρακάλεσα να αφήσουμε να εξελιχθεί ο κατάλογος και αύριο και μετά να εισέλθουμε στα άρθρα. Γιατί αυτή η βιασύνη; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, είναι γνωστό ότι το πρόγραμμα της Βουλής μέχρι το κλείσιμο στις 18/12 που θα αρχίσει η συζήτηση του Προϋπολογισμού είναι ιδιαίτερα βεβαρημένο. Δεν έχουμε λοιπόν περιθώριο για καθυστέρηση. Εάν επιμένουν οι συνάδελφοι της Αξιωματικής Αντιπολίτευσης να εξαντληθεί ο κατάλογος των ομιλητών, νομίζω ότι θα πρέπει να παραταθεί σήμερα η συνεδρίαση. Δεν μπορεί να κλείσει στις 12 η ώρα. Έχουμε σημαντικά νομοσχέδια τα οποία θα συζητηθούν μέσα στις επόμενες ημέρες και δεν υπάρχει περιθώριο και άνεση χρόνου, δυστυχώς. Δεν συναινεί η Αξιωματική Αντιπολίτευση με μία πρακτική η οποία ακολουθείται παγίως. Οι συνάδελφοι επί της αρχής θα μιλήσουν. Όταν θα γίνει η συζήτηση για τα άρθρα, επί της αρχής θα γίνει ουσιαστικά. Δεν βλέπω γιατί να αλλάξουμε την απόφαση της Διάσκεψης των Προέδρων.
      ΧΑΡΑΛΑΜΠΟΣ ΚΑΣΤΑΝΙΔΗΣ: Η Διάσκεψη των Προέδρων δεν αποφάσισε τέτοιο πράγμα.
       ΠΡΟΕΔΡΕΥΩΝ (Ιωάννης Τραγάκης): Η Διάσκεψη των Προέδρων βέβαια δεν έχει αποφασίσει κάτι τέτοιο, αλλά θα ήθελα να πω όμως ότι ούτως ή άλλως και οι συνάδελφοι που θα απομείνουν πράγματι αύριο επί της αρχής θα μιλήσουν. Έχω δε την αίσθηση ότι το νομοσχέδιο έχει πολύ ενδιαφέρον και στα άρθρα, κύριε Καστανίδη, και εγώ τουλάχιστον το χαρακτηρίζω νομοσχέδιο άρθρων. Στις δύο συνεδριάσεις που αφήσαμε για τις ενότητες των άρθρων νομίζω ότι ο αριθμός των εγγεγραμμένων θα είναι αρκετά μεγάλος. Απ’ ότι είδα και από τα Πρακτικά της συζήτησης που έγινε στην Επιτροπή, επί των άρθρων καταναλώθηκε ο περισσότερος χρόνος. Θα ήθελα να σας παρακαλέσω να μην επιμείνετε σε αυτό, να το ψηφίσουμε σήμερα στις 12 η ώρα και οι υπόλοιποι συνάδελφοι θα μιλήσουν αύριο επί της αρχής. Αν θελήσουν δε να μιλήσουν και οι ίδιοι επί των άρθρων, μπορούν να γραφτούν και να μιλήσουν και στα άρθρα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, αλλά ξέρετε πολύ καλά ότι η Αντιπολίτευση πάντοτε με πνεύμα συνεργασίας επιχειρεί με τη συναίνεση όλων των πτερύγων να οργανώνει τη συζήτηση. Προϋπολογισμό έχουμε, νομοσχέδια του Υπουργείου Οικονομικών έχουμε, η Ολομέλεια συζητάει νομοσχέδια του Υπουργείου Οικονομικών, οι κοινοβουλευτικές επιτροπές συζητούν νομοσχέδια του Υπουργείου Οικονομικών, θέλουμε να οργανώσουμε και τη συζήτηση όπως το ζητάει ο κ. Αλογοσκούφης. Ε, όχι!
       ΠΡΟΕΔΡΕΥΩΝ (Ιωάννης Τραγάκης): Ο κ. Σκυλλάκος κάτι θέλει να πει.
      ΑΝΤΩΝΗΣ ΣΚΥΛΛΑΚΟΣ: Δεν καταλαβαίνω, αφού και αύριο θα μιλήσουμε επί της αρχής, γιατί να γίνει η ψηφοφορία σήμερα. Πρέπει να το καταλάβω αυτό το πράγμα.
       ΠΡΟΕΔΡΕΥΩΝ (Ιωάννης Τραγάκης): Έχει γίνει από την αρχή της Συνόδου αυτό.
      ΑΝΤΩΝΗΣ ΣΚΥΛΛΑΚΟΣ: Αυτή η πρακτική μπορεί να γίνεται κατ’ εξαίρεση και όταν συμφωνούν όλα τα κόμματα. Αλλά είναι γραμμένοι και αρκετοί και θα έρθουν αύριο να μιλήσουν επί της αρχής. Πώς προτάσσεται κάθε φορά; Δεν είναι καλό έτσι όπως έχει εφαρμοστεί. Εμείς επιμένουμε…
       ΠΡΟΕΔΡΕΥΩΝ (Ιωάννης Τραγάκης): Ξέρετε τι διαβλέπω; Ότι αύριο το απόγευμα θα έχουμε εμβόλιμη.
      ΑΝΤΩΝΗΣ ΣΚΥΛΛΑΚΟΣ: Να έχουμε εμβόλιμη, δεν μας πειράζει.
       ΠΡΟΕΔΡΕΥΩΝ (Ιωάννης Τραγάκης): Ας κάνουμε εμβόλιμη, αφού η Διάσκεψη των Προέδρων έχει αποφασίσει τρεις ή τέσσερις συνεδριάσεις.  
      Το λόγο έχει ο κύριος Υπουργός.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, αύριο το απόγευμα συζητούνται άλλα νομοσχέδια στις επιτροπές. Βέβαια το Προεδρείο θα αποφασίσει και η Βουλή, αλλά η θέση της Κυβέρνησης είναι ότι πρέπει να ψηφιστεί όπως έχει αποφασιστεί, σήμερα να κλείσει η συζήτηση επί της αρχής, να ψηφιστεί κανονικά το νομοσχέδιο και αύριο να αρχίσει η συζήτηση επί των άρθρων. 
      Όσο για αυτά που είπε ο κ. Καστανίδης για τα νομοσχέδια του Υπουργείου Οικονομικών, δυστυχώς, κύριε συνάδελφε, είναι τόσο μεγάλες οι εκκρεμότητες και τα προβλήματα που αφήσατε πίσω σας στην οικονομία, που πολλά ακόμα νομοσχέδια θα χρειαστεί να φέρουμε.
      ΠΡΟΕΔΡΕΥΩΝ (Ιωάννης Τραγάκης): Ας προχωρήσουμε στη συζήτηση και βλέπουμε. Νομίζω ότι θα πρέπει να εξαντλήσουμε τον κατάλογο των ομιλητών και θα δούμε μέχρι πού θα πάει.
      ΣΤΑΥΡΟΣ ΔΑΙΛΑΚΗΣ: Να κατεβάσουμε το χρόνο;
      ΠΡΟΕΔΡΕΥΩΝ (Ιωάννης Τραγάκης): Να κατεβάσουμε το χρόνο; Δεν το δέχεται κανείς αυτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν σταματάμε εδώ τον κατάλογο των ομιλητών; Και τι έγινε;!! 
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ξεκινήσω με αυτό που μόλις πριν συζητούσαμε.
      Θεωρώ ότι η Κυβέρνηση δεν πρέπει να ζητά την καταστρατήγηση των κοινοβουλευτικών διαδικασιών. Είναι γνωστό ότι η Αντιπολίτευση πάντοτε συμβάλλει στην αποδοτική οργάνωση των συζητήσεων. Αλλά δεν μπορεί κάθε φορά που η Κυβέρνηση κάτι θέλει, ανεξαρτήτως των προβλεπομένων διαδικασιών, να επιβάλλει την άποψή της.
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Κύριε Υφυπουργέ, δαπανήσατε πολύ χρόνο για να υπερασπιστείτε ένα νομοσχέδιο του οποίου διατάξεις θα αναθεωρήσετε πολύ σύντομα. Είναι διατάξεις οι οποίες είτε δεν μπορούν να εφαρμοστούν, είτε η εφαρμογή τους θα αποδειχθεί προβληματική. Το πιθανότερο είναι ότι δεν θα σεβαστείτε τις υποδείξεις μας και δεν θα ακούσετε αυτά που θα πούμε. Αλλά μας έχετε συνηθίσει είκοσι μήνες τώρα –δεν θέλω να κάνω πρόχειρη καταγραφή των νομοσχεδίων- σε νομοσχέδια που ψηφίζετε και μετά από δύο-τρεις μήνες επιφέρετε αλλαγές. Να σας δώσω μόνο ένα παράδειγμα για την ανάγκη της συζήτησης. Ο Υπουργός Δικαιοσύνης ψήφισε συγκεκριμένες χρονικές προθεσμίες για την εκδίκαση των ασφαλιστικών μέτρων και των κυρίων αγωγών και μέσα σε ελάχιστους μήνες άλλαξε τις προθεσμίες του, παρά τις παρατηρήσεις της Αντιπολίτευσης κατά το χρόνο συζήτησης του νομοσχεδίου αυτού. Δεν έχουμε την ψευδαίσθηση ότι θα ακούσετε τις παρατηρήσεις μας. Απλώς δεν έχετε αντιληφθεί ότι φθείρεστε και φθείρεστε με γοργούς ρυθμούς μέσα στο χρόνο. 
      Θα χρειαστώ ελάχιστα λεπτά, κύριε Πρόεδρε, για να αναδείξω με τρεις παρατηρήσεις τις προβληματικές περιοχές του νομοσχεδίου.
      Πρώτον, η παράγραφος 12 του άρθρου 1 δίδει τη δυνατότητα στους εφόρους κατά την υποβολή της δηλώσεως να εκτιμούν τη διαφορά μεταξύ αγοραίας αξίας και αντικειμενικής αξίας, προκειμένου να προσδιορισθεί, κατά τις πρόνοιες της παραγράφου 12 του άρθρου 1, ο οφειλόμενος φόρος. Αλλά όταν δίδετε τη δυνατότητα κρίσης για τη διαφορά μεταξύ αντικειμενικής και αγοραίας αξίας, ουσιαστικά εισάγετε την αρχή ότι ο φόρος προστιθέμενης αξίας υπολογίζεται επί της αγοραίας αξίας.
      Το ερώτημα είναι: Θα μπορούσατε να κάνετε αλλιώς; Θα μπορούσατε δηλαδή να εισαγάγετε το φόρο προστιθέμενης αξίας στις νεόδμητες οικοδομές, υπολογίζοντάς τον πάνω στην αντικειμενική αξία; Η απάντηση είναι τυπικά, όχι. Διότι η Ευρωπαϊκή Ένωση είναι γνωστό ότι δεν αποδέχεται προσδιορισμό αντικειμενικών αξιών. Αλλά η απάντηση αυτή είναι τυπική, κύριε Υφυπουργέ.
      Θα μπορούσαμε να κάνουμε κάτι άλλο; Βεβαίως θα μπορούσαμε. Και έχουμε παραδείγματα στο παρελθόν ανάλογων διαπραγματεύσεων με την Κοινότητα. Βιαστήκατε να εισαγάγετε το Φόρο Προστιθέμενης Αξίας χωρίς να συζητήσετε επαρκώς τι ακριβώς θα μπορούσατε να νομοθετήσετε επί των αντικειμενικών αξιών,  εάν είχατε την πρόθεση να διαβουλευτείτε με τις υπηρεσίες της Ευρωπαϊκής Επιτροπής.
      Είμαι απολύτως βέβαιος, γιατί έχουμε παραδείγματα στο παρελθόν  αναλόγων συμφωνιών, ότι εάν επιχειρούσατε να συμφωνήσετε με τις υπηρεσίες της Ευρωπαϊκής Επιτροπής ο Φόρος Προστιθέμενης Αξίας να υπολογίζεται με τιμές οι οποίες θα εκινούντο στο ύψος των αντικειμενικών αξιών που θα προσδιορίζατε συγκεκριμένα, θα σας το έδινε. Δεν το κάνατε. Φοβάμαι ότι θα αντιμετωπίσετε πολλά προβλήματα με την πολύπλοκη διατύπωση της παραγράφου 12 του άρθρου 1. Και φοβάμαι το χειρότερο όλων, ότι παρά τις διακηρύξεις σας, θα επανεισάγετε ένα παλαιότερο πρόβλημα : την αφορμή συναλλαγών. 
      Δεν αρκεί να λέτε ότι ενδιαφέρεστε για την καταπολέμηση της διαφθοράς. Σημασία έχουν οι πράξεις. Αντίθετα προς τις διακηρύξεις σας πολλές από τις νομοθετικές σας ρυθμίσεις –δεν αναφέρομαι μόνο στις σημερινές αλλά και σε παλαιότερες, διευκολύνουν τη διαφθορά.
      Ο αντικειμενικός προσδιορισμός των αξιών, οι αντικειμενικές αξίες είναι βέβαιο ότι αφαίρεσαν ένα προνομιακό πεδίο για ύποπτες συναλλαγές. Τώρα επανεισάγετε αυτό το στοιχείο και αυξάνετε τις πιθανότητες ή εν πάση περιπτώσει δελεάζετε κάποιους να σκεφθούν την ύποπτη συναλλαγή. Νομίζω ότι θα εντείνετε τη διαφθορά. Ξέρετε πάρα πολύ καλά, χωρίς να θέλω να κατονομάσω ειδικότερες υπηρεσίες, ότι σε εκθέσεις του Ελεγκτικού Συνεδρίου ή του Συνηγόρου του Πολίτη κατονομάζονται αρκετές υπηρεσίες που διακρίνονται για έναν φαβοριτισμό, έναν πρωταθλητισμό στη διαφθορά. 
      Δεν αντιλαμβάνομαι γιατί θέλετε ο Φ.Π.Α., παρά το γεγονός ότι είχατε τη δυνατότητα της διαπραγμάτευσης με την Ευρωπαϊκή Ένωση, να υπολογίζεται μετά από εκτίμηση του εφόρου. Φοβάμαι ότι θα διαμορφώσετε συνθήκες ανταγωνισμού μεταξύ αυτών που θα ήθελαν κάτι να κερδίσουν από την ελεύθερη εκτίμηση της αξίας ακινήτου. 
      Δεύτερη παρατήρηση. Αυξάνετε τα αφορολόγητα όρια στις γονικές παροχές, στις δωρεές και στις κληρονομιές. Θα μπορούσε κανείς θεωρητικά να πει ότι αυτό είναι μία πολύ καλή κίνηση. Αλλά αυτή η αύξηση του αφορολογήτου ορίου είναι άνευ νοήματος και αποτελέσματος εάν δεν γνωρίζουμε ποιες είναι οι αντικειμενικές αξίες. Εάν βεβαίως παραμείνουν οι αξίες στα όρια των σημερινά προσδιορισμένων αντικειμενικών αξιών, ασφαλώς η αύξηση του αφορολογήτου ορίου είναι κάτι καλό για τους πολίτες. Εάν, όμως, αυξήσετε υπέρμετρα το 2006 τις αντικειμενικές αξίες -υπήρξαν φημολογίες στο παρελθόν ότι μπορεί να έχουμε αυξήσεις από 100%-150%, δεν θέλω να υποθέσω ότι οι φημολογίες αυτές έχουν βάση- τότε η αύξηση του αφορολογήτου ορίου όχι μόνο δεν έχει καμία απολύτως σημασία, αλλά αντιθέτως λόγω της αυξήσεως των αντικειμενικών αξιών θα έχουμε επιβάρυνση για τους Έλληνες πολίτες.
      Η τρίτη παρατήρηση. Δεν θα ήθελα να θυμίσω τι λέτε στο πρόγραμμά σας. Προφανώς είστε αθώος του «αίματος», δεν ήσασταν συντάκτης του προγράμματος της Νέας Δημοκρατίας. Αλλά εάν κοιτάζατε το πρόγραμμά σας, το οποίο βεβαίως έχετε λησμονήσει, θα βλέπατε ότι μεταξύ των ιδεών που είχατε –και που προφανώς είχατε την ευχέρεια να πετάξετε στον κάλαθο των αχρήστων- ήταν η απλοποίηση του φορολογικού συστήματος και η μείωση των πολλών φόρων. 
      Δεν αντιλαμβάνομαι γιατί επιβαρύνετε ξανά τη φορολογία του ακινήτου με νέους φόρους. Η τάση που καταγράφεται διεθνώς, οι υποδείξεις που γίνονται από την Ευρωπαϊκή Επιτροπή, αλλά και η συζήτηση στη χώρα μας, θα επέβαλε να έχουμε κατά το δυνατόν ενοποίηση της φορολογίας των ακινήτων. Να πάμε δηλαδή στους λιγότερο δυνατόν φόρους. 
      Εσείς, λοιπόν, τι κάνετε; Εισάγετε το Φόρο Προστιθέμενης Αξίας και ταυτόχρονα προσθέτετε άλλους δύο φόρους, το φόρο υπερτιμήματος και το τέλος συναλλαγής. Ενώ το σωστό είναι, όλοι οι φόροι και στις παλιές και στις νέες οικοδομές, κατά το δυνατόν να ενοποιούνται. 
      Στο τέλος τα αριθμητικά δεδομένα θα είναι τέτοια που θα χάσει ο κόσμος το λογαριασμό για πόσους φόρους μιλούμε. Εάν θέλετε, μια και κατά περίπτωση άλλοτε είσαστε αντίθετοι με την Κοινότητα και άλλοτε είσαστε μαζί με την Κοινότητα, ανάλογα με το πού  φυσάει η παντιέρα της Νέας Δημοκρατίας, ακολουθήστε τις κοινοτικές οδηγίες. Στο βασικό μέτοχο ήσασταν ενάντια στην Κοινότητα. Στην κοινοτική οδηγία που αφορούσε το ξέπλυμα βρώμικου χρήματος ήσασταν μαζί με την κοινότητα. Σε άλλες περιπτώσεις είσαστε ενδιάμεσα, ανάλογα με την παντιέρα σας. 
      Αν υποθέσω ότι εδώ είσαστε κοντά -επειδή άκουσα να την επικαλείσθε με την Κοινότητα, τότε αυτό που πρέπει να κάνετε είναι να επιχειρήσετε, κατά το δυνατόν συντομότερα, την ενοποίηση των φόρων που αφορούν τα ακίνητα. Εν πάση περιπτώσει να σταματήσετε αυτόν τον πολλαπλασιασμό, ο οποίος σε λίγο θα οδηγήσει σε πλήρη σύγχυση τους πολίτες, τους ελεγκτές, τους φορολογικούς μηχανισμούς, τους συναλλασσόμενους. 
      Κλείνω, κύριε Πρόεδρε, λέγοντας ότι επέλεξα τρία παραδείγματα στη συζήτηση επί της αρχής, για να δείξω γιατί οι ρυθμίσεις σας είναι όχι απλώς ανεπαρκείς, αλλά και προβληματικές. Κρατήστε, κύριε Υφυπουργέ, ότι πολύ σύντομα θα τις αναθεωρήσετε. 
      Σε κάθε περίπτωση, στη συζήτηση επί των άρθρων θα γίνουν και άλλες συγκεκριμένες προτάσεις. Και κρατώ μία τελευταία επιφύλαξη και ελπίδα, μήπως τυχόν η σοφία σας μετά τον κ. Παλαιοκρασσά είναι περισσότερη, για να δεχθείτε υποδείξεις της αντιπολίτευσης. 
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός κ. Μπέζας έχει το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κατ’ αρχήν, για τη διάταξη της παραγράφου 12 του άρθρου 1 στην οποία προβλέπεται φορολογικός έλεγχος από τον εκάστοτε προϊστάμενο της Δ.Ο.Υ., και γι’ αυτή τη διάταξη και για την επιβολή του καθεστώτος ΦΠΑ υπήρξε επαρκής διαβούλευση με τις υπηρεσίες της Ευρωπαϊκής Ένωσης, οι οποίες δεν είχαν καμία απολύτως αντίρρηση στη διενέργεια φορολογικών ελέγχων και στον προσδιορισμό των τιμών των ακινήτων μέσα απ’ αυτούς τους ελέγχους. Βέβαια, ένας έλεγχος θα πρέπει να λαμβάνει υπόψη του διάφορα στοιχεία, τα οποία έχουν σχέση με την κατασκευή και με τα ποιοτικά χαρακτηριστικά του ακινήτου. ‘Ολα αυτά τα δεδομένα θα τεθούν με διαφάνεια και σαφήνεια μέσα από την υπουργική απόφαση, που η έκδοσή της προβλέπεται από τις διατάξεις του συγκεκριμένου άρθρου. Επομένως, όχι μόνο έκανε δεκτό το αίτημά μας για φορολογικό έλεγχο η Ευρωπαϊκή Επιτροπή, αλλά μας ζήτησε η ίδια να υπάρχει φορολογικός έλεγχος στον προσδιορισμό της βάσης επιβολής του ΦΠΑ.
      Σε σχέση με το δεύτερο θέμα για τις αντικειμενικές αξίες, πρέπει να σας πω ότι οι αντικειμενικές αξίες δεν προαναγγέλλονται. Εμείς ξεκάθαρα έχουμε δηλώσει ότι οι αντικειμενικές αξίες έπρεπε να έχουν αλλάξει εδώ και χρόνια. Δυστυχώς, αυτό δεν έγινε. Οι νέες αντικειμενικές αξίες θα ισχύσουν από την 1.1.2006 και θα υπάρξει ήπια προσαρμογή τους στα επόμενα τρία χρόνια. Εξ άλλου θυμηθείτε πότε εσείς ανακοινώνατε τις τιμές των αντικειμενικών αξιών. Μία ημέρα πριν από την ημερομηνία εφαρμογής τους.
      Τέλος, σε σχέση με το αν γίνεται πολύπλοκο ή όχι το σύστημα φορολογίας των ακινήτων, σας λέω ότι το σύστημα το οποίο δημιουργείται είναι απλό και λειτουργικό. Όπου υπάρχει Φόρος Αυτομάτου Υπερτιμήματος και Τέλος Συναλλαγής δεν υπάρχει ΦΠΑ ή Φόρος Μεταβίβασης και το αντίστροφο, όπου υπάρχει ΦΠΑ ή Φόρος Μεταβίβασης δεν υπάρχει Φόρος Αυτομάτου Υπερτιμήματος και Τέλος Συναλλαγής. Πάμε σε σταδιακή κατάργηση του Φόρου Μεταβίβασης και σε σταδιακή ελάφρυνση της φορολογίας ακινήτων. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο για μία σύντομη παρέμβαση.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Καστανίδη, έχετε το λόγο για τρία λεπτά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, δεν σας ζήτησα να μου επιβεβαιώσετε αυτό που ξέρουμε, ότι η Κοινότητα επιτρέπει το φορολογικό έλεγχο για τη διακρίβωση διαφοράς μεταξύ αντικειμενικής και αγοραίας αξίας. Aυτό το ξέρουμε. Σας είπα το ακριβώς αντίθετο. Ότι μεταφέρατε στην Κοινότητα λάθος αίτημα. Αυτό που σας είπα, είναι ότι θα μπορούσατε να διαβουλευτείτε με την Κοινότητα, για να έχετε αξίες που κινούνται στα όρια των αντικειμενικών αξιών. Όχι να μου επιβεβαιώσετε αυτό που ξέρουμε. 
      Δεύτερον, το οποίο αφορά την αύξηση των αντικειμενικών αξιών. Αυτό που έθιξα δεν ήταν αν θα ανακοινώσετε από Τετάρτη σε Πέμπτη ή από Σάββατο σε Κυριακή τις αντικειμενικές αξίες. Σας έθεσα το ερώτημα πόσο θα τις αυξήσετε. Διότι αν αυξήσετε πολύ τις αντικειμενικές αξίες τα αυξημένα αφορολόγητα όρια δεν θα έχουν καμία θετική επίπτωση στους Έλληνες πολίτες.
      Μιλήσατε για ήπια προσαρμογή στις αντικειμενικές αξίες. Γενικότερα η Κυβέρνησή σας είναι της ήπιας προσαρμογής. Αυτό με πολλά εισαγωγικά. Δηλαδή, τι σημαίνει «ήπια προσαρμογή»; Εκατό τοις εκατό αύξηση ή πενήντα τοις εκατό; Μπορείτε να μας δώσετε μία κλίμακα; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σας είπα ότι αυτά δεν προαναγγέλλονται.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καταλάβαμε καλά και πολλά. 
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του Κ.Κ.Ε. κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Εμείς χαρακτηρίζουμε το νομοσχέδιο φορομπηχτικό και χαριστικό για τις μεγάλες επιχειρήσεις. Το ερώτημα είναι αν θα μπορούσε να είναι διαφορετικό. Όχι, κατά τη γνώμη μας, διότι είναι εκπεφρασμένη η πολιτική αντίληψη της Νέας Δημοκρατίας στα δύο χρόνια που είναι Κυβέρνηση, αλλά και στο πρόγραμμά της και στο παρελθόν της. Βέβαια, όχι μόνο η Νέα Δημοκρατία έχει αυτή τη λογική, αλλά ανάλογη λογική και πρακτική έχει και το ΠΑ.ΣΟ.Κ. και τώρα και στο παρελθόν. Σε πολλά θα μπορούσαμε να συμφωνήσουμε σήμερα με τις κριτικές παρατηρήσεις που κάνει το ΠΑ.ΣΟ.Κ., αλλά δεν αρκούν κριτικές παρατηρήσεις επί του νομοσχεδίου, ότι ευνοεί τους επιχειρηματίες, ότι φορτώνει νέα βάρη στο λαό. Αυτά είναι φανερά. Τι θα πρότεινε το ΠΑ.ΣΟ.Κ. για τη φορολογία των ακινήτων και γενικά για το φορολογικό σύστημα; Η κατεύθυνση και των προηγούμενων κυβερνήσεων και της σημερινής είναι ίδια όσον αφορά την κατοικία και τη γη. Κερδισμένοι βγαίνουν οι εργολάβοι, οι διάφορες εταιρείες που ασχολούνται με ακίνητα, κτηματομεσιτικές και άλλες και οι τράπεζες με τα στεγαστικά δάνεια με τα οποία θησαυρίζουν εις βάρος των λαϊκών στρωμάτων. Είναι μία μακρόχρονη πολιτική που, ανεξάρτητα από κόμματα που κυβερνούν, εφαρμόζεται και θα χειροτερεύει στο μέλλον. Αυτό το λέμε για όσους μας παρακολουθούν, για να καταλάβουν και τι θα συμβεί στο μέλλον.
      Δεύτερο, τι πρόκειται να έχουμε στο άμεσο μέλλον, όσον αφορά στην ακίνητη περιουσία. Πολύ ανησυχούμε με το ότι δεν διαψεύδεται ότι θα έχουμε επιβολή φόρου κατοχής. Θα μπορούσατε να πείτε, κύριε Υπουργέ, ότι δεν τον σκέπτεστε. Πώς θα μεταρρυθμιστεί και αν θα μεταρρυθμιστεί το τέλος ακίνητης περιουσίας; Και γι’ αυτό τίποτα. Δεν ξέρουμε τις προθέσεις σας. Δεν ξέρουμε τι θα γίνει και με τις αντικειμενικές αξίες. Βέβαια, δεν εξαγγέλλονται, αλλά ούτε μία διαβεβαίωση, για να μην ανησυχεί ο κόσμος ότι θα είναι χαμηλές; Σκέπτεστε για βαριές αυξήσεις στις αντικειμενικές αξίες. 
      Εξ άλλου υπάρχουν και αποδεικτικά στοιχεία από τα κείμενά σας που αποδεικνύουν ποια θα είναι τα αποτελέσματα της εφαρμογής αυτού του νομοσχεδίου. Ας πάμε στον προϋπολογισμό. Η εισηγήτριά μας είπε τι προβλέπει ο προϋπολογισμός για την επόμενη χρονιά, το 2006, σε σχέση με τις εισπράξεις από φόρους περιουσίας. Θα είναι πάνω από τον πληθωρισμό, περίπου στο 5%. Δεύτερο, τι λέει το Γενικό Λογιστήριο του Κράτους, όσον αφορά αυτό που επικαλείστε ότι με το ΦΠΑ δεν θα έχουμε φορολογική επιβάρυνση που θα μετακυλισθεί στην κατανάλωση. Μιλάει για θετική διαφορά. Αυτό σημαίνει περισσότεροι φόροι με τον Φ.Π.Α. απ’ ό,τι με το φόρο μεταβίβασης ακινήτων.
      Ακόμη από τα δικά σας επιχειρήματα βγαίνει ότι με τον Φ.Π.Α. θα εισπραχθούν περισσότεροι φόροι. Λέτε ότι κάνετε εξυγίανση, για να μην υπάρχει φοροδιαφυγή. Δηλαδή οι εργολάβοι υποτιμούν το κόστος για να πληρώνουν, όσοι κτίζουν την οικοδομή, με τις δαπάνες τους λιγότερο Φ.Π.Α.. Δηλαδή κλέβουν το δημόσιο. Τώρα, με την εφαρμογή του ΦΠΑ θα πληρώνουν περισσότερο απ’ όσο πλήρωναν. Αλλιώς τι αντιμετώπιση της φοροδιαφυγής θα γίνει; Συνεπώς, ανεξάρτητα του αν επικαλείστε εξυγίανση ή αντιμετώπιση της φοροδιαφυγής, θα επιβαρυνθεί η οικοδομή και θα πληρώνει ακριβότερα σπίτια ο κόσμος. 
      Με τις αντικειμενικές αξίες, εφόσον θα έχουμε μεγάλη αύξηση, εμείς δεν υποστηρίζουμε ότι με τις επόμενες μεταβιβάσεις θα έχουμε και φόρο μεταβίβασης και φόρο αυτόματου υπερτιμήματος. Αλλά αν η αντικειμενική αξία είναι μεγάλη ήδη με το 20% πιθανόν να είναι περισσότερα τα φορολογικά βάρη απ’ ό,τι είναι με το φόρο μεταβίβασης. Στοιχεία δεν υπάρχουν ούτε από σας ούτε από το Γενικό Λογιστήριο. Σκεφτείτε να ανεβούν οι αντικειμενικές αξίες, πού θα πάει αυτή η υπόθεση. 
      Λέτε ότι θα τα πληρώσει ο πωλητής με το φόρο αυτόματου υπερτιμήματος, διότι δεν μπορεί κάποιος να πλουτίζει χωρίς να φορολογείται για το υπερτίμημα.
Η αγορά έτσι λειτουργεί; Ο πωλητής θα θέλει να κερδίσει αυτά τα οποία κέρδιζε και θα μετακυλίσει το φόρο αυτόματου υπερτιμήματος στον αγοραστή. Έτσι γίνεται στην πράξη. 
      Επίσης, το τέλος συναλλαγής επιβαρύνει ακόμα περισσότερο την οικοδομή και βέβαια πολύ περισσότερο αν αυξηθούν οι αντικειμενικές αξίες. Άρα, δεν ευσταθεί κανένα από τα επιχειρήματά σας για το ότι δεν θα φορολογηθούν ακόμη περισσότερο τα λαϊκά στρώματα. Και βέβαια μιλάω για τα λαϊκά στρώματα, γιατί για τις επιχειρήσεις υπάρχει πληθώρα φορολογικών διατάξεων με τις οποίες θεσπίζονται φορολογικές απαλλαγές, τις οποίες θα αναφέρω μόνο επιγραμματικά. Υπάρχει, λοιπόν, μια σειρά απαλλαγών για μια σειρά επιχειρήσεων από το τέλος συναλλαγής σε πέντε περιπτώσεις, τις οποίες ίσως να έχουμε χρόνο να τις αναλύσουμε στη συζήτηση επί των άρθρων. Αυτές πάντως είναι καταγεγραμμμένες στο άρθρο 16.
      Δεύτερον, υπάρχει έκπτωση δαπανών για τις επιχειρήσεις στο άρθρο 24. Τα είπε η Εισηγήτριά μας και δεν υπάρχει λόγος να τα αναφέρω και εγώ. 
      Στο άρθρο 26 υπάρχουν εκπτώσεις-χάρισμα σ’ αυτούς που έχουν κότερα και σκάφη αναψυχής. Καταργείται το τεκμήριο διαβίωσης γι’ αυτούς που έχουν κότερα. Επομένως, δεν υπάρχει ελάφρυνση των λαϊκών στρωμάτων, αλλά των εχόντων και κατεχόντων. 
      Επίσης, υπάρχει μείωση του τόκου φόρων ξένων επιχειρήσεων από το 35% στο 25% και μείωση του ποσοστού παρακράτησης από κινητές αξίες επιχειρήσεων από το 40% στο 25%.
       Άρα, ισχύει αυτό που ειπώθηκε εδώ κατά κόρον, δηλαδή ότι βρίσκετε τρόπο, τον οποίο δέχεται ο ΟΟΣΑ, τη μέθοδο «cost plus» για να βαπτίζετε το κρέας ψάρι και να μην εμφανίζονται τα κέρδη όσα είναι, ώστε να υφίστανται φορολογική ελάφρυνση οι ξένες επιχειρήσεις. Μιλήσατε για διακόσιες πενήντα και κάποιες καινούργιες, οι οποίες θα έχουν μόνο τα γραφεία με ένα τηλέφωνο και έναν υπάλληλο που θα επενδύουν στα Βαλκάνια. Το ρόλο του μεσάζοντα θα παίζει η χώρα μας και τους απαλλάσσουμε και από φόρους! 
      Τέλος, είναι πρόκληση αυτό που γίνεται με τα κανάλια. Εδώ θα πρέπει να σημειώσουμε ότι τουλάχιστον σε δύο απ’ αυτές τις περιπτώσεις, το έδαφος το προετοίμασε το ΠΑ.ΣΟ.Κ.. Για παράδειγμα, οι περισσότερες από τις εκπτώσεις δαπανών για επιχειρήσεις ήταν στο συρτάρι του Υπουργού από την προηγούμενη Κυβέρνηση. Όποιος διαβάσει τα Πρακτικά από τον Εισηγητή του ΠΑ.ΣΟ.Κ., θα διαπιστώσει ότι αυτό ομολογείται και απλώς δεν εφαρμόστηκε όπως ακριβώς είχε ετοιμαστεί από τα χρόνια του ΠΑ.ΣΟ.Κ.. 
      Όσο δε αφορά την πρόκληση που αφορά τη μείωση της φορολογίας των διαφημίσεων στις τηλεοράσεις –μέτρο υπέρ των καναλαρχών- θα πρέπει να πω ότι σε ανάλογο μέτρο είχε προβεί και το ΠΑ.ΣΟ.Κ., γιατί γίνεται ένας ανταγωνισμός –τα είπαμε και στο βασικό μέτοχο- για το ποιος θα κερδίσει με το μέρος του τα Μέσα Ενημέρωσης. 
      Ένα από τα επιχειρήματά σας είναι ότι κληρονομιές, δωρεές και γονικές παροχές αυξάνουν το αφορολόγητο. Πράγματι, αυξάνεται το αφορολόγητο. Όμως, εάν αυξηθούν οι αντικειμενικές αξίες, θα αυξηθεί και η επιβάρυνση για πρώτη κατοικία και θα συνεχίσει να υπάρχει ο φόρος μεταβίβασης ακινήτων, όπως και γι’ αυτούς που χτίζουν σπίτι μόνοι τους και δεν θέλουν να ενταχθούν στο Φ.Π.Α.. Αυτό θα παραμένει στο διηνεκές. Δεν καταργείται. Θα επιβαρυνθούν, λοιπόν, όλοι αυτοί και με τις αντικειμενικές αξίες. 
      Επανέρχομαι, λοιπόν, λέγοντας ότι ανατρέπονται όλα αυτά λόγω των όσων είπαμε μέχρι σήμερα, αλλά ανατρέπονται σε μεγάλο βαθμό και εξαιτίας των ζητημάτων που αφορούν τη φορολόγηση της οικογένειας. 
      Άκουσα από το ΠΑ.ΣΟ.Κ. –εγώ δεν το πρόσεξα και δεν απαντήσατε σ’ αυτό- ότι καταργείται η φοροαπαλλαγή μέχρι 300.000 ευρώ για τη μεταβίβαση από γονείς σε παιδιά, δηλαδή σε συγγένεια πρώτου βαθμού. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Απάντησα στην επιτροπή, θα απαντήσω και στη συζήτηση των άρθρων. Δεν ισχύει αυτό. 
      ΑΝΤΩΝΗΣ ΣΚΥΛΛΑΚΟΣ: Εγώ δεν ξέρω, κύριε Υπουργέ. Το βάζω με ερωτηματικό. 
      Ακόμη, θα ήθελα να πω ότι επιβαρύνεται ακόμη περισσότερο η φορολόγηση της συνένωσης της επικαρπίας με την υψηλή κυριότητα κυρίως ανάμεσα στα μέλη μιας οικογένειας. Εκεί, ο πατέρας ή ο παππούς ή η γιαγιά δίνει την υψηλή κυριότητα, κρατάει την επικαρπία και αυτό το επιβαρύνεται. Πράγματι, πολλοί, επειδή ήταν μεγάλο το βάρος των δωρεών και των γονικών παροχών, αναγκάζονταν να εμφανίσουν αγοροπωλησία εντός της οικογένειας. Εκεί βρήκατε να χτυπήσετε τη φοροδιαφυγή; Για να πληρώσουν οι οικογένειες, όταν ο παππούς μεταβιβάζει στον εγγονό ή το γιο; Εκεί είναι η φοροδιαφυγή και πάτε να τη χτυπήσετε; 
      Όλα αυτά, όπως και για μια σειρά άλλων ζητημάτων, όπως για τη δωρεάν παραχώρηση χρήσης κατοικίας, κάνετε αυστηρότερη ρύθμιση. Επίσης, για τα πρόσωπα που βαραίνουν την οικογένεια, αυξάνετε το εισόδημα, ώστε μικρότερος αριθμός προσώπων να θεωρούνται ότι βαραίνουν την οικογένεια. 
      Και αυτά τα επιμέρους ζητήματα, μαζί με όλα τα γενικότερα ανατρέπουν ως ένα βαθμό τις όποιες ελαφρύνσεις κάνετε στο φόρο κληρονομιάς, δωρεάς και στις γονικές παροχές. 
      Θα τελειώσω με το τι προτείνουμε εμείς. Στον υπαρκτό σοσιαλισμό, τον οποίο τώρα όλο και περισσότεροι θυμούνται και λένε ότι ήταν καλύτερα τότε και στις χώρες στις οποίες υπήρχε, αλλά και στη χώρα μας και ανεξάρτητα από πολιτικά φρονήματα, ξέρω ότι δίνονταν τσάμπα σπίτι σε όλες τις οικογένειες. Έτσι ήταν! Μπορεί σε κάποιες περιπτώσεις να μην επαρκούσαν τα σπίτια και κάποια νέα ζευγάρια να περίμεναν ένα με δυο χρόνια, αλλά έπαιρναν τσάμπα σπίτι. Αυτή είναι η λύση! Η λύση είναι να παρέχεται από το κράτος δωρεάν κατοικία. Αυτή είναι η δική μας αντίληψη, διότι η πρώτη κατοικία δεν είναι εμπόρευμα, αλλά δικαίωμα. Και το δικαίωμα δεν έγκειται στο ότι δεν πρέπει να φορολογείται, αλλά στο να μην φορολογείται καθόλου. 
      Μέσα στο σημερινό πολιτικό και κοινωνικό σύστημα, λοιπόν, η δική μας άποψη είναι να μην φορολογείται καθόλου η λαϊκή κατοικία. Η πρώτη κατοικία για τα λαϊκά στρώματα δεν πρέπει να φορολογείται. Από άποψη, όμως, προοπτικής ο κάθε πολίτης θα έπρεπε να έχει δωρεάν την πρώτη κατοικία. Άλλωστε, υπήρχαν συστήματα, τα οποία ζήσαμε και τα οποία έδιναν τέτοιες παροχές. 
      Εν πάση περιπτώσει, η δική μας πρόταση είναι να μην επιβάλλονται φόροι στη λαϊκή πρώτη κατοικία και όπως είπε και η Εισηγήτριά μας να υπάρχει δημόσια κατασκευαστική επιχείρηση ή επιχειρήσεις μέσω των οποίων το κράτος θα αναλαμβάνει με χαμηλό κόστος την κατασκευή της πρώτης κατοικίας. Θα πρέπει να φύγουν από τη μέση οι κτηματομεσίτες, οι εργολάβοι και οι τράπεζες που θησαυρίζουν σε βάρος όσων ψάχνουν να βρουν κεραμίδι να στεγάσουν την οικογένειά τους. 
      Καταψηφίζουμε επί της αρχής το νομοσχέδιο. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος, κ. Καράογλου. 
      ΘΕΟΔΩΡΟΣ ΚΑΡΑΟΓΛΟΥ: Κυρίες και κύριοι συνάδελφοι, το συζητούμενο σήμερα νομοσχέδιο «Φόρος Προστιθέμενης Αξίας στις νέες οικοδομές, μεταβολές στη φορολογία κεφαλαίου και άλλες διατάξεις», είναι ένα νομοσχέδιο – τομή στο φορολογικό σύστημα που διέπει σήμερα τα ακίνητα στη χώρα μας. Είναι ένα νομοσχέδιο που εισάγει το Φ.Π.Α. στα ακίνητα, κάτι που έπρεπε να έχει γίνει πριν από είκοσι περίπου χρόνια –δεκαεννιά για την ακρίβεια- όταν είχαμε την εισαγωγή του Φ.Π.Α. στην Ελλάδα με το ν. 1622/1986 και την εισαγωγή του Φ.Π.Α. γενικότερα από την 1-01-1987. 
      Τότε, είχε προβλεφθεί η εξαίρεση από το Φ.Π.Α. στα ακίνητα, με τη λογική ότι δεν είχε γίνει η σχετική προετοιμασία και ότι πολύ σύντομα θα γινόταν αυτή η προετοιμασία και έτσι θα γινόταν η εισαγωγή του Φ.Π.Α. στα ακίνητα. 
      Φαίνεται, όμως, ότι όλες οι έννοιες στη χώρα μας είναι πολύ σχετικές, με αποτέλεσμα το «πολύ γρήγορα» -σύμφωνα άλλωστε και με τη γνωστή σε όλους όσους ασχολούνται με τα κοινά «ώρα ΠΑ.ΣΟ.Κ.»- να σημαίνει μετά από είκοσι χρόνια. Αναβολές επί αναβολών, έως ότου φθάσαμε στο σημείο που η ελληνική Κυβέρνηση και η Ευρωπαϊκή Ένωση είπαν «ως εδώ και μη παρέκει».
Έτσι το συζητούμενο νομοσχέδιο έρχεται να εισάγει το Φ.Π.Α. στα ακίνητα, κάτι που, όπως είπα ήδη, γίνεται με καθυστέρηση είκοσι περίπου χρόνων. 
      Τι συνέβαινε, όμως, όλα αυτά τα χρόνια που δεν είχαμε Φ.Π.Α. στα ακίνητα; Αυτό που όλοι γνωρίζουμε, αλλά δυστυχώς όλα τα προηγούμενα χρόνια οι κυβερνήσεις του ΠΑ.ΣΟ.Κ. δεν μπορούσαν ή δεν ήθελαν να αντιμετωπίσουν, είναι ότι είχαμε έντονη φοροδιαφυγή σε ό,τι αφορά το Φ.Π.Α. και το εισόδημα και είχαμε συνθήκες έλλειψης ανταγωνισμού μεταξύ συνεπών και ασυνεπών επιχειρήσεων, εκείνων δηλαδή που δεν εξέδιδαν τα τιμολόγια που έπρεπε να εκδώσουν. 
      Αυτά, λοιπόν, τα προβλήματα έρχεται να αντιμετωπίσει σήμερα το νομοσχέδιο για την εισαγωγή του Φ.Π.Α. στα ακίνητα. Έρχεται, δηλαδή, να αντιμετωπίσει ριζικά την έντονη φοροδιαφυγή στο Φ.Π.Α. και στο εισόδημα, να αποκαταστήσει συνθήκες υγιούς και πραγματικού ανταγωνισμού μεταξύ των κατασκευαστικών επιχειρήσεων, να δώσει λύσεις σ’ ένα χρονίζον πρόβλημα, σε μια εκκρεμότητα, που, όπως και τόσες άλλες, κληρονομήσαμε από το παρελθόν.
      Βέβαια, θα μπορούσε να υπάρξει το ερώτημα μήπως τελικά υπάρξει επιβάρυνση των πωλητών των ακινήτων κατά 8%, που είναι η διαφορά μεταξύ Φ.Π.Α., που είναι 19%, και φόρου μεταβίβασης ακινήτων, που είναι 11%. Εκτιμώ ότι κάτι τέτοιο δεν θα υπάρξει, γιατί αφ’ ενός μεν η τελική διαμόρφωση των τιμών στην αγορά των ακινήτων και σε κάθε αγορά γενικότερα καθορίζεται από το βασικό νόμο της αγοράς, το νόμο της προσφοράς και ζήτησης και αφ’ ετέρου η τελική τιμή των ακινήτων θα εξαρτηθεί άμεσα από τις τελικές αντικειμενικές τιμές που αναμένεται να ανακοινώσει το Υπουργείο Οικονομικών πολύ σύντομα.
      Ακόμη, για να είμαστε ρεαλιστές και ακριβοδίκαιοι, πρέπει να πούμε ότι η αγορά, που εδώ και πολλούς μήνες γνώριζε και την εισαγωγή του Φ.Π.Α. στα ακίνητα, ήδη έχει απορροφήσει και έχει ενσωματώσει το όποιο κόστος της διαφοράς μεταξύ Φ.Π.Α. και Φ.Μ.Α. 
      Τέλος, δεν μπορεί κανείς να ισχυριστεί ότι αιφνιδιάστηκε η αγορά, γιατί θα πρέπει να θυμίσω ότι: 
      Πρώτον, και τα δύο μεγάλα Κόμματα εξουσίας -δηλαδή και η Νέα Δημοκρατία και το ΠΑ.ΣΟ.Κ.- στα κυβερνητικά τους προγράμματα είχαν ανακοινώσει την επιβολή Φ.Π.Α. στα ακίνητα. Θυμίζω τη σελίδα δεκαεπτά του κυβερνητικού προγράμματος του ΠΑ.ΣΟ.Κ..
      Δεύτερον, η Κυβέρνηση στις προγραμματικές της δηλώσεις πριν από είκοσι μήνες είχε ανακοινώσει επίσημα την εισαγωγή του Φ.Π.Α. στα ακίνητα.
      Τρίτον, πριν από μήνες, όλοι οι εμπλεκόμενοι φορείς είχαν πάρει τις προτάσεις για την εισαγωγή του Φ.Π.Α. για επεξεργασία και διαβούλευση και είχε προηγηθεί ένας ευρύτατος δημοκρατικός διάλογος. 
      Τέταρτον, η εισαγωγή του Φ.Π.Α. γίνεται σταδιακά, έτσι ώστε να δίνεται η δυνατότητα να απορροφηθούν όποιοι κραδασμοί προκύψουν στην αγορά των ακινήτων.
      Αφού, λοιπόν, τεκμηρίωσα το ορθόν, κατά την άποψή μου, της συγκεκριμένης νομοθετικής πρωτοβουλίας, κάτι που άλλωστε φαίνεται ότι βρίσκει σύμφωνη και την πτέρυγα του ΠΑ.ΣΟ.Κ., να έρθω σ’ αυτό καθεαυτό το νομοσχέδιο, λέγοντας ότι είναι ένα προσεγμένο, λειτουργικό και αποτελεσματικό νομοσχέδιο. 
      Είναι ένα νομοσχέδιο που συντάχθηκε με ιδιαίτερη προσοχή από τους επιτελείς του ΥΠ.ΕΘ.Ο., που καλύπτει σχεδόν όλα τα τυπικά θέματα που θα προκύψουν από την εισαγωγή του Φ.Π.Α. στα ακίνητα, φροντίζοντας παράλληλα να είναι λειτουργικό, αλλά και να είναι αποτελεσματική η εφαρμογή του. 
      Εννοείται και εξυπακούεται ότι κατά τη διάρκεια της εφαρμογής του, όπως σε κάθε τομή στο φορολογικό σύστημα, ενδεχομένως θα εμφανιστούν και διάφορα προβλήματα πρακτικής εφαρμογής του. 
      Όμως, εννοείται και εξυπακούεται ότι, όπως έκανε μέχρι τώρα η ηγεσία του Υπουργείου, θα έχει «ανοιχτά μάτια και αυτιά», για να βλέπει και να ακούει τις παρατηρήσεις, τα προβλήματα, τις δυσλειτουργίες, που ενδεχομένως θα προκύψουν, και για να μπορεί έτσι, το Υπουργείο αποδεικνύοντας την καλή του θέληση για μια ακόμη φορά, άμεσα να τα αντιμετωπίσει. 
      Αυτό, όμως, που είναι πιο σημαντικό από όλα στο συγκεκριμένο νομοσχέδιο είναι η «πολιτική νότα» που έχει προσθέσει η ηγεσία του Υπουργείου, κινούμενη πάντα, βέβαια, μέσα στα πλαίσια της συγκεκριμένης και οριοθετημένης πολιτικής της νέας κυβέρνησης, της Κυβέρνησης του Κώστα Καραμανλή. Αυτή η πολιτική δεν είναι παρά μια πολιτική με έντονο κοινωνικό χαρακτήρα, μια πολιτική για τον άνθρωπο και ειδικότερα για τα φτωχότερα λαϊκά στρώματα. 
      Έτσι, και το παρόν νομοσχέδιο στα πλαίσια  της ίδιας κοινωνικής πολιτικής χαρακτηρίζεται κοινωνικά δίκαιο, με μια σειρά θετικών φορολογικών μέτρων, τα οποία περιληπτικά αναφέρω:
      Πρώτον, απαλλαγή Φ.Π.Α. πρώτης κατοικίας.
      Δεύτερον, απαλλαγή Φ.Π.Α., όταν κάποιος κτίζει μόνος του το σπίτι του.
      Τρίτον, διπλασιασμός του χρόνου πληρωμής των φόρων κληρονομιών από δύο σε τέσσερα χρόνια.
      Τέταρτον, εξομοιώνεται το αφορολόγητο όριο μεταξύ εγγονών και τέκνων. Ήταν 15.000 ευρώ στα εγγόνια, πηγαίνει στα 80.000 ευρώ, δηλαδή όσο ήταν για τα τέκνα. 
      Πέμπτον, αυξάνονται τα αφορολόγητα όρια των γονικών παροχών από 90.000 ευρώ σε 100.000 ευρώ. 
      Έκτον, τετραπλασιάζονται τα αφορολόγητα όρια κληρονομιών και δωρεών, αφού από 20.000 ευρώ πηγαίνουν στα 80.000 ευρώ. 
      Έβδομον, αυξάνεται κατά 15% το αφορολόγητο όριο του φόρου μεταβίβασης ακινήτων για αγορά πρώτης κατοικίας.
      Κοντολογίς, με το παρόν νομοσχέδιο καταπολεμάται η μεγάλη φοροδιαφυγή, τόσο όσον αφορά το Φ.Π.Α. όσο και το εισόδημα. Αποκαθίστανται οι συνθήκες υγιούς ανταγωνισμού μεταξύ των κατασκευαστικών επιχειρήσεων και όσων γενικότερα ασχολούνται με τον τομέα της οικοδομής. Θεσπίζονται ιδιαίτερα ευνοϊκές διατάξεις για τα χαμηλά οικονομικά στρώματα. Ευνοούνται οι μεταβιβάσεις των ακινήτων από γενιά σε γενιά. Τέλος, αντιμετωπίζεται οριστικά μια εκκρεμότητα που κληρονομήσαμε από το παρελθόν, χωρίς κανένα κραδασμό και δημιουργία προβλήματος στον οικοδομικό κλάδο. 
      Είμαι βέβαιος ότι η πολιτική ηγεσία του ΥΠ.ΕΘ.Ο. με ιδιαίτερο ενδιαφέρον θα σταθεί στις προτάσεις θεσμικών φορέων που εξέφρασαν τις απόψεις τους για το συγκεκριμένο νομοσχέδιο. 
      Έτσι, επιγραμματικά θα σταθώ στις προτάσεις της Εθνικής Ομοσπονδίας Κινητικά Ανάπηρων Ανθρώπων που αφορούν απαλλαγές, αφορολόγητα ατόμων με βαριά κινητική αναπηρία και ποσοστό αναπηρίας 80% και άνω. Είναι προτάσεις των οποίων, βέβαια, δεν γνωρίζω το οικονομικό κόστος, αλλά είμαι βέβαιος ότι, αφού μελετηθούν προσεκτικά από τις υπηρεσίες του Υπουργείου, θα μπορούσαν να γίνουν δεκτές αποδεικνύοντας για μια ακόμη φορά το κοινωνικό πρόσωπο της Κυβέρνησης του Κώστα Καραμανλή.
      Επίσης, θα σταθώ σε μια ακόμη πολύ ενδιαφέρουσα, κατά την άποψή μου, πρόταση, την πρόταση της Πανελλήνιας Ομοσπονδίας Ιδιοκτητών Ακινήτων, της Π.ΟΜ.ΙΔ.Α., που αφορά την καθιέρωση μειωμένων συντελεστών Φ.Π.Α. στα υλικά και εργατικά για την ανακαίνιση διατηρητέων και ιστορικών κτηρίων.
      Μ’ αυτόν τον τρόπο θα υπήρχε ακόμη ένα κίνητρο για την αξιοποίηση του εθνικού, πολιτιστικού και ιστορικού πλούτου, κάτι που έχουμε ηθική υποχρέωση και παρακαταθήκη για τις επερχόμενες γενεές, για τα παιδιά μας, να τα συντηρήσουμε, να τα διαφυλάξουμε «ως κόρην οφθαλμού».
      Να κλείσω, αγαπητοί συνάδελφοι και συναδέλφισσες, χαρακτηρίζοντας το νομοσχέδιο για την εισαγωγή Φ.Π.Α. σε ακίνητα, τις μεταβολές στη φορολογία κεφαλαίου και τις άλλες γενικότερες διατάξεις που περιλαμβάνει ένα θετικό νομοσχέδιο, ένα κοινωνικά δίκαιο νομοσχέδιο, ένα νομοσχέδιο που προσωπικά υποστηρίζω και καλώ καλοπροαίρετα και κάθε άλλο συνάδελφο, αφού πρώτα θετικά και καλοπροαίρετα το μελετήσει προσεκτικά, να το υποστηρίξει. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η συνάδελφος κ. Αθανασία Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
      Επιτρέψτε μου να ξεκινήσω με μια παρατήρηση. Η συναδέλφισσα, εισηγήτρια της Πλειοψηφίας ανέφερε τέσσερις φορές, αν σημείωσα σωστά, την απερισκεψία των κυβερνήσεων Παπανδρέου και Σημίτη. Τις απερισκεψίες τις ενέκρινε επί σειρά εκλογικών αναμετρήσεων, αγαπητή συναδέλφισσα, ο ελληνικός λαός και ακόμη και στην τελευταία, στις προηγούμενες εκλογές, το 42% περίπου αποτελεί στην κυριολεξία έγκριση των πεπραγμένων. Όμως, αυτό το σημειώνω, γιατί εμείς τιμούμε το παρελθόν μας. Θεωρούμε ότι πραγματικά η κυβέρνηση Σημίτη είναι συνέχεια των κυβερνήσεων Παπανδρέου. Είχε κοινούς, διαδοχικούς στόχους, αναλόγως με τις ανάγκες της εποχής. 
      Αναρωτήθηκα, όμως: Εσείς δέχεσθε να θεωρείστε σήμερα συνέχεια της κυβέρνησης της τετραετίας 1990-1993; Είστε το ίδιο υπερήφανοι για τα πεπραγμένα εκείνης της κυβέρνησης, των Υπουργών Οικονομικών και των σημερινών διοικητών των Δ.Ε.Κ.Ο. κ.λπ.;  Για να ξέρουμε αν δέχεσθε ή όχι να θεωρείστε συνέχεια, σας λέω ότι εμείς σας ευχαριστούμε που το επαναλάβατε και το επισημάνατε. Είχαμε συνέχεια και διαρκή υπερηφάνεια για την πορεία και τη στάση μας. 
      Η Κυβέρνηση του κ. Καραμανλή με όλες τις ενέργειές της από την πρώτη στιγμή επιβεβαίωνε ότι δεν διέθετε καμία στρατηγική και κανένα σχέδιο ανάπτυξης. Επιβεβαίωνε ότι η εξουσία ήταν και είναι γι αυτήν αυτοσκοπός και ουδόλως την απασχόλησε ή πρόκειται να την απασχολήσει το μέλλον και η πρόοδος της χώρας και των πολιτών. 
      Μέχρι σήμερα η Κυβέρνησή σας, αγαπητοί συνάδελφοι της Νέας Δημοκρατίας, πλέει σε πελάγη απραξίας. Εξαίρεση αποτελεί το νομοσχέδιο «βόμβα» για το ασφαλιστικό των Τραπεζών, με τη γνωστή εξέλιξη, η άρση της μονιμότητας χωρίς την κατοχύρωση της αξιοκρατίας, η υπερχρέωση του Ο.Τ.Ε., λόγω της εφαρμογής της εθελουσίας εξόδου και, φυσικά, η δήθεν απογραφή με τα μεγάλα προβλήματα, τις μεθοδεύσεις που ακολούθησαν, που έφερε απορύθμιση στη δημοσιονομική κατάσταση της οικονομίας και φέρνει, δυστυχώς, όλο και περισσότερα εισπρακτικά μέτρα. 
      Η αρχή έγινε πέρυσι, με την αύξηση του Φ.Π.Α. στο 19%. Στη συνέχεια η Κυβέρνηση προσέκρουσε στην άρνηση των Βρυξελλών για την τιτλοποίηση. 
      Έτσι, σε μια εποχή που τα έσοδα υστερούν απελπιστικά, η αύξησή τους μέσω της φορολογίας για την κάλυψη έστω μέρους της μαύρης τρύπας του προϋπολογισμού είναι το πιο απλό. Έτσι, μετά το 19%, ο νέος προϋπολογισμός φέρνει πρόσθετους φόρους τρία και παραπάνω δισεκατομμύρια ευρώ, τους οποίους θα κληθούν να πληρώσουν -πλην του φόρου εισοδήματος- μισθωτοί, συνταξιούχοι, μικρομεσαίοι, αλλά και οι ιδιοκτήτες ακινήτων.
      Αυτοί οι τελευταίοι θα πληρώσουν μέσω της επιβολής του φόρου προστιθέμενης αξίας στις νέες οικοδομές, όπως προβλέπει το νομοσχέδιο που συζητάμε σήμερα. Επιβάλλεται άμεσα Φ.Π.Α. με συντελεστή 19% στις νέες οικοδομές και στην αντιπαροχή, ενώ αυξάνονται και οι αντικειμενικές αξίες των ακινήτων, κατά μέσον όρο περίπου 30%.
      Η Κυβέρνηση, όμως, πριν αναστατώσει την αγορά, όφειλε να αντιμετωπίσει με μεγαλύτερη σοβαρότητα ένα τέτοιο θέμα. Από την πρώτη στιγμή η είδηση της επιβολής Φ.Π.Α. στις νεόδμητες οικοδομές προκάλεσε πρωτοφανές χάος και σύγχυση στο χώρο των ακινήτων, με αποτέλεσμα τη μεγάλη αύξηση στις τιμές των κατοικιών και την κατακόρυφη άνοδο στην αντιπαροχή.
      Μη έχοντας ξεκαθαρίσει μέχρι πολύ πρόσφατα το Υπουργείο αν ο φόρος θα πληρώνεται βάσει της αντικειμενικής αξίας, της εμπορικής τιμής ή κάποιας ενδιάμεσης, ποιος θα πληρώσει σε περίπτωση κατασκευής σπιτιού με αυτεπιστασία, από τους ιδιοκτήτες και άλλα, επωφελήθηκαν οι διάφοροι επιτήδειοι και ανέβασαν τις τιμές στα ύψη.
      Αν και η επιβολή Φ.Π.Α. στον τομέα της κατασκευαστικής ακινήτων αποτελούσε πάγιο αίτημα των διπλωματούχων μηχανικών και όλου του κατασκευαστικού δυναμικού, αφού θεωρείτο ως μέτρο αντιμετώπισης της φοροδιαφυγής, το σημερινό νομοσχέδιο δεν αποτελεί την απάντηση στο αίτημα αυτό, γιατί αντί να δίνει λύση, έρχεται με κενά, με ασάφειες, με αβεβαιότητες και σκοτεινά σημεία να κάνει ακόμη πιο περίπλοκο το σύστημα της φορολόγησης των ακινήτων στη χώρα μας.
      Προστίθενται στην ουσία τρεις νέες φορολογίες: Φ.Π.Α. σε νεόδμητα κτήρια, φόρος αυτομάτου υπερτιμήματος στη δεύτερη και στις μετέπειτα μεταβιβάσεις και φυσικά το τέλος της συναλλαγής ακινήτων. Πρόκειται για μια πρωτοφανή πολυπλοκότητα. Η Κυβέρνηση στηρίζει και πολλαπλασιάζει τη γραφειοκρατία, τη στιγμή που το ζητούμενο, αλλά το υποσχεθέν –για να μην ξεχνάμε- ήταν οι απλούστερες διαδικασίες για όλους, για πολίτες και υπηρεσίες.
      Δεν είναι τυχαίο ότι οι εκπρόσωποι των φορέων, κατά την ακρόασή τους από την επιτροπή της Βουλής εξέφρασαν την ανησυχία τους ότι το μέτρο θα οδηγήσει σε νέα υπερβολική αύξηση της τιμής των ακινήτων, έκαναν λόγο για δημιουργία νέας «φούσκας» και ζήτησαν τουλάχιστον να δοθεί αναβολή στην εφαρμογή του νόμου, ώστε να προετοιμαστεί καλύτερα η αγορά και να μην παρατηρηθούν φαινόμενα αισχροκέρδειας. Και δεν μπορώ να κατανοήσω τη δήλωση του Υφυπουργού στην ομιλία του, ότι έγινε πλήρης προετοιμασία της αγοράς και ανακοινώθηκε έγκαιρα η διάθεση της Κυβέρνησης.
      Η εφαρμογή Φ.Π.Α. στην οικοδομή συνιστά μια απίστευτη Βαβέλ. Το νομοσχέδιο προβλέπει ότι από την 01-01-2006 επιβάλλεται ο φόρος προστιθέμενης αξίας με συντελεστή 19% στις μεταβιβάσεις νεόδμητων ακινήτων. Βάση υπολογισμού του φόρου θα αποτελεί η τιμή που αναγράφεται στα συμβόλαια, η οποία δεν μπορεί να είναι μικρότερη από την αντικειμενική ή από το ελάχιστο κόστος κατασκευής.
      Κατ’ αρχήν θετική η κίνηση, θα σκεφτεί κάποιος, κυρίως για την καταπολέμηση της φοροδιαφυγής. Λείπει όμως η υποδομή για κάτι τέτοιο. Ο Φ.Π.Α. είναι από τη φύση του ένας ιδιαίτερος φόρος. Επιβάλλεται σε κάθε στάδιο παραγωγής, αφαιρουμένου του φόρου που αναλογεί σε κάθε προηγούμενο και το σύνολο του φόρου επιβαρύνει μόνον τον τελικό αγοραστή.
      Στην περίπτωση όμως των ακινήτων υπάρχουν ιδιαιτερότητες. Η εφαρμογή του Φ.Π.Α. απαιτεί ακριβή προσδιορισμό της αγοραίας αξίας του ακινήτου. Δεν μπορεί να στηριχθεί στις αντικειμενικές τιμές, γιατί αυτές υπολείπονται της πραγματικής αξίας. Αν βάση επιβολής του Φ.Π.Α. αποτελέσουν οι αντικειμενικές αξίες της εφορίας, τότε ο εκπιπτόμενος για τον κατασκευαστή-πωλητή φόρος μπορεί να είναι υψηλότερος του εισπραττόμενου από τον αγοραστή του ακινήτου.
      Καθίσταται, λοιπόν, σαφές ότι για να υπάρξει έσοδο ουσιαστικό από την εφαρμογή του Φ.Π.Α. στις νεοανεγειρόμενες οικοδομές, είναι απαραίτητο ο νέος φόρος να επιβληθεί επί της πραγματικής αξίας του ακινήτου. Όμως αυτό δεν είναι εφικτό. Κανείς δεν είναι σε θέση στη χώρα μας να γνωρίζει την πραγματική τιμή αγοράς, πέραν του πωλητή και του αγοραστή. Όποτε επιχειρήθηκε κάτι τέτοιο, με συγκριτικά στοιχεία, το σύστημα διολίσθησε σταδιακά στη συναλλαγή και στη διαφθορά. Αυτά τα στοιχεία, άλλωστε, επέβαλαν το μηχανισμό των αντικειμενικών αξιών.
      Η Κυβέρνηση, λοιπόν, στην αγωνιώδη προσπάθειά της να συλλέξει πόρους, αυξάνει τη συναλλαγή και τη διαφθορά, αντί να την πατάσσει, όπως ισχυρίζεται ότι είναι ο στόχος της. Η Κυβέρνηση, προφανώς υπό το βάρος αυτών ακριβώς των προβλημάτων, έκανε λόγο για ενδεικτικές τιμές, χωρίς να προσδιορίσει περί τίνος πρόκειται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψτε να τελειώσω, κύριε Πρόεδρε.
      Θα είναι άραγε οι νέες αυξημένες αντικειμενικές τιμές ή κάτι πολύ πάνω απ’ αυτές; Και αν είναι κάτι διαφορετικό, μήπως πλέον θα αναπτυχθεί ένας ακόμη πιο επιθετικός μηχανισμός επηρεασμού των τιμών των ακινήτων;
      Το νομοσχέδιο όχι απλώς δεν δίνει διέξοδο και λύση, αλλά αντίθετα συντηρεί το καθεστώς ασάφειας, που είχε αναπτυχθεί τους τελευταίους μήνες στην κτηματαγορά. Αν οι ενδιαφερόμενοι σπεύσουν να αγοράσουν σήμερα ακίνητο, κινδυνεύουν να πληρώσουν το αδικαιολόγητο «καπέλο». Αν, αντίθετα, προκειμένου να αποφύγουν τις επιβαρύνσεις των κατασκευαστών, αναβάλουν την αγορά σπιτιού, κινδυνεύουν να πληρώσουν περισσότερους φόρους από την αύξηση των αντικειμενικών αξιών.
      Αυτό το κλίμα υπονομεύει την οικονομία και απλώνει τη δυσαρέσκεια στην κοινωνία. Είναι βέβαιο ότι οι συνέπειες μιας ανεύθυνης οικονομικής πολιτικής δεν αντιμετωπίζονται με ευρήματα της στιγμής. Τέτοια ευρήματα οδηγούν την οικονομία ακόμη πιο βαθιά σε αδιέξοδα.
      Και δυστυχώς η Κυβέρνησή σας δεν το έχει διαπιστώσει αυτό. Το κόστος της παραμονής σας στην Κυβέρνηση γίνεται κάθε μέρα όλο και μεγαλύτερο...
      ΠΡΟΕΔΡΕΥΩΝ (Φίλιππος Πετσάλνικος): Κυρία Μερεντίτη, θα σας παρακαλέσω να ολοκληρώσετε.
      ΑΘΑΝΑΣΙΑ ΜΕΡΕΝΤΙΤΗ: Είναι σίγουρο ότι τα λάθη σας θα σας οδηγήσουν στην αντικατάστασή σας από τον ελληνικό λαό.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ανδρέας Λυκουρέντζος. Είναι απών. Διαγράφεται.
      Το λόγο έχει ο κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, ο λόγος για τον οποίο τοποθετούμαι στο σημερινό νομοσχέδιο είναι ό,τι αφορά το άρθρο 37 δηλαδή, την προσαύξηση του ποσού των φόρων και της εισφοράς των πλοίων.
      Θεωρώ ότι ένας στρατηγικός στόχος που έχει θέσει η νέα διακυβέρνηση και ένας στρατηγικός στόχος που έχουμε θέσει στην εθνική οικονομία είναι η τόνωση της ναυτιλιακής δραστηριότητας. Είναι πολύ σημαντικό το ότι τα τελευταία χρόνια το ναυτιλιακό συνάλλαγμα, ανερχόμενο κοντά στα 17 – 18.000.000.000 ευρώ, αποτελεί την πρώτη πηγή εισροής συναλλάγματος στη χώρα.
      Η ελληνική ναυτιλία ήταν και παραμένει κραταιά, με αποτέλεσμα σήμερα να κατέχει κοντά στο 8,5%-9% του παγκόσμιου στόλου. Οι Έλληνες εφοπλιστές έχουν επιδοθεί περίπου στο 25% των νέων παγκόσμιων ναυπηγήσεων. Απασχολεί ένα δυναμικό κοντά στους τριάντα χιλιάδες ανθρώπους στη θάλασσα και πολλαπλάσιους στην ξηρά.
      H ναυτιλία αποτελεί  το στρατηγικό μας πλεονέκτημα, όταν συζητάμε στα διεθνή φόρα, όταν συζητάμε στους κόλπους της Ευρωπαϊκής Ένωσης, όταν συζητάμε σε όρους σύγχρονης και μοντέρνας οικονομίας με οποιοδήποτε άλλο κράτος στον κόσμο. Η Ελλάδα ταυτίζεται με τη ναυτιλιακή υπεροχή και ταυτίζεται με την υπεροχή των Ελλήνων, που είτε εργάζονται στα βαπόρια είτε επιχειρούν δια μέσου αυτών σε όλο τον κόσμο.
      Η αύξηση της οποιασδήποτε άμεσης ή έμμεσης φορολογίας και πάνω απ’ όλα η διατήρηση ενός καθεστώτος που επιβάλει φορολογία στα καράβια και στα πλοία, νομίζω ότι είναι μια λογική που έρχεται και ταυτίζεται με το 1975 και όχι με το 2005. Σήμερα το περιβάλλον στο οποίο δρούμε είναι ένα περιβάλλον φοβερά ανταγωνιστικό.
      Η Μεγάλη Βρετανία έχασε το συγκριτικό της πλεονέκτημα, που είχε στη διεθνή ναυτιλιακή σκηνή ως η μεγάλη παντοκράτειρα και ποντοπόρος υπερδύναμη. Και επί σοσιαλιστικής κυβέρνησης, εργατικού κόμματος, του κ. Μπλερ, δια μέσου του κ. Πρέσκοτ, ο οποίος ήταν συνδικαλιστής των θαλαμηπόλων στα πλοία, ήρθε και έκανε τι; Κατήργησε τον οποιονδήποτε φόρο, κατήργησε τον οποιονδήποτε περιορισμό στη σύνθεση, κατήργησε την οποιαδήποτε, πλην των απαραιτήτων τυπικών διατυπώσεων, κράτηση πάνω στη λειτουργία μιας ναυτιλιακής επιχείρησης.
    Αποτέλεσμα ήταν η αγγλική σημαία -που είχε φθάσει στο ναδίρ και τη σήκωναν μόνο τα πλοία της αγγλικής ακτοπλοΐας- σήμερα να είναι μια ανταγωνιστική σημαία. 
    Εμείς έχουμε το συγκριτικό πλεονέκτημα. Τα στοιχεία που έχει στη διάθεσή της η Κυβέρνηση –και δεν θα ήθελα να είμαι εγώ αυτός που θα τα κοινοποιεί μέσα στο Κοινοβούλιο- δείχνουν μια ελαφριά τάση συρρίκνωσης του εθνικού νηολογίου, δεν δικαιολογούν να επιβάλλονται καινούργιοι φόροι.
    Ο φόρος για τον οποίο συζητάμε με το άρθρο 37 αφορά τα μεσογειακά πλοία, τα πλοία της μεσογειακής ναυτιλίας, είναι ένας ελάχιστος φόρος. Έσοδα παραπάνω στον κρατικό προϋπολογισμό θα φέρει γύρω στα 150.000  ευρώ κατά τους μίνιμουμ υπολογισμούς, ένα αστείο δηλαδή ποσό και όμως δημιουργεί μια αρνητική εικόνα. 
    Θα ήθελα πραγματικά να παρακαλέσω την Κυβέρνηση, θα ήθελα να παρακαλέσω τον παριστάμενο Υπουργό Οικονομίας και Οικονομικών ο οποίος αντιλαμβάνεται πολύ καλύτερα ίσως από τον οποιονδήποτε σ’ αυτήν την Αίθουσα για σύγχρονα κελεύσματα μιας μοντέρνας οικονομίας, να ξαναδούμε όλο το πλαίσιο λειτουργίας και φορολογίας πάνω στις ναυτιλιακές δραστηριότητες. Αν θέλουμε πραγματικά να φτιάξουμε μια σύγχρονη ανταγωνιστική ναυτιλία, να μη φεύγουν καράβια σε άλλες σημαίες, να βρίσκονται τα 3/4 του υπό ελληνική ιδιοκτησία στόλου σε ξένες σημαίες. Σήμερα επτακόσια πενήντα, οκτακόσια καράβια από τα τρεισήμισι χιλιάδες …
    ΠΡΟΕΔΡΕΥΩΝ (Φίλιππος Πετσάλνικος): Κύριε Βαρβιτσιώτη, αν μου επιτρέπετε μια παρέμβαση…
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Βεβαίως, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Είναι πολύ ενδιαφέροντα όλα αυτά που αναπτύσσετε γενικώς ότι πρέπει να γίνουν στη ναυτιλία, αλλά καλό είναι να επανέλθετε επί της αρχής του νομοσχεδίου.
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, λόγω του ιδιαίτερου φόρτου της Βουλής και λόγω του ότι κανένας δεν θα έχει την ευκαιρία στη συζήτηση επί των άρθρων στα τέσσερα λεπτά που θα μας δοθούν να τοποθετηθεί για ένα θέμα που θεωρώ σημαντικό και το οποίο αυτούσια εισάγεται με άρθρο του νομοσχεδίου…
    ΠΡΟΕΔΡΕΥΩΝ (Φίλιππος Πετσάλνικος): Συμπεριλαμβάνεται μια ρύθμιση που αφορά την εμπορική ναυτιλία και τοποθετηθήκατε επ’ αυτής, αλλά και επειδή εκ του Κανονισμού θα πρέπει να αναφερόμαστε και να περιοριζόμαστε στο αντικείμενο του νομοσχεδίου…
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω -με όλο το σεβασμό προς το πρόσωπό σας και τον τρόπο που διευθύνετε τη συζήτηση- ότι επειδή ακριβώς γίνεται μια φορολογική μεταρρύθμιση, συζητάμε φορολογικά θέματα σήμερα που μετασχηματίζουν την αγορά των ακινήτων και για τα οποία νομίζω ότι η πλειοψηφία θα αισθάνεται υπερήφανη γιατί γίνεται ένας σύγχρονος μετασχηματισμός, θεωρώ ότι αυτός ο μετασχηματισμός θα πρέπει να επεκταθεί και σε άλλους τομείς της οικονομίας και δη στους τομείς της οικονομίας που είμαστε συγκριτικά καλύτεροι, σε αυτούς που είναι εξαγώγιμοι, σ’ αυτούς που είναι το πρόσωπό μας.  
    Γι’ αυτό δράττομαι αυτής της ευκαιρίας να τοποθετηθώ και να ζητήσω πραγματικά να τεθεί ένα καινούργιο πλαίσιο -όπως τίθεται σήμερα στα ακίνητα- συναλλαγών, ένα πλαίσιο το οποίο θα ανταποκρίνεται στις σύγχρονες ανάγκες, θα δημιουργεί τις προϋποθέσεις και πάνω απ’ όλα θα κάνει την ελληνική σημαία, για την οποία είμαστε υπερήφανοι που βρίσκεται και στην Αίθουσα του ελληνικού Κοινοβουλίου, εξίσου ανταγωνιστική και βεβαίως εξίσου κραταιά και στη θάλασσα. 
    Δεν θα ήθελα να καταχραστώ παραπάνω το χρόνο και την ανοχή του Προεδρείου, σας ευχαριστώ κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Φίλιππος Πετσάλνικος): Ο κ. Καρπούζας έχει το λόγο.
    ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, στα πλαίσια άσκησης της οικονομικής μας πολιτικής, η Κυβέρνησή μας συνεχώς και αδιάκοπα με μια σειρά νομοθετημάτων εφαρμόζει το πρόγραμμα που ενέκρινε ο ελληνικός λαός, με στόχο την εξυγίανση της οικονομίας και την ανάπτυξη του τόπου.
    Μέσα από μια πολιτική ήπιας προσαρμογής, εκτιμώντας κάθε φορά την πραγματική κατάσταση, μεταξύ άλλων, και κατά κύριο λόγο την οικονομική δυνατότητα της χώρας, ασκούμε την πολιτική μας, πολιτική διαφάνειας και καθαρού πολιτικού λόγου.
    Κεντρικό σημείο της πολιτικής μας είναι η βελτίωση των δημόσιων οικονομικών της χώρας. Αυτό μπορεί να επιτευχθεί μέσα από την ανασυγκρότηση του κράτους σε όλους τους τομείς της Δημόσιας Διοίκησης, τον έλεγχο και την ανακατανομή των δαπανών, τον περιορισμό της σπατάλης, την ουσιαστική φορολόγηση, τις αποκρατικοποιήσεις και τη συρρίκνωση του δημόσιου χρέους.
    Η εξυγίανση του φορολογικού συστήματος απαιτεί τη δημιουργία ενός απλού, σταθερού και δίκαιου φορολογικού μηχανισμού, αλλά και αποτελεσματική οργάνωση του μηχανισμού είσπραξης. ‘Ετσι, αφ’ ενός μεν, θα μειωθεί η εκτεταμένη φοροδιαφυγή και διαφθορά, αλλά κυρίως η φοροκλοπή, αφ’ ετέρου ο φορολογούμενος θα θεωρείται ειλικρινής, κυρίως όμως θα αισθάνεται τη δίκαιη αντιμετώπισή του εκ μέρους της πολιτείας.
    Συνταγματικά είναι υποχρέωση των Ελλήνων πολιτών μέσα από τη φορολόγησή του να καλύπτουν τις δημόσιες δαπάνες και υποχρεώσεις. Είναι όμως και καθήκον των κυβερνήσεων να εφαρμόζουν φορολογική ισότητα και δικαιοσύνη. 
    Αυτό βεβαίως, κύριοι συνάδελφοι της Aξιωματικής Aντιπολίτευσης, δεν έγινε τόσα χρόνια. 
    Τα αποτελέσματα είναι γνωστά -και φαίνονται ανάγλυφα στο σκελετό της ελληνικής οικονομίας- αποτελέσματα μιας ανεύθυνης οικονομικής πολιτικής των κυβερνήσεων του ΠΑ.ΣΟ.Κ. που στηριζόταν στη δημιουργική λογιστική χωρίς προγραμματισμό και όραμα, χωρίς να πραγματοποιηθεί καμία διαρθρωτική αλλαγή και πρόοδος.
    Γι’ αυτό θα έλεγα στη συνάδελφο του ΠΑ.ΣΟ.Κ., η οποία μίλησε πριν από λίγο, ότι εγώ στη θέση της δεν θα αισθανόμουν καθόλου υπερήφανος για τις κυβερνήσεις της.
    Εμείς εφαρμόζουμε το πρόγραμμά μας που είναι αποτυπωμένο με ειλικρίνεια. Και είμαστε –θέλω να διαβεβαιώσω- πολύ κριτικοί απέναντι στο πρόγραμμα το οποίο εμείς συντάξαμε πριν ακόμη αναλάβουμε τη διακυβέρνηση της χώρας.
    ‘Oσον αφορά το παρόν νομοσχέδιο στις σελίδες τριάντα πέντε, τριάντα έξι στο σημείο 7.3 «Εξυγίανση του φορολογικού συστήματος», και στη φορολογία μεταβίβασης ακινήτων αναφέρεται: 
    «Θα προσαρμοστούμε σταδιακά στην ευρωπαϊκή πρακτική στα θέματα αυτά, ύστερα από εμπεριστατωμένη μελέτη και κατάλληλη προετοιμασία του διοικητικού μηχανισμού. Θα υπάρξει ένα μεσοδιάστημα μεταξύ της ανακοίνωσης και του χρόνου εφαρμογής. 
    Προβλέπουμε: 
    1. Καταργείται ο ισχύον Φόρος Μεταβίβασης Ακινήτων και αντικαθίστανται ως εξής:
    α) Κατά την αγορά ακινήτων με καινούργια κτίσματα επιβάλλεται Φόρος Προστιθέμενης Αξίας. 
    β) Κατά τη μεταβίβαση των λοιπών ακινήτων –οικοπέδων, αγροτεμαχίων, ακινήτων με παλαιά κτίσματα μετά την πρώτη μεταβίβασή τους κ.λπ.- επαναφέρεται με τις αναγκαίες απλοποιήσεις και προσαρμογές ο Φόρος Αυτόματου Υπερτιμήματος κλπ.
    Κυρίες και κύριοι συνάδελφοι, αυτό ακριβώς κάνουμε με συνέπεια και ειλικρίνεια. 
    1. Επιβάλλεται Φ.Π.Α. στις νεόδμητες οικοδομές.
    2. Δεν υπάγονται στην υποχρέωση αυτή οι ιδιώτες πολίτες που κτίζουν το σπίτι τους και πρέπει να τονιστεί αυτό ιδιαίτερα, για να γίνει κατανοητό προς αποφυγήν παραπληροφόρησης.
    3. Η αγορά πρώτης κατοικίας δεν επιβαρύνεται με Φ.Π.Α., αλλά το επιπλέον του αφορολόγητου που δικαιούται ο αγοραστής υπόκειται σε Φόρο Μεταβίβασης Ακινήτου.
    4. Καταργείται σταδιακά ο Φόρος Μεταβίβασης Ακινήτου, μετά δε τη δεύτερη μεταβίβαση θα υπόκεινται οι μεταβιβάσεις σε τέλος συναλλαγής 1% περίπου και θα επιβάλλεται Φόρος Αυτόματης Υπερτίμησης στη διαφορά μεταξύ αξίας κτήσης και αξίας πώλησης.
     5. Τετραπλασιάζεται το αφορολόγητο για κληρονομιές και δωρεές από 20.000 ευρώ σε 80.000 ευρώ. Αυξάνεται το αφορολόγητο για τα εγγόνια του κληρονομούμενου από 15.000 ευρώ σε 80.000 ευρώ.
    6. Αυξάνεται το αφορολόγητο για γονικές παροχές από 90.000 ευρώ σε 100.000 ευρώ.
    7. Ρυθμίζονται μικροαποκλίσεις εμβαδών οικοπέδων ως προς την επανάληψη συμβολαίων.
    8. Δίνεται η δυνατότητα σύνταξης οριστικών συμβολαίων μεταβίβασης ακινήτων σε εκτέλεση προσυμφώνων που έχουν συνταχθεί πριν την 31.12.1997 με την υποβολή δήλωσης μόνο από τον αγοραστή. Δεν είναι φωτογραφική διάταξη, κύριοι συνάδελφοι, όπως ο εισηγητής της Αξιωματικής Αντιπολίτευσης ισχυρίστηκε. Αναφέρεται δε ρητά ότι η συγκεκριμένη ρύθμιση αφορά όλες τις περιπτώσεις σύνταξης οριστικών συμβολαίων μεταβίβασης ακινήτων σε εκτέλεση προσυμφώνου. 
    9. Επιμηκύνεται ο χρόνος καταβολής του φόρου κληρονομιών σε είκοσι τέσσερις διμηνιαίες άτοκες δόσεις αντί των ισχυουσών είκοσι τεσσάρων μηνιαίων δόσεων.
    Μπορεί κανείς, κύριοι συνάδελφοι, να αμφισβητήσει τη συνέπεια λόγων και πράξεων της Κυβέρνησής μας; Θέλω να καταθέσω ότι η μικροψυχία σας, κύριοι συνάδελφοι της Aξιωματικής Aντιπολίτευσης, συνεχώς δημιουργεί για εσάς την αποδοκιμασία του ελληνικού λαού, απέναντι στον οποίο είστε υποχρεωμένοι κάποτε να πείτε την αλήθεια, αλλά και να κάνετε και την αυτοκριτική σας. 
    Βεβαίως όλοι οι συνάδελφοι Βουλευτές έχουν το δικαίωμα να μη συμφωνούν, αλλά έχουν και την υποχρέωση κατάθεσης διαφορετικής άποψης, εφόσον υπάρχει, ιδιαίτερα τα κόμματα που θεσμικά είναι οι ρυθμιστές της Δημοκρατίας κα της λειτουργίας του Κοινοβουλίου.
      Δυστυχώς, όμως για σας, κύριοι συνάδελφοι της Αξιωματικής Αντιπολίτευσης, αυτό δεν συμβαίνει. Πάγια τακτική σας είναι να δικαιολογήσετε τη δική σας αποτυχημένη πολιτική, που εφαρμόσατε ως Κυβέρνηση για πολλά χρόνια. Συνεχίζετε την άγονη αντιπολίτευση.
      Θα ήθελα στο σημείο αυτό, κύριε Πρόεδρε, να καταθέσω τη δική μου θέση, αλλά και παρατηρήσεις επί του νομοσχεδίου, κάτι που ισχυρίστηκα κατά τη συζήτηση στην επιτροπή.
      Θεωρώ ότι η επιβολή του Φ.Π.Α. για τις νεόδμητες οικοδομές είναι σωστή. Θα νοικοκυρέψει τον τομέα της οικοδομής. Ο οργανωμένος κατ’ επάγγελμα κατασκευαστής, ο μηχανικός, ωφελείται. Το σύνολο δηλαδή των εμπλεκομένων ωφελούνται.
      Πιστεύω επιπλέον ότι για να μπει τελικά μία τάξη στον τομέα των κατασκευών, πρέπει να θεσμοθετηθεί το μητρώο των κατασκευαστών ιδιωτικών έργων και να μπουν προδιαγραφές. Νομίζω ότι είμαστε η μοναδική ίσως χώρα όπου ο καθένας μπορεί να γίνει εργολάβος - κατασκευαστής ιδιωτικών έργων με μόνο προσόν να έχει χρήμα. 
      Επίσης, θεωρώ ότι είναι δίκαιο ο ιδιοκτήτης οικοπέδου, ο οποίος παραχωρεί το οικόπεδό του επί αντιπαροχή, να απαλλάσσεται της καταβολής Φ.Π.Α., εφόσον η κατοικία που παίρνει ως αντάλλαγμα είναι η πρώτη κατοικία. 
      Εφόσον εισπράττει το δημόσιο κατά την εκτέλεση αυτής της πράξης τον Φ.Π.Α., συμπεραίνεται ότι συντελείται μεταβίβαση και ως εκ τούτου ο οικοπεδούχος δίκαια θα πρέπει να απολαμβάνει οποιαδήποτε ευεργετήματα – φοροαπαλλαγές δικαιούται ο όποιος αγοραστής για τα διαιρετά τμήματα που μεταβιβάζονται από την οικοδομή που αναγέρθηκε στο οικόπεδό του.
      Επίσης, θα πρέπει να ληφθεί υπ’ όψιν για μεταβιβάσεις ημιτελών κατασκευών, όπου καταβάλλεται το σύνολο του Φ.Π.Α. που αναλογεί στην αξία του και να συμψηφίζεται προς όφελος του αγοραστή ο επιπλέον Φ.Π.Α. που θα καταβληθεί μέχρι την αποπεράτωση.
      Πρέπει επίσης να τεθούν κανόνες για την πάταξη του αθέμιτου ανταγωνισμού μεταξύ κατασκευαστών με αυτεπιστασία και κατασκευαστών κατ’ επάγγελμα. 
      Τελειώνοντας, κύριε Πρόεδρε, πιστεύω ότι πρέπει να αναθεωρηθεί η θέση και να δοθεί μία δυνατότητα ολοκλήρωσης των πράξεων των εργολαβικών συμβολαίων και κατάθεσης μελετών μέχρι 31.12.2005. Μ’ αυτόν τον τρόπο θα λυθούν πολλά προβλήματα σε ιδιώτες μηχανικούς κατασκευαστές και οικοπεδούχους, οι οποίοι  ήταν κοντά στην ολοκλήρωση  της προσπάθειας αυτής.
       Είναι αδύνατον σε όσους τυχόν ξεκινήσουν σήμερα να ολοκληρώσουν μελέτη ή εργολαβικό έως 31.12.2006. Η ολοκλήρωση μιας πράξης εργολαβικού κ.λπ., απαιτεί ολοκληρωμένη μελέτη και ως εκ τούτου είναι αδύνατον να γίνει.
      Θέλω να επιβεβαιώσω και τα λεγόμενα του κυρίου Υφυπουργού και να πω ότι πράγματι δεν θίγεται η αντιπαροχή με το παρόν νομοσχέδιο και οποιαδήποτε δημιουργία αρνητικού κλίματος, που προσπαθούν ορισμένοι να επιβάλλουν, είναι μεγάλο λάθος. 
      Κλείνοντας, θέλω να τονίσω ότι υπάρχουν κανόνες που μπορούν να αποτρέψουν την εμπορία πρωτοκόλλων ή τη σύναψη εικονικών συμβολαίων κ.λπ.. Η πολιτεία έχει τους μηχανισμούς με τους οποίους μπορεί να ελέγξει ό,τι παράνομο συμβεί. Η ενδεχόμενη καταστρατήγηση του νόμου δεν πρέπει να μας φοβίζει και να μας αποτρέψει από τη λήψη αποφάσεων, φτάνει μόνο να εφαρμόσουμε τους νόμους.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Είχα αποκαλέσει αυτό το σχέδιο νόμου, κύριε Πρόεδρε, στη Διαρκή Επιτροπή ως ένα σχέδιο νόμου το οποίο θα προκαλέσει εντονότατες και σημαντικές τριβές μεταξύ της Ευρωπαϊκής Επιτροπής και της Ελληνικής Κυβέρνησης. Και αυτό φαίνεται και από τη σημερινή συζήτηση, αλλά και από τις παρατηρήσεις της Επιστημονικής Επιτροπής ότι θα συμβεί. 
      Εγώ δεν έχω πειστεί απ’ όσα άκουσα από τον κύριο Υφυπουργό. Μπορεί να έχει υπάρξει μία αλληλογραφία, την οποία γνωρίζουμε κι εμείς. Αλλά είναι βέβαιο ότι για τα δύο σημαντικά θέματα τα οποία αυτή η αλληλογραφία αφορά, θα μας απασχολήσει. Και δεν συμφωνώ, όπως είπατε στην ομιλία σας, ότι δεν τα επισημαίνει η Επιστημονική Επιτροπή της Βουλής.
      Η Επιστημονική Επιτροπή της Βουλής, κύριε Υφυπουργέ, σας λέγει ότι «οι ανωτέρω δύο ρυθμίσεις» –εννοεί τις απαλλαγές, και σβήστε τουλάχιστον τον τίτλο «απαλλαγές», ακόμα κι αν αλλάξετε τίποτα και τις αντικειμενικές αξίες- «στο βαθμό που τροποποιούν τη βάση επιβολής του φόρου, εντάσσοντας κριτήρια εκτός της συμφωνηθείσης αντιπαροχής, θα μπορούσε να θεωρηθεί ότι δεν εναρμονίζονται απολύτως με την ανωτέρω διάταξη της έκτης oδηγίας, όπως έχει ερμηνευτεί από τη νομολογία του ΔΕΚ».
      Επίσης, παρακάτω για τη γνωστή ρύθμιση μεταξύ εφόρων για τους οποίους και το Τεχνικό Επιμελητήριο μιλάει ότι θα ξαναγυρίσουμε σε δίσεκτα χρόνια διαμεσολαβήσεων στις φορολογικές αρχές, σας λέγει η Επιστημονική Επιτροπή ότι «η ρύθμιση βέβαια αυτή δεν είναι βέβαιο ότι ανταποκρίνεται στο πνεύμα του άρθρου 11 της έκτης οδηγίας, αφού μπορεί να οδηγήσει…» κ.λπ.. 
      Σε άλλο όμως σημείο, το οποίο θεωρώ και το πιο σημαντικό, επιχειρείτε με κεφάλαιο το οποίο υπάρχει στο σχέδιο νόμου να ξαναφέρετε, να νεκραναστήσετε τον Α.Ν. 89/67, που είχε γίνει στην αρχή της δικτατορίας. 
      Πρέπει εδώ να σας θυμίσω ότι με νόμο το 2000 για όλο αυτό το πλέγμα των εταιρειών εξωτερικού, μετά από πολλές και  έντονες συζητήσεις με την Ευρωπαϊκή Ένωση, οδηγηθήκαμε στην έκδοση του άρθρου 12 του ν. 2992/2002, όπου στην ουσία μέχρι 31.12.2005, αυτό το πλέγμα έπρεπε να καταργηθεί και καταργείτο. Και το πρόβλημα που γεννιέται είναι πώς κάτι το οποίο πρόκειται να λήξει, επαναδραστηριοποιείται. Γιατί μας έχει δημιουργήσει σημαντικότατα προβλήματα. Και γνωρίζουμε τι έχει συμβεί και ξέρουμε και πρόσφατα ακόμα τις κατηγορίες τις οποίες απευθύνει, μέσω εταιρειών αυτού του θεσμικού πλαισίου, το I.Μ.F., το Διεθνές Νομισματικό Ταμείο, που μας τις απευθύνει ευθέως και μάλιστα επεκτείνει αυτές τις υποψίες για μαύρο χρήμα σε ναυτιλιακές εταιρείες -και σας το είπα με αφορμή σ’ ένα άλλο νομοσχέδιο- ότι πρέπει να τους προστατεύσουμε. Αλλά δεν είναι μόνο αυτό. Σ’ αυτό πάλι η Επιστημονική Επιτροπή σας λέγει ότι «καθίσταται σκόπιμο να επισημανθεί η υποχρέωση της ελληνικής Κυβέρνησης να κοινοποιήσει σχετικά στην επιτροπή τις αντίστοιχες ρυθμίσεις. Η κοινοποίηση αυτή είναι κατά μείζονα λόγο αναγκαία στο βαθμό που η μη κοινοποίησή της θα δημιουργήσει αργότερα και επιστροφές ενισχύσεων». Και δεν κάνετε μόνο αυτό. Κατά την άποψή μου κάνετε κάτι χειρότερο. Εντάσσετε σ’ αυτόν τον αναγκαστικό νόμο και ημεδαπές επιχειρήσεις, όταν έχουν γραφεία του άρθρου 1 στο εξωτερικό. Αυτό είναι ακατανόητο. Δηλαδή αντί να αφανίσουμε αυτόν το νόμο κι αν χρειαστεί να φτιάξουμε κάτι άλλο, εμείς νεκρανασταίνουμε τον αναγκαστικό νόμο της δικτατορίας για ανεξήγητους για μας λόγους. 
      Κύριε Υπουργέ, για τον ίδιο λόγο σας ενημερώσαμε και σας είπαμε ότι στο άρθρο 28 πρέπει να αλλάξετε τουλάχιστον τη διαδικασία. Δεν είναι δυνατόν ο Υπουργός Οικονομίας και Οικονομικών να ορίζει επιτροπή και ο ίδιος, όπως λέγει η διάταξη του νόμου σας, να προσδιορίζει για κάθε εταιρεία χωριστά το ποσοστό κέρδους με μόνη απόφασή του. Αυτό προσβάλλει ευθέως -διότι κανείς δεν αμφισβητεί φυσικά την εντιμότητα των παρόντων Υπουργών- και βάλλει κατά του πολιτικού συστήματος. Κι έρχεται η Επιστημονική Επιτροπή και σας λέγει ότι «το αντικείμενο της φορολογίας, ο φορολογικός συντελεστής, οι απαλλαγές ή οι εξαιρέσεις από τη φορολογία και η απονομή των συντάξεων, δεν μπορούν να αποτελέσουν αντικείμενο νομοθετικής εξουσιοδότησης». Και παρακάτω σας λέγει: «Επομένως, το αντικείμενο προϋποθέτει τυπικό νόμο και δεν είναι δυνατός ο προσδιορισμός του με διοικητικές πράξεις εκδιδόμενες κατά νομοθετική εξουσιοδότηση». Γιατί το κάνετε αυτό; Αδικείτε το πολιτικό σύστημα. Μπορείτε να βρείτε άλλους τρόπους. Ε, δεν μπορεί ο Υπουργός Οικονομίας, ο όποιος Υπουργός Οικονομίας και Οικονομικών, να προσδιορίζει το περιθώριο κέρδους κάθε επιχείρησης αυτού του αναγκαστικού νόμου στην Ελλάδα.
      Θα ήθελα να κλείσω -γιατί στα άρθρα μπορούμε να πούμε περισσότερα- χωρίς να επαναλάβω τα επιχειρήματα τα οποία σας είπα και στη Διαρκή Επιτροπή, αλλά ούτε και τα όσα ακούσατε από τον κ. Βαρβιτσιώτη. Επειδή εμείς είμαστε γνώστες του θέματος και ανεξάρτητα από το αν κάποια καλύπτονται με την εγκριτική πράξη και κάποια θέματα καλύπτονται μ’ αυτήν τη διάταξη, την ώρα που έχουμε δημιουργήσει ένα σταθερό φορολογικό καθεστώς και ένα σταθερό καθεστώς εισφορών για τα πλοία, δεν μπορούμε να το αλλάζουμε χωρίς να έχει προϋπάρξει διάλογος με τους φορείς αυτούς και ακόμα χειρότερα, χωρίς να το ξέρει το Υπουργείο Εμπορικής Ναυτιλίας. 
      Και το λέω αυτό, γιατί γνωρίζω πολύ καλά τι έλεγε ο κ. Κεφαλογιάννης την προηγούμενη εβδομάδα στο Λονδίνο. Και αυτά που έλεγε στο Λονδίνο απέχουν πάρα πολύ από αυτά τα οποία εσείς νομοθετείτε. Και μάλιστα, ήταν πολύ καλό το σχόλιό τους ότι στο νόμο του Φ.Π.Α. για τα ακίνητα η Κυβέρνηση κοροϊδεύοντάς μας έβαλε όχι μόνο κινητά, αλλά κινητά που έχουν και προπέλες, σηκώνουν σημαίες και φεύγουν ό,τι ώρα θέλουν από τα ελληνικά νερά. 
      Ευχαριστώ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Το 2000 που ήσασταν;
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, με το παρόν νομοσχέδιο, όχι μόνο δεν μπαίνει τάξη, όπως είπαν ορισμένοι αγορητές της Νέας Δημοκρατίας, στο θολό και άναρχο τοπίο των οικοδομών και της φορολογίας κεφαλαίου, αλλά δυστυχώς κύριε Υπουργέ, οι διαδικασίες γίνονται πολύ πιο πολύπλοκες. Δεν έχουμε ούτε ενοποίηση των φόρων, ούτε απλοποίηση της φορολογίας.
      Το σχέδιο νόμου κατατίθεται σε μια χρονική στιγμή που οι τιμές των ακινήτων έχουν διογκωθεί υπέρμετρα στην αγορά από τις αόριστες εξαγγελίες που εδώ και οκτώ μήνες δίνουν και παίρνουν στην ελληνική κοινωνία για την αύξηση των αντικειμενικών αξιών, για την επιβολή του Φ.Π.Α. Όλα αυτά είχαν σαν αποτέλεσμα, οι τιμές ν’ ανέβουν στα ύψη. Και έχετε σοβαρές ευθύνες για το κλίμα πανικού από τη μια πλευρά, «πάρτε τώρα, όποιος προλάβει», καθώς και για τα φαινόμενα της συναλλαγής και της διαφθοράς που έλαβαν και λαμβάνουν χώρα όλο το τελευταίο χρονικό διάστημα γύρω από τα ζητήματα αυτά.
      Η κατάσταση αυτή, βέβαια, φέρνει στην επικαιρότητα την αδυναμία και την ανικανότητα του Υ.ΠΕ.ΧΩ.Δ.Ε. να φέρει ένα σχέδιο νόμου για την έκδοση των οικοδομικών αδειών με αποτέλεσμα να διαιωνίζει την ισχύ του γνωστού προεδρικού διατάγματος του κ. Κατσίκη του 1993.
      Κύριε Υπουργέ, διατηρείτε από τη μία πλευρά την υφιστάμενη φορολογία και από την άλλη επιβάλλετε τρεις καινούργιους φόρους. Όταν μπαίνουν νέοι φόροι, ποιος μπορεί αλήθεια να είναι ευτυχής; Μήπως γνωρίζετε εσείς κανέναν μισθωτό που πληρώνεται με το κατώτατο ημερομίσθιο της Εθνικής Γενικής Συλλογικής Σύμβασης Εργασίας ή κανέναν αγρότη, που το καλλιεργητικό κόστος και οι εξευτελιστικές τιμές των προϊόντων του έχουν εξανεμίσει το εισόδημά του, να μπορεί να ανταποκριθεί στα νέα δεδομένα που δημιουργούνται για την αγορά κατοικίας;
      Επίσης, σε ό,τι αφορά το Φ.Π.Α., ο Φ.Π.Α. όπως είπαν όλοι οι συνάδελφοι, είναι αναμφισβήτητα ένας εξυγιαντικός φόρος. Σήμερα όμως έρχεται να προστεθεί, χωρίς να παίρνετε κανένα μέτρο γι’ αυτό, σε τιμές που ήδη έχουν ενσωματώσει το Φ.Π.Α., γιατί οι κατασκευαστές, εργολάβοι και εταιρείες που είχαν πληρώσει το Φ.Π.Α. στην αγορά τσιμέντου, σιδήρου, οικοδομικών υλικών, τον έχουν ήδη ενσωματώσει στις τιμές πώλησης των ακινήτων. 
      Όσον αφορά την έκπτωση του Φ.Π.Α. για την πρώτη κατοικία, σας το είπαν κι άλλοι συνάδελφοι, ότι θα είναι δώρο άδωρο, γιατί οι κατασκευαστές δεν πρόκειται να πληρώσουν από την τσέπη τους. Θα το μετακυλίσουν στην τιμή πώλησης. Και εμείς, κύριε Υπουργέ, σαν ΠΑ.ΣΟ.Κ. είχαμε ξεκαθαρίσει στις προεκλογικές μας δεσμεύσεις το εξής. Λέγαμε επί λέξει: «Η εισαγωγή του Φ.Π.Α. στα νέα ακίνητα θα γίνει με πλήρη κατάργηση του φόρου μεταβίβασης, ώστε να μειωθεί το κόστος κατασκευής, να εξυγιανθεί ο χώρος της οικοδομής και να αντιμετωπισθεί η φοροδιαφυγή». Αυτά, για να μην ακούγονται πολλές φορές αυτά που ακούγονται, από τον Υπουργό, τον κ. Αλογοσκούφη, σχετικά με τις δικές μας προθέσεις σε ό,τι αφορά το Φ.Π.Α.
      Σε ό,τι έχει σχέση τώρα με κάποια ειδικότερα ζητήματα που αφορούν το νομοσχέδιο: 
      Πρώτον, αντί να ενθαρρύνετε τις επιχειρήσεις να προχωρούν σε παροχές προς τους εργαζόμενους, τις αποθαρρύνετε καταργώντας τη δυνατότητα που είχαν να εγγράφουν αυτές τις παροχές στις δαπάνες τους και άρα να εκπίπτουν φορολογικά. 
      Δεύτερον, αντί να ενθαρρύνετε και να υποκινείτε τις επιχειρήσεις να κάνουν επενδύσεις, γιατί σήμερα είναι ζητούμενο το θέμα των επενδύσεων, εσείς καταργείτε το ειδικό φορολογικό αποθεματικό και θεσπίζετε ουσιαστικά μία τελείως αντιαναπτυξιακή διάταξη. 
      Τρίτον, χαρίζετε σε συγκεκριμένες τηλεοπτικές εταιρείες το φόρο των τηλεοπτικών διαφημίσεων, μειώνοντας τον ειδικό συντελεστή από το 20 στο 10%. Εδώ, κύριε Υπουργέ, φαίνεται ότι σας περισσεύουν χρήματα. Για το επίδομα θέρμανσης βέβαια, για ό,τι αφορά την αύξηση των συντάξεων των χαμηλοσυνταξιούχων για το Ε.Κ.Α.Σ. ή για τον Ο.Γ.Α. δεν περισσεύουν. ‘Oμως τα 1.000.000.000 ευρώ που είναι το κόστος αυτής της μείωσης, φαίνεται ότι για συγκεκριμένες τηλεοπτικές εταιρείες περισσεύουν. Αλήθεια, ποιος σας ζήτησε να χαρίσετε αυτά τα 1.000.000.000 ευρώ που δεν είναι καθόλου αμελητέο ποσό, σ’ αυτούς τους κυρίους;
      Τέταρτον, μέσα από τη θέσπιση της μεθόδου cost plus θεσπίζετε ουσιαστικά την ευνοιοκρατία.  Δίνετε τη δυνατότητα στον Υπουργό Οικονομίας και Οικονομικών να προσδιορίζει το ποσοστό κέρδους και μάλιστα ανά εταιρεία.  Θα γίνει δηλαδή, όπως σας είπε χαρακτηριστικά ο κ. Γείτονας, ο Υπουργός  Οικονομίας και Οικονομικών, ένας αρχιέφορος.  Δημιουργείτε ένα τριτοκοσμικό καθεστώς που όμοιό του δεν υπάρχει πουθενά.  Οι διατάξεις αυτές είναι διατάξεις αδιαφάνειας, θα οδηγήσουν με μαθηματική ακρίβεια στη διαφθορά και πρέπει να τις αποσύρετε.
      Πέμπτον, καταργείτε το τεκμήριο διαβίωσης των σκαφών αναψυχής με ξένη σημαία. Δείχνετε έτσι έμπρακτα το ενδιαφέρον σας στα μεγάλα εισοδήματα, στους οικονομικά ισχυρούς.
      Έκτον, είναι απαράδεκτο – σας το είπε και πριν ο κ. Ανωμερίτης – να θέλετε να επαναφέρετε, αλλά και να διευρύνετε ταυτόχρονα για νέες εταιρείες το καθεστώς των εταιρειών εκείνων του χουντικού αναγκαστικού νόμου 89/1967. Μέσα απ’ αυτόν τον νόμο, όπως γνωρίζετε, διακόσιες τριάντα εμποροβιομηχανικές επιχειρήσεις εμπίπτουν σ’ ένα ειδικό ευνοϊκό φορολογικό και δασμολογικό καθεστώς. Τώρα το καθεστώς αυτό, χωρίς να λάβετε υπ’ όψιν σας την Ευρωπαϊκή Ένωση – και δεν ξέρω αν και κατά πόσο είναι ενήμερη και έχετε την έγκρισή της – το διατηρείτε μέσα από το σχήμα του business coordination center. Και είπατε, κύριε Υπουργέ – το άκουσα από τα χείλη σας – ότι οι εταιρείες αυτές δεν είναι off shore εταιρείες, αλλά αξιόπιστες και σοβαρές. Μπορείτε να καταθέσετε στη Βουλή τα συγκεκριμένα στοιχεία για τις εταιρείες για τις οποίες αναφέρετε ότι δεν είναι off shore και είναι αξιόπιστες;
      Κλείνοντας, αυτό που θέλω να πω είναι ότι με το νομοσχέδιο αυτό κάνετε πρακτικά δύο πράγματα. Κάνετε όχι απλά ακριβότερη, αλλά απλησίαστη την κατοικία για τα λαϊκά στρώματα. Δηλαδή, πάμε πίσω στο καθεστώς των υψηλών επιτοκίων του 30% της περιόδου ’90-’93. Γιατί το πόσο θα επιβαρυνθεί ακόμα η οικοδομή και η κατοικία δεν το γνωρίζουμε από την στιγμή που δεν γνωρίζουμε πόσο θα αυξηθούν οι αντικειμενικές αξίες. Αυτό το κρατάτε μυστικό μέχρι τώρα.
    Αυτό που είναι σίγουρο ότι με μία μεσοσταθμική αύξηση της τάξεως του 30% των αντικειμενικών αξιών, θα αυξήσετε τις τιμές από 40% μέχρι 130% στην οικοδομή. 
    Δεύτερον, μέσα από αυτό το νομοσχέδιο κάνετε σκανδαλώδεις διευθετήσεις υπέρ συγκεκριμένων μεγάλων συμφερόντων.
    Εμείς για όλα αυτά σας παραδίδουμε στην κρίση του ελληνικού λαού. Να ξέρετε ότι ο ελληνικός λαός μία φορά εξαπατήθηκε. Δεύτερη δεν θα εξαπατηθεί!
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ιωάννης Μαγκριώτης.
    ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
    Με την κατάθεση του νομοσχεδίου, που σήμερα συζητούμε στην Ολομέλεια της Βουλής, κύριε Πρόεδρε, ολοκληρώθηκε ενάμισης χρόνος εκβιασμού της ελληνικής κοινωνίας, των πολιτών εκείνων που ήθελαν να αποκτήσουν στέγη. Ενάμισης χρόνος εκβιασμού από την πλευρά της Κυβέρνησης. Διότι, κύριε Πρόεδρε, όπως πολύ καλά γνωρίζουμε όλοι, τα φορολογικά νομοσχέδια ισχύουν από την ημέρα της κατάθεσής τους στη Βουλή. Και αυτό γίνεται γιατί και ο συνταγματικός νομοθέτης έχει προνοήσει αυτό που γνωρίζει ο απλός πολίτης, πως εάν δεν έχουν ισχύ από την ημέρα της κατάθεσης στη Βουλή, τότε είναι ανοικτές οι πόρτες για την κερδοσκοπία, τη διαφθορά και τη φοροδιαφυγή.
    Εδώ, κύριε Πρόεδρε, επί ενάμιση χρόνο κερδοσκοπεί η Κυβέρνηση, επί ενάμιση χρόνο κερδοσκοπούν οι τράπεζες, επί ενάμιση χρόνο κερδοσκοπούν ολίγοι εργολάβοι, γιατί ισχύει ο εκβιασμός μιας προαναγγελίας από την Κυβέρνηση για την επιβολή του Φόρου Προστιθέμενης Αξίας στην οικοδομή και τη δραστική αύξηση των αντικειμενικών αξιών από 1.1.2006.
    Είναι μία συνειδητή πράξη και επιλογή της Κυβέρνησης. Γνώριζε πως η οικονομική της πολιτική θα οδηγούσε σε μία πρωτοφανή ύφεση στην οικονομία, που θα εκτροχίαζε ακόμη περισσότερο τη δημοσιονομική κατάσταση και πραγματικότητα της οικονομίας, αλλά και θα οδηγούσε σε εκρηκτική αύξηση της ανεργίας. Όλη η πολιτική της, το μείγμα της πολιτικής της, εκεί οδηγούσε. Και σ’ ένα μεγάλο βαθμό ήδη έχει οδηγήσει. Και τα επόμενα χρόνια θα είναι χειρότερα. Όχι μόνο δεν είδαμε το 5% και 5,5% ως ρυθμό αύξησης του Α.Ε.Π., που είχε υποσχεθεί προεκλογικά, αλλά και στις προγραμματικές δηλώσεις από τούτο το Βήμα ο Πρωθυπουργός, αλλά ήδη καρκινοβατεί στο 3,2% η αύξηση του Α.Ε.Π.. 
    Ένα μεγάλο ποσοστό αυτής της αύξησης είναι η ολοκλήρωση των έργων που είχαν ξεκινήσει τα προηγούμενα χρόνια. Ένα πιο μεγάλο ποσοστό, όμως, είναι η τεχνητή δανειακή αύξηση του Α.Ε.Π. από την υπερμεγέθη αύξηση τόσο της στεγαστικής πίστης όσο και της καταναλωτικής, που ήρθε από την προαναγγελία επιβολής του Φ.Π.Α. στα ακίνητα και τη δραστική αύξηση των αντικειμενικών αξιών.
    Γι’ αυτό ακριβώς η Κυβέρνηση προανήγγειλε την επιβολή αυτού του φόρου, για να σπρώξει τα νοικοκυριά, για να σπρώξει το μέσο πολίτη στο δανεισμό, στο βιασμένο δανεισμό, για να μπορέσει τεχνητά να τροφοδοτήσει τα κρατικά ταμεία, αλλά και την ανάπτυξη.
    Κύριε Υπουργέ, στο τέλος του 2003 τα στεγαστικά δάνεια αθροιστικά ανέρχονταν στα 26.534.000.000 ευρώ. Είναι στοιχεία της Τράπεζας της Ελλάδος αυτά. Στα τέλη του Σεπτέμβρη του 2005 –από τα τελευταία στοιχεία που ανακοίνωσε η Τράπεζα της Ελλάδος- ήταν 37.850.000.000 ευρώ. Και είναι βέβαιο πως με την ταχύτητα που τρέχουν τα στεγαστικά δάνεια στο τέλος του χρόνου θα έχουν ξεπεράσει τα 40.000.000.000 ευρώ. Υπερδιπλασιασμός των δανείων μέσα σε μία διετία.
    Την ίδια πορεία είχαν και τα καταναλωτικά δάνεια. Στο τέλος του 2003 τα καταναλωτικά δάνεια ήταν 12.403.000.000 ευρώ. Στα τέλη του Σεπτέμβρη του 2005 ήταν 19.200.000.000 ευρώ. Και είναι βέβαιο πως μέχρι το τέλος του χρόνου θα υπερδιπλασιαστούν.
    Αυτό είναι το αποτέλεσμα της πολιτικής σας. 
    Και θα σας θυμίσω πως από τούτο το Βήμα το 2003 ο κ. Αλογοσκούφης είχε πει και είχε καταγγείλει πως ένα μέρος της αύξησης του ΑΕΠ το 2003 οφείλεται στα δανεικά. Κατήγγειλε πως η κυβέρνηση με την είσοδο του ευρώ, που έφερε τη δραματική πτώση των επιτοκίων και ιδιαίτερα των επιτοκίων για τη στεγαστική πίστη, έδωσε τη δυνατότητα πλέον στα νοικοκυριά να αποκτήσουν φτηνό δάνειο, φτηνή κατοικία. Εσείς, όμως, τότε αυτό το είχατε καταγγείλει. Μία υγιή, δηλαδή, οικονομική δραστηριότητα, που έδινε προοπτική στέγασης στο μέσο πολίτη και τον εργαζόμενο, την είχατε καταγγείλει ως τεχνητή δανειακή ανάπτυξη.
    Τι θα πείτε, λοιπόν, σήμερα που μέσα σε δύο χρόνια έχει υπερδιπλασιαστεί ο στεγαστικός δανεισμός, η στεγαστική και η καταναλωτική πίστη; Τι θα πείτε, λοιπόν, γι’ αυτήν την ανάπτυξη που ξεπερνά το 1,5% του Α.Ε.Π. αθροιστικά και έχει θησαυρίσει τα κρατικά ταμεία για να περιορίσει τη διεύρυνση του δημοσιονομικού εκτροχιασμού, τη διεύρυνση των ελλειμμάτων και του δημοσίου χρέους; Πώς θα τη χαρακτηρίσετε σήμερα; Ως υγιή επιχειρηματική δραστηριότητα; Ως υγιή οικονομική δραστηριότητα; Δεν είναι αυτή η δανειακή δραστηριότητα υποθήκευση του μέλλοντος, που χθες καταγγείλατε σε πολλαπλάσιο βαθμό; 
    Κύριε Πρόεδρε, ο κ. Γκαργκάνας πριν από μερικές ημέρες έκρουσε τον κώδωνα του κινδύνου. Τόνισε πως ήδη έχει ξεπεράσει το 33% του Ακαθάριστου Εθνικού Προϊόντος ο δανεισμός των νοικοκυριών. Τόνισε πως οι τράπεζες πάνω από το 80% των δανείων τους τα τοποθετούν στη στεγαστική και στην καταναλωτική πίστη. Έχουν κλείσει τους κρουνούς της χρηματοδότησης στις μικρομεσαίες επιχειρήσεις.
    Γι’ αυτό, κύριε Πρόεδρε, δεν παρατηρείται καμία αναπτυξιακή δραστηριότητα στις μικρομεσαίες –και όχι μόνο- επιχειρήσεις. Όλα τα μεγάλα λόγια με το νέο αναπτυξιακό νόμο, με τον πληθωρισμό των κινήτρων, αλλά και τον ανύπαρκτο προϋπολογισμό στο Πρόγραμμα Δημοσίων Επενδύσεων, έχουν οδηγήσει σε μία κάθετη πτώση των ιδιωτικών επενδύσεων. Από 4,5% - 5% το 2003 φτάσαμε στο 1%. Είκοσι χρόνια είχαμε να δούμε τέτοιους ρυθμούς αύξησης των ιδιωτικών επενδύσεων. 
    Που είναι τα μεγάλα λόγια και οι μεγάλες υποσχέσεις πως η νέα διακυβέρνηση με την οικονομική της πολιτική και την υποστήριξη του επιχειρείν, με τις θεσμικές της αλλαγές, με το χτύπημα της διαφθοράς και της διαπλοκής θα έφερνε την άνθιση των επιχειρήσεων, την ανάπτυξη των εισοδημάτων και φυσικά τη δημιουργία θέσεων απασχόλησης; Κατρακύλησε η ιδιωτική επένδυση. 
    Ένας επιπλέον λόγος είναι ότι οι τράπεζες δανειοδοτούν, δίνουν τα στεγαστικά και τα καταναλωτικά δάνεια γιατί είναι εύκολος και γρήγορος πλουτισμός. Οι τράπεζες, κύριε Πρόεδρε, στις οποίες προσφάτως με νομοσχέδιο χάρισαν 1,5 δισεκατομμύριο ευρώ για τις εισφορές που δεν είχαν πληρώσει στα ασφαλιστικά ταμεία των εργαζομένων. Η παρούσα Κυβέρνηση τις έχει πριμοδοτήσει με κέρδη που φτάνουν το 80% σε σχέση με τα περσινά τους κέρδη.
    Που είναι, λοιπόν, το χρήμα που θα έμπαινε στην αγορά, θα την αναζωογονούσε; Που είναι το χρήμα που θα έπαιρναν φθηνό οι μικρομεσαίες επιχειρήσεις για να επενδύσουν και να ανακάμψει η οικονομία; Ακριβώς στον αντίστροφο δρόμο.
    Κάθε επιλογή της Κυβέρνησης είναι κάτω από έναν εκβιασμό απέναντι στους φορολογούμενους, απέναντι στους πολίτες και στους εργαζόμενους. Με κάθε τρόπο θέλει να εισπράττει φόρους, θέλει να εισπράττει υπερκέρδη και για τις τράπεζες, αλλά και για τα κρατικά ταμεία.
    Κύριε Πρόεδρε, ήδη το 7,5% των στεγαστικών και καταναλωτικών δανείων έχουν καθυστέρηση τριών μηνών, όπως σημειώνει ο Διοικητής της Τράπεζας της Ελλάδος στην πρόσφατη έκθεσή του, ενώ η αντίστοιχη επισφάλεια στην Ευρωπαϊκή Ένωση -ο μέσος όρος- είναι 3,3%. Και υπερβαίνει εκεί η στεγαστική και καταναλωτική πίστη το 50%. Διότι στην Ευρωπαϊκή Ένωση υπάρχει ορθολογισμός, υπάρχει μία κλιμακωτή αύξηση του δανεισμού, υπάρχουν υψηλότατα εισοδήματα, υπάρχουν σταθερά εισοδήματα, κάτι που δεν ισχύει στην Ελλάδα.
    Κύριε Υπουργέ, ήδη η Ευρωπαϊκή Κεντρική Τράπεζα έχει ανεβάσει το επιτόκιο κατά 0,25 μονάδες. Αυτό για τις εμπορικές τράπεζες -που ήδη το επιτόκιο είναι 2% πάνω από το μέσο ευρωπαϊκό επιτόκιο- είναι ένας ακόμη δρόμος κερδοσκοπίας και θα οδηγήσει στην κλιμακωτή τους αύξηση.
Μη βλέπετε τώρα, που για να αποφύγουν την κατακραυγή της κοινής γνώμης, διακηρύσσουν πως θα κρατήσουν χαμηλά τα σταθερά επιτόκια. Είναι βέβαιο πως το δρόμο που άνοιξαν μερικές τράπεζες στην αύξηση των επιτοκίων, θα τον ακολουθήσουν και άλλες.
      Γι’ αυτό, κύριε Υπουργέ, υπάρχουν αμείλικτα ερωτήματα. Υπάρχει ένα μείζον ηθικό και πολιτικό ζήτημα. Υπάρχει ένα οικονομικό σκάνδαλο, για το οποίο πρέπει να τοποθετηθείτε. Γιατί επί ενάμιση χρόνο προαναγγέλλετε την επιβολή του Φ.Π.Α. και τη δραστική αύξηση των αντικειμενικών αξιών; Γιατί επιτρέψατε στις τράπεζες και στους εργολάβους να κερδοσκοπούν εις βάρος των πολιτών; Γιατί δεν σταματήσατε αυτήν την εξέλιξη, όπως ειδικότερα με τα καταναλωτικά δάνεια, όταν ξέρετε ότι οι περισσότεροι δανείζονται για να πληρώνουν τα προηγούμενα δάνεια; Γιατί δημιουργήσατε αυτήν την τεχνητή διόγκωση με το δανεισμό της οικονομικής δραστηριότητας εις βάρος του πολίτη, υπέρ των κρατικών ταμείων των τραπεζών και των κερδοσκόπων;
      Κύριε Υπουργέ, δημιουργήσατε την τεράστια φούσκα των ακινήτων. Οι απώλειες στους εργαζόμενους και στους πολίτες τον επόμενο χρόνο, η ύφεση στην οικοδομική δραστηριότητα, θα είναι ακόμη πιο μεγάλη από την ύφεση που διαδέχθηκε την κρίση του Χρηματιστηρίου. Και είστε υπόλογοι γι’ αυτές τις επιλογές σας.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Κωνσταντίνος Σπηλιόπουλος.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία και κύριοι συνάδελφοι, ο τομέας της οικοδομής είναι ένας από τους βασικότερους τομείς της οικονομίας μας και βοηθά πάρα πολύ στην ανάπτυξη της χώρας μας και στο ρυθμό αύξησης της οικονομίας μας. Είναι, όμως, και ένας εύκολος τρόπος για να αυξάνουν τα έσοδα του κράτους. Γι’ αυτό βλέπουμε κατά καιρούς να αυξάνεται η φορολογία, να αυξάνονται οι φόροι και να επιβαρύνεται βεβαίως το κόστος της οικοδομής. Αυτό ασφαλώς έχει συνέπεια να επιβραδύνεται αυτός ο υγιής τρόπος ανάπτυξης της οικονομίας.
       Θα πρέπει το Υπουργείο και γενικότερα η πολιτεία να βλέπει την οικοδομή με τις πραγματικές της διαστάσεις, σαν ένα τομέα υγιή της οικονομίας και όχι μόνο σαν ένα μέσο για να αυξάνει τα έσοδα. Κυρίως με τις πράξεις και τις νομοθετικές παρεμβάσεις θα πρέπει να δημιουργεί ομαλές συνθήκες για την εξέλιξη σε αυτόν τον χρήσιμο τομέα. Θα πρέπει να υπάρχουν κίνητρα και βεβαίως η επιβάρυνση δεν πρέπει να είναι πάρα πολύ μεγάλη, γιατί τότε…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα αυξηθούν τα έσοδα με το νομοσχέδιο;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τα έσοδα με υγιή τρόπο. Θα σας πω τι θα γίνει με το νόμο. 
      Θέλω να δούμε για λίγο τι επιτυγχάνεται με τα μέτρα τα οποία έχει αποφασίσει αν επιβάλει στην οικοδομή και στην οικοδομική δραστηριότητα η Κυβέρνηση με το Φ.Π.Α., αλλά και με τους άλλους φόρους. Όλα αυτά πρέπει να τα δούμε, όμως, σε συνδυασμό με την αύξηση των αντικειμενικών αξιών, γιατί εάν τα δούμε αποσπασματικά, δεν μπορούμε να βγάλουμε χρήσιμα συμπεράσματα.
      Ποια είναι, λοιπόν, τα αποτελέσματα αυτής της εξαγγελθείσης πολιτικής και της παρέμβασης, που συζητάμε σήμερα στη Βουλή; Πρώτα-πρώτα, θα δούμε ότι υπάρχει μία πολύ μεγάλη αναστάτωση, όπως ειπώθηκε πριν από λίγο από τον κ. Μαγκριώτη, αλλά και τους άλλους συναδέλφους, για πάρα πολύ χρόνο στην οικοδομή. Υπάρχει μία σύγχυση και βεβαίως κερδοσκοπικές τάσεις. Ειπώθηκαν πάρα πολλά για το τι έγινε με τα δάνεια, τι έγινε με τις τράπεζες, τι έγινε με την αύξηση στην τιμή των ακινήτων, τι έγινε με τους πολίτες, οι οποίοι τρέχουν με κάθε τρόπο να αγοράσουν το ακίνητό τους σήμερα, γιατί φοβούνται –και είναι αλήθεια- ότι η οικοδομή θα επιβαρυνθεί πάρα πολύ με αυτά τα μέτρα τα οποία σχεδιάζει να επιβάλει η Κυβέρνηση.
      Αλλά ας δούμε και τι έγινε με τον τρόπο έκδοσης των αδειών, αυτήν την επιπόλαιη, θα έλεγα, και τελείως αναξιόπιστη εξαγγελία, την οποία είχε κάνει από το καλοκαίρι η Κυβέρνηση, τι θα ισχύσει σε σχέση με τι άδειες που θα εκδοθούν και πού θα επιβληθεί το Φ.Π.Α. Είδαμε αυτήν τη θέση να την αλλάζει συνεχώς και είδαμε τους πολίτες να μην ξέρουν τι να κάνουν. Στην αρχή είχαν κάνει έναν προγραμματισμό οι πολίτες, οι κατασκευαστές, οι φορείς γενικότερα της οικοδομής και στη συνέχεια αυτός ανετράπη. Πήρε μία άλλη απόφαση η Κυβέρνηση και στη συνέχεια μία άλλη.
      Όλο αυτό το αλαλούμ της Κυβέρνησης δημιούργησε πρώτον, μια εκρηκτική κατάσταση στις πολεοδομίες. Νομίζω ότι δεν τιμά το Υπουργείο, ούτε την πολιτική που εφαρμόζει, να μπαίνουν σήμερα εισαγγελείς στις πολεοδομίες, για να ελέγξουν τους φακέλους. Δεν νομίζω ότι είναι τιμητικό για μια πολιτεία και για ένα Υπουργείο που θέλει να εισαγάγει ένα μέτρο, όλα αυτά να συνοδεύονται με τέτοιες κινήσεις από εισαγγελείς μέσα στις πολεοδομίες.
      Η δεύτερη παρενέργεια που δημιουργήθηκε –έχει ειπωθεί και δεν θέλω ν αναφερθώ περαιτέρω- ήταν η αύξηση του δανεισμού και τα προβλήματα που θα αντιμετωπίσουν τα νοικοκυριά και οι πολίτες για να αποπληρώσουν αυτό το δανεισμό. 
      Θέλω, επίσης, να πω για την κερδοσκοπία, η οποία αναπτύχθηκε από τους κατασκευαστές, τους εργολάβους, που επιβάρυνε πάρα πολύ τους πολίτες. 
      Θέλω να πω και κάτι ακόμα. Την περασμένη εβδομάδα, στη συζήτηση του προϋπολογισμού, ο Υπουργός Οικονομίας κ. Αλογοσκούφης αναφέρθηκε στην αύξηση των εσόδων τους τελευταίους μήνες, το Σεπτέμβριο, τον Οκτώβριο, το Νοέμβριο. Δεν είπε κουβέντα, όμως, για το πού οφείλεται αυτή η αύξηση.
      Κύριε Υπουργέ, πρέπει να παραδεχθείτε ότι εν πολλοίς αυτή η αύξηση οφείλεται στα έσοδα, που πλασματικά δημιουργήθηκαν αυτή τη δεδομένη στιγμή, αυτό το συγκεκριμένο χρόνο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν οφείλεται σ’ αυτά τα έσοδα. Υπήρξε αύξηση του Φ.Π.Α.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα δείτε πού θα πάνε τα έσοδα τον υπόλοιπο χρόνο, γιατί ξέρουμε πάρα πολύ καλά τι έχει συμβεί με τους εισπρακτικούς μηχανισμούς, με την πολιτική σας στον τομέα των εσόδων. Το κάνατε εσκεμμένα και δημιουργήσατε αυτήν τη σύγχυση και αυτήν την τακτική, να πάνε όλοι οι πολίτες σ’ αυτήν τη δεδομένη στιγμή να αγοράσουν το ακίνητό τους και να κάνουν όλες αυτές τις πράξεις, προκειμένου να αυξήσετε τα έσοδα. Αυτός ήταν ένας από τους σκοπούς σας.
      Σας άκουσα πριν από λίγο, κύριε Υφυπουργέ, να λέτε ότι θα υπάρξει ελάφρυνση της φορολογίας των ακινήτων. Είναι αλήθεια αυτό; Δεσμεύεστε ότι θα υπάρξει ελάφρυνση της φορολογίας των ακινήτων; Ο συνδυασμός των νέων φορολογικών μέτρων, δηλαδή του Φ.Π.Α., του Φόρου Αυτομάτου Υπερτιμήματος, του τέλους συναλλαγής, σε συνδυασμό με τις αντικειμενικές αξίες, τις νέες αντικειμενικές τιμές, θα ελαφρύνει την φορολογία στα ακίνητα; Το είπατε, αλλά δεν θα είναι καθόλου έτσι και το ξέρουν όλοι οι φορείς της οικοδομής, οι κατασκευαστές, οι πολίτες, γι’ αυτό άλλωστε και έτρεχαν να κάνουν όλες αυτές τις πράξεις.
      Θέλω να πω και κάτι ακόμα, που δεν ειπώθηκε εκτεταμένα. Ξέρετε ότι σήμερα φόρο μεγάλης ακίνητης περιουσίας πληρώνουν περίπου τριάντα επτά χιλιάδες άτομα. Εάν δεν αυξήσετε τα όρια του εργένη, που είναι 243.000 ευρώ και του ζευγαριού που είναι 487.000 ευρώ, είναι βέβαιο ότι ο αριθμός αυτός θα αυξηθεί πάρα πολύ. Αν έχετε σκοπό να αυξήσετε αυτόν τον αριθμό, να μας το πείτε. Και να μας πείτε και πού θα φτάσει.
      Θα τελειώσω με δύο επισημάνσεις ακόμα. Η πρώτη είναι η εξής: Διάβασα την έκθεση της Νομικής Υπηρεσίας. Είδα σε πάρα πολλά σημεία να έχει αντιρρήσεις και να λέει ότι δεν είναι συμβατές αυτές οι ρυθμίσεις που κάνετε με την ΣΤ’ Οδηγία της Ευρωπαϊκής Ένωσης. Θέλω να αναφερθώ συγκεκριμένα στο άρθρο 1 παράγραφος 6, στην παράγραφο 8 του άρθρου 1, στις παραγράφους 11 και 12 του άρθρου 1. Δείτε τι λέει η Επιστημονική Επιτροπή στο τέλος της κάθε έκθεσης γι’ αυτές τις ρυθμίσεις. Λέει ότι δεν είναι συμβατές. Υπάρχουν πάρα πολλές. Μου έκαναν εντύπωση. Δεν το έχετε μελετήσει αυτό, να είναι τουλάχιστον συμβατές αυτές οι ρυθμίσεις με την oδηγία, ή θα έχουμε πάλι αυτό το πήγαινε-έλα με την Ευρωπαϊκή Ένωση, ούτως ώστε να γίνουν συμβατές;
      Τελειώνω, λέγοντας ότι είχαμε και εμείς πει και το λέμε και τώρα ότι το Φ.Π.Α. στις οικοδομές είναι ένα μέτρο εκσυγχρονισμού, ένα μέτρο που μπορεί να βάλει σε υγιή τροχιά όλη την φορολογία επί των ακινήτων.
    Αλλά πρέπει να είναι μελετημένη, να αφαιρεί όλους τους άλλους φόρους και κυρίως να έχει έναν τρόπο που να μας δείχνει ότι θα εφαρμοστεί μ’ ένα σωστό σύστημα και θα έχει και αποτέλεσμα. Φαίνεται όμως ότι τα μέτρα είναι τελείως αποσπασματικά, δεν  είναι μελετημένα και βεβαίως πιστεύουμε ότι δεν θα έχουν και κανένα αποτέλεσμα.
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Κωστόπουλος.
    ΑΠΟΣΤΟΛΟΣ ΚΩΣΤΟΠΟΥΛΟΣ: Κυρίες και κύριοι συνάδελφοι, έχω την αίσθηση ότι η σημερινή συζήτηση και αυτή που έγινε βεβαίως στην επιτροπή για τον Φ.Π.Α. στις νέες οικοδομές και για τις σχετικές ρυθμίσεις για τη φορολογία κεφαλαίου, θα έπρεπε να εστιάζεται σήμερα –και το λέω αυτό και με αφορμή τα τελευταία λόγια με τα οποία έκλεισε ο συνάδελφος που μόλις κατέβηκε από το Βήμα- στο πώς θα γίνει ο Φ.Π.Α. στα ακίνητα πιο αποτελεσματικός, πιο εύχρηστος και όχι να εξαπολύουμε ένα δριμύ κατηγορώ εναντίον ακόμα και επί της αρχής. Και το λέω αυτό γιατί τουλάχιστον τα δύο κόμματα, το ΠΑ.ΣΟ.Κ. και η Νέα Δημοκρατία, στα προεκλογικά τους προγράμματα ξεκάθαρα είχαν διακηρύξει πώς από το 2004 θα επιβάλουν το Φ.Π.Α. στα ακίνητα. 
      Βεβαίως και στο πρόγραμμα της Νέας Δημοκρατίας και στο πρόγραμμα του ΠΑ.ΣΟ.Κ. αναφέρεται ότι με την εισαγωγή του Φ.Π.Α. στα νέα ακίνητα υπάρχει ταυτόχρονη πλήρης κατάργηση του Φόρου Μεταβίβασης ώστε να μειωθεί το κόστος κατασκευής, να εξυγιανθεί ο χώρος της οικοδομής και να αντιμετωπιστεί η φοροδιαφυγή. Αυτό θα έπρεπε να κουβεντιάζουμε. 
      Εάν συμφωνούμε επί της αρχής –και θα παρακαλέσω το ΠΑ.ΣΟ.Κ. να πάρει ξεκάθαρη θέση εάν συμφωνεί ή όχι επί της αρχής- θα έπρεπε πραγματικά να δούμε με ποιόν τρόπο θα εφαρμόζονταν πιο αποτελεσματικά ο Φ.Π.Α. Δεν το κάναμε αυτό και απεναντίας προσπαθήσαμε μ’ ένα καταγγελτικό αντιπολιτευτικό τρόπο να το απορρίψουμε και μάλιστα χρησιμοποιώντας εκφράσεις όπως ότι προκαλέσαμε την κερδοσκοπία, τη σύγχυση, τον υπέρμετρο δανεισμό κ.ο.κ. Αυτά δεν ευσταθούν διότι και με τον εισαγωγικό νόμο του Φ.Π.Α. το ν. 1642/1986 προβλεπόταν η επιβολή του Φ.Π.Α., απλά εμείς ως ελληνικό κράτος, ως Κυβέρνηση, ως πολιτεία ελληνική, συντεταγμένη πολιτεία, είχαμε ζητήσει κατ’ επανάληψη αναβολές. Αλλά ήρθε το πλήρωμα του χρόνου που δεν μπορούμε να πάμε παραπέρα και κατά συνέπεια ήμασταν και υποχρεωμένοι αν θέλετε και από τη νομοθετική ρύθμιση του 1986 αλλά και από την Ευρωπαϊκή Ένωση, να εφαρμόσουμε το Φ.Π.Α., πράγμα το οποίο κάνουμε σήμερα με το σχέδιο νόμου.
    Γίνεται πολύς λόγος για τις αντικειμενικές αξίες. Μηδενίζεται η προσπάθεια των αφορολογήτων ορίων που θεσπίζονται για το φόρο κληρονομιάς, γονικών παροχών, για τις δωρεές. Η αύξηση αυτή του αφορολογήτου που είναι τετραπλάσια απ’ αυτή που ισχύει σήμερα, μηδενίζεται υπό τον όρο ότι δεν έχουν εξαγγελθεί οι αντικειμενικές αξίες. Γνωρίζουμε όλοι όμως σ’ αυτήν την Αίθουσα ότι οι αντικειμενικές αξίες με το ν. 1249 αυξάνονται κάθε διετία. Ρητή διάταξη νόμου επιβάλλει την αύξηση των αντικειμενικών αξιών. Το σπουδαιότερο όμως απ’ όλα είναι ότι δεν είναι στην ελεύθερη κρίση του κάθε Υπουργού να λέει όποια τιμή θέλει, αλλά κατά νομούς, κατά περιφέρειες γίνεται μια επιτροπή, που συμμετέχουν, η Τοπική Αυτοδιοίκηση, η Νομαρχιακή Αυτοδιοίκηση, το Τεχνικό Επιμελητήριο, οι εκπρόσωποι των οργανώσεων όλων των τοπικών φορέων και κοινωνιών συν του εφόρου και υποβάλλουν προτάσεις προς το Υπουργείο Οικονομικών για την περιοχή τους που και πόσο πρέπει να κυμανθούν οι αντικειμενικές αξίες.
    Κατά συνέπεια δεν είναι αυθαίρετη η αύξηση αλλά και το σπουδαιότερο ουδέποτε προαναγγέλλεται. Ασφαλώς αυτό δεν έγινε ποτέ και δεν μπορούσε να γίνει. Η ευχή βεβαίως όλων είναι να είναι συγκρατημένες στα πλαίσια της οικονομικής δυνατότητας και των πολιτών αλλά πολύ περισσότερο θα έλεγα της φοροδοτικής ικανότητας της οικονομίας. Επομένως δεν χρειάζεται πανικός, δε χρειάζεται να τα λέμε αυτά ότι πήραμε στο λαιμό μας τον κόσμο και τρέχει και κάνει κ.λ.π.. ‘Όλα αυτά είναι πρωτάκουστα. Ειλικρινά νομίζω ότι δεν θα έπρεπε να λέγονται.
    Κύριε Πρόεδρε, επειδή λέγεται ότι αιφνιδιάσαμε τον κόσμο, να πω ότι δεν αιφνιδιάσαμε κανέναν. Είπα και στην αρχή ότι υπάρχει κεντρικός πολιτικός προγραμματισμός. Kαι μέσα από το πρόγραμμά μας και από τις προγραμματικές δηλώσεις της Κυβέρνησης, . θα πρέπει να εφαρμοσθεί και ο ΦΠΑ στα ακίνητα. 
    Είναι ξεκάθαρος ο νόμος. Ομιλεί για επιβολή Φ.Π.Α. μόνο στα νεόδμητα κτίσματα. Όσα κτίζονται από 1.1.2006 και μετά θα έχουν Φ.Π.Α. Ένα το κρατούμενο. Όσα είναι παλαιά, θα υπόκεινται στο Φόρο Μεταβίβασης, που σημαίνει ότι δεν θα έχουν Φ.Π.Α. Επίσης, όσα υπόκεινται σε δεύτερη μεταβίβαση  είτε  είναι παλαιά είτε καινούργια, δεν θα έχουν ούτε φόρο μεταβίβασης ούτε Φ.Π.Α., θα έχουν μόνον το Φόρο Αυτόματου Υπερτιμήματος -είναι και αυτό ξεκάθαρο- συν το 1% που αποτελεί το Τέλος Συναλλαγής. Κατά συνέπεια αν μεταβιβαστεί οποιοδήποτε ακίνητο, είτε κτιστεί μετά την 1.1.2006 είτε είναι παλαιότερο και για δεύτερη φορά μεταβιβάζεται, δεν θα έχει ούτε Φ.Π.Α. ούτε Φόρο Μεταβίβασης, θα έχει μόνο το Φ.Α.Υ., ο οποίος και αυτός ανάλογα με τα έτη παλαιότητας του ακινήτου μειώνεται. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μόνο για τους επαγγελματίες.
    ΑΠΟΣΤΟΛΟΣ ΚΩΣΤΟΠΟΥΛΟΣ:  Να ξεκαθαρίσουμε τα πράγματα για να μη συγχέεται και πανικοβάλλεται ο κόσμος. Βεβαίως, ο Φ.Π.Α. αφορά μόνον τους κατασκευαστές νεόδμητων οικοδομών που έχουν προς μεταπώληση τα ακίνητά τους, αφορά τους εργολάβους που ενδεχομένως να έχουν τεχνικές εταιρείες και δεν αφορά έναν που κτίζει το δικό του σπίτι. Και αν θέλετε την πραγματικότητα και εκείνος που κτίζει, είτε έχει τα ακίνητα για μεταπώληση, δηλαδή είναι επαγγελματίας εργολάβος, κατασκευαστής, τεχνική εταιρεία που πουλάει διαμερίσματα, και σήμερα που μιλάμε εδώ πληρώνει Φ.Π.Α. για όλα τα υλικά, για όλες τις υπηρεσίες που είναι απαραίτητες για να κτιστεί μια οικοδομή. Απλά δεν έχει τη δυνατότητα να τις συμψηφίσει. Και κατά μια λογική συνέπεια, εφόσον έρχεται τώρα ο νομοθέτης, ερχόμαστε εμείς, η Κυβέρνηση, η Βουλή των Ελλήνων και νομοθετούμε την έκπτωση του 19% από τον κατασκευαστή, τότε θα έπρεπε να μειωθεί το κόστος κατασκευής -που θα μειωθεί στα λογιστικά βιβλία- κατά 19% έως 20%. Αυτό το γνωρίζουμε όλοι μας. Άλλο τώρα που η πολιτεία αδυνατεί να κάνει τους ελέγχους εκείνους που πρέπει να κάνει, ούτως ώστε αυτή η μείωση του κόστους κατασκευής να πάει στην αγοραία αξία του διαμερίσματος και να την επωφεληθεί ο καταναλωτής. Αυτό είναι θέμα του Υπουργείου Οικονομικών που έχει την ευθύνη και τον προγραμματισμό των ελέγχων. 
    Θα ήθελα όμως επί του νομοσχεδίου να κάνω δύο παρατηρήσεις τις οποίες θεωρώ σημαντικές.
    Κύριε Υπουργέ, στο άρθρο 1 παράγραφος 12 θεσμοθετείται και η εκτίμηση από τον έφορο με τη διαδικασία που προβλέπεται: «Σε περίπτωση κατά την οποία ο υποκείμενος στο φόρο δεν αποδέχεται το αποτέλεσμα του ελέγχου αυτού, η αξία του παραδιδόμενου ακινήτου υπόκειται στην δεσμευτική κρίση του Σώματος Ορκωτών Εκτιμητών». 
    Σήμερα απ’ ό,τι γνωρίζετε με την απόλυτη κατίσχυση των αντικειμενικών αξιών, δεν διαμαρτύρεται κανείς. Με το παλαιότερο καθεστώς, πριν δηλαδή από την εφαρμογή των αντικειμενικών αξιών –και το λέω προς ενημέρωσή σας, το οποίο άλλωστε το γνωρίζετε πολύ καλά- ίσχυε ο καθορισμός της αγοραίας αξίας. Εκεί επιβάλλονταν δύο τιμές: μια την οποία είχε δηλώσει ο πολίτης και μια που του έβαζε ο έφορος. Αυτή ήταν η προσωρινή αξία. Είχε δικαίωμα ο πολίτης να μην αποδεχθεί την αξία που του έβαζε ο έφορος και να πάει να κάνει συμβόλαιο με την αξία που δήλωνε και στην οποία κατέβαλε και το φόρο. Μέσα όμως σε σαράντα ή εξήντα μέρες μπορούσε ή να αποδεχθεί την προσωρινή αξία ή όχι χωρίς να επηρεάζεται η σύνταξη του συμβολαίου. 
    Θα πρέπει να ερευνήσει το Υπουργείο το εξής: Εάν εδώ ο πολίτης δεν αποδεχθεί την τιμή του Σώματος Ορκωτών Εκτιμητών, συντάσσεται συμβόλαιο; Τι θα γίνει ο φορολογούμενος στην προκειμένη περίπτωση; Έχει δικαίωμα των ενδίκων μέσων που προβλέπονται από τη φορολογική δικονομία; Κύριε Υπουργέ, πρέπει να το δούμε πιο αναλυτικά αυτό το άρθρο.
    Επίσης, στο άρθρο 20 παράγραφος 11 θεσμοθετείται μια πρωτοποριακή πραγματικά διάταξη, η οποία επιτρέπει την εν όλω ή εν μέρει ανάκληση της δήλωσης που υποβάλλεται από τον φορολογούμενο περί ουσιώδους πλάνης περί τα πράγματα. Είναι κάτι που το θεσμοθετήσατε και καλά κάνατε. Πολλές φορές γίνονταν λάθη και δεν είχε δικαίωμα ανάκλησης ο πολίτης, έπρεπε να πάει στα δικαστήρια κ.ο.κ. Είναι σωστή η διάταξη και είναι προς έπαινον. Αλλά η παράγραφος 14 του ιδίου άρθρου, η οποία είναι επίσης πρωτοποριακή και πρέπει να μπει, είναι ελλιπής. Γιατί το λέω αυτό; Λέει ότι για την ακύρωση ή τροποποίηση της πράξης του προϊσταμένου της Δημόσιας Οικονομικής Υπηρεσίας αποφαίνεται τριμελής επιτροπή που αποτελείται από τον αρμόδιο οικονομικό επιθεωρητή κ.ο.κ.
      Τι λέει αυτό, κύριε Υπουργέ και κύριε Πρόεδρε; Καμιά φορά ξέρετε ότι οι υπηρεσίες, η φορολογούσα αρχή μπορεί να εκδώσει μια πράξη καταλογισμού φόρου, είτε αφορά κληρονομιές είτε δωρεές κ.λπ. και η πράξη αυτή να πάσχει ολικά ή μερικά από φορολογική υποχρέωση, δηλαδή μπορεί να καταλογίσει φόρο σε κάποιον ο οποίος έχει ταυτοπροσωπία, συνωνυμία, με αποτέλεσμα να μην μπορεί ο έφορος να την ακυρώσει όταν  διαπιστώνει ότι όντως έκανε λάθος. Προσφεύγει στη δικαιοσύνη, και συνομολογεί στο δικαστήριο να βγει δικαστική απόφαση για να μπορεί να ακυρώσει την απόφαση την οποία εξέδωσε. 
      Εκτιμώ ότι είναι σωστή η διάταξη, όπως την κάνετε, να μην προσφεύγει στη δικαιοσύνη, γιατί αυτό συνεπάγεται δικαστικά έξοδα για τον φορολογούμενο και πάρα πολύ χρόνο. Αλλά πρέπει να έχετε υπ' όψιν σας, κύριε Υπουργέ, ότι αυτήν την ώρα στα δικαστήρια υπάρχουν πολλές εκκρεμείς τέτοιες υποθέσεις που ο ίδιος ο έφορος με τη δική του κρίση διαπιστώνει το λάθος. Θα πρότεινα η διάταξη αυτή να συμπληρωθεί και για όσες υποθέσεις εκκρεμούν στα δικαστήρια να επανέλθουν στην τριμελή επιτροπή, την οποία ορίζετε, ούτως ώστε να αποφευχθούν δικαστικές δαπάνες και ταλαιπωρίες και για τους φορολογουμένους αλλά πολύ περισσότερο και για τα δικαστήρια. 
      Κύριε Πρόεδρε, επί των άρθρων θα έχω να σημειώσω κάτι περισσότερο. 
      Ευχαριστώ πάρα πολύ.
      ΠΡΟΕΔΡΕΥΩΝ (Φίλιππος Πετσάλνικος): Ευχαριστώ και εγώ, κύριε Κωστόπουλε. 
      Κυρίες και κύριοι συνάδελφοι, ο κατάλογος των ομιλητών σε ό,τι αφορά τις πρωτολογίες έχει εξαντληθεί, γιατί οι εγγεγραμμένοι πιο κάτω στον κατάλογο συνάδελφοι δεν είναι στην Αίθουσα. 
      Ερωτώ τώρα τους εισηγητές εάν θέλουν να δευτερολογήσουν. 
      Θα δευτερολογήσετε, κυρία Καλογήρου; Θέλετε ολόκληρο το χρόνο, οκτώ λεπτά ή ένα τρίλεπτο; 
      ΧΡΙΣΤΙΑΝΑ ΚΑΛΟΓΗΡΟΥ: Ένα τρίλεπτο είναι υπέρ αρκετό. 
      Κύριε Πρόεδρε, δύο παρατηρήσεις θα ήθελα να κάνω. Η πρώτη παρατήρηση είναι ότι, ακούγοντας πάρα πολύ προσεχτικά τους ομιλητές και τους εισηγητές της Αντιπολίτευσης το συμπέρασμα το οποίο βγάζουμε είναι ότι για άλλη μια φορά έχουμε Αντιπολίτευση για την αντιπολίτευση. Δεν ακούστηκαν τα επιχειρήματα εκείνα τα οποία τεκμηριώνουν την επί της αρχής καταψήφιση του συγκεκριμένου νομοσχεδίου, ενός νομοσχεδίου το οποίο έρχεται και βάζει τα πράγματα σε τάξη, ενός νομοσχεδίου το οποίο και από τεχνοκρατικής απόψεως και από νομοθετικής αλλά και από πολιτικής ουσίας είναι αυτό που έπρεπε να γίνει εδώ και πάρα πολλά χρόνια. Πραγματικά δεν μας έπεισαν οι συνάδελφοι για ποιο λόγο καταψηφίζουν το νομοσχέδιο επί της αρχής. 
      Κλείνω τη δευτερολογία μου, με τη δεύτερη παρατήρηση, λέγοντας ότι το παρόν νομοσχέδιο ήταν μια γενναία νομοθετική πρωτοβουλία της Κυβέρνησης, μια νομοθετική πρωτοβουλία η οποία ήρθε και ξεπέρασε και ένα εξαιρετικά μεγάλο θέμα που είχαμε με την Ευρωπαϊκή Επιτροπή και αφορούσε το Φ.Π.Α. της πρώτης κατοικίας, ένα θέμα το οποίο δεν κατάφερε να λυθεί εδώ και πάρα πολύ καιρό. Ξεπερνιέται, λοιπόν, και αυτό το συγκεκριμένο πρόβλημα που υπήρχε και έτσι έχουμε στα χέρια μας ένα νομοθέτημα το οποίο είναι υπέρ των Ελλήνων φορολογουμένων και ιδίως των ασθενέστερων τάξεων. 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Ευχαριστώ, κυρία Καλογήρου. 
      Ο  εισηγητής του ΠΑ.ΣΟ.Κ., κ. Απόστολος Φωτιάδης, έχει το λόγο. 
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, απορώ γιατί οι συνάδελφοι και μάλιστα η αγαπητή συνάδελφος της Νέας Δημοκρατίας δεν κατενόησε για ποιο λόγο καταψηφίζουμε το νομοσχέδιο. Ε, λοιπόν, σ’ ένα λεπτό θα σας πω με τίτλους γιατί καταψηφίζουμε το νομοσχέδιο. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Στο πρώτο του σκέλος που αφορά την εισαγωγή του Φ.Π.Α. λέμε ότι, παρά το γεγονός ότι είναι ένα εξυγιαντικό μέτρο, οι συνθήκες που δημιουργήθηκαν με ευθύνη της Κυβέρνησης τους προηγούμενους μήνες οδήγησαν πραγματικά στη δυσμενή για το λαό εφαρμογή του συγκεκριμένου μέτρου. 
      Καταψηφίζουμε για το λόγο ότι από παράλειψη, από λάθος του Υπουργείου Οικονομικών είναι δυσμενέστερο μέτρο για την απόκτηση πρώτης κατοικίας, αφού η πρώτη κατοικία θα είναι επιβαρημένη με Φ.Π.Α. παρά την υπόσχεσή σας ότι απαλλάσσεται από το Φ.Π.Α..
      Καταψηφίζουμε το νομοσχέδιο, κύριε Υπουργέ, για το λόγο ότι μας επαναφέρει σε φαύλα καθεστώτα τα οποία δοκιμάστηκαν και καταδικάστηκαν από τον ελληνικό λαό. 
      Καταψηφίζουμε το νομοσχέδιο για τον απλούστατο λόγο ότι εισάγει νέους φόρους, γιατί στον τίτλο για τη φορολογία εισοδήματος τελικώς μεριμνά για μια ακόμα φορά για τους βιομηχάνους, αλλά τα βέλη του στρέφονται εναντίον των εργαζομένων με μια σειρά από διατάξεις, όπως η απαγόρευση ουσιαστικά της χορήγησης οποιασδήποτε χορηγίας, επιδόματος σε εργαζόμενους, αφού δεν εκπίπτει από το φορολογητέο εισόδημα ως δαπάνη. 
      Καταψηφίζουμε, γιατί καταργείτε την απαλλαγή των 300.000 ευρώ για τη σύζυγο και τα ανήλικα τέκνα. 
      Καταψηφίζουμε, γιατί εισάγετε φωτογραφικές διατάξεις με τα προσύμφωνα. 
      Καταψηφίζουμε, γιατί επαναφέρετε ένα καθεστώς, που ψηφίστηκε επί χούντας και έπρεπε να είχε λήξει, με άλλη μορφή, ενισχύοντας ουσιαστικά και τη φοροδιαφυγή, ένα καθεστώς για το οποίο θα βρεθείτε πολύ γρήγορα απολογούμενοι ενώπιον της Ευρωπαϊκής Επιτροπής, αφού οι συγκεκριμένες ρυθμίσεις, κυρίες και κύριοι συνάδελφοι, είναι αντίθετες και με τη Συνθήκη για την Ευρωπαϊκή Κοινότητα στο άρθρο 87, στο οποίο είναι ρητά διατυπωμένη η άποψη ότι οι ενισχύσεις που χορηγούνται με οποιαδήποτε μορφή από κράτη ή με κρατικούς πόρους που νοθεύουν ή απειλούν να νοθεύσουν τον ανταγωνισμό δια της ευνοϊκής μεταχείρισης ορισμένων επιχειρήσεων ή ορισμένων κλάδων παραγωγής είναι ασυμβίβαστες με την κοινή αγορά. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Το 2002 γιατί δεν το καταργήσατε;
      ΑΠΟΣΤΟΛΟΣ ΦΩΤΙΑΔΗΣ: ‘Hδη έχει από το Δικαστήριο των Ευρωπαϊκών Κοινοτήτων νομολογηθεί για τη συγκεκριμένη πράξη και μάλιστα αναφέρεται στην έννοια της ενίσχυσης ότι περιλαμβάνονται όχι μόνο θετικές παροχές, όπως είναι οι άμεσες επιδοτήσεις, αλλά και οι παρεμβάσεις εκείνες οι οποίες, ανεξαρτήτως μορφής, ελαφρύνουν τις επιβαρύνσεις που κανονικά βαρύνουν τον προϋπολογισμό μιας επιχείρησης και οι οποίες κατά συνέπεια, χωρίς να είναι επιδοτήσεις υπό τη στενή έννοια του όρου, είναι της ίδιας φύσης ή έχουν τα ίδια αποτελέσματα. 
      Καταψηφίζουμε, γιατί τελικώς, ενώ πολλές φορές μιλάτε για την Ευρωπαϊκή Ένωση και ζητάτε την άποψη της Ευρωπαϊκής Ένωσης, όπως πράξατε για την έγκριση υπαγωγή στον αναπτυξιακό νόμο των δύο Νομών, Δράμας και Καβάλας, από την Ευρωπαϊκή Επιτροπή και ουσιαστικά στερήσατε τα δύο από τα τρία χρόνια γι’ αυτούς τους δύο νομούς, δεν πράξατε το ίδιο για το σοβαρό αυτό νομοθέτημα και μας παραπέμψατε να διαβάσουμε την εισήγηση της Επιστημονικής Επιτροπής. 
      Ε, λοιπόν, εμείς τη διαβάσαμε, αλλά καλό θα είναι να τη διαβάσετε και εσείς. Πάρα πολύ κομψά και πάρα πολύ σωστά λέει ότι καθίσταται σκόπιμο να επισημανθεί –επί λέξει λέει η Επιστημονική Επιτροπή- η υποχρέωση της ελληνικής Κυβέρνησης να κοινοποιήσει σχετικά στην επιτροπή τις αντίστοιχες ρυθμίσεις, η οποία έχει και την αποκλειστική αρμοδιότητα να αποφαίνεται κατά πόσο οι κρατικές ενισχύσεις είναι σύμφωνες με την έννομη κοινοτική τάξη. Είναι σαφέστατο. Καταλαβαίνουμε πέρα από τον ευγενικό χαρακτήρα της Επιστημονικής Επιτροπής ότι σας λέει, μας λέει πάρα πολύ καθαρά: «Προσέξτε, έχετε πρόβλημα με τις συγκεκριμένες διατάξεις και θα κληθείτε πολύ γρήγορα να δώσετε διευκρινήσεις». Φοβάμαι πολύ ότι για μια ακόμη φορά θα υποχρεωθείτε να ανακαλέσετε ρύθμισή σας κάτω από την πίεση των γραφειοκρατών, των υπαλλήλων –δυστυχώς- της Ευρωπαϊκής Ένωσης, κάτι για το οποίο δεν είμαστε ως Έλληνες πολίτες ιδιαίτερα περήφανοι. 
      Πιστεύω να έχει γίνει κατανοητό, κυρίες και κύριοι συνάδελφοι, για ποιο λόγο καταψηφίζουμε και να μην υπάρχει καμιά απολύτως αμφιβολία για τους λόγους για τους οποίους δεν συναινούμε, καταψηφίζοντας το συγκεκριμένο νομοσχέδιο. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η κ. Νικολαΐδου. 
      Θέλετε το χρόνο σας; Τα οκτώ λεπτά; 
      ΒΑΡΒΑΡΑ ΝΙΚΟΛΑΪΔΟΥ: Ένα-δύο λεπτά, κυρία Πρόεδρε. 
      Κατ’ αρχήν, η ψήφιση θα γίνει απ’ ό,τι φαίνεται μεταξύ των εισηγητών στο τέλος της διαδικασίας και τουλάχιστον από την όλη συζήτηση φαίνεται ότι τόσο η Συμπολίτευση όσο και η Αντιπολίτευση επί της ουσίας του Φ.Π.Α. και της επιβολής αυτού στις νέες οικοδομές δεν φαίνεται να έχουν μεγάλες διαφορές. 
      Το ΠΑ.ΣΟ.Κ.  διαφωνεί ως προς τον τρόπο επιβολής του. Εμείς είπαμε την άποψή μας γιατί το καταψηφίζουμε. Βέβαια στα άρθρα θα τοποθετηθούμε και αύριο. Βλέπουμε όμως ότι αυτός ο νόμος και φορομπηκτικός είναι και ευνοεί τους επιχειρηματίες ρίχνοντας τα βάρη στους εργαζόμενους τους οποίους πλέον αποκλείει από την απόκτηση στέγης με όλη αυτή τη σύνθετη φορολογία.
      ΠΡΟΕΔΡΟΣ (Άννα Μπενάκη - Ψαρούδα): Ο κύριος Υφυπουργός έχει το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μας κατηγόρησαν οι συνάδελφοι της Αξιωματικής Αντιπολίτευσης ότι δημιουργήσαμε σύγχυση στην αγορά. Μας κατηγορούν ότι με την προαναγγελία εφαρμογής του Φόρου Προστιθέμενης Αξίας στα νεόδμητα ακίνητα δημιουργήσαμε καταστάσεις κερδοσκοπίας στην αγορά. 
      Καμία κατάσταση κερδοσκοπίας δεν δημιουργήθηκε στην αγορά, από πράξεις, κινήσεις και ανακοινώσεις του Υπουργείου Οικονομίας και Οικονομικών. Εκείνο που πολύ απλά κάναμε, και απορώ γιατί μας κατηγορείτε γι’ αυτό, είναι να ενημερώσουμε έγκαιρα τους πολίτες για να υπάρχουν καθαροί κανόνες ώστε να προετοιμαστούν για τις αλλαγές που έρχονται. Οι ρυθμίσεις που φέρνουμε είναι εξυγιαντικές. Ο Φόρος Προστιθέμενης Αξίας, με τον τρόπο που εισάγεται θα λειτουργήσει εξυγιαντικά για την αγορά ακινήτων στη χώρα μας. 
      Όταν κύριε Φωτιάδη ο Υπουργός Οικονομίας και Οικονομικών ανακοίνωσε ότι δεν υπάγεται στο καθεστώς Φ.Π.Α. η πρώτη κατοικία εσείς τότε είχατε δηλώσει σε συνεντεύξεις τύπου –είναι καταγεγραμμένα αυτά από τα Μέσα Ενημέρωσης- ότι κάτι τέτοιο είναι αδύνατο διότι επιχειρήθηκε επί της εποχής σας και δεν το πετύχατε.
      ΑΠΟΣΤΟΛΟΣ ΦΩΤΙΑΔΗΣ: Χειρότερα πετύχατε, γιατί επιβάλατε τον Φ.Π.Α. στην πρώτη κατοικία…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σας πληροφορώ, λοιπόν, ότι εμείς πετύχαμε μετά από διαπραγμάτευση που έγινε με την Ευρωπαϊκή Επιτροπή να μην υπάγεται στο καθεστώς Φ.Π.Α. η πρώτη κατοικία. Εάν είστε αντίθετοι σ’ αυτό, δηλώστε το εδώ στη Βουλή ξεκάθαρα, δηλαδή ότι θέλετε επιβολή Φ.Π.Α. στην πρώτη κατοικία. 
      Επίσης, θέλω να δηλώσω πάλι ότι η παράγραφος 2, του άρθρου 25, του ν. 2961/2000 εξακολουθεί να ισχύει. Δηλαδή, η απόκτηση περιουσίας μέχρι του ποσού των 300.000 ευρώ ανά δικαιούχο, εφόσον ο δικαιούχος είναι σύζυγος και ανήλικα τέκνα του κληρονομουμένου απαλλάσσεται. Αυτή η διάταξη εξακολουθεί να ισχύει χωρίς καμία απολύτως τροποποίηση.
      Τέλος, επειδή μιλήσατε για συμβατότητα των ρυθμίσεών μας σε σχέση με την κοινοτική νομοθεσία και επικαλεστήκατε τη γνωμάτευση του Επιστημονικού Συμβουλίου της Βουλής, σας παραπέμπω στη σελίδα δώδεκα της γνωμάτευσης που λέει ότι οι προτεινόμενες διατάξεις, δηλαδή οι διατάξεις που έχουν σχέση με τον υπολογισμό του κέρδους αυτών των επιχειρήσεων θα γίνονται από μία ειδική επιτροπή η οποία θα λαμβάνει υπ’ όψιν της το είδος των παρεχόμενων από την εταιρεία υπηρεσιών, τον κλάδο δραστηριότητας και τις οδηγίες του ΟΟΣΑ για τις χρεώσεις εντός ομίλων επιχειρήσεων. Επομένως, το νομοθετικό πλαίσιο το οποίο προτείνεται είναι συμβατό προς το κοινοτικό δίκαιο. 
      Τέλος, επαναλαμβάνω ότι ο Φ.Π.Α. είναι ένα μέτρο εξυγιαντικό και επαναλαμβάνω, επίσης, ότι με τον τρόπο που εισάγεται  από την Κυβέρνηση, με το παρόν σχέδιο νόμου, θα λειτουργήσει προς όφελος της αγοράς ακινήτων. 
      ΠΡΟΕΔΡΟΣ (Άννα Μπενάκη - Ψαρούδα):  Ευχαριστούμε πολύ τον κύριο Υφυπουργό.
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών «Φόρος Προστιθέμενης Αξίας στις νέες οικοδομές, μεταβολές στη φορολογία κεφαλαίου και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΒΑΡΒΑΡΑ  ΝΙΚΟΛΑΪΔΟΥ:  Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς, το νομοσχέδιο
του Υπουργείου Οικονομίας και Οικονομικών «Φόρος Προστιθέμενης Αξίας στις νέες οικοδομές, μεταβολές στη φορολογία κεφαλαίου και άλλες διατάξεις» έγινε δεκτό επί της αρχής κατά πλειοψηφία.
	Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.35΄ λύεται η συνεδρίαση για  αύριο, ημέρα Τετάρτη 7 Δεκεμβρίου 2005 και ώρα 10.30΄, με αντικείμενο εργασιών του Σώματος  νομοθετική εργασία, συνέχιση της συζήτησης επί των άρθρων και του συνόλου του Υπουργείου Οικονομίας και Οικονομικών «Φόρος Προστιθέμενης Αξίας στις νέες οικοδομές, μεταβολές στη φορολογία κεφαλαίου και άλλες διατάξεις».
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ ΟΛΟΜΕΛΕΙΑΣ 6-12-05 		ΣΕΛ. 4

