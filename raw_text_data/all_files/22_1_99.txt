Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΞΔ '

Παρασκευή 22 Ιανουαρίου 1999

 

 

Αθήνα, σήμερα στις 22 Ιανουαρίου 1999, ημέρα Παρασκευή και ώρα 10.35' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από την κ. Βασιλική Αράπη-Καραγιάννη, Βουλευτή Α' Αθηνών, τα ακόλουθα: 

"Α' ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Εμπορικός Σύλλογος Κατερίνης ζητεί η ενοποίηση των ταμείων ΤΑΕ-ΤΕΒΕ-ΤΣΑ να διασφαλίσει τη βελτίωση της θέσεως των συνταξιούχων. 

2) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η Πανελλήνια Συντονιστική Επιτροπή άρσεως του εμφυλίου πολέμου αναπήρων και θυμάτων ζητεί τη νομοθετική ρύθμιση της εξίσωσης των αναπήρων πολέμου του Ν. 1863/89 με τους αναπήρους πολέμου Ν. 2650/40, Ν. 1543/85 Π.Δ. 379/83. 

3) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Νομαρχιακή Αυτοδιοίκηση Χίου ζητεί να της χορηγηθούν πιστώσεις για την επιχορήγηση ιδρυμάτων της περιοχής της. 

4) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο κ. Γ. Λαμπρόπουλος, κάτοικος Ν. Αφρικής, ζητεί την επίλυση πολεοδομικού του προβλήματος. 

5) Οι Βουλευτές κύριοι ΔΗΜΗΤΡΙΟΣ ΚΑΤΣΙΚΟΠΟΥΛΟΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία ο Σύλλογος Ορειβασίας και Χιονοδρομίας Καλαβρύτων Αχαίας ζητεί την άμεση λήψη μέτρων για την προστασία του οικοσυστήματος της περιοχής Χελμού - Φαράγγι Βουραϊκού Αχαίας. 

6) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Ζαλβανίου Αχαίας ζητεί την έγκριση του σχεδίου πόλεως της περιοχής του. 

7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Τοπική Εφορεία Προσκόπων Ν. Ιωνίας Μαγνησίας ζητεί οικονομική ενίσχυση για την αποπεράτωση του κτιρίου της. 

8) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Ομοσπονδία Διεθνών Οδικών Εμπορευματικών Μεταφορέων Ελλάδος καταγγέλλει ότι ελληνικά και ξένα αυτοκίνητα μεταφορών κυκλοφορούν στη χώρα και λειτουργούν παράνομα. 

9) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ, ΧΑΡΑΛΑΜΠΟΣ ΑΓΓΟΥΡΑΚΗΣ, ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ και ΓΕΩΡΓΙΟΣ ΣΟΥΡΛΑΣ κατέθεσαν αναφορά με την οποία η Μονάδα Απεξάρτησης 18 ΑΝΩ του Ψυχιατρικού Νοσοκομείου Αττικής ζητεί την ανανέωση των συμβάσεων 14 θεραπευτών της και την πρόσληψη πρόσθετου προσωπικού. 

10) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η 'Ενωση Φοροτεχνικών Ελευθέρων Επαγγελματιών Νομού Εύβοιας ζητεί τη λήψη μέτρων για την εύρυθμη λειτουργία της ΔΟΥ Χαλκίδας. 

11) Οι Βουλευτές κύριοι ΦΩΤΗΣ ΚΟΥΒΕΛΗΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία η Ομοσπονδία Συνταξιουχικών Τραπεζικών Οργανώσεων Ελλάδος, ζητεί ίση μεταχείριση μεταξύ των συνταξιούχων με τα ίδια τυπικά και ουσιαστικά προσόντα. 

12) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Εθνική Συνομοσπονδία Ελληνικού Εμπορίου, ζητεί την ακύρωση της απόφασης του ΟΤΕ που αφορά στην αύξηση της χρέωσης ανά μονάδα συνδιαλέξεων και του παγίου καθώς και τη μείωση του ΦΠΑ σε 8%. 

13) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία ο Σύλλογος Καθαριστών-στριών Δημοσίων και Ιδιωτικών Κτιρίων Νομού Πιερίας ζητεί την αλλαγή της εργασιακής σχέσης των μελών του. 

14) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Συνταξιούχων ΗΣΑΠ ζητεί τη δημιουργία ενιαίου φορέα εκμετάλλευσης της Α.Ε. ΗΣΑΠ και των γραμμών 2 και 3 της "ΑΤΤΙΚΟ ΜΕΤΡΟ". 

15) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία πρώην εργαζόμενοι στην καθαριότητα της Κτηματικής Τράπεζας ζητούν τη διασφάλιση των θέσεων εργασίας τους. 

16) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας το οποίο αναφέρεται στη μόλυνση του Ασωπού ποταμού από τα απόβλητα βιομηχανιών. 

17) Ο Βουλευτής Λάρισας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα οικονομικά προβλήματα των ποδοσφαιρικών ερασιτεχνικών ομάδων. 

18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον κίνδυνο που υφίσταται η κοιλάδα του ποταμού Νέστου από τα εργοστάσια ουρανίου στη Βουλγαρία. 

19) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Πανελλήνια 'Ενωση Γεωπόνων Νομού Μεσσηνίας ζητεί η αποζημίωση των μελών της για τις αυθημερόν εκτός έδρας μετακινήσεις να φθάσει το 50% της ημερήσιας αποζημίωσης. 

20) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Μικρασιατικών Σωματείων αναφέρεται στις δραστηριότητές της. 

21) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία η Ομοσπονδία Ποντιακών Σωματείων Νότιας Ελλάδας ζητεί τη λήψη μέτρων για τη στήριξη των Ελλήνων του Πόντου. 

22) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Επιτυχόντων και μη διοριστέων Β. Ελλάδας ζητεί το διορισμό όλων των επιτυχόντων στο διαγωνισμό του '98 στο Δημόσιο. 

23) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Εμπορικός Σύλλογος Θεσ/νίκης ζητεί ο Οργανισμός Πολιτιστικής Πρωτεύουσας '97 να εξοφλήσει οικονομικές υποχρεώσεις του σε επιχειρήσεις της Θεσ/νίκης. 

24) Ο Βουλευτής Θεσ/νίκης κ. ΓΕΩΡΓΙΟΣ ΣΑΛΑΓΚΟΥΔΗΣ κατέθεσε αναφορά με την οποία ο Εμπορικός Σύλλογος Θεσ/νίκης ζητεί ο Οργανισμός Πολιτιστικής Πρωτεύουσας '97 να εξοφλήσει οικονομικές υποχρεώσεις του σε επιχειρήσεις της Θεσ/νίκης. 

25) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επισκευή της δρόμου του οικισμού Σταυρού Πετρούσας Λάρισας. 

26) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο κ. Μ. Καρχιμάκης, πρ. Βουλευτής Λασιθίου, ζητεί την αξιοποίηση του νησιώτικου οχυρού της Σπιναλόγκας στην Ελούντα Κρήτης. 

27) Ο Βουλευτής Αχαΐας κ. ΔΗΜΗΤΡΙΟΣ ΚΟΥΤΣΟΓΙΩΡΓΑΣ κατέθεσε αναφορά με την οποία ζητεί το Υπ. Πολιτισμού να ελέγξει τη ΣΤ' ΕΠΚΑ στη διάνοιξη θεμελίων οικοδομών στην περιοχή της αρχαίας Ελίκης. 

28) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Πολύτεκνων Οικογενειών Φθιώτιδας ζητεί την πρόσληψη πολύτεκνων εκπαιδευτικών. 

29) Ο Βουλευτής θεσ/νίκης κ. ΓΕΩΡΓΙΟΣ ΣΑΛΑΓΚΟΥΔΗΣ κατέθεσε αναφορά με την οποία η 'Ενωση Ξενοδόχων Θεσ/νίκης ζητεί την εξόφληση λογαριασμών σε ξενοδοχεία της Θεσ/νίκης από τον Οργανισμό Πολιτιστικής Πρωτεύουσας Θεσ/νίκης. 

30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο σχέδιο της εθνικής επιτροπής κατά της ερημοποίησης της υπαίθρου. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2467/22.9.1998 ερώτηση δόθηκε με το υπ' αριθμόν 214/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην 2467/22.9.98 ερώτηση που κατέθεσε ο Βουλευτής κ. Γ. Κεφαλογιάννης για τα θέματα της αρμοδιότητάς μας, σας πληροφορούμε τα εξής: 

Αποζημιώσεις για καταστροφές στον αγροτικό τομέα 

Υπεγράφησαν δύο Υπουργικές Αποφάσεις του Υπουργού Γεωργίας κ. Σ. Τζουμάκα και του Υφυπουργού Οικονομικών κ. Ν. Χριστοδουλάκη ύψους 300 εκατομμυρίων και 600 εκατομμυρίων δραχμών για άμεση ενίσχυση σε ζωοτροφές προς τους πληγέντες κτηνοτρόφους, λόγω των πυρκαγιών που υπέστησαν βοσκότοποι και χορτολιβαδικές εκτάσεις (μεταξύ των οποίων και του νομού Ρεθύμνης). Η απόφαση έχει σταλεί στην Διεύθυνση Γεωργίας νομού Ρεθύμνης για υλοποίηση. 

Για τις υπόλοιπες αποζημιώσεις στον αγροτικό τομέα υπεβλήθη σχέδος προς έγκριση στην Ε.Ε. ύψους 6 δις δρχ. Η καταγραφή των ζημιών βρίσκεται στην τελευταία φάση της εξατομίκευσης στις περιοχές που επλήγησαν. Οι εξατομικεύσεις πραγματοποιούνται από τις υπηρεσίες γεωργίας των νομαρχιακών αυτοδιοικήσεων των πληγέντων περιοχών. 

Μετά το πέρας των εξατομικεύσεων και την έγκριση του σχεδίου από την Ε.Ε. θα αποδοθούν στους δικαιούχους οι αντίστοιχες αποζημιώσεις. 

Θέμα παγώματος οφειλών και χορήγησης ατόκων δανείων στους αγρότες που πλήγηκαν από τις πυρκαγιές στις κοινότητες Σακτούρια, Μελάμπες, Αγία Γαλήνη της επαρχίας του Αγίου Βασιλείου ? Δήμος Λάμπης- Ρεθύμνης, δεν είναι δυνατόν νααντιμετωπισθεί από την ΑΤΕ, γιατί οι πόροι της τράπεζας προέρχονται από καταθέσεις και κατά συνέπεια μόνο με την επανεισροή των κεφαλαίων που τοποθετεί και των τόκων τιυς εξασφαλίζεται η δυνατότητα να ανταποκριθεί στην αυτονόητη υποχρέωση επιστροφής των αντίστοιχων κεφαλαίων και τόκων στους καταθέτες της. 

Η ΑΤΕ, σύμφωνα με πάγια τακτική της παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να ανταποκριθούν στις υποχρεώσεις τους στην τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών κλπ.) τα οποία επηρέασαν αρνητικά τις εκμεταλλεύσεις τους. Οι διευκολύνσεις αυτές παρέχονται μέσα στα πλαίσια της 1620/89 πράξης του Διοικητή της Τράπεζας της Ελλάδος και προβλέπουν ρύθμιση των ληξιπρόθεσμων χρεών χωρίς τόκους ποινής, σε ένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της άθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί. 

Στα πλαίσια αυτά θα αντιμετωπισθούν και οι παραγωγοί των Κοινοτήτων Σακτούρια, Μέλαμπες, Αγία Γαλήνη, που υπέστησαν εκτεταμένες καταστροφές στην παραγωγή τους από τις πυρκαγιές της 17-20 Αυγούστου 1998. 

Αρμοδιότητες που μεταβιβάστηκαν από τις Δασικές Υπηρεσίες στο Πυροσβεστικό Σώμα (ν.2612/1998) 

- Η ευθύνη και ο επιχειρησιακός σχεδιασμός τηςς καταστολής των πυρκαγιών στα δάση και στις δασικές εν γένει εκτάσεις (άρθρο 1 παρ. 1) 

- Η έκδοση σχετικών με την πρόληψη των δασικών πυρκαγιών πυροσβεστικών κανονισμών και διατάξεων (άρθρο 1 παρ. 2) 

- Η ενημέρωση και ευαισθητοποίηση των πολιτών σε θέματα πυροπροστασίας του δάσους (άρθρο 1 παρ. 2) 

- Η οργάνωση περιπόλων (άρθρο 1 παρ.2) 

- Η επιτήρηση των δασών με επίγεια και εναέρια μέσα (άρθρο 1 παρ.2) 

- Η κατανομή των πυροσβαστικών δυνάμεων (άρθρο 1 παρ.2) 

- Η συνεργασία με άλλες αρχές και φορείς (άρθρο 1 παρ.2) 

- Η φύλαξη της περιοχής όπου εξερράγη πυρκαγιά για τυχόν αναζωπυρώσεις (άρθρο 1 παρ.2) 

- Η άσκηση καθηκόντων ειδικού ανακριτικού υπαλλήλου κατά το άρθρο 34 του Κώδικα Ποινικής Δικονομίας για τα εγκλήματα εμπρησμού σε δασικές και αγροτικές εκτάσεις (άρθρο 5 παρ.1) 

- Η άσκηση καθηκόντων ειδικού ανακριτικού υπαλλήλου κατά το άρθρο 34 του Κώδικα Ποινικής Δικονομίας για τα αδικήματα που αναφέρονται στο άρθρο 69 του ν. 998/1979 και αφορούν την αντιμετώπιση πυραγιών (άρθρο 5 παρ.1) 

- Η άσκηση έργου δημοσίου κατηγόρου για πταισματικές παραβάσεις καθώς και για όποιες άλλες για την κείμενη νομοθεσία αφορούν την πρόληψη πυρκαγιών στις δασικές και αγροτικές εκτάσεις (άρθρο 5 παρ.3) 

- Οι αρμοδιότητες, υποχρεώσεις και δικαιώματα του Δασάρχη που προβλέπονται από τις διατάξεις των άρθρων 23 εώς 27 εκτός του άρθρου 35 του ν. 998/1979 καθώς και όποιες άλλες αφορούν θέματα δασοπροστασίας από τις πυρκαγιές (άρθρο 6) 

Αρμοδιότητες του Υπουργείου Γεωργίας σε θέματα δασικής πολιτικής 

Στην αρμοδιότητα του Υπουργείου Γεωργίας ανήκει η πρόληψη των δασικών πυρκαγιών όπως η φροντίδα των δασών οι αναδασώσεις οι φυτεύσεις η διευθέτηση χειμάρρων και η οργάνωση αντιπλημμυρικών έργων η προστασία από καταπατήσεις και διεκδικήσεις η ανάπτυξη η καλλιέργεια και η εκμετάλλευση των δασών η οργάνωση της δασικής αναψυχής. 

Το Υπουργείο Γεωργίας είναι ααρμόδιο για όλες εκείνες τις ενέργειες που έχουν ως σκοπό τη μείωση της ευελικτικότητας των δασών την αύξηση της παραντοχής τους και τη μείωση του κινδύνου έκρηξης πυρκαγιών σε δάση. 

Ο Υπουργός 

Σ. ΤΖΟΥΜΑΚΑΣ" 

2. Στην με αριθμό 2898/6.10.98 ερώτηση δόθηκε με το υπ'αριθμ. 12/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2898/6.10.98 που κατέθεσε ο Βουλευτής κ. Γ. Καρατζαφέρης, σας πληροφορούμε ότι μετά την εφαρμογή των διατάξεων του ν.2612/98 η ευθύνη κατάσβεσης των δασικών πυρκαγιών ανατέθηκε στο Πυροσβεστικό Σώμα, το οποίο μέσα στα πλαίσια της οργάνωσης του προγράμματος δασοπυρόσβεση προσέλαβε και εποχιακό προσωπικό. 

Από το Υπουργείο Γεωργίας και σε εφαρμογή διατάξεων του ν.2621/98 μεταφέρθηκαν στον Π/Υ εξόδων του Υπ. Δημόσιας Τάξης πιστώσεις συνολικού ύψους 10,4 δισ., προκειμένου το πυροσβεστικό Σώμα να αντιμετωπίσει δαπάνες του προγράμματος δασοπροστασίας, μεταξύ των οποίων και αυτή του εποχιακού προσωπικού. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

3. Στις με αριθμό 1961/3.9.98 και 2621/28.9.98 ερωτήσεις δόθηκε με το υπ' αριθμόν 149/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στις 1961/3.9.98 και 2621/28.9.98 ερωτήσεις που κατέθεσε ο Βουλευτής κ. Σ. Σπηλιωτόπουλος σας πληροφορούμε τα εξής: 

Η Αγροτική Τράπεζα Ελλάδος απέκτησε από πλειστηριασμό σύμφωνα με την υπ' αριθμ. 8454/19.4.98 περίληψη κατακυρωτικής έκθεσης η οοία μεταγράφηκε στον τόμο 148/305 βιβλίων μεταγραφων Ακράτας τμήμα οικοπέδου επιφάνειας 8 τ.μ. με την εντός αυτού γεώτρηση και αγροτεμάχιο επιφάνειας 7000 τ.μ. με τις εντός αυτού εγκαταστάσεις θερμοκηπίου και αποθήκες εμβαδού 200 τ.μ. περίπου. 

Λαμβάνονται υπόψη ότι 

- δεν έχει ολοκληρωθεί η δικαστική διαδικασία απόκτησης από την ΑΤΕ του ακινήτου εντός του οποίου βρίσκεται η γεώτρηση και συνεπώς η ΑΤΕ δεν μπορεί να παραχωρήσει ακίνητο το οποίο ακόμη τυπικά δεν κατέχει. 

- η εν λόγω γεώτρηση αρδεύει το αγροτεμάχιο των 7000 τ.μ. με το επ' αυτού θερμοκήπιο και τυχόν παραχώρησή της έστω και μετά την ολοκλήρωση των διαδικασιών απόκτησης του ακινήτου. Θα αποτελούσε ανασταλτικό παράγοντα για την εκποίησή του. 

- το γεγονός ότι η ΑΤΕ δεν επιτρέπεται να παραχωρήσει δωρεάν ακινητά της. 

- το γεγονός ότι η ΑΤΕ είναι υποχρεωμένη σύμφωνα με απόφασή της πρώην Νομισματικής Επιτροπής να εκποιεί σε σύντομο χρονικό διάστημα τα ακίνντα που περιέχονται στην ιδιοκτησία της από πλειστηριασμό. 

Το αίτημα της κοινότητας Αμπέλου δεν είναι δυνατόν να ικανοποιηθεί. 

Τα ανωτέρω έχουν ήδη γνωστοποιηθεί στη Νομαρχιακή Αυτοδιοίκηση Αχαίας Διεύθυνση Προγραμματισμού και Σχεδιασμού με το υπ' αριθμόν 1058/33351/8.9.98 έγγραφό μας, η οποία είναι και η πλέον αρμόδια για την επίλυση του προβλήματος που έχει προκύψει με την Κοινότητα Αμπέλου. 

Ο Υπουργός 

Σ. ΤΖΟΥΜΑΚΑΣ" 

4. Στην με αριθμό 2502/22,9,98 ερώτηση δόθηκε με το υπ' αριθμόν 220/23,10,98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην 2502/22,9,98 ερώτηση που κατέθεσε ο Βουλευτής κ. Θ. Δημοσχάκης σας πληροφορούμε τα εξής: 

Σχετικά με την οριστική διανομή στο αγρόκτημα Πέπλο νομού 'Εβρου και αλλαχού και την έκδοση των οριστικών τίτλων κυριότητας σας γνωρίζουμε ότι η τελευταία αποκατάσταση ακτημόνων στο Αγρόκτημα Πέπλου έγινε το 1995. 

Μετά την πάροδο μιας πενταετίας συνήθως δημιουργούνται νέοι ακτήμονες. 'Ετσι έπρεπε το 1960 θα κινηθεί η διαδικασία αποκατάστασης νέων ακτημόνων στο αγρόκτημα Πέπλου από τη Διεύθυνση Γεωργίας 'Εβρου. Την εποχή όμως εκείνη είχε κατασκευασθεί το έργο της ευθυγράμμισης της κοίτης του ποταμού 'Εβρου (1961-62). Με την κατασκευή του έργου της ευθυγράμμισης η κοινόχρηστη παρέβρια έκταση του αγροκτήματος Πέπλου γνωστή ως εκ του σχήματος ως περιοχή "πετάλου" είχε απομονωθεί ως μικρή νησίδα περιβαλλόμενη περιμετρικά από την κοίτη του ποταμού 'Εβρου και η πρόσβαση σε αυτή γινόταν μόνο με βάρκες και σχεδίες και συνεπώς ήταν αδύνατη η πρόταση ανάληψής της από τη Διεύθυνση Γεωργίας στο Υπουργείο Γεωργίας. 

Η κατασκευή της γέφυρας του έργου της ευθυγράμμισης έγινε μόλις το 1982, οπότε και λύθηκε το πρόβλημα της πρόσβασης στην κοινόχρηστη έκταση του "πετάλου". 'Ομως η έκταση αυτή εξακολουθούσε να είναι επισφαλής στην καλλιέργεια ως κοίτη πλημμυρών και για το λόγο αυτό υπήρχε επιφυλακτικότητα στην Διεύθυνση Γεωργία για πρόταση ανάληψής της. 

Τέλος το 1960 κάτω από πιέσεις ακτημόνων τοπικών αρχών και πολιτικών παραγόντων κινήθηκε η διαδικασία ανάληψης τμήματος 3000 στρεμμάτων. 

Ωστόσο για τριάντα και πλεόν χρόνια εφαρμόζονταν η κατά έτος προσωρινή διανομή στους ακτήμονες με απόφαση των νομαρχών. 

Μετά την έκδοση της απόφασης του Υπουργού Γεωργίας για ανάληψη πραγματοποιήθηκε το 1993 η δικάσιμο νέων ακτημόνων στο αγρόκτημα Πέπλου η διαδικασία της οποία ματαιώθηκε από τους ακτήμονες στη φάση της υποβολής ενστάσεων ευθύς μετά την έκδοση και ανάρτηση της πρώτης απόφαση της επιτροπής απαλ/σεων. Οι ακτήμονες σε γενική τους συνέλευση αποφάσισαν την διακοπή της διαδικασίας και την επέβαλαν στην επιτροπή απαλ/σεων ζητώντας τροποποίηση των ισχυουσών διατάξεων όσον αφορά τα κριτήρια αποκατάστασης ακτημόνων με το αιτιολογικό ότι επειδή πέρασαν πολλά χρόνια 30 και πλέον πολλοί ακτήμονες αγόρασαν κτήματα και μερικοί είχαν αποβιώσει και από τον χορηγούμενο βιώσιμο κλήρο θα αφαιρούντο τα αγορασθέντα στρέμματτα με βάση τα στοιχεία του υποθηκοφυλακείου. 

Επίσης σε τμήμα έκταση 2,500 στρεμμάτων του αγροκτήματος έγινε ενεγκαστικός αναδασμός που άρχισε το 1979 και ολοκληρώθηκε το 1998 λόγω καθυστέρησης στην κατασκευή του αρδευτικού έργου. 

Στη υπόλοιπη πεδινή έκταση του αγροκτήματος Πέπλου 10.000 στρεμμάτων περίπου συμπεριλαμβανομένης και της κοινόχρηστης τοποθεσίας "πετάλου" εφαρμόζεται από το 1995 εκούσιος αναδασμός η περάτωση του οποίου τοποθετείται εντός του 1999 οπότε με το ξεκαθάρισμα των νέων κοινοχρήστων εκτάσεων του αναδασμού θα κινηθεί από τη Διεύθυνση Αγροτικής Ανάπτυξης η διαδικασία ανάληψης και εκδίκασης για οριστική αποκατάστασή τους. 

Τέλος επισημαίνουμε ότι η περιοχή είναι όλως ιδιαιτέρως επισφαλής στις πλημμύρες λόγω ρηγμάτων που σημειώνονται στο προστατευτικό ανάχωμα. Σύμφωνα με την τοπική υδραυλική υοηρεσία (ΔΕΚΕ) απαιτείται πίστωση 500 εκατομμυρίων για ενίσχυση του αναχωματος με διπλασιασμό της διατομής. 

Ο Υπουργός 

Σ. ΤΖΟΥΜΑΚΑΣ" 

5. Στην με αριθμό 2514/23.9.98 ερώτηση δόθηκε με το υπ' αριθμόν 223/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2514/23.9.98 που κατέθεσε ο Βουλευτής κ. Α. Παπαληγούρας, για τα θέματα της αρμοδιότητάς μας, σας πληροφορούμε τα εξής: 

Η εκτέλεση προκατασταλτικών έργων αντιπυρικής προτασίας καθώς επίσης και αναδασώσεων είναι ευθύνη των περιφερειακών.... δασικών υπηρεσιών οι οποίες μέσα στα πλαίσια των πιστώσεων του προγραμματος Δημοσίων Επενδύσεων που κατ' έτος τίθεται στη διάθεσή τους, ιεραρχούν τις ανάγκες και προτεραιότητες και στη συνέχεια προβαίνουν ανάλογα στην εκτέλεσή τους. 

Είναι ευνόητο ότι η εκτέλεση των έργων αυτών έχει άμεση σχέση με τις κατ' έτος εγγραφόμενες πιστώσεις Δ.Ε. στον προϋπολογισμό εξόδων του Υπουργείου μας. 

Ειδικώτερα σε ό,τι αφορά την εκτέλεση αναδασωτικών εργασιών αναδασώσεις όπου δεν είναι δυνατή η φυσική αναγέννηση, και όπου απαιτείται, εισηγούνται στην γεωγραφική υπηρεσία του Στρατού στην αεροφωτογράφιση των καμμένων εκτάσεων. 

Το Υπουργείο Γεωργίας με το αριθμ. 1379/11-8-98 έγγραφό του ζήτησε από τις Νομαρχιακές Αυτοδιοικήσεις να προβούν δια των Δ/νσεων Αγροτικής Ανάπτυξης σε εξατομίκευση των ζημιων που προκλήθηκαν σε γεωργοκτηνοτροφικές εκμεταλλεύσεις από πυρκαγιές κατά το έτος 1988 . και έχει προωθήσει σχέδιο κοινής απόφασης των Υπουργών Γεωργίας και Οικονομικών για έγκριση από την Ε.Ε. και υπογραφή από τους αναφερόμενους Υπουργούς, στο οποίο θα προβλέπονται μέτρα υπέρ των αγροτών που οι γεωργοκτηνοτροφικές εκμεταλλεύσεις τους ζημιώθηκαν σοβαρά από το ανωτέρο αίτιο. 

Η καταβολή των ανωτέρω οικονομικών ενισχύσεων, που θα είναι κατά πολύ αυξημένες έναντι των προηγούμενων χρόνων, θα είναι δυνατή, μετά την έγκριση από την Ε.Ε. του σχετικού σχεδίου διϋπουργικής απόφασης. 

Τα αναφερόμενα μέτρα που ανακοινώθηκαν απ' το Υπ. Γε. έχουν ως εξής: 

Α. Ζωοτροφές. 

Αφορούν 60.000 γιδοπρόβατα σε διάφορες περιοχές της χώρας, θα δοθούν στους δικαιούχους ως ενίσχυση για την αγορά ζωοτροφών 300.000.000 δρχ. συνολικά ( ημερήσια διατροφή για κάθε ζώο επί 80 ημέρες μισό κιλό καλαμπόκι ή κριθάρι και ως 1 κιλό τριφύλλι μηδική). 

Β. Φυτικό και ζωϊκό κεφάλαιο. 

α) θα δοθεί αποζημίωση για ανασύσταση του φυτικού κεφαλαίου 4.000 δρχ. ανά δένδρο. 

β) θα δοθεί ενίσχυση για απώλεια του εισοδήματος επί 3 χρόνια 4.000 δρχ. ανά δένδρο 

γ)θα δοθεί το 500/0 της αξίας αγοράς των ζώων που χάθηκαν. 

δ)θα δοθεί το 500/0 του εισοδήματος από ετήσιες καλλιέργειες. 

ε)θα δοθεί το 400/0 της αξίας τους για την αποκατάσταση αγροτικών κτισμάτων. 

στ)θα δοθεί το 400/0 της αξίας τους για την αποκατάσταση των σωλήνων αρδεύσεως. 

Το κόστος των ενισχύσεων και των αποζημιώσεων στο ζωϊκό και φυτικό κεφάλαιο θα δοθεί από εθνικά και κοινοτικά κονδύλια και ανέρχεται μέχρι τώρα στο ποσό της τάξης των 6 δις δρχ. 

Ο Υπουργός 

Σ. ΤΖΟΥΜΑΚΑΣ" 

6. Στην με αριθμό 2501/22.9.98 ερώτηση δόθηκε με το υπ'αριθμ. 219/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην υπ' αριθμόν 2501/22,9,98 ερώτηση που κατέθεσαν οι Βουλευτές κύριοι Θ. Δημοσχάκης και Κ. Λυμπερακίδης σας πληροφορούμε τα εξής: 

Ως αναμενόμενη παραγωγή βάμβακος ανά στρέμμα λαμβάνεται ο μ.ο. της προηγούμενης τριετίας κατά περιοχή, όχι μόνο για τους βαμβακοκαλλιεργητές του Βορείου τμήματος του νομού Eβρου, αλλά για τους βαμβακοκαλλιεργητές όλων των νομών που συπεριλαμβάνονται στην αριθμ. 334/98 διϋπουργική απόφαση (Υπουργών Γεωργίας και Οικονομικών). 

Ο υπολογισμός τυ μ.ο. παραγωγής βάμβακος ανά στρέμμα κατά την προηγούμενη τριετία για κάθε εκμετάλλευση συναντά αντικειμενικές δυσκολίες. 

Εκτός αυτού όμως υπάρχουν και περιπτώσεις παραγωγών που δεν καλλιέργησαν βαμβάκι αλλά ή μερικά από τα τρία τελευταία πριν από το έτος ζημιάς έτη και κατά συνέπεια δεν είναι δυνατόν γι αυτούς να βγει μ.ο. παραγωγής για την συγκεκριμένη τριετία. 

Ο Υπουργός 

Σ. ΤΖΟΥΜΑΚΑΣ" 

7. Στην με αριθμό 2905/6.10.98 ερώτηση δόθηκε με το υπ' αριθμόν 15/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην 2905/6.10.98 ερώτηση που κατέθεσε ο Βουλευτής κ. Θ. Δαβάκης σας πληροφορούμε ότι το πρόβλημα που έχει δημιουργηθεί στο νομό Λακωνίας με τα ελάχιστα εθνικά κριτήρια για την αναγνώριση και προαναγνώριση των οργ. παραγωγών καθώς επίσης και τα συναφή προβλήματα με τα οπωροκηπευτικά προϊόντα των Οργανώσεων σε ότι αφορά την αξία των προϊόντων αυτών έχουν αποτελέσει σοβαρό αντικείμενο διεξαγωγής μελέτης στο Υπουργείο Γεωργίας που στη φάση αυτή βρίσκεται σε επαναξιολόγηση των παραμέτρων οι οοίες υπεισερχονται στο καθορισμό αυτών των μεγεθών (ελάχιστα εθνικά κριτήρια). 

Ο Υπουργός 

Σ.ΤΖΟΥΜΑΚΑΣ" 

8. Στην με αριθμό 2526/24.9.98 ερώτηση δόθηκε με το υπ' αριθμόν 226/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2526/24.9.98 κατέθεσε ο Βουλευτής κ. Αθ. Δαβάκης, για τα θέματα της αρμοδιότητάς μας, σας πληροφορούμε τα εξής: 

Από την πυρκαϊά που εκδηλώθηκε στον Ταϋγετο καταστράφηκε έκταση 7.000 περίπου στρεμμάτων του Νομού Μεσσηνίας τα πλημμυρικά νερά της οποίας χύνονται στο Νομό Λακωνίας. 

Επειδή είναι ενδεχόμενο να υπάρξει πρόβλημα το Υπουργείο Γεωργίας προέβλεψε έκτακτη χρηματοδότηση ύψους 170 εκατομμυρίων δραχμών για το τρέχον έτος και 300 εκατομμυρίων δραχμών για το 1999 , προκειμένου να εκτελεσθούν αντιδιαβρωτικά - αντιπλημμυρικά έργα καθώς και έργα αναδασώσεων σε ολόκληρη την καμμένη περιοχή περιλαμβανομένης και αυτής των 7.000 στρεμμάτων. 

Πέραν τούτων έγινε έκτακτη χρηματοδότηση ύψους 95 εκατομμυρίων δραχμών (πλέον της τακτικής χρηματοδότησης ύψους 60 εκ. δρχ. του έτους 1998) για την εκτέλεση αντιστοίχων έργων στο Νομό Λακωνίας για τα έτη 1998-1999 προκειμένου να αντιμετωπισθούν επείγοντα προβλήματα διάβρωσης και αναδάσωσης καμμένων περιοχών. 

Μέχρι τέλος Οκτωβρίου θα έχουν υλοποιηθεί τα επείγοντα αντιδιαβρωτικά και αντιπλημμυρικά έργα στις περιοχές που επλήγησαν από τις πυρκαγιές 

Δηλαδή . 

- 'Εργα βαθμίδωσης εδάφους με μηχανικά μέσα 

- 'Εργα συγκράτησης εδαφών με κορμοφράγματα-κλαδοπλέγματα 

- Σκυρόδμητα ή ξύλινα φράγματα σε μικροχειμμάρους 

- Φράγματα και τεχνικά έργα στο ορεινό τμήμα των χειμάρρων 

- Διευθετήσεις κοίτης 

- 'Αλλα τεχνικά έργα προστασίας οικισμών, υποδομών. 

Αναδασώσεις 

Προετοιμάζονται οι μελέτες αναδασώσεων και θα έχουν ολοκληρωθεί ως τα τέλη Σεπτεμβρίου αρχές Οκτωβρίου. Παράλληλα βρίσκονται σε εξέλιξη οι διαδικασίες δημοπράτησης και ανάθεσης των σχετικών εργολαβιών (προετοιμασία τευχών, προσλήψεις εποχικού προσωπικού για συμπληρωματικές εργασίες σε φυτώρια & επίβλεψη εργασιών.) 

Το Σεπτέμβριο και τον Οκτώβριο θα πραγματοποιηθεί οργανωμένη σπορά (σε "πινάκια") σε επιλεγμένες από τους μελετητές περιοχές τεχνητής αναδάσωσης. 

Την Ιη Νοεμβρίου θα γίνει η έναρξη της τεχνητής αναδάσωσης (φύτευση δενδρυλλίων) σε διπλοκαμένες και άλλες κρίσιμες περιοχές, η οποία θα διαρκέσει μέχρι το Μάρτιο 1999. θα επιδιωχθεί η αξιοποίηση της εθελοντικής προσφοράς πολιτών , δημοτών, μαθητών και οργανώσεων που θα θελήσουν να συμμετάσχουν στα προγράμματα αναδάσωσης και αποκατάστασης του φυσικού περιβάλλοντος. Κάθε ομάδα εθελοντών μπορεί να αναλαμβάνει επώνυμα και σε βάθος χρόνου την περιοχή της οποίας θα επιδιώξει την αποκατάσταση με φύτευση φυτών που θα διατεθούν από τις αρμόδιες υπηρεσίες. 

Υπεύθυνη για την εκτέλεση των δασοτεχνικών έργων είναι η Δνση Δασών Περιφέρειας Πελοποννήσου, η Δνση Δασών Μεσσηνίας και τα Δασαρχεία Καλαμάτας και Σπάρτης. 

Υπεγράφησαν δύο Υπουργικές Αποφασεις του Υπουργού Γεωργίας Στ. Τζουμάκα και του Υφυπουργού Οικονομικών κ. Ν. Χριστοδουλάκη ύψους 300 εκ. και 600 εκ. δρχ. για άμεση ενίσχυση σε ζωοτροφές προς τους πληγέντες κτηνοτρόφους λόγω των πυρκαγιών που υπέστησαν βοσκότοποι και χορτολιβαδικές εκτάσεις. 

Για τις υπόλοιπες αποζημιώσεις στον αγροτικό τομέα υπεβλήθη σχέδιο προς έγκριση στην Ε.Ε. , ύψους 6 δις δρχ. Η καταγραφή των ζημιών βρίσκεται στην τελευταία φάση της εξατομίκευσης στις περιοχές που επλήγησαν. Οι εξατομικεύσεις πραγματοποιούνται από τις υπηρεσίες γεωργίας των νομαρχιακών αυτοδιοικήσεων των πληγέντων περιοχών. 

Μετά το πέρας των εξατομικεύσεων και την έγκριση του σχεδίου από την Ε.Ε. θα αποδοθούν στους δικαιούχους οι αντίστοιχες αποζημιώσεις. 

Ο Υπουργός 

Σ. ΤΖΟΥΜΑΚΑΣ"). 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, υπήρξε μία σχετική καθυστέρηση. Παρά το γεγονός ότι το δίκαιο αναγνωρίζει και την ανωτέρα βία, η οποία υπερνικήθηκε, δεν ζητώ συγχαρητήρια, το λέω αυτό για να ξεκινήσουμε με χιούμορ, σας ζητώ συγγνώμη για την καθυστέρηση. 

Πριν εισέλθουμε στη συζήτηση των επικαίρων ερωτήσεων, θα προβούμε στην ορκωμοσία του συναδέλφου κ. Ηλία Καλλιώρα, ο οποίος παίρνει τη θέση του κ. Τριαντάφυλλου Μπέλλου, που παραιτήθηκε την 21η Ιανουαρίου διότι εξελέγη Νομάρχης Φθιώτιδος. 

Καλείται ο Βουλευτής κ. Ηλίας Καλλιώρας να προσέλθει και να δώσει το νενομισμένο όρκο ενώπιον του εκπροσώπου της Εκκλησίας. 

(Στο σημείο αυτό προσέρχεται ο Βουλευτής κ. Ηλίας Καλλιώρας και δίνει τον παρακάτω όρκο: 

"Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου".). 

(Χειροκροτήματα από όλες τις πτέρυγες) 

ΠΡΟΕΔΡΕΥΩΝ (Παναγιώτης Ν. Κρητικός): 'Αξιος! άξιος! 

ΟΛΟΙ ΟΙ ΒΟΥΛΕΥΤΕΣ: 'Αξιος! άξιος! 

ΠΡΟΕΔΡΕΥΩΝ (Παναγιώτης Ν. Κρητικός): Συγχαρητήρια και καλή θητεία σας εύχομαι. 

Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 25 Ιανουαρίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 

1. Η με αριθμό 452/18.1.99 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τους Υπουργούς Εθνικής Οικονομίας, Περιβάλλοντος-Χωροταξίας και Δημοσίων 'Εργων, Υγείας και Πρόνοιας, σχετικά με την ένταξη στο Γ' Κοινοτικό Πλαίσιο Στήριξης των έργων κατασκευής του διαμήκη και κάθετου οδικού άξονα της Εύβοιας και του Νέου Νομαρχιακού Νοσοκομείου στη Χαλκίδα. 

2. Η με αριθμό 470/20.1.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Υγείας και Πρόνοιας, σχετικά με την επαναλειτουργία του Κέντρου Αιμοδοσίας και Παραγώγων Αίματος στο Νοσοκομείο Νίκαιας κλπ. 

3. Η με αριθμό 466/20.1.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Δημόσιας Τάξης, σχετικά με την κράτηση τριάντα τριών Ιρακινών προσφύγων στη Σάμο κλπ. 

4. Η με αριθμό 461/20.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τις προθέσεις του Υπουργείου για επέκταση του ΜΕΤΡΟ προς Νίκαια-Κερατσίνι. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής) 

1. Η με αριθμό 456/19.1.99 επίκαιρη ερώτηση του Βουλευτή της Νέας Δημοκρατίας κ.'Αγγελου Μπρατάκου προς τον Υπουργό Εθνικής Παιδείας και Θρησκευμάτων, σχετικά με την επίλυση του προβλήματος της συνυπηρέτησης δημοσίων λειτουργών κλπ. 

2. Η με αριθμό 469/20.1.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Πρόνοιας, σχετικά με τη λειτουργία της μονάδας απεξάρτησης με την ονομασία "18 ΑΝΩ" κλπ. 

3. Η με αριθμό 451/18.1.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εθνικής 'Αμυνας, σχετικά με την εγκατάσταση των πυραύλων S-300 στην Κρήτη κλπ. 

4. Η με αριθμό 462/20.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Περιβάλλοντος-Χωροταξίας και Δημοσίων 'Εργων, Εσωτερικών-Δημόσιας Διοίκησης και Αποκέντρωσης, σχετικά με την επίλυση του κυκλοφοριακού προβλήματος της Πάτρας, την εκτέλεση των αναγκαίων έργων κλπ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Ποιός εκ των κυρίων Υπουργών επείγεται περισσότερο; 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Δίοικησης και Αποκέντρωσης): Εγώ, κύριε Πρόεδρε, γιατί πρέπει να πάω στο Υπουργικό Συμβούλιο. 

ΠΡΟΕΔΡΕΥΩΝ (Παναγιώτης Ν. Κρητικός): Οι άλλοι δεν μετέχουν; 'Ολοι μετέχετε. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εγώ, κύριε Πρόεδρε, θα φύγω, 

ΠΡΟΕΔΡΕΥΩΝ (Παναγιώτης Ν. Κρητικός): Γιατί να φύγετε; 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Γιατί αργήσαμε να ξεκινήσουμε. 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, αλλά εξήγησα και τους λόγους ... 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν μπορώ να καθυστερήσω, έχω ένα επόμενο ραντεβού. 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, πάντοτε μια μικρή καθυστέρηση υπάρχει. Δεν είναι δικαιολογία αυτή, κύριε Υπουργέ. Ζητάμε και προτάξεις τώρα. Θα καθυστερήσετε, γιατί προτάσσονται κάποιες ερωτήσεις. Είναι επιβεβλημένο να προτάσσονται, λογικό είναι. Ιεραρχείστε και εσείς τις ανάγκες σας μεταξύ σας. 

ΕΛΕΥΘΕΡΙΟΣ ΒΕΡΥΒΑΚΗΣ: Να ρωτήσετε και τους Βουλευτές, αν επείγονται. 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως και τους Βουλευτές -προς Θεού!- και όλους, αλλά δεν μπορεί να λειτουργεί η Βουλή ανάλογα με τις ιδιαίτερες και ξεχωριστές ανάγκες κανενός, αυτό εννοώ. 

ΕΛΕΥΘΕΡΙΟΣ ΒΕΡΥΒΑΚΗΣ: Εργαζόμαστε με το ρολόι. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, θα παρακαλούσα να εγκρίνετε την πρόταξη της δεύτερης επίκαιρης ερώτησης πρώτου κύκλου. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το Σώμα ενέκρινε. 

Θα συζητηθεί, λοιπόν, η δεύτερη επίκαιρη ερώτηση πρώτου κύκλου, η με αριθμό 463/20.1.99 του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις του Υπουργείου να τροποποιήσει το νόμο για τις προεκλογικές δαπάνες υποψηφίων Βουλευτών και κομμάτων. 

Η επίκαιρη ερώτηση του κ. Σιούφα έχει ως εξής: 

"Δεδομένου ότι ο νόμος για τις προεκλογικές δαπάνες υποψηφίων Βουλευτών και κομμάτων παρουσίασε -όπως έχει επισημανθεί απ' όλες τις πτέρυγες και τον Πρόεδρο της Βουλής- σοβαρές αδυναμίες και κενά, που καθιστούν ουσιαστικά αδύνατη την προσέγγιση του στόχου, για τον οποίο ετέθη: 

Δεδομένου ότι η ανάγκη αποτελεσματικών νομοθετικών ρυθμίσεων στην ίδια κατεύθυνση είναι υπαρκτή και για την περίπτωση των δημοτικών και νομαρχιακών εκλογών, όπως καταδείχθηκε κατά την πρόσφατη εκλογική αναμέτρηση και: 

Δεδομένου ότι η Νέα Δημοκρατία όχι μόνο έχει καταθέσει σχετική πρόταση νόμου, αλλά επιπλέον έχει καταστήσει σαφή τη θέση και την πρόθεσή της να συζητήσει με όλες τις πολιτικές δυνάμεις, με σκοπό να καταρτιστεί και να ψηφιστεί ένα αποτελεσματικό πλαίσιο διαφάνειας των προεκλογικών δαπανών: 

Καλείται ο Υπουργός Εσωτερικών, Δημόσιας Διοίκησης και Αποκέντρωσης να ενημερώσει την Εθνική Αντιπροσωπεία, εάν προτίθεται να εισηγηθεί τροποποίηση του ισχύοντος νόμου, εάν αποδέχεται την πρόταση του διαλόγου και εάν όχι, για ποιους λόγους". 

Ο Υπουργός Εσωτερικών, Δημόσιας Διοίκησης και Αποκέντρωσης έχει το λόγο. 

ΕΛΕΥΘΕΡΙΟΣ ΒΕΡΥΒΑΚΗΣ: Τι ακολουθεί, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Η δική σας, ερώτηση, κύριε Βερυβάκη. 

Ορίστε, κύριε Υπουργέ, για να μη σπαταλάμε άλλο χρόνο. 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, θέλω πραγματικά να ευχαριστήσω και να συγχαρώ τον κ. Σιούφα γι' αυτήν την ερώτηση, την οποία υπέβαλε, όπως επίσης και πολλούς άλλους συναδέλφους απ' όλες τις πτέρυγες της Βουλής, οι οποίοι παίρνουν πρωτοβουλίες, ρωτούν ή καταθέτουν σχετικούς νόμους γύρω από το θέμα του ελέγχου των εκλογικών δαπανών. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Είναι ένα θέμα το οποίο υπερβαίνει σαφώς το Υπουργείο Εσωτερικών, ακόμη και την Κυβέρνηση, ένα θέμα που αφορά την προστασία του πολιτικού κόσμου και εν τέλει τη δημοκρατία στη χώρα μας. 

Είχαμε μια πρόοδο τα τελευταία χρόνια. 'Εχει ψηφιστεί ο ν. 2429 και εφαρμόστηκε στις προηγούμενες εκλογές. Νομίζω ότι έχουμε τα πρώτα συμπεράσματα, τα οποία είναι θετικά ως ένα σημείο. Υπάρχουν όμως και διαπιστώνονται σημαντικά κενά στη διαδικασία αυτή ελέγχου. Αυτά τα κενά ήδη έχουν επισημανθεί από την αρμόδια επιτροπή της Βουλής, που πρόεδρος είναι ο Αντιπρόεδρος της Βουλής κ. Αποστολίδης, ο οποίος μου έστειλε πρόσφατα τις σχετικές παρατηρήσεις που συνοδεύονται με προτάσεις. Υπάρχει ένας πλούσιος προβληματισμός ήδη σε όλα τα κόμματα και τις επόμενες μέρες πρόκειται να στείλω επιστολή στη Διακομματική Επιτροπή, την οποία προβλέπει ο νόμος και με την παρουσία του κ. Αποστολίδη και όσων ενδεχομένως θα συμμετέχουν σ' εκείνη την επιτροπή της Βουλής, προκειμένου να διαπιστωθούν τα κενά και βεβαίως να προχωρήσουμε στην κάλυψη αυτών των κενών, για έναν αποτελεσματικότερο έλεγχο των εκλογικών δαπανών. 

Το δεύτερο που πρέπει να συζητήσουμε, αλλά πρέπει να το δούμε με ιδιαίτερη προσοχή -σε ποια σημεία και σε ποια έκταση -αλλά και σε συνεννόηση με τους άλλους φορείς, γιατί μας ξεπερνάει αυτό το θέμα-είναι την επέκτασή του στις νομαρχιακές και δημοτικές εκλογές. 

'Εχουμε και εκεί τα πρώτα συμπεράσματα από την εφαρμογή ενός κώδικα δεοντολογίας, έχουμε ένα πλούσιο υλικό παραβάσεων, παραβιάσεων και καταστάσεων πολλές φορές ιδιαίτερα αρνητικών. Νομίζω ότι πια η ελληνική Βουλή είναι σε ένα στάδιο που μπορεί να κατοχυρώσει αποτελεσματικότερα αυτό το οποίο θα πρέπει πια να είναι ζητούμενο, δηλαδή να διαφυλαχθεί η τιμή και το κύρος του πολιτικού κόσμου, που πολλές φορές βάλλεται από εκείνους οι οποίοι θα έπρεπε να σιωπούν. 

ΠΡΟΕΔΡΕΥΩΝ (Νικόλαος Κατσαρός): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν μπορώ παρά να χαιρετίσω την ανταπόκριση του Υπουργού κ. Παπαδόπουλου ότι θα πάρει τις προσεχείς μέρες πρωτοβουλίες γύρω από αυτό το θέμα. Οφείλω όμως να επισημάνω ότι όταν ψηφιζόταν ο σχετικός νόμος η Νέα Δημοκρατία είχε επισημάνει ότι οι διατάξεις του ήταν διάτρητες.'Ηταν ένας νόμος όχι της διαφάνειας των εκλογικών δαπανών πολιτικών και κομμάτων, αλλά ένας νόμος αδιαφάνειας, που οδηγούσε σε ανηθικοποίηση της πολιτικής. 

Δεν μείναμε όμως σε αυτό, κύριε Πρόεδρε και κύριε Υπουργέ. Αμέσως μετά τις εκλογές του 1996 η Νέα Δημοκρατία πήρε την πρωτοβουλία και κατέθεσε σχετική πρόταση νόμου, για την οποία δέχθηκε να μη συνεχίσει τη συζήτησή της στη Διαρκή Επιτροπή, για τους λόγους που αναφέρατε και εσείς. Και κατ' αρχάς να υπάρξουν τα συμπεράσματα από τη σχετική Διακομματική Επιτροπή της Βουλής, όπως και του Υπουργείου σας, ώστε να έρθει η στιγμή κατά την οποία θα ολοκληρωνόταν ένας ευρύς πολιτικός διάλογος με όλες τις πολιτικές δυνάμεις, ώστε να υπάρξει ουσιαστική παρέμβαση στο σχετικό νόμο. 

Θέλω επίσης ακόμη να σημειώσω ότι πήραμε την πρωτοβουλία αυτήν την ώρα, γιατί βλέπαμε ότι δεν υπήρχε κάποια κινητικότητα από την πλευρά της Κυβέρνησης ή δεν είχε αναγγελθεί κάποια πρόθεση ότι θα τροποποιηθούν οι σχετικές διατάξεις, ενώ βρισκόμαστε, κύριε Υπουργέ, μπροστά στις ευρωεκλογές του προσεχούς Ιουνίου και, ενδεχομένως, ταυτόχρονες εκλογές και βουλευτικές αυτήν την περίοδο. 

Συνεπώς θα πρέπει η Κυβέρνηση και εσείς να έχετε ένα συγκεκριμένο χρονοδιάγραμμα, μέσα στο οποίο θα ολοκληρωθούν οι συζητήσεις γύρω απ'αυτό το θέμα με ταυτόχρονη κατάθεση του νομοσχεδίου, για να συμβάλουν πράγματι όλες οι πολιτικές δυνάμεις -την πρωτοβουλία βεβαίως την έχει η Κυβέρνηση-ώστε ουσιαστικά όλοι να οδηγηθούμε σε μία επανηθικοποίηση της πολιτικής πράγματι, που την έχει τόσο ανάγκη τα τελευταία χρόνια και η πολιτική ζωή της πατρίδος μας, αλλά και γενικότερα ο δημόσιος βίος της χώρας 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δύο μόνο σχόλια, κύριε Πρόεδρε. 

Θα γίνει πάρα πολύ σύντομα η συνεδρίαση της Διακομματικής Επιτροπής και νομίζω ότι με την εμπειρία που έχει ιδιαίτερα η επιτροπή της Βουλής -έχει όλα τα στοιχεία- θα οδηγηθούμε σε συμπεράσματα σύντομα και θα κατατεθεί, εφόσον αποφασιστεί, το σχετικό νομοσχέδιο. 

'Ομως δεν βιαζόμαστε, όσον αφορά τις βουλευτικές εκλογές, γιατί πρόκειται να γίνουν το 2000. Ενδεχομένως να προκύψουν θέματα ευρωεκλογών, που μπορεί να χρειαστεί επίσπευση αυτού του νόμου. 

Το δεύτερο σχόλιο είναι το εξής: Πιστεύω ότι όταν συντάσσονται, καταρτίζονται νομοσχέδια και ψηφίζονται νόμοι, δεν μπορεί κανείς να προβλέψει καταστάσεις ή να προχωρήσει σε ρυθμίσεις που μόνο η ζωή έρχεται να δικαιώσει. 

Τουλάχιστον, εγώ προσωπικά είμαι της σχολής εκείνης, της προσαρμογής κάθε φορά της νομοθεσίας πάνω και σε συμπεράσματα, αλλά και στις ταχέως μεταβαλλόμενες συνθήκες. Συνεπώς οι προβλέψεις τότε της Νέας Δημοκρατίας σε ένα νόμο που ήταν πρωτόγνωρος για τη χώρα ότι δεν θα λειτουργήσει, βεβαίως δεν φαίνονται κατά την άποψή μου ότι επαληθεύονται. Αλλά ότι χρειάζεται αυτός ο νόμος μια συμπλήρωση μετά τα πρώτα συμπεράσματα, νομίζω ότι γίνεται ορατό. 

Ευχαριστώ. 

ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, θέλω να σας σημειώσω ότι ο κ. Κακλαμάνης το νόμο αυτόν το χαρακτήρισε ότι είναι για τον κάλαθο των αχρήστων. Σημαίνει ότι υπάρχει πρόβλημα. 

ΠΡΟΕΔΡΕΥΩΝ (Νικόλαος Κατσαρός): Θα συζητηθεί η πρώτη με αριθμό 457/19.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ελευθερίου Βερυβάκη προς τους Υπουργούς Εθνικής 'Αμυνας, Εξωτερικών, σχετικά με τη συμβατότητα των πυραύλων S-300 με τα άλλα οπλικά συστήματα της χώρας μας, την εγκατάστασή τους στην Ελλάδα κλπ. 

Η επίκαιρη ερώτηση του κ. Βερυβάκη σε περίληψη έχει ως εξής: 

"Επίμονες πληροφορίες από την Κύπρο -οι οποίες αναγράφονται στην εφημερίδα "Πρωϊνή" της Νέας Υόρκης- αναφέρουν ότι οι ρωσικοί πύραυλοι S-300, για τους οποίους εξαγγέλθηκε μεν ότι δεν θα εγκατασταθούν στην Κύπρο -προορίζονταν όμως για την Κρήτη- βρίσκονται τώρα υπό διαπραγμάτευση υπό την Κυπριακής Κυβερνήσεως με την Αίγυπτο. Η πιο πάνω διαπραγμάτευση αποφασίστηκε και άρχισε να πραγματοποιείται μετά τη γνωμοδότηση των ελληνικών Ενόπλων Δυνάμεων ότι οι S-300 είναι "άχρηστοι" για την Ελλάδα, καθώς είναι σχεδόν αδύνατο να υπάρξει συμβατότητα με τα άλλα αντιαεροπορικά οπλικά συστήματα που διαθέτει η χώρα. 

Σύμφωνα με τις ίδιες πληροφορίες, οι εν λόγω διαπραγματεύσεις με την Αίγυπτο -στην οποία κατά τραγική ειρωνεία είχαν καταλήξει το '63 οι πύραυλοι SAM, που είχε τότε παραγγείλει για την ενίσχυση της άμυνάς της η Κύπρος- προωθούνται από τη Δύση και βρίσκονται σε προχωρημένο στάδιο για συμφωνία. Σχετικές κρούσεις και προς τη Συρία δεν προχώρησαν. Μετά ταύτα ερωτώνται τα Υπουργεία Εθνικής 'Αμυνας και Εξωτερικών: 

1) Κατά πόσο αληθεύει ότι υπάρχει η εκτίμηση του Υπουργείου Εθνικής 'Αμυνας ότι οι S-300, ελλείψει συμβατότητας με τα άλλα οπλικά συστήματα, είναι "άχρηστοι" για την Ελλάδα. 

2) Ποιες ενέργειες από την πλευρά της Ελλάδος και της Κύπρου έχουν λάβει χώρα, έτσι ώστε μετά το ναυάγιο της αποστολής των S-300 στην Κύπρο αυτοί θα αποκτηθούν και να εγκατασταθούν στην Ελλάδα, όπως οι σχετικές διαβεβαιώσεις ανέφεραν όταν ματαιώθηκε η εγκατάστασή τους στην Κύπρο". 

Ο Υφυπουργός Εθνικής 'Αμυνας κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρίες και κύριοι συνάδελφοι, θέλω να απαντήσω απευθείας στα ερωτήματα του κυρίου συναδέλφου. Το δημοσίευμα που επικαλείται δεν έχει κανένα στοιχείο αυθεντικότητος, δεν έχει γίνει πουθενά τέτοια συζήτηση, δεν έχει παρθεί απόφαση για διαπραγμάτευση πώλησης των πυραύλων S-300 στην Αίγυπτο. Το είδα το δημοσίευμα και σας λέω ότι δεν ανταποκρίνεται στην πραγματικότητα. 

'Οσον αφορά το δεύτερο ερώτημα, που αφορά τη συμβατότητα των πυραύλων S-300 με τα συστήματα που υπάρχουν στην Ελλάδα, είναι γνωστό ότι οι ελληνικές αλλά και όλες οι 'Ενοπλες Δυνάμεις όλων των χωρών, προμηθεύονται οπλικά συστήματα από διάφορες χώρες αλλά και από διάφορες εταιρείες των ίδιων χωρών. Τα οπλικά αυτά συστήματα δεν είναι από κατασκευής συμβατά και δεν έχουν διαλειτουργικότητα, ούτως ώστε να μπορούν να χρησιμοποιούνται σε συνεργασία με άλλα συστήματα τα οποία έχουν πριν ή μετά κατασκευασθεί. Η διαλειτουργικότητα αυτή, είναι μία ιδιότητα, μία ικανότητα, η οποία προσδίδεται στα οπλικά συστήματα και συνήθως είναι μέσα στη σύμβαση με την οποία αγοράζονται. Το ίδιο συμβαίνει και με τους πυραύλους S-300. Από κατασκευής τους δεν είναι συμβατοί με όλα τα συστήματα που έχουμε στην Ελλάδα. 'Εχουμε όμως εγγύηση από τη ρωσική κατασκευαστική εταιρεία, όταν και εμείς τους διαπραγματευόμαστε ως σύστημα και πριν πάρουμε την απόφαση της αγοράς των PATRIOT, ότι τα συστήματα αυτά, όταν θα έρθουν στην Ελλάδα, θα έχουν και αυτήν την ιδιότητα, δηλαδή θα έχουν την ικανότητα να λειτουργούν σε συνεργασία με τα ηλεκτρονικά συστήματα που υπάρχουν. 

Για το συγκεκριμένο ερώτημα αν γίνονται συνεννοήσεις, πράγματι γίνονται συνεννοήσεις με τη ρωσική πλευρά, για τον τρόπο με τον οποίο οι κυπριακής ιδιοκτησίας πύραυλοι θα μεταφερθούν και θα εγκατασταθούν στην Ελλάδα. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Βερυβάκης έχει το λόγο. 

ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, κατ' αρχάς θέλω να τονίσω ότι η μελέτη υπάρχει. Αυτή η μελέτη έγινε τον Αύγουστο του 1998, όταν επρόκειτο με βάση τη σύμβαση να εγκατασταθεί η πρώτη πυροβολαρχία πυραύλων στην Κύπρο και πήρε την αναβολή της μεταφοράς και εγκατάστασης ο Κληρίδης. Υποβλήθηκε μελέτη εκατόν σαράντα σελίδων στο ελληνικό Υπουργείο Εθνικής 'Αμυνας. Η μελέτη αυτή, που συντάχθηκε από 'Ελληνες και Κυπρίους στρατιωτικούς, λέει ότι υπάρχουν προβλήματα διαλειτουργικότητας με τα Νατοϊκά HOC και τα PATRIOT και επομένως για να ενταχθούν στο συνολικό σύστημα χρειάζονται πέντε χρόνια αναπροσαρμογών. 'Αξιο να σημειωθεί είναι ότι το 2001 έρχονται οι PATRIOT και συνεπώς το θέμα είναι: Και PATRIOT και S-300; Είναι ένα μεγάλο ερώτημα. 

Υπάρχει όμως και ένα δεύτερο μεγάλο ερώτημα, στο οποίο θέλω να απαντήσει ο κύριος Υπουργός. 
Κατ' αρχάς, σύμφωνα με τη σύμβαση η οποία υπάρχει ανάμεσα στη ρωσική εταιρεία και την Κύπρο, δεν μπορεί να μετεγκατασταθούν πύραυλοι, αν δεν περάσουν από την Κύπρο. Το ερώτημα είναι: Θα πάνε πρώτα στην Κύπρο και μετά θα έρθουν στην Ελλάδα; 

Δεύτερον, έχει ήδη καταβληθεί το 92% της τιμής. Συνεπώς οι Κύπριοι θα ζητήσουν ή πρέπει να ζητήσουν ή σκέφτονται να ζητήσουν -αυτό εξηγεί ενδεχομένως και όποιες ενδεχόμενες διαπραγματεύσεις- το τίμημα ή κάποιο τίμημα. Αυτό είναι σε γνώση και από πλευράς Ελλάδος πώς αντιμετωπίζεται; Διότι εδώ υπάρχει μία τιμή, αυτή την οποία λέει η σύμβαση, 223.888 εκατομμύρια δολάρια και έχει καταβληθεί το 92%. Τι θα γίνει με αυτά; 

Είναι ένα ερώτημα, για το οποίο τσακώνονται τα κυπριακά κόμματα. 'Εχουν αρχίσει ήδη να διαφωνούν. 

Συνεπώς υπάρχει έδαφος γι' αυτό το οποίο λένε οι πληροφορίες, ότι πράγματι στην Αίγυπτο έχουν αποσταλεί διερευνητές, διαπραγματευτές. Εξάλλου πριν μερικές μέρες και ο Σοβιετικός Υπουργός Αμύνης βρισκόταν στην Αίγυπτο. Μήπως γι' αυτό; 

Τις βασικες απόψεις που έχω πάνω σ' αυτό το θέμα, τις γνωρίζουν, φαντάζομαι, όλοι. 'Ηταν λάθος. Αλλά θα είναι έγκλημα, αν τυχόν τελικά δεν έλθουν στην Κρήτη. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Εάν προσέξατε, κύριε συνάδελφε, το πρώτο μέρος της ομιλίας μου, είπα ότι πράγματι υπάρχουν προβλήματα, ότι κανένα σύστημα από την κατασκευή του δεν είναι συμβατό. Υπάρχουν όμως εγγυήσεις και αυτές είναι γραμμένες στις συμβάσεις αγοράς ότι το σύστημα θα αγοραστεί και θα μεταφερθεί με την προϋπόθεση της συνεργασίας με τα άλλα συστήματα. 

ΕΛΕΥΘΕΡΙΟΣ ΒΕΡΥΒΑΚΗΣ: Τα ΝΑΤΟϊκά. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Ηδη θα πρέπει να σας πω -είναι γνωστό, δεν είναι απόρρητο- ότι έχουμε πάρει την απόφαση να προμηθευτούμε μικρού βεληνεκούς αντιαεροπορικούς πυραύλους από τη Ρωσία για τον ελληνικό στρατό, με την προϋπόθεση ότι θα συλλειτουργήσουν, θα έχουν τη συμβατότητα με τα άλλα οπλικά συστήματα. Δεν υπάρχει κανένα πρόβλημα πάνω σ' αυτό το θέμα και έχουμε διαβεβαιώσεις. 

'Οσον αφορά τη σύμβαση, αυτή έχει υπογραφεί με την κυπριακή κυβέρνηση. Εμείς θα παρέχουμε πολιτική, ας πούμε, συμπαράσταση στην κυπριακή κυβέρνηση κατά τη διαδικασία της αγοράς και της λήψης των διαφόρων αποφάσεων, αλλά δεν έχουμε καμία σχέση με τη σύμβαση. Η σύμβαση και το τίμημα έχουν συμφωνηθεί από την κυπριακή κυβέρνηση. 

ΕΛΕΥΘΕΡΙΟΣ ΒΕΡΥΒΑΚΗΣ: Ποιος θα το πληρώσει; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Η κυπριακή κυβέρνηση βέβαια. Αν προσέξατε, είπα τη φράση: "Κυπριακής ιδιοκτησίας πύραυλοι στην Ελλάδα." Δεν έχουμε καμία σχέση ούτε με τη σύμβαση ούτε με το τίμημα. 

'Οσον αφορά το θέμα της Αιγύπτου, σας απάντησα ότι δεν έχουμε καμία γνώση του θέματος, δεν υπάρχει τέτοιο πρόβλημα αυτήν τη στιγμή. Για την παρουσία του Ρώσου Υπουργού 'Αμυνας στην Αίγυπτο, αυτό μάλλον είναι εικασία, η οποία είναι και προχωρημένη. 

ΕΛΕΥΘΕΡΙΟΣ ΒΕΡΥΒΑΚΗΣ: Από αυτή που αποδεικνύεται πάντως συντόμως. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα τη χαρακτήριζα προχωρημένη, διότι, εν πάση περιπτώσει, την περασμένη Τρίτη και Τετάρτη ήταν εδώ δεκαεννέα Υπουργοί και Υφυπουργοί απ' όλες τις χώρες της Ευρώπης. Επομένως θα πρέπει να βγάλουμε συμπεράσματα από την παρουσία τους εδώ; 

Θέλω να σας βεβαιώσω, για να κλείσουμε αυτό το θέμα, ότι παρακολουθούμε με εξαιρετική προσοχή και οδηγούμε τα βήματά μας ούτως ώστε όλες αυτές οι μεταβολές να αποβούν τελικά προς όφελος της κυπριακής υπόθεσης. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Τρίτη είναι η με αριθμό 467/20.1.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστράτιου Κόρακα προς τον Υπουργό Μεταφορών και Επικοινωνιών, σχετικά με την προμήθεια τριών ραντάρ διαδρομής για τις ανάγκες κάλυψης τομέων του FIR Αθηνών κλπ. 

Η επίκαιρη ερώτηση του κυρίου συναδέλφου έχει ως εξής: 

"Ουσιαστικά με ανάθεση η Κυβέρνηση προμηθεύεται τρία ραντάρ διαδρομής (MSSR) αξίας 2,7 δισεκατομμυρίων δραχμών για την ανάγκη κάλυψης των βορειονατολικών και των νοτιοανατολικών τομέων του FIR Αθηνών. 

'Οπως είναι γνωστό, μετά από διαγωνισμό ανατέθηκε σε ιταλική εταρεία η προμήθεια τεσσάρων συστημάτων ραντάρ (ΤΑRs)! Παρ' όλο όμως ότι στο κύριο σώμα της διακήρυξης του διαγωνισμού αναφέρονται μόνο αυτά τα ραντάρ, σε παράρτημα της διακήρυξης γίνεται παρανόμως αναφορά και σε άλλα τρία ραντάρ MSSR. Και ενώ ο κύριος Υπουργός Μεταφορών με απόφασή τους στις 25.10.1995 εγκρίνει την προμήθεια μόνο των τεσσάρων συστημάτων ραντάρ TARs, στη συνέχεια -κατά μυστηριώδη (;) τρόπο- στη σύμβαση που ετοίμασε η Υπηρεσία Πολιτικής Αεροπορίας (ΥΠΑ) με την ιταλική εταιρεία περιλαμβάνονται και τα τρία ραντάρ διαδρομής MSSR! 

Προκειμένου να κάμψει τις αντιδράσεις των δύο μελών της αρμόδιας διακομματικής επιτροπής που διαφώνησαν, η Υπηρεσία Πολιτικής Αεροπορίας χρησιμοποιεί το Ελεγκτικό Συνέδριο, για να εμφανίσει το "νόμιμο" της σύμβασης. 

Ερωτάται ο κύριος Υπουργός, εάν προτίθεται η Κυβέρνηση να επιμείνει στη σκανδαλώδη αυτή σύμβαση, ειδικά όσον αφορά στην ανάθεση προμήθειας των τριών ραντάρ διαδρομής MSSR, αφού οι πολιτικές -ενδεχομένως και ποινικές- ευθύνες είναι ολοφάνερες". 

Ο Υπουργός Μεταφορών και Επικοινωνιών κ. Μαντέλης έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, θα μου επιτρέψετε να σας εκθέσω τα γεγονότα, όσο μπορώ συνοπτικά και λιτά, γιατί η παράθεση των γεγονότων νομίζω ότι είναι επαρκής ως απάντηση. 

Τον Οκτώβριο του 1994 γίνεται η προκήρυξη για προμήθεια τεσσάρων τερματικών ραντάρ, είναι τα περίφημα ραντάρ Θεσσαλονίκης, Κέρκυρας, Ρόδου, και Ηράκλειου. Στη διακήρυξη επίσης ρητά διαλαμβάνεται, στο παράρτημά της, με σαφείς αναφορές, χωρίς να διαλάθει από κανέναν, και η παροχή της δυνατότητας από την ελληνική πολιτεία να ασκήσει δικαίωμα option, εάν θέλει να προμηθευθεί επιπλέον και τρία ραντάρ μεγάλης διαδρομής, τα ΜSSR, τα οποία είναι απαραίτητα, όπως προέκυπταν από τις ανάγκες της Υπηρεσίας Πολιτικής Αεροπορίας, για τη διπλή κάλυψη του νοτιοανατολικού Αιγαίου, περιοχές Ξηρό Κρήτης και Ξανθό Ρόδου και του βορειοανατολικού Αιγαίου, Παγγαίον. Γίνεται ο διαγωνισμός, κατατίθενται οι προτάσεις των ενδιαφερομένων οίκων, γίνεται η αξιολόγηση και ομόφωνα η επιτροπή αξιολόγησης αξιολογεί και βγάζει το μειοδότη, περιλαμβάνοντας στην αξιολόγησή της βέβαια και τα τέσσερα τερματικά ραντάρ, για τα οποία ήταν η βασική προκήρυξη και επιπλέον αξιολογεί και τις option συμπεριλαμβανομένων και των τριών ραντάρ μακράς διαδρομής. 

Επακολουθεί η διαδικασία κατακύρωσης, όπου ο Υπουργός Μεταφορών εγκρίνει στο σύνολό του το πρακτικό αξιολόγησης, κάνει κατακύρωση όμως μόνο για τα τέσσερα ραντάρ, χωρίς να παραιτείται βέβαια -γιατί ήταν δικαίωμα του ελληνικού δημοσίου- του δικαιώματος της option. 

Στη συνέχεια επακολουθεί η σύμβαση, η οποία υπογράφεται και στην οποία ο ίδιος σαν πρόσωπο -Υπουργός Μεταφορών- αναθέτει το έργο της προμήθειας των τεσσάρων τερματικών ραντάρ και επαναλαμβάνει βέβαια και το δικαίωμα option υπέρ του ελληνικού δημοσίου για την προμήθεια και των τριών ραντάρ μακράς διαδρομής, τα οποία είχαν αξιολογηθεί και ομόφωνα είχαν θεωρηθεί ότι είναι συμφέρουσα η προσφορά. Στη συνέχεια επακολουθεί αίτημα προς την Ευρωπαϊκή Επιτροπή, για να χρηματοδοτηθεί η προμήθεια αυτών των ραντάρ. Από το Ταμείο Συνοχής γίνεται η ρητή χρηματοδότηση αυτού του προγράμματος, στην οποία χρηματοδότηση περιλαμβάνονται και τα τέσσερα τερματικά και τα τρία ραντάρ διαδρομής. Προχωρεί η σύμβαση, υλοποιείται ως προς την προμήθεια των τεσσάρων τερματικών ραντάρ και έρχεται η ώρα να αποφασίσει το δημόσιο, αν πρέπει να ασκήσει ή όχι το δικαίωμά του. Και το ελληνικό δημόσιο κρίνει ότι πρέπει να ασκήσει το δικαίωμά του. Συγκροτείται διακομματική επιτροπή -διότι ο εξοπλισμός αυτός είναι σημαντικής αξίας και τεχνολογικής σημασίας- για να επιλέξει, αν θέλει να ασκήσει το δικαίωμα option ή όχι και να προχωρήσει η προμήθεια. Η διακομματική επιτροπή επιλέγει την άσκηση του δικαιώματος option. Στη συνέχεια, επειδή η σύμβαση αυτή είναι πάνω από το ποσό του ενός δισεκατομμυρίου (1.000.000.000) δραχμών και ρητά από το νόμο -όχι γιατί διαφώνησε κάποιος, το οποίο δεν το γνωρίζω, ενδεχόμενα να υπάρχει κάποια διαφωνία. 

ΣΤΡΑΤΗΣ ΚΟΡΑΚΑΣ: Δεν το γνωρίζατε αυτό, κύριε Μαντέλη; 

ΠΡΟΕΔΡΕΥΩΝ (Νικόλαος Κατσαρός): Θα μιλήσετε. Είναι ανάγκη να διακόψετε; 

Παρακαλώ, κύριε Υπουργέ, ολοκληρώστε. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Τελειώνω, κύριε Πρόεδρε. 

Ρητά προβλέπει ο νόμος ότι αυτή η σύμβαση πηγαίνει στο Ελεγκτικό Συνέδριο, το οποίο κρίνει ότι είναι κατά τα πάντα νόμιμος και ορθώς το ελληνικό δημόσιο άσκησε το δικαίωμα option, το οποίο είχε. 

ΠΡΟΕΔΡΕΥΩΝ (Νικόλαος Κατσαρός): Ο κ. Κόρακας, έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, πραγματικά η τοποθέτηση του κυρίου Υπουργού μου δημιούργησε σοβαρότατα ερωτηματικά. 

Εγώ θα κάνω την πραγματική, εάν θέλετε, εξιστόρηση των γεγονότων. Πράγματι το 1994 έγινε αυτή η προκήρυξη, η οποία στο κύριο σώμα της αναφερόταν στα τέσσερα ραντάρ και το ξέρετε πάρα πολύ καλά. Στο παράρτημα πέταγε μία παράγραφο για προαίρεση των τριών ραντάρ διαδρομής. 

Δεν είπατε την αλήθεια, κύριε Υπουργέ, διότι ο προκατοχός σας κ. Βενιζέλος υπέγραψε για τα τέσσερα ραντάρ και διευκρινίζει "εκτός από τα τρία ραντάρ διαδρομής". 'Αρα, λοιπόν, γιατί δεν ενημερώνετε σωστά το Σώμα; 

Στην πορεία, όταν έγινε η σύμβαση, μέσα στη σύμβαση, η οποία είναι ένα ογκώδες κείμενο, πετάχτηκαν και αυτά τα τρία και πιθανότητα εν αγνοία του υπέγραψε . 

Μη γελάτε, κύριε Μαντέλη, είστε εκτεθειμένος. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Πώς να μη γελάω; 

ΣΤΡΑΤΗΣ ΚΟΡΑΚΑΣ: Εν αγνοία του ο κ. Βενιζέλος υπέγραψε. 'Οταν όμως υπάρχει προηγούμενη τοποθέτησή του, που μιλάει για τα τέσσερα, εκτός τα άλλα, δεν μπορείτε να πάρετε το θέμα τόσο ελαφρά. 

Τα δύο μέλη από τη διακομματική επιτροπή, πρότειναν να γίνει νέος διαγωνισμός για τα τρία αυτά ραντάρ. Από το 1995 έγινε αυτή η πρόταση. Μπορούσατε λοιπόν να το είχατε κάνει και να έχει τελειώσει αυτή η υπόθεση. 

Ο νόμος προβλέπει κανονικά ότι πρέπει στο κύριο σώμα να προβλέπονται τα υπό διαγωνισμό είδη και όχι στα παραρτήματα. Στα παραρτήματα δίνονται απλώς οι τεχνικές προδιαγραφές. Αυτό δεν έγινε. 

'Αρα, λοιπόν, είστε εκτεθειμένος και εμείς θέλουμε να πούμε ότι είναι μία υπόθεση που χρειάζεται παραπέρα διερεύνηση. Το ότι η πλειοψηφία της διακομματικής επιτροπής -γιατί μέχρι το τέλος τα δύο μέλη της διαφωνούσαν- προσέφυγε στο Ελεγκτικό Συνέδριο, το οποίο σε χρόνο ρεκόρ εξέδωσε απόφαση ότι όλα έγιναν νόμιμα, δεν σας καλύπτει. 

Το ζήτημα, λοιπόν, είναι ότι κάποιοι σκόπιμα πέρασαν από το παράθυρο τα τρία ραντάρ διαδρομής και αρνήθηκαν την πρόταση για διαγωνισμό γι' αυτά τα ραντάρ. Μην πείτε και εσείς, όπως έλεγε και ο κ. Πάχτας στη διακομματική επιτροπή, ότι είναι επείγον, γιατί επαναλαμβάνω, εάν ήταν επείγοντα -και προφανώς ήταν- έπρεπε να κάνετε ξεχωριστό διαγωνισμό. Εάν ήσασταν καθαροί, έπρεπε εκεί που αναφέρονταν τα τέσσερα πρώτα ραντάρ, τα TARs, να αναφέρονται και τα τρία. 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Κόρακα. 

ΣΤΡΑΤΗΣ ΚΟΡΑΚΑΣ: Τελείωσα, κύριε Πρόεδρε. 

Αλλιώς, θα κάνουμε διαγωνισμούς, χωρίς να λέμε τίποτα και στα παραρτήματα θα λέμε ποια πράγματα θέλουμε να αγοράσουμε. Αυτά είναι απίθανα πράγματα. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Το πρώτο ζήτημα είναι ότι είμαστε απόλυτα καθαροί, απόλυτα νόμιμοι και, εάν θέλετε, μπορείτε να το διερευνίσετε με οποιονδήποτε τρόπο, πέραν από τις φαντασιώσεις σας. 

ΣΤΡΑΤΗΣ ΚΟΡΑΚΑΣ: Φαντασιώσεις είναι αυτά που λέτε. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Το δεύτερο ζήτημα είναι ότι είμαστε απόλυτα ειλικρινείς και αυτό το ομολογείτε. Απλώς, ό,τι δεν σας συμφέρει το περικαλύπτετε με υποθέσεις "εν αγνοία του ο Υπουργός", λάθος το ένα , λάθος το άλλο. 

Τα γεγονότα είναι σαφή, αλλά είμαι υποχρεωμένος να τα επαναλάβω, διότι δεν χρειάζεται δευτερολογία, αλλά επανάληψη των όσων είπα. 

Υπάρχει προκήρυξη, διαγωνισμός, υπάρχει πρακτικό αξιολόγησης, υπάρχει απόφαση του αρμοδίου Υπουργού, που εγκρίνει το σύνολο του πρακτικού... 

ΣΤΡΑΤΗΣ ΚΟΡΑΚΑΣ: Μπορείτε να μας τη διαβάσετε την απόφαση; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών):...υπάρχει κατακύρωση για τα τέσσερα, διατηρείται το δικαίωμα option, υπογράφεται η σύμβαση προφανώς εν γνώση όλων των αρμοδίων περιλαμβανομένου και του Υπουργού -διότι δεν υπογράφονται οι συμβάσεις εν αγνοία του Υπουργού-στην οποία περιλαμβάνεται το δικαίωμα προαίρεσης του δημοσίου, υπάρχει απόφαση της Ευρωπαϊκής Επιτροπής, που ρητά αναφέρεται και στα τρία ραντάρ διαδρομής και υπάρχει βέβαια και η απόφαση του Ελεγκτικού Συνεδρίου, η οποία είναι σύμφωνη με το νόμο. 

Επαναλαμβάνω τα εξής δύο, για να μην υπάρχει καμία παρεξήγηση: Το Ελεγκτικό Συνέδριο παρεμβαίνει σύμφωνα με το νόμο. Ο νόμος ρητά το ορίζει ότι πρέπει να πηγαίνουμε αυτές τις συμβάσεις στο Ελεγκτικό Συνέδριο. Επίσης, ο νόμος ρητά καθορίζει την προθεσμία -και είναι σύντομη η προθεσμία που προβλέπει ο νόμος- μέσα στην οποία το Ελεγκτικό Συνέδριο είναι υποχρεωμένο να ανταποκρίνεται και κάνοντας σωστά τη δουλειά του ανταποκρίνεται. 

'Ολα τα λοιπά είναι αναμφισβήτητα φαντασιώσεις, κύριοι συνάδελφοι. 

ΣΤΡΑΤΗΣ ΚΟΡΑΚΑΣ: Στην απόφασή του ο κύριος Υπουργός εξαιρούσε, ναι ή όχι, τα τρία ραντάρ; 

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, τελειώσατε. Σας παρακαλώ! 

ΣΤΡΑΤΗΣ ΚΟΡΑΚΑΣ: Μα, είναι δυνατόν, κύριε Πρόεδρε; Ψέματα εν ψυχρώ; Ποιον κοροϊδεύετε,κύριε Υπουργέ; 

ΠΡΟΕΔΡΕΥΩΝ (Νικόλαος Κατσαρός): Η τέταρτη με αριθμό 464/20-1-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Γεωργίας, σχετικά με τη λήψη μέτρων προστασίας των ελαιοπαραγωγών διαγράφεται λόγω κωλύματος του κυρίου Βουλευτή. 

Ακολουθεί η πέμπτη με αριθμό 459/20-1-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τους Υπουργούς Εθνικής Παιδείας και Θρησκευμάτων, Υγείας και Πρόνοιας, σχετικά με την ενίσχυση των προγραμμάτων εκπαίδευσης και κατάρτισης των ατόμων με ειδικές ανάγκες κλπ. 

Η επίκαιρη ερώτηση της κυρίας συναδέλφου έχει ως εξής: 

"Οι "αόρατοι" πολίτες, όπως χαρακτηρίζονται τα άτομα με ειδικές ανάγκες στη χώρα μας, στη συντριπτική τους πλειοψηφία στερούνται των κοινωνικών και ανθρωπίνων δικαιωμάτων, με βάση την ιδιαιτερότητα και διαφορετικότητά τους. 

Οι χρόνιες ανεπάρκειες του εκπαιδευτικού μας συστήματος και η έλλειψη κοινωνικής προστασίας εμποδίζουν τα άτομα αυτά να αποκτήσουν αυτόνομο και ενεργό ρόλο στην κοινωνία. 

Η χαμηλή χρηματοδότηση εκ μέρους του Υπουργείου Εθνικής Παιδείας και Θρησκευμάτων προγραμμάτων ειδικής αγωγής και ο περιορισμένος αριθμός διαγνωστικών κέντρων, δεν επιτρέπουν την κάλυψη βασικών τους αναγκών. 'Ετσι, μόλις το 10% των ατόμων αυτών εντάσσονται στην πρωτοβάθμια εκπαίδευση, ενώ οι πολύ λίγοι σταθμοί υποστήριξης παιδιών με πολλαπλές αναπηρίες, νοητικές υστερήσεις κλπ., δεν έχουν την αναγκαία υποδομή για να ολοκληρώσουν το ρόλο τους. 

Ερωτώνται οι κύριοι Υπουργοί: 

1. Θα αυξηθούν τα κονδύλια από τον κρατικό προϋπολογισμό, ώστε να ενισχυθούν τα προγράμματα εκπαίδευσης και κατάρτισης ατόμων με ειδικές ανάγκες; 

2. Θα αξιοποιηθούν πόροι από προγράμματα της Ευρωπαϊκής 'Ενωσης, από κρατικά λαχεία και άλλα, προκειμένου να εξασφαλισθεί στοιχειώδης υποστήριξη των προσωπικών αναγκών των ατόμων αυτών;". 

Προτού δώσω το λόγο στον κύριο Υπουργό, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα οκτώ μαθητές και τέσσερις συνοδοί-δάσκαλοι από το 20ο Δημοτικό Σχολείο Αγίου Δημητρίου Αττικής. 

(Χειροκροτήματα απ' όλες τις πτέρυγες) 

Ο Υφυπουργός Παιδείας κ. Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, το Υπουργείο Παιδείας παρέχει προς τους μαθητές με ειδικές ανάγκες ειδική εκπαίδευση, η οποία επιδιώκει την αρμονική ανάπτυξη της προσωπικότητάς τους, την καλλιέργεια των ικανοτήτων και δεξιοτήτων τους -και μην ξεχνάμε ότι πολλά από αυτά είναι και άτομα με ειδικά προσόντα- και φυσικά μετά και την επαγγελματική τους κατάρτιση, με απώτερο στόχο την κοινωνική τους ένταξη, την αλληλοαποδοχή τους από το κοινωνικό σύνολο και την ισότιμη συμμετοχή τους στην παραγωγική διαδικασία της χώρας. 

Υπάρχουν ειδικά νηπιαγωγεία, ειδικά σχολεία, ειδικά γυμνάσια, ειδικά λύκεια, ειδικές επαγγελματικές σχολές -δεν σας τις απαριθμώ τώρα, δεν έχω τα συγκεκριμένα στοιχεία- δεν λέμε ότι είναι ικανοποιητικές και γι' αυτό ακριβώς έχουμε καθιερώσει και τις ενταγμένες τάξεις μέσα στα κοινά νηπιαγωγεία, δημοτικά, γυμνάσια και λύκεια, έτσι ώστε να διευρύνεται ο χώρος παροχής της εκπαίδευσης στα άτομα με ειδικές ανάγκες. 

Η χρηματοδότηση αυτού του τομέα της εκπαίδευσης βαίνει αυξανόμενη. Θα ήθελα να υπενθυμίσω ότι βρίσκονται ήδη σε εξέλιξη είκοσι ένα προγράμματα, τα οποία είναι ενταγμένα στο ΕΠΕΑΕΚ, στο ειδικό δηλαδή πρόγραμμα χρηματικής ενίσχυσης από το δεύτερο Κοινοτικό Πλαίσιο Στήριξης και το συνολικό ποσό, το οποίο αφιερώνεται στην εξυπηρέτηση αυτών των προγραμμάτων, ξεπερνάει τα τέσσερα δισεκατομμύρια (4.000.000.000) δραχμές. 

Θα ήθελα επίσης να υπογραμμίσω ότι δόθηκε ήδη στην Επιτροπή Μορφωτικών Υποθέσεων το νέο σχέδιο νόμου, που συμπληρώνει το ν. 1566 σε θέματα ειδικής αγωγής και εκεί εισάγονται νέοι θεσμοί, οι οποίοι θα απαιτήσουν φυσικά και πρόσθετες πιστώσεις από τον κρατικό προϋπολογισμό αλλά και από άλλα ταμεία χρηματοδότησης. 

Παραδείγματος χάρη καθιέρωση για πρώτη φορά του πρωτοποριακού θεσμού των Κέντρων Διάγνωσης, Αξιολόγησης και Υποστήριξης, τα ΚΔΑΥ, κατά συντομογραφία, η σημαντική αύξηση των θέσεων του εκπαιδευτικού αλλά και ειδικού προσωπικού, η παροχή ειδικής εκπαίδευσης δωρεάν από το κράτος στις σχολές ειδικής τεχνικής επαγγελματικής εκπαίδευσης και κατάρτισης, η καθιέρωση του πολυδύναμου Ενιαίου Κέντρου Ειδικής Αγωγής για τους μαθητές με σοβαρές ειδικές εκπαιδευτικές ανάγκες, η ίδρυση τμήματος ειδικής αγωγής στο Παιδαγωγικό Ινστιτούτο με διεπιστημονικές στελεχώσεις, που θα αποτελεί και επιτελικό επιστημονικό όργανο του ΥΠΕΠ. 

Θα συνεχίσω στη δευτερολογία μου, για να πω πόσα είναι τα προγράμματα τα οποία θα χρηματοδοτηθούν από το ΕΠΕΕΚ. 

ΠΡΟΕΔΡΕΥΩΝ (Νικόλαος Κατσαρός): Η κ. Αράπη-Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, είπατε ότι λειτουργούν. Πόσο; Με 1% από τα κονδύλια, ενώ στις χώρες της Ευρωπαϊκής 'Ενωσης είναι δεκαπλάσιο το ποσοστό που χρησιμοποιείται για τα άτομα αυτά. Υπάρχουν για τα κωφάλαλα, για τα βαρήκοα, για τα αυτιστικά, για τα άτομα που έχουν σοβαρά ψυχοσωματικά προβλήματα; Το 3% των παιδιών αυτών πηγαίνουν στο δημοτικό. Και γνωρίζετε πολύ καλά ότι τα εντάσσουν στα τμήματα με τα άλλα παιδιά, όπου εκεί απογοητεύονται, γιατί απορρίπτονται. 'Εχουν προβλήματα, διότι πολλά παιδιά τα εμπαίζουν και γυρίζουν στα σπίτια τους. Είναι πολύ λίγα τα λεφτά που τους δίνετε. Είναι σαράντα έως εκατό χιλιάδες (40.000-100.000) δραχμές. Μπορεί να ζήσει ένα παιδί με τέτοια προβλήματα με σαράντα χιλιάδες, κύριε Υπουργέ; 

Το κοινωνικό και εκπαιδευτικό μας σύστημα μπορεί να χαρακτηριστεί ως ένας σύγχρονος Καιάδας για τα άτομα αυτά με ειδικές ανάγκες. Γνωρίζετε ότι το 1/10 απ' αυτά τα παιδιά μπορούν να μορφωθούν, ενώ τα 9/10 δεν μορφώνονται. Και ξέρετε ότι δεν υπάρχει ειδικό προσωπικό για να κάνει μάθημα σ' αυτά τα παιδιά, δεν υπάρχει ειδικό ωρολόγιο πρόγραμμα και φυσικά για να υπάρχουν όλα αυτά, πρέπει να υπάρχει και ένας νόμος. Νομοθεσία ακόμα δεν έχετε κάνει. Μας είπατε στην Επιτροπή Μορφωτικών Υποθέσεων της Παιδείας ότι θα φέρετε νομοσχέδιο, αλλά δυστυχώς δεν έχει έλθει ακόμη. 

Πρέπει οπωσδήποτε, κύριε Υπουργέ, να υπάρχει συλλογική και κοινωνική πρόνοια για τα άτομα αυτά, διότι οι τάξεις που λειτουργούν σε όλη την Ελλάδα είναι εξακόσιες δύο και καλύπτεται μόνο το 1/10, όπως είπα. 

Μπορεί να έχετε ετοιμάσει το νομοσχέδιο και να το μελετάτε και να το ξαναμελετάτε. Φέρτε το γιατί δεν είναι τυχαίο ότι μας έρχονται ένα σωρό έγγραφα από τις ομάδες αυτές. Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να δώσω μερικούς συνολικούς αριθμούς. Υπάρχουν δώδεκα χιλιάδες οκτακόσιοι ενενήντα πέντε μαθητές σε σχολικές μονάδες ατόμων με ειδικές ανάγκες και υπηρετούν χίλιοι τετρακόσιοι εβδομήντα τρεις εκπαιδευτικοί και διακόσιοι από τον κλάδο του ειδικού εκπαιδευτικού προσωπικού: ψυχολόγοι, λογοθεραπευτές, κοινωνικοί λειτουργοί, εργασιοθεραπευτές, φυσικοθεραπευτές, επιμελητές. 

'Οπως προανέφερα, το νομοσχέδιο της ειδικής αγωγής, το οποίο ήδη έχει δοθεί στα μέλη της Επιτροπής Μορφωτικών Υποθέσεων, εμπεριέχει και ρυθμίσεις και θεσμούς που επεκτείνουν το χώρο λειτουργίας της ειδικής αγωγής για τα άτομα με ειδικές ανάγκες. 

Νομίζω όμως ότι αδικεί την Κυβέρνηση η κυρία συνάδελφος λέγοντας ότι δεν διαθέτει τα απαραίτητα και αναγκαία κονδύλια για την εξυπηρέτηση των εκπαιδευτικών αναγκών αυτών των ατόμων. 

Το Υπουργείο Παιδείας και ενίσχυσε τις πιστώσεις και αξιοποιεί τους διαθέσιμους πόρους από το Β' Κοινοτικό Πλαίσιο Στήριξης, αλλά και προγραμματίζει τώρα διάθεση νέων πιστώσεων για την κάλυψη των νέων αυτών προγραμμάτων. Από την πλευρά του δε το Υπουργείο Κοινωνικής Πρόνοιας λέγει ότι συμμετέχει στη χρηματοδότηση πρωτοβουλιών και προγραμμάτων της Ευρωπαϊκής 'Ενωσης με πόρους από το Κοινοτικό Ταμείο για την κατάρτιση των ατόμων με ειδικές ανάγκες με πρωτοβουλίες, όπως απασχόληση HORIZON και την καταπολέμηση του αποκλεισμού από την εργασία. Αναφέρει επίσης ότι έχουν δοθεί προς αυτήν την κατεύθυνση κονδύλια που έχουν ξεπεράσει το ένα δισεκατομμύριο (1.000.000.000) δραχμές τα δύο τελευταία χρόνια. 

'Οσον αφορά τώρα την αξιοποίηση πόρων από προγράμματα της Ευρωπαϊκής 'Ενωσης και από κρατικά λαχεία, μας πληροφορεί ότι επιχορηγούνται νομικά πρόσωπα δημοσίου και ιδιωτικού δικαίου ατόμων με ειδικές ανάγκες από τις πιστώσεις του ειδικού κρατικού λαχείου, το οποίο βέβαια χορηγεί το Υπουργείο Οικονομικών κάθε έτος τμηματικά και με ποσοστά. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Επίκαιρες ερωτήσεις δευτέρου κύκλου. 

Πρώτη είναι η με αριθμό 471/20.1.99 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με την καθυστέρηση ανέγερσης του Εθνικού Κέντρου Αιμοδοσίας, την έλλειψη εργαστηρίου ποιοτικού ελέγχου αίματος και πλάσματος κλπ. 

Η επίκαιρη ερώτηση έχει ως εξής: 

"Το 1998 το 50% των πλασμάτων αίματος που εστάλησαν στην Ελβετία για κλασματοποίηση σε λευκωματίνη ήταν μολυσμένα, με συνέπεια να εκτεθεί η χώρα μας, να προκληθεί ζημιά οκτακόσια εκατομμύρια (800.000.000) δραχμές και να σημειωθεί μεγάλη έλλειψη λευκωματίνης στα νοσοκομεία και τις 'Ενοπλες Δυνάμεις. 

'Ολα αυτά οφείλονται στο γεγονός ότι διεκόπη η λειτουργία του μοναδικού στη χώρα μας εργαστηρίου ποιοτικού ελέγχου αίματος και πλάσματος στο Νοσοκομείο Νίκαιας, λόγω έλλειψης χώρου. 

Στις επανειλημμένες εκκλήσεις των υπευθύνων του Κρατικού Κέντρου Αιμοδοσίας και παρασκευής παραγώγων αίματος για την επαναλειτουργία της Μονάδος Ποιοτικού Ελέγχου και εξασφάλισης υγειονομικών συνθηκών λειτουργίας των άλλων χώρων δεν υπήρξε καμία ανταπόκριση από τις αρμόδιες υπηρεσίες και την πολιτική ηγεσία του Υπουργείου. Επισημαίνεται μάλιστα ότι η κατάσταση είναι τραγική από απόψεως καθαριότητος και ότι ελλοχεύουν σοβαροί κίνδυνοι λοιμώξεων του προσωπικού και των μεταγγιζομένων. 

Και ενώ επικρατεί αυτή η κατάσταση στο Κ.Κ.Α.Π.Α., επί τέσσερα χρόνια δεν έχουν προωθηθεί οι διαδικασίες για την ανέγερση του Εθνικού Κέντρου Αιμοδοσίας, που εντάχθηκε στο Β.Κ.Σ., προϋπολογισμού 4,7 δισεκατομμύρια δραχμές και όταν μάλιστα κινδυνεύουν να χαθούν οι πιστώσεις αυτές. 

Γι' αυτές τις απαράδεκτες καταστάσεις έχει ευθύνες η Κυβέρνηση και ο αρμόδιος Υπουργός παρακαλείται να δώσει διευκρινίσεις και πολύ περισσότερο επιβάλλεται να δώσει λύσεις". 

Ο Υφυπουργός κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, απασχόλησαν τις τελευταίες ημέρες τον Τύπο και τα άλλα Μέσα Μαζικής Ενημέρωσης θέματα που είχαν σχέση με το αίμα και τις υπηρεσίες αιμοδοσίας στη χώρα μας. 

Η ερώτηση του κ. Σούρλα αναφέρεται σε τέσσερα βασικά θέματα: Στην καταστροφή μιας παρτίδας πλάσματος στην Ελβετία, η οποία είχε σταλεί εκεί, όπως γίνεται κάθε φορά, για την παραγωγή λευκωματίνης, στις συνθήκες λειτουργίας του Κέντρου Αιμοδοσίας του Νοσοκομείου της Νίκαιας, στο Εθνικό Κέντρο Αιμοδοσίας και την ανέγερσή του και στη διακοπή λειτουργίας ενός, που δεν το γνωρίζω βέβαια, ανύπαρκτου κέντρου ελέγχου ποιότητας αίματος, που λειτουργούσε στην υπηρεσία αιμοδοσίας της Νίκαιας. 

Τι συνέβη στην Ελβετία: Πρώτον, μια παρτίδα αίματος από δεύτερο και ειδικότερο έλεγχο, που γίνεται εκεί, διαπιστώθηκε ότι είναι μολυσμένη με τον ιό της ηπατίτιδας Β' και καταστράφηκε, όπως ήταν φυσικό. Γιατί δεν ανακαλύφθηκε εδώ ότι υπάρχει ηπατίτιδα Β' και ανακαλύφθηκε εκεί; 

Διότι εμείς εδώ όπως όλες οι χώρες της Ευρωπαϊκής 'Ενωσης, αλλά και του κόσμου όλου, κάνουμε αυτές τις συγκεκριμένες εξετάσεις, που πρέπει να κάνουμε για την ανίχνευση και του AIDS και της ηπατίτιδας Β' και της υπατίτιδας C. Κατά στο δεύτερο εξάμηνο του 1998, πρόσφατα δηλαδή, και για πρώτη φορά, στην Ελβετία άρχισαν με τη μέθοδο της μοριακής βιολογίας να επεκτείνουν τον έλεγχο και μάλιστα όχι σε όλες τις παρτίδες, σε κάποιες δειγματοληπτικά. Κατά σύμπτωση με αυτήν τη μέθοδο -που δεν μπορούσε να γίνει εδώ και δεν γίνεται και σε κανένα άλλο κράτος ως εξέταση ρουτίνας-ανακαλύφθηκε βέβαια η ηπατίτιδα β' και καταστράφηκε η παρτίδα. 

Ειδοποιηθήκαμε, μήπως μπορούμε από το δεύτερο εξάμηνο του 1999 να έχουμε και μεις αυτόν τον έλεγχο. Θα κάνουμε καθε τι που πρέπει, ώστε να μπορέσουμε να τον έχουμε, αλλά επαναλαμβάνω ότι δεν μπορούμε να τον έχουμε και τότε, όπως και κανείς άλλος δεν τον κάνει, στην καθημερινή εξέταση και τον έλεγχο του αίματος. 

Δεύτερον οι συνθήκες στη Νίκαια. Υπάρχει πραγματικά μια έλλειψη χώρου και κάποια έλλειψη προσωπικού καθαριότητος. Υπάρχει όμως -και αυτό είναι το σημαντικότερο, που προκάλεσε και το πρόβλημα- ένα θέμα συνεργασίας της διευθύντριας του κέντρου με τη διοίκηση. Δεν άλλαξε τίποτα χθες από προχθές. Αν θέλετε, μπορώ να σας φέρω σειρά ατελείωτη διαμαρτυριών της κ. Σωφρονιάδου προς τη διοίκηση κλπ., αλλά και απαντήσεις της διοίκησης ότι δεν είναι έτσι, που αποδεικνύουν αυτήν την έλλειψη συνεργασίας η οποία βεβαίως δημιουργεί προβλήματα και η οποία δικαίως και σάς σας κάνει να ανησυχείτε και να καταθέτετε, κύριε Σούρλα, την επίκαιρη ερώτησή σας. 'Ομως δεν πρόκειται περί επικαίρου θέματος που έχει αυτές τις πραγματικές διαστάσεις. 

Θα επανέλθω αν χρειαστεί αλλά προσθέτω ότι για το Εθνικό Κέντρο Αιμοδοσίας, κύριε Πρόεδρε, που είναι το σημαντικό, έχουν ήδη ολοκληρωθεί -για να μην κατηγορεί την Κυβέρνηση ο κ. Σούρλας ότι αδρανεί- οι διαδικασίες, έχει κατακυρωθεί το έργο και τη Δευτέρα υπογράφεται η σύμβαση με τον ανάδοχο. Τα υπόλοιπα στη δευτερολογία μου, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Τα όσα διαδραματίζονται στην αιμοδοσία, κατ' εξοχήν ευαίσθητος τομέας, κύριε Υπουργέ, πρέπει να δεχθείτε ότι επιβεβαιώνουν τη διάλυση στο χώρο της υγείας και την εγκατάλειψη. Κατά τη δική μου εκτίμηση, αλλά όχι μόνο, κατά γενική παραδοχή, όλα αυτά αποκαλύπτουν τις ευθύνες της Κυβέρνησης. Και έχετε ευθύνες σαν Κυβέρνηση, όταν το 1995 κλείνει το μοναδικό κέντρο ποιοτικού ελέγχου αίματος και πλάσματος. 

'Εχετε ευθύνες, γιατί αγνοήσατε έκκληση κοινοβουλευτικών, παρεμβάσεις στη Βουλή, για ό,τι συνεπάγεται το κλείσιμο αυτής της μονάδας ποιοτικού ελέγχου. 'Εχετε ευθύνες, γιατί αγνοήσατε έκκληση της επιτροπής αιμοδοσίας. Υπογράφουν έξι διακεκριμένοι επιστήμονες και λένε ότι εδώ υπάρχει πρόβλημα για την ασφάλεια της μετάγγισης λόγω της κατάργισης του εν λόγω εργαστηρίου. Δεν είναι δική μου εκτίμηση γι' αυτό το ανύπαρκτο που λέτε. Είναι της Εθνικής Επιτροπής Αιμοδοσίας. Αποτέλεσμα; Είκοσι χιλιάδες φυάλες πλάσματος να μολυνθούν και οκτακόσια εκατομμύρια ζημιά. Με τη μη εξασφάλιση χώρου περίπου ογδόντα τετραγωνικών εξετέθη η χώρα μας διεθνώς. 

Τώρα για τη μέθοδο PCR. Αν αυτή η μέθοδος δεν εφαρμόσθηκε ακόμη πουθενά αλλού, γιατί αγοράσθηκαν τα μηχανήματα αξίας κάποιων εκατομμυρίων και παραμένουν συσκευασμένα στο Εθνικό Κέντρο Αιμοδοσίας του Πειραιά; 'Εχουν αγορασθεί από το 1997. Για ποιο λόγο αγοράσθηκαν; Είναι η πιο ασφαλής μέθοδος η μέθοδος PCR. Και χρειάζονται -πιστεύω ότι το γνωρίζετε πολύ καλά-περίπου εκατόν τριάντα εκατομμύρια (130.000.000) για να γίνει ο πλέον ασφαλής, ο πλέον αποτελεσματικός έλεγχος. Και είναι κρίμα ότι δεν διατέθηκαν όλα αυτά τα απαραίτητα μέσα, δεν αξιοποιήθηκαν, ενώ αγοράσθηκαν και το προσωπικό δεν εκπαιδεύθηκε μέχρι σήμερα. 

Κάτι άλλο: Ενδεχομένως να μην το γνωρίζετε. Ξέρετε ότι το μοναδικό αυτοκίνητο που μετέφερε τα πλάσματα αίματος από όλη την Ελλάδα το θέσατε εκτός λειτουργίας και τώρα μεταφέρονται τα πλάσματα από όλη την Ελλάδα με το ΚΤΕΛ, κύριε Υφυπουργέ; Το γνωρίζετε αυτό; Ενώ κυκλοφορούν χιλιάδες κρατικά αυτοκίνητα, για να εξυπηρετούν προσωπικές ή οικογενειακές ανάγκες ορισμένων "υπευθύνων" και "αρμοδίων" πολιτών; 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε, είναι σοβαρό το θέμα, διότι απασχόλησε όλη την επικράτεια, όπως είπε και ο κ. Φαρμάκης, με το θέμα του Εθνικού Κέντρου, για το οποίο έχετε ευθύνες, κύριε Υπουργέ. 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Σούρλα. 

ΓΕΩΡΓΙΟΣ ΣΟΥΡΛΑΣ: Τέσσερα χρόνια πέρασαν και τώρα μας λέτε ότι δεν έχετε ευθύνες, που χάσαμε τέσσερα ολόκληρα χρόνια; 

Προτείνω, κύριε Υπουργέ, την άμεση λειτουργία. Παρακαλώ να επαναλειτουργήσετε αμέσως το Κέντρο Ποιοτικού Ελέγχου, να θέσετε σε λειτουργία το αυτοκίνητο και να επισπεύσετε τις διαδικασίες του Εθνικού Κέντρου Αιμοδοσίας. 

ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Υγείας και Πρόνοιας κ. Νικόλαος Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Επειδή πρόκειται για το αίμα, που η πολλή κουβέντα και οι υψηλοί τόνοι πανικοβάλλουν όσους έχουν ανάγκη να μεταγγιστούν, αλλά και αυτούς που μεταγγίζονται κάθε μέρα, τους πολυμεταγγιζόμενους, αλλά και τους αιμοδότες που πρέπει να δώσουν αίμα, δεν θα απαντήσω κατά τον ίδιο τρόπο στον κ. Σούρλα. Θα σημειώσω μόνο ότι δεν είναι καθόλου καλά πληροφορημένος ή είναι παραπληροφορημένος. Δεν υπήρξε ποτέ συνεστημένο Κέντρο Ελέγχου Ποιότητας Αίματος-Πλάσματος, κύριε Σούρλα, που να διεκόπη η λειτουργία του. 

ΓΕΩΡΓΙΟΣ ΣΟΥΡΛΑΣ: Είναι σοβαρά πράγματα αυτά που μου λέτε, κύριε Υπουργέ; Είναι δικά μου αυτά; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Μη μου δείχνετε τα χαρτιά της κ, Σωφρονιάδου. Σας παρακαλώ πάρα πολύ. 

ΓΕΩΡΓΙΟΣ ΣΟΥΡΛΑΣ: Είναι απάντηση Υπουργού αυτή; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σας παρακαλώ. 

Κύριε Πρόεδρε, ο κ. Σούρλας... 

ΠΡΟΕΔΡΕΥΩΝ (Νικόλαος Κατσαρός): Κύριε Σούρλα, σας παρακαλώ πάρα πολύ. Δεν έχετε το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κάθε φορά που κουβεντιάζουμε στη Βουλή, την ίδια αντίδραση έχουμε από τον κ. Σούρλα. 

Δεν υπήρξε ποτέ Κέντρο Ελέγχου Ποιότητας -το οποίο να λειτουργούσε-με ειδικές δραστηριότητες. και του οποίου να διεκόπη η λειτουργία. Ο έλεγχος που γινόταν τότε στο αίμα και στο πλάσμα γίνεται και σήμερα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Παρακαλώ, να έχω την άνεση των δευτερολέπτων που μου στέρησε ο κ. Σούρλας. 

Υπήρχε ένα πειραματικό εργαστήριο της κ. Σωφρονιάδου, που ήλεγχε πυρετογόνες ουσίες του αίματος σε κουνέλια. Του εργαστηρίου αυτού διεκόπη η λειτουργία. Τίποτα πέραν αυτού. 

Βεβαίως, γνωρίζει καλά ο κ. Σούρλας και ως γιατρός ότι η ηπατίτιδα Β' και ο ιός της δεν είναι αποτέλεσμα καθαριότητας ή ελέγχου ή μετακίνησης ή διακομιδής των ποσοτήτων, των ολίγων ή των μεγάλων, του αίματος. 

Θέλω κλείνοντας αυτήν την κουβέντα να σημειώσω ότι χρειάζεται περισσότερη ευθύνη, όταν αναφερόμαστε στο θέμα του αίματος και στην αιμοδοσία στη χώρα μας. 

ΓΕΩΡΓΙΟΣ ΣΟΥΡΛΑΣ: Ζητάτε και τα ρέστα από πάνω. Τι θράσος είναι αυτό; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεύτερον, πρέπει να διαβεβαιώσω τον ελληνικό λαό... 

Εγώ έχω το θάρρος και εσείς το θράσος, κύριε Σούρλα. 

ΓΕΩΡΓΙΟΣ ΣΟΥΡΛΑΣ: Περισσεύει το θράσος. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): ...ότι το επίπεδο ασφάλειας του αίματος στην Ελλάδα βρίσκεται στο ίδιο ακριβώς σημείο που είναι το επίπεδο ασφάλειας του αίματος σε όλες τις προηγμένες χώρες του κόσμου. 'Οτι δεν έχουμε συμβάμματα περισσότερα στατιστικά απ' ό,τι έχουν όλες οι χώρες του κόσμου, ότι λειτουργούν υπηρεσίες αιμοδοσίας κατά πολύ καλό τρόπο, ότι υπάρχουν επιτροπές αιμοεπαγρύπνησης και ότι αυτή η ασφάλεια θα επεκταθεί ακόμα περισσότερο και με τη δημιουργία του Κέντρου και με τη λειτουργία του εργαστηρίου για ειδικότερους ελέγχους. 

ΠΡΟΕΔΡΕΥΩΝ (Νικόλαος Κατσαρός): Δεύτερη είναι η με αριθμό 468/20-1-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστράτιου Κόρακα προς τον Υπουργό Γεωργίας, σχετικά με την έγκριση και χρηματοδότηση των προγραμμάτων βιοκαλλιέργειας της 'Ενωσης Αγροτικών Συνεταιρισμών Λήμνου, η οποία έχει ως εξής: 

"Η 'Ενωση Αγροτικών Συνεταιρισμών Λήμνου, προκειμένου να βελτιώσει το εισόδημα των οινοπαραγωγών του νησιού και να συμβάλει στην προστασία του περιβάλλοντος, ξεκίνησε με παρότρυνση του Υπουργείου Γεωργίας πρόγραμμα βιοκαλλιέργειας, στο οποίο ανταποκρίθηκε μεγάλος αριθμός αμπελοκαλλιεργητών. 

Πέρασε, όμως, μεγάλο χρονικό διάστημα από την έναρξη του προγράμματος και όχι μόνο δεν έχουν καταβληθεί στους δικαιούχους τα προβλεπόμενα κίνητρα, αλλά δεν υπάρχει ούτε καν έγκριση του προγράμματος, παρά το γεγονός ότι κατ' επανάληψη προφορικά η πολιτική ηγεσία και οι αρμόδιοι υπηρεσιακοί παράγοντες του Υπουργείου διαβεβαίωναν την 'Ενωση Αγροτικών Συνεταιρισμών Λήμνου ότι δεν υπάρχει κανένα πρόβλημα και ότι το πρόγραμμα θα επιδοτηθεί από το εθνικό απόθεμα. 

Ιδιαίτερη ανησυχία στην 'Ενωση Αγροτικών Συνεταιρισμών και στους αμπελοκαλλιεργητές της Λήμνου που έχουν επιφορτισθεί με έξοδα πιστοποίησης της βιοκαλλιέργειας προς τον Οργανισμό ΔΗΩ προκαλεί η άρνηση του Υπουργείου Γεωργίας ακόμα και να απαντήσει σε σχετικά έγγραφα της 'Ενωσης Αγροτικών Συνεταιρισμών Λήμνου, με αποτέλεσμα να υπάρχει κίνδυνος διακοπής του προγράμματος. 

Ερωτάται ο κύριος Υπουργός: γιατί δεν εγκρίθηκε και δεν χρηματοδοτήθηκε από τα εθνικά αποθέματα το πρόγραμμα βιοκαλλιέργειας της 'Ενωσης Αγροτικών Συνεταιρισμών Λήμνου;". 

Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Θα ήθελα, απαντώντας στον κύριο Κόρακα, να πω τα παρακάτω: 

Πρώτον, στα πλαίσια του κανονισμού 2078/92 έχει εκπονηθεί και εφαρμόζεται από το 1996 πρόγραμμα προώθησης της βιολογικής καλλιέργειας, με βασικό στόχο την προστασία του περιβάλλοντος. 

Δεύτερον, η εγκεκριμένη από την Ευρωπαϊκή 'Ενωση αρχική έκθεση εφαρμογής του προγράμματος δεν υπερέβαινε τα εξήντα χιλιάδες στρέμματα. 'Υστερα όμως από δύο χρόνια εφαρμογής το ενδιαφέρον των παραγωγών έγινε πιο έντονο. Και έτσι υποβάλαμε το 1997 αίτημα στην Ευρωπαϊκή 'Ενωση για τροποποίηση του προγράμματος, με αποτέλεσμα να αυξηθεί η έκταση κατά εκατόν σαράντα χιλιάδες στρέμματα τα οποία κατανέμονται ανά δύο χιλιάδες στρέμματα σε κάθε νομό της χώρας και είκοσι οκτώ χιλιάδες στρέμματα θα θεωρούνται ως εθνικό απόθεμα, από το οποίο θα ενισχύονται διάφορες περιπτώσεις σε διάφορες περιοχές της χώρας, όπως οι ομαδικές δραστηριότητες και όχι γενικά μεμονωμένοι καλλιεργητές. 

Στο τροποποιημένο πρόγραμμα προβλέπεται η ένταξη βιοκαλλιεργητών από την έναρξη της καλλιεργητικής περιόδου, οπότε θα είναι δυνατή η εφαρμογή όλων των υπηρεσιακών ελέγχων και από ενδιάμεσα στάδιά τους, όπως, παραδείγματος χάρη, ο Ioύλιος για την αμπελοκαλλιέργεια. 

Η ΕΑΣ Λήμνου έχει ενημερωθεί λεπτομερειακά για όλα τα παραπάνω, τόσο τηλεφωνικά όσο και σε αρκετές επισκέψεις προσώπων δικών της στα γραφεία της υπηρεσίας μας. 'Εχει πάρει δε τη διαβεβαίωση ότι λόγω της ευαισθησίας της περιοχής και της μεγάλης σημασίας που έχει για το νησί η αμπελοκαλλιέργεια, θα περιληφθεί οπωσδήποτε στο πρόγραμμα για την καλλιεργητική περίοδο του έτους 1999, οπότε θα εφαρμοσθεί το τροποποιημένο πρόγραμμα, στο οποίο για πρώτη φορά εισάγεται ο θεσμός του εθνικού αποθέματος. 

Εξάλλου το πρόγραμμα και οι συμβάσεις που υπογράφουν οι παραγωγοί είναι πενταετούς διάρκειας και το μόνον που θα συμβεί είναι ότι απλά η έναρξη της πενταετίας θα μετατοπισθεί κατά μία καλλιεργητική περίοδο, δηλαδή από το 1999 έως το 2003, αντί της αιτούμενης 1998 έως 2002. 

Παρά τα παραπάνω, σε συνεννόηση με τη Διεύθυνση Αγροτικής Ανάπτυξης της Νομαρχιακής Αυτοδιοίκησης Λέσβου, έχει προγραμματισθεί στις αρχές Φεβρουαρίου μετάβαση στη Λήμνο υπαλλήλων της διεύθυνσης, με σκοπό σε συνεργασία με τις συναρμόδιες νομαρχιακές υπηρεσίες και την ΕΑΣ Λήμνου να γίνει προσπάθεια εξεύρεσης δυνατότητας ευνοϊκότερου για τους αμπελοκαλλιεργητές του νησιού χειρισμού του όλου θέματος. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, νομίζω ότι ο κύριος Υπουργός δεν φώτισε την υπόθεση. 

Πώς έχει το πρόβλημα; Με παρότρυνση του Υπουργείου Γεωργίας εντάχθηκαν και στη Λήμνο αμπελοκαλλιεργητές και άλλοι αγρότες σε αυτό το πρόγραμμα βιοκαλλιεργείας από το Δεκέμβριο του 1997. 

'Ετσι λοιπόν κύριε Υπουργέ, η σοδειά σε σταφύλια του 1998 ήταν σοδειά της βιοκαλλιεργείας, βιολογική. Φυσικά η ένωση πλήρωσε τρεις (3) δραχμές το κιλό παραπάνω. 'Ομως αυτή η καλλιέργεια σήμαινε πολύ μεγαλύτερες δαπάνες για τους παραγωγούς. Και έξοδα διαπίστωσης στις υπηρεσίες αλλά και γιατί η βιοκαλλιέργεια στοιχίζει πιο ακριβά, γιατί χρησιμοποιούν άλλα λιπάσματα, άλλα μέσα κλπ. 

Είχε δοθεί η υπόσχεση από τις υπηρεσίες του Υπουργείου αλλά και από τον ίδιο τον κύριο Υπουργό ότι θα καταβληθούν για το 1998 οι προβλεπόμενες επιδοτήσεις για βιοκαλλιέργειες, είκοσι πέντε χιλιάδες (25.000) δραχμές ανά στρέμμα. 

Σήμερα ερχόμαστε και μαθαίνουμε ότι δεν είχαν ενταχθεί πέρσι, ενώ οι άνθρωποι είχαν δηλώσει. Από τον Οκτώβριο έχει τα χαρτιά ο κύριος Yπουργός και δεν τα υπογράφει. Είχαν τη διαβεβαίωση ότι εντάσσονται το 1998. Τώρα, μας λέτε εσείς ότι θα ενταχθούν από το 1999. Αυτά, φοβούμαι πολύ, μπορεί να εκληφθούν και ως εμπαιγμός απέναντι στους ακρίτες μας. 

Μίλησα με την ένωση. Πήγα επί τόπου. Μίλησα με τους ανθρώπους. Είναι βαθύτατα πικραμένοι και αγανακτισμένοι και υπάρχει κίνδυνος να διακόψουν από το πρόγραμμα. Υπήρχε η δυνατότητα να πληρωθούν από εθνικά αποθέματα. 

Το ερώτημα είναι: Γιατί τόσον καιρό ο κύριος Υπουργός Γεωργίας δεν υπέγραψε; Ο καινούριος Υπουργός Γεωργίας έχει ήδη δύο μήνες στη θέση του. Γιατί δεν υπογράφει; Kαι μαθαίνουμε, κύριε Πρόεδρε, ότι θα υπογράψει τον επόμενο Φλεβάρη ο Υπουργός Γεωργίας. Μετά θα πάει στον κ. Χριστοδουλάκη. Θα περιμένουμε μερικούς μήνες να υπογράψει και αυτός. Από εκεί θα πάει -δεν ξέρω- σε ποιες άλλες υπηρεσίες. Και έτσι υπάρχει ο κίνδυνος και το 1999 να μην πληρωθούν. 

Εμείς, λοιπόν, επαναλαμβάνουμε το αίτημα να καταβληθούν οι επιδοτήσεις για τη σοδειά του '98, όπως δικαιούνται και όπως είχε διαδοθεί και για την αξιοπιστία σας και βεβαίως να προχωρήσει αυτό το πρόγραμμα. 

Επειδή είπατε για τα στρέμματα, πράγματι στη Λήμνο υπάρχουν τέτοιες δυνατότητες και θα μπορούσαν να δοθούν μερικά περιθώρια παραπάνω. Δυστυχώς όμως για ολόκληρο το Νομό Λέσβου προβλέπονται μόνο 2.000 στρέμματα. Γι' αυτό θα θέλαμε από το απόθεμα που υπάρχει, κύριε Υπουργέ, να δώσετε 2.0000- 3.000 στρέμματα παραπάνω για τον ακριτικό νομό της Λέσβου. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Απαντώντας στο τελευταίο ερώτημα του κ. Κόρακα, θα ήθελα να πω ότι δεν είμαστε έτοιμοι ως Υπουργείο να αποδεχθούμε ή όχι την πρόταση την οποία κάνετε, να διαθέσουμε δηλαδή από το απόθεμα των 28.000 στρεμμάτων κάτι περισσότερο στη Λήμνο. Μπορεί να συμβαίνει έτσι. Θα το λάβω πολύ σοβαρά υπόψη μου. 

ΣΤΡΑΤΗΣ ΚΟΡΑΚΑΣ: Στο Νομό Λέσβου. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Θα λάβουμε σοβαρά υπόψη το αίτημά σας. 

Δεύτερον, δεν υπάρχει καμία διάθεση καθυστέρησης του προγράμματος. Αντίθετα, όπως είπα και προηγουμένως, υπάρχει ρητή διαβεβαίωση από τις υπηρεσίες του Υπουργείου ότι το πρόγραμμα θα προχωρήσει οπωσδήποτε μέσα στο 1999 και δεν θα υπάρξει πρόβλημα καθυστέρησης υπογραφής από τον Υπουργό Γεωργίας. Τέτοια θέματα δεν υφίστανται στο Υπουργείο Γεωργίας. Συμβαίνει το αντίθετο. Υπάρχει μία πολύ προσεκτική προσέγγιση στο θέμα της Λήμνου, κύριε Κόρακα. 

ΣΤΡΑΤΗΣ ΚΟΡΑΚΑΣ: Διαπιστώνουμε την πραγματικότητα. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οπως σας είπα και προηγουμένως, οι υπηρεσίας μας βρίσκονται σε εκτεταμένη, θα μπορούσαμε να 

πούμε, επαφή με τις αρμόδιες αποκεντρωμένες υπηρεσίες και με τους αμπελοκαλλιεργητές. 

Συνεπώς μπορείτε να διαβεβαιώσετε τους ανθρώπους, που ενδιαφέρονται, ότι το πρόγραμμα θα "τρέξει" και θα είναι προς το συμφέρον τους. 

Τώρα σε ό,τι αφορά τις επιδοτήσεις του 1998, εάν δεν υπάρχει πρόγραμμα, φοβάμαι ότι δεν μπορούν να δοθούν οι επιδοτήσεις. Εδώ υπάρχει ένα συγκεκριμένο νομικό καθεστώς επιχορηγήσεων. 'Οποιος δικαιούται με βάση τον κανονισμό και το νόμο, θα πάρει. 'Οποιος δεν δικαιούται, καταλαβαίνετε ότι δεν μπορεί να πάρει. Είναι θέμα εφαρμογής του νόμου, το οποίο κανείς δεν μπορείν να ξεπεράσει. Ευχαριστώ. 

ΣΤΡΑΤΗΣ ΚΟΡΑΚΑΣ: Μα μπήκαν στο πρόγραμμα του 1997, κύριε Υπουργέ. 

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, εσείς το βιολί σας! 

ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε, βιολί δεν παίζω. 

ΠΡΟΕΔΡΕΥΩΝ (Νικόλαος Κατσαρός): Μα, το ίδιο κάνατε και στην προηγούμενη ερώτηση. 

Τρίτη είναι η με αριθμό 465/20.1.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τους Υπουργούς Περιβάλλοντος-Χωροταξίας και Δημοσίων 'Εργων, Γεωργίας, σχετικά με τα προβλήματα που δημιουργούνται από το καθεστώς προστασίας της περιοχής των εκβολών του Πηνειού ποταμού, λόγω της ένταξής της στο Ευρωπαϊκό Οικολογικό Δίκτυο NATURA 2000. 

Η επίκαιρη ερώτηση της κ. Λουλέ έχει ως εξής: 

"Θέμα: Προβλήματα που δημιουργεί το καθεστώς προστασίας των εκβολών του Πηνειού. 

'Εχει κατατεθεί ήδη, το Α' στάδιο της μελέτης για τη βελτίωση και αξιοποίηση περιοχών εκβολών Πηνειού, στην οποία περιέχεται οριοθέτηση και καθεστώς προστασίας της υποψήφιας ευρύτερης περιοχής του Πηνειού για την ένταξη στο Ευρωπαϊκό Οικολογικό Δίκτυο NATURA 2000. 

Η συγκεκριμένη μελέτη προτείνει την κατάργηση μέρους της μέχρι σήμερα καλλιεργήσιμης γης, καθώς και καθεστώς ελεγχόμενων καλλιεργειών για την ευρύτερη περιοχή. 

Παράλληλα δεν προχωράει στη διατύπωση εναλλακτικών προτάσεων για καλλιέργειες που θα μπορούσαν να αναπληρώσουν την απώλεια, εισοδήματος που θα προκύψει από την εφαρμογή της παραπάνω μελέτης. 

Το γεγονός αυτό δημιουργεί τεράστιο πρόβλημα οικονομικό και κοινωνικό στους κατοίκους της περιοχής και ανασφάλεια για το μέλλον τους. 

Ερωτώνται οι κύριοι Υπουργοί: 

α) Πώς θα διασφαλισθεί η συνέχιση της αγροτικής παραγωγής της περιοχής; 

β) Πριν την έγκριση της συγκεκριμένης μελέτης θα προχωρήσει η σύνταξη μελετών για την ανάπτυξη καλλιεργειών συμβατών με το περιβάλλον;". 

Κυρία Λουλέ, δημιουργείται τεράστιο πρόβλημα και ως προς τους οικισμούς, οι οποίοι βρίσκονται σε αυτήν την περιοχή, οι οποίοι έχουν περίπου τρεις χιλιάδες σπίτια. Αλλά, βεβαίως, αυτό δεν περιλαμβάνεται στην ερώτηση, επομένως είναι θέμα άλλης φοράς. 

Ο Υφυπουργός κ.Κολιοπάνος έχει το λόγο. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Ευχαριστώ, κύριε Πρόεδρε. 

Κυρία και κύριοι συνάδελφοι, θα αναφερθώ στο τελευταίο που ανέφερε ο κύριος Πρόεδρος. Πράγματι, υπάρχει μια άλλη ερώτηση του κ. Κατσαρού, στην οποία όμως έχει απαντήσει ο Υπουργός κ. Λαλιώτης. Προηγήθηκε και κάποια σύσκεψη στη Λάρισα παλιότερα, με θέμα αυτό το οποίο αναφέρετε. 

'Οσον αφορά την ερώτηση της κ. Λουλέ, πράγματι, όπως αναφέρει η συνάδελφος, εκπονείται στην περιοχή των εκβολών του ποταμού Πηνειού στη Λάρισα μια μελέτη για αξιοποίηση και βελτίωση της ευρύτερης περιοχής. Αυτήν τη μελέτη την έχει αναθέσει η Κτηματική Εταιρεία του Δημοσίου και επιβλέπεται και παρακολουθείται παράλληλα από τη Διεύθυνση Περιβαλλοντικού Σχεδιασμού του Υπουργείου Περιβάλλοντος, Χωροταξίας και Δημοσίων 'Εργων. Ο μελετητής έχει ήδη καταθέσει στο Υπουργείο την πρώτη φάση αυτής της μελέτης, η οποία ακόμα δεν παραλήφθηκε. Αυτό σημαίνει ότι ακόμα δεν έγιναν οι παρατηρήσεις των υπηρεσιών και πολύ περισσότερο δεν δόθηκαν οι κατευθύνσεις για τη δεύτερη φάση της μελέτης. 

Σε αυτήν την πρώτη φάση αντικείμενο είναι η οριοθέτηση των περιοχών και γενικότερα η ανάλυση και το καθεστώς προστασίας. Στο δεύτερο στάδιο -αυτό προβλέπεται άλλωστε και από το βασικό νόμο 1650/86 περί προστασίας του περιβάλλοντος- δεν παραλείπουμε ποτέ να κατατίθενται οι απόψεις τοπικών φορέων ενδιαφερομένων -στην προκειμένη περίπτωση αγροτικών συλλόγων- διότι πράγματι, όταν προσπαθούμε να πάρουμε μέτρα προστασίας του περιβάλλοντος, σχεδόν πάντα υπάρχει ένας κραδασμός που επηρεάζει τις παραγωγικές σχέσεις και ιδιαίτερα επηρεάζει ανθρώπους που ασχολούνται στην ύπαιθρο, όπως οι αγρότες. Γι' αυτό, λοιπόν, προβλέπεται η κατάθεση απόψεων όλων όσων ζουν στην περιοχή, την οποία προσπαθούμε να προστατεύσουμε. 

Βέβαια, πρέπει να πω ότι η ευρύτερη περιοχή έχει συμπεριληφθεί στον επιστημονικό κατάλογο που καταθέσαμε στην Ευρωπαϊκή 'Ενωση, ο οποίος περιλαμβάνει τους βιοτόπους, τους υγροτόπους, που θα περιληφθούν στο ευρωπαϊκό δίκτυο με τίτλο NATURA 2000 -Φύση 2000- ο οποίος κατάλογος βέβαια ακόμα δεν έχει οριστικοποιηθεί. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, η ένταξη της ευρύτερης περιοχής των εκβολών του Πηνειού στο ευρωπαϊκό οικολογικό πρόγραμμα NATURA 2000 ασφαλώς μας βρίσκει σύμφωνους. Είναι γνωστό ότι ο Συνασπισμός υπερασπίζεται έμπρακτα και με συνέπεια τις θέσεις όλων των κοινωνικών οικολογικών κινημάτων της χώρας. 

Η υπάρχουσα όμως μελέτη βελτίωσης και αξιοποίησης της περιοχής του Δέλτα Πηνειού, κύριε Υπουργέ, δεν λαμβάνει υπόψη τον ανθρώπινο παράγοντα, μέχρι στιγμής τουλάχιστον. Σήμερα, για πρώτη φορά ακούμε από Υπουργό αυτά που μας είπατε και μακάρι να είναι έτσι. Μιλάω για τη μελέτη που έγινε, χωρίς να λάβει υπόψη τον ανθρώπινο παράγοντα, και αναφέρομαι στην αγροτική και κτηνοτροφική δραστηριότητα, που είναι και οι μοναδικές πηγές εισοδήματος για δυόμισι χιλιάδες κατοίκους των χωριών της περιοχής αυτής. Η παράμετρος που αφορά την ανάπτυξη των γύρω χωριών και την τύχη αυτών των ανθρώπων και των οικογενειών τους δεν απασχολεί τη μελέτη, προς το παρόν στο ελάχιστο. 

Είμαστε υπέρ της προστασίας του περιβάλλοντος με γνώμονα όμως την εξασφάλιση και καλυτέρευση της ζωής των ανθρώπων. Με το εισόδημα όμως που φθίνει, με τα χωριά που ερημώνουν και τις ευκαιρίες για απασχόληση να γίνονται πλέον ανύπαρκτες, τι νόημα μπορεί να έχει για τους κατοίκους του Ομόλιου, του Στομίου και του Παλαιοπύργου η ένταξη της περιοχής τους στο πρόγραμμα NATURA 2000. 

Επιπλέον, παρά τις σοβαρές επιπτώσεις που πρόκειται να προκληθούν -μιλάω για τους καλλιεργητές και όχι για εκείνους που έχουν τα κτίσματα, γιατί εκεί κάπου συμφωνώ ότι έγιναν αυθαίρετα και θα πρέπει να παρθεί κάποιο μέτρο- η μελέτη αυτή δεν έχει κανένα πρακτικό αντίκρισμα και καμιά ένταξη δεν πρόκειται να λειτουργήσει εκ των πραγμάτων, από τη στιγμή που δεν εντάσσεται σ' αυτήν ο ντόπιος πληθυσμός και η παραγωγική του δραστηριότητα. 

Η υπάρχουσα μελέτη, αν και είναι πάρα πολύ καλή, απαγορεύει για μια έκταση πενήντα χιλιάδων στρεμμάτων τις συμβατικές καλλιέργειες, την αγροτική οδοποιία, τον αναδασμό, τα αντιπλημμυρικά έργα, τη διαχείριση των νερών.'Οπως καταλαβαίνετε, η μελέτη αντιμετωπίζει το θέμα σπασμωδικά και μόνο για την οριοθέτηση του υδροβιότοπου. 

Θα πρέπει να γίνει μία δεύτερη μελέτη, που θα λαμβάνει φυσικά υπόψη και τους περιορισμούς της υπάρχουσας, η οποία όμως θα αφορά και τις δυνατότητες που υπάρχουν για εναλλακτικές μορφές αγροτικής δραστηριότητας. 

Υπάρχουν, κύριε Υπουργέ, καλλιέργειες που δεν χρειάζονται φυτοφάρμακα, όπως είναι τα ακτινίδια, που πιστεύω ότι το ξέρετε. Υπάρχει επίσης η δυνατότητα βιολογικών καλλιεργειών ή η ένταξη της περιοχής σε ένα σχεδιασμό ολοκληρωμένης παραγωγής, που κινείται ανάμεσα στη συμβατική γεωργία και τη βιολογική καλλιέργεια, με μία ορθολογική διαχείριση των φαρμάκων. 

Νομίζω, λοιπόν, ότι υπάρχουν λύσεις. Είμαι σίγουρη ότι δεν θα προβείτε σε μία ενέργεια που θα είναι σε βάρος των καλλιεργητών και θα γίνει παράλληλα και ο υδροβιότοπος. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος-Χωροταξίας και Δημοσίων 'Εργων): Θέλω με την ευκαιρία αυτών που αναφέρατε, κυρία Λουλέ, να σας πω το εξής χαρακτηριστικό: Γνωρίζετε όλοι σας ότι δεν είναι πρώτη φορά που το Υ.ΠΕ.ΧΩ.Δ.Ε. εκπονεί σχέδια προστασίας του περιβάλλοντος.'Ηδη έχουμε μία -θα έλεγα- ικανοποιητική εμπειρία από την προσπάθεια που κάναμε, προκειμένου να προστατεύσουμε και ταυτόχρονα να επιτρέψουμε και την ανάπτυξη περιοχών που βρίσκονται κάτω από την προστασία διεθνών συνθηκών, όπως είναι η Συνθήκη Ραμσάρ. 

Κεντρική κατεύθυνση του Υπουργείου στην προσπάθεια αυτού του είδους προστασίας είναι το εξής: Προκειμένου να προστατεύσουμε αυτές τις περιοχές, έχουμε δεχθεί εκ των προτέρων ότι η προστασία θα επιτευχθεί μόνο και μόνο με την παρουσία του ανθρώπου. Αυτό και μόνο πιστεύω ότι ικανοποιεί αυτό που προηγουμένως είπατε. Και δεν είναι ένα σχήμα λόγου.'Εχουμε καταλήξει στο ότι μόνο αν προσπαθήσουμε με διάφορα μέτρα, με προγραμματικές συμβάσεις, με σχέδια διαχείρισης, αλλά και με φορείς διαχείρισης -γιατί και εδώ θα γίνει τελικά ένας φορέας διαχείρισης- στους οποίους συμμετέχουν όλοι οι τοπικοί φορείς και βέβαια και το Υ.ΠΕ.ΧΩ.Δ.Ε., θα καταφέρουμε κάτι τέτοιο. 

'Εχουμε, λοιπόν, πάρει την απόφαση -και αυτή αν θέλετε έχει και κάποιους κινδύνους και κάποια ρίσκα- ότι για να προστεύσουμε το φυσικό απόθεμα της χώρας μας, ένας και μόνος τρόπος υπάρχει:'Οχι από τα γραφεία του Υπουργείου, αλλά με φορείς διαχείρισης, που στο κέντρο τους θα είναι ο άνθρωπος. 

Κλείνοντας, κύριε Πρόεδρε, θα επαναλάβω ότι με το ν. 1650/86, το βασικό νόμο για την προστασία του περιβάλλοντος, προβλέπεται η ενημέρωση του κοινού, προβλέπεται η κατάθεση προτάσεων -αυτό θα γίνει και από το Υ.ΠΕ.ΧΩ.Δ.Ε. και από το Υπουργείο Γεωργίας- εναλλακτικών λύσεων για καλλιέργειες που είναι συμβατές με το περιβάλλον.'Αρα και το χαμηλό εισόδημα του αγρότη θα στηρίζεται και ταυτόχρονα θα εξασφαλίζεται και η προστασία του φυσικού μας περιβάλλοντος. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Η τέταρτη με αριθμό 460/20.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη βελτίωση του οδικού άξονα Κορωπίου-Βάρης, διαγράφεται λόγω κωλύματος του κυρίου Υπουργού. 

Ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ' αριθμόν 13/13.11.1998 επερώτηση των Βουλευτών του Δημοκρατικού Κοινωνικού Κινήματος κυρίων Δημητρίου Τσοβόλα, Αναστασίου Ιντζέ, Γεωργίου Ρόκου, Ιωάννη Δημαρά, Γεωργίου Καρατάσου, Ιωάννη Αράπη, κ. Βασιλικής Αράπη-Καραγιάννη και κ. Γεωργίου Τσαφούλια προς τους Υπουργούς Εξωτερικών, Εθνικής Οικονομίας και Οικονομικών, Εργασίας και Κοινωνικών Ασφαλίσεων, Υγείας και Πρόνοιας, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, σχετικά με την πολιτική της Κυβέρνησης για τους 'Ελληνες της διασποράς και ειδικότερα τους νεοπρόσφυγες από τις χώρες της πρώην Σοβιετικής 'Ενωσης και της Βορείου Ηπείρου. 

Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει ως Κοινοβουλευτικό Εκπρόσωπο το Βουλευτή κ. Πέτρο Κουναλάκη. 

Ο εκ των επερωτώντων κ. Αναστάσιος Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, το Δημοκρατικό Κοινωνικό Κίνημα βαθιά πατριωτικό και δημοκρατικό, ευαίσθητο για τα προβλήματα του Ελληνισμού, φέρνει σήμερα την παρούσα επερώτηση -που είναι μία από τις δύο που δικαιούται κατ' έτος, να ασκήσει αυστηρό έλεγχο στην Κυβέρνηση- για τον απόδημο Ελληνισμό. Διότι πιστεύει ότι οι απόδημοι 'Ελληνες, οι 'Ελληνες της διασποράς είναι το άλλο μισό κομμάτι των Ελλήνων που κατοικούν έξω από την Ελλάδα και έτσι είναι μία δεύτερη Ελλάδα. Γι' αυτό και αξίζει ο κόπος σήμερα όλη την ημέρα να ασχοληθεί η Βουλή με τα θέματα των Ελλήνων της διασποράς, των Ελλήνων των απανταχού της γης. 

Κυρίες και κύριοι συνάδελφοι, η ελληνική διασπορά, μαζί με την εβραϊκή, είναι οι δύο μόνες που αποτελούν ένα παγκόσμιο φαινόμενο έθνους, που το μισό του πληθυσμού ζει εκτός των εθνικών του συνόρων. 

Οι 'Ελληνες της διασποράς είναι δύο κατηγοριών: Η μία είναι αυτοί που πάντοτε ζούσαν εκτός των ελληνικών συνόρων από χιλιετίες, όπως ήταν οι 'Ελληνες της Μικράς Ασίας, των παράλιων του Ευξείνου Πόντου, της Κάτω Ιταλίας, της Αιγύπτου, της Μέσης Ανατολής, της Βόρειας Ηπείρου, της Βόρειας Μακεδονίας, της Βόρειας Θράκης. Η δεύτερη είναι οι 'Ελληνες που έφυγαν πράγματι από το νεοελληνικό κράτος από τις αρχές του λήγοντος αιώνα, δηλαδή από το 1900 μέχρι σήμερα. Γι' αυτό λέμε απόδημους τους δεύτερους, οι οποίοι ήταν εδώ και έφυγαν. Η διασπορά είναι αυτή που ουδέποτε ήταν κάτοικοι Ελλάδος, γι' αυτό και δεν μιλάμε για παλιννοστούντες και μιλάμε για πρόσφυγες και νεοπρόσφυγες, όπως είναι οι αδελφοί μας οι 'Ελληνες Πόντιοι από τις χώρες της τέως Σοβιετικής 'Ενωσης και οι νεοπρόσφυγες από τη Βόρειο 'Ηπειρο. 

Συνοπτικά θα αναφέρω τα κύματα μετανάστευσης από την Ελλάδα προς το εξωτερικό: Το 1900-1910 και το 1922-1930 προς Αμερική, το 1950-1960 προς Αυστραλία και από το 1950-1970 και σήμερα πολύ αραιά προς τη Δυτική Ευρώπη, κυρίως τη Γερμανία, το Βέλγιο και τη Σουηδία. 

Αυτοί οι απόδημοι του λήγοντος αιώνα εγκατεστάθησαν χωρίς καμία κρατική μέριμνα. Μόνο προς τις αρχές της δεκαετίας του '60 η ελληνική κυβέρνηση έκανε μία διακρατική συμφωνία για τον τρόπο εγκατάστασης και τα ασφαλιστικά τους δικαιώματα με τη Δυτική Γερμανία και το Βέλγιο, εάν δεν με απατά η μνήμη μου. Γι' αυτό υπάρχουν θέματα -βεβαίως για την Αυστραλία και για την Αμερική δεν γίνεται ούτε καν λόγος- ασφαλιστικά, εκπαιδευτικά, διατήρησης ιθαγένειας και ένα σωρό προβλήματα, που ουδέποτε ασχολήθηκε με αυτά η ελληνική πολιτεία εκτός από τα τελευταία δεκαπέντε χρόνια. Δεν υπήρχαν όργανα άσκησης πολιτικής για τον απόδημο ελληνισμό. Τελευταία για πρώτη φορά, επί Κυβερνήσεως ΠΑ.ΣΟ.Κ., έγινε το Υφυπουργείο Απόδημου Ελληνισμού. Καταργήθηκε και αυτό και τώρα υπάρχει η Γενική Γραμματεία Απόδημου Ελληνισμού. 'Εγινε το Συμβούλιο Απόδημου Ελληνισμού, το Σ.Α.Ε. και βέβαια και η ειδική μόνιμη Επιτροπή Απόδημου Ελληνισμού της παρούσας Βουλής. 

Σαν εμάς, όπως είπα, είναι και το κράτος του Ισραήλ, που έχει ακριβώς τα ίδια με εμάς χαρακτηριστικά και ως προς τη διασπορά και ως προς την όλη ταλαιπωρία στα βάθη της ιστορίας. Αλλά το Ισραήλ ιδρύθηκε απο όργανα μη κρατικά, όπως είναι το Παγκόσμιο Συμβούλιο των Εβραίων, που είναι ο κύριος μοχλός της στήριξης του κράτους του Ισραήλ, ενώ εμείς γίναμε κράτος με την επανάστασή μας, αλλά ουδέποτε ασχοληθήκαμε ούτε αξιοποιήσαμε, ούτε όμως και ως αρωγοί συμπαρασταθήκαμε στον απόδημο Ελληνισμό απανταχού της γης! 

Θα αναφέρω ορισμένα προβλήματα, που είναι χρόνια και άλυτα. Πρώτα πρώτα για την Αμερική, ουδέποτε ασκήθηκε κάποια εκπαιδευτική πολιτική, ποτέ δεν ασχολήθηκε το ελληνικό κράτος. 'Ο,τι έκαναν οι απόδημοι της Αμερικής, τα έκαναν μόνοι τους με τα σωματεία, τις κοινότητες και κυρίως τις εκκλησιαστικές. Κι εδώ μπορούμε να επαινέσουμε το ρόλο της Εκκλησίας, που έπαιξε έναν πρωταρχικό ρόλο για την οργάνωση του ελληνισμού στην Αμερική. Βέβαια, πολλές φορές φτάνει στα άκρα, αλλά ήταν θετική η παρουσία της. 

Το ίδιο όμως συνέβη και με την Αυστραλία. Κι εκεί οι 'Ελληνες "παίρναν των ομματιών τους και φεύγανε", χωρίς καμία συμπαράσταση του ελληνικού κράτους. 

Παράδειγμα, ενώ άλλα κράτη για τους αποδήμους τους, έχουν τακτοποιήσει ασφαλιστικά ιδίως δικαιώματα και συνταξιοδοτικά, εμείς επί μία δεκαετία διαπραγματευόμαστε για να εξασφαλίσουμε τη λήψη σύνταξης των Ελλήνων που εργάστηκαν στην Αυστραλία και ήδη έχουν επιστρέψει. Και ζητάνε σαράντα εννέα χρόνια εργασίας, όταν για τους Αυστραλούς και γι' αυτούς που είναι στην Αυστραλία με διπλή υπηκοότητα, όπως είναι οι Ιταλοί, χρειάζονται είκοσι πέντε χρόνια. Σε μας όμως ζητάνε σαράντα εννέα, γιατί ολιγωρήσαμε και όταν το θέμα ετέθη, είπαν οι Αυστραλοί, εμείς για όσους δεν διαμένουν πλέον στην Αυστραλία και δεν συμπλήρωσαν τα είκοσι πέντε χρόνια εργασίας, απαιτούν σαράντα εννέα χρόνια εργασίας. Επομένως το σαράντα εννέα είναι ο παρονομαστής και για όσα χρόνια έχει πραγματοποιήσει στην Αυστραλία παίρνει ποσοστό. Τα υπόλοιπα θα τα βρει στη χώρα καταγωγής, στην προκειμένη περίπτωση στην Ελλάδα. 

Το εκπαιδευτικό στη Γερμανία είναι γνωστό. Εδώ και δύο, τρεις δεκαετίες, είκοσι τριάντα χρόνια δεν έχει λυθεί. Η ελληνική πολιτεία ταλαντεύεται μεταξύ αμιγούς ελληνικού, αμιγούς γερμανικού, μικτού, ακόμα δεν έχουν καταλήξει και ήδη έχουμε περάσει στην τρίτη γενιά Ελλήνων στη Γερμανία, οι οποίοι πήγαν μεν προσωρινά για να επιστρέψουν και ήταν υπέρ του αμιγούς ελληνικού σχολείου, άλλα όμως κελεύουν οι ανάγκες της ζωής, η καθημερινότητα και έμειναν, γέρασαν, έκαναν οικογένειες, έκαναν εγγόνια και ακόμα το εκπαιδευτικό δεν έχει λυθεί. 

Για τον Ελληνισμό ειδικότερα της Σοβιετικής 'Ενωσης θα μιλήσω παρακάτω, γιατί αυτός ήταν αγνοημένος. Επί χρόνια ολόκληρα που θητεύω εγώ στη Βουλή, όταν μιλάγαμε για 'Ελληνες στις χώρες της Ανατολικής Ευρώπης, ιδίως στη Ρωσία, αλλά και αλλού, μιλάγαμε για τους πολιτικούς πρόσφυγες του Εμφυλίου Πολέμου του 1946-1949. 

Κυρίες και κύριοι συνάδελφοι, εμείς εδώ στο ελληνικό κράτος έχουμε μία ιδιαιτερότητα. Από την ίδρυση του νεοελληνικού κράτους, από το 1831 μέχρι σήμερα, εάν κανείς πάρει την ιστορία, ανά είκοσι με εικοσιπέντε χρόνια έχουμε κύματα προσφύγων Ελλήνων από τις αλύτρωτες περιοχές του Ελληνισμού. 'Οταν πρωτοχαράχτηκαν τα σύνορα γύρω από τη Λαμία, Θεσσαλοί, Μακεδόνες που έμειναν εκτός ελληνικού κράτους, συνέρευσαν στο νέο ελληνικό κράτος. Με την επέκταση της Ελλάδας μετά τη Συνθήκη του Βερολίνου 1878 μέχρι τη Θεσσαλία, πάλι οι εξεγερθέντες Μακεδόνες κυνηγημένοι από τους Τούρκους ήλθαν στα όρια του ελληνικού ελεύθερου κράτους, οι 'Ελληνες της Βόρειας Θράκης, της λεγόμενης Ανατολικής Ρωμυλίας με την ενσωμάτωση στο βουλγαρικό κράτος ήλθαν πρόσφυγες. Για το 1922 είναι γνωστά, με την υποχρεωτική ανταλλαγή των πληθυσμών. Το 1920 με τη Συνθήκη του Νεϊγύ έγινε η λεγόμενη εθελουσία ανταλλαγή πληθυσμών με τη Βουλγαρία. Το 1954 με 1960 έχουμε τους Αιγυπτιώτες 'Ελληνες, με τα γεγονότα του Νάσερ. Το 1964 και μετά έχουμε τους Κωνσταντινουπολίτες, 'Ιμβριους και Τενέδιους και το 1990 έχουμε τους αδελφούς μας 'Ελληνες της τέως Σοβιετικής 'Ενωσης και της Βορείου Ηπείρου. 

Μολονότι, λοιπόν, είμαστε ένα κράτος που έχουμε πρόβλημα υποδοχής ομογενών προσφύγων, ουδέποτε συστήσαμε μία υπηρεσία ικανή να δέχεται και να τους αποκαθιστά επαγγελματικά, στεγαστικά, οικονομικά και κοινωνικά να τους εντάσσει στην ελληνική κοινωνία. Καμία υπηρεσία. Τόσο πρόχειρα και τόσο στο γόνατο αντιμετώπισε το θέμα αποκατάστασης ομογενών προσφύγων το νεοελληνικό κράτος που κανείς μένει άναυδος κάτι που το Ισραήλ έκανε τελείως διαφορετικά. 

Η πρώτη υπηρεσία ή από τις πρώτες -εγώ νομίζω ότι είναι η πρώτη, εκτός αν με απατά η μνήμη μου- που συστήθηκε στο κράτος του Ισραήλ ήταν η υπηρεσία υποδοχής προσφύγων. 'Ετσι έγινε κράτος. Γι' αυτό και δεν υπάρχει αυτή η ταλαιπωρία, η ταπείνωση, ο εξευτελισμός, η περιθωριοποίηση των Εβραίων στο Ισραήλ που υφίστανται οι 'Ελληνες ομογενείς και οι Πόντιοι και οι Βορειοηπειρώτες σήμερα. 

Τα προβλήματα που αντιμετωπίζουν είναι σε τέτοιο βαθμό απαράδεκτα, που κανείς ντρέπεται που είναι και Ελληνας και άνθρωπος. Κατ' αρχάς αντιμετωπίζονται σαν αλλοδαποί και θα έλεγα και ρατσιστικά. Οι ελληνικές αρχές και η ελληνική αστυνομία καλύτερα συμπεριφέρεται στους όντως αλλοδαπούς, Ιρακινούς, Πακιστανούς, Αιγυπτίους, Αφρικανούς, παρά σε εκείνον που δηλώνει ότι είναι 'Ελληνας. Χειρότερα του συμπεριφέρεται. 

Και άλλοτε είχα πει εδώ μέσα ότι με απόφαση δικαστική 'Ελληνας ομογενής από την τέως Σοβιετική 'Ενωση που καταδικάστηκε για πλαστογράφος ως προς την ελληνική καταγωγή του στο Πρωτοδικείο Θεσ/κης στο Εφετείο αθωώθηκε, διότι αποδείχθηκε ότι το έγγραφο ήταν μη πλαστό, ήταν γνήσιο, επί ένα μήνα εκρατείτο στο Τμήμα Αλλοδαπών Θεσσαλονίκης. Τέτοια συμπεριφορά εχθρική, ρατσιστική, απαράδεκτη, πρώτη φορά συναντώ στη ζωή μου! 

Αντί να δείχνουν κατ' αρχήν μία καλοσύνη, μία ευμένεια, μία κατανόηση, μία συναντίληψη ότι, ναι, αφού είναι ομογενής ας τον δω κάπως διαφορετικά έως ότου αποδείξω ότι δεν είναι ομογενής ή έως ότου μέσα σε ένα λογικό χρονικό περιθώριο δεν θα μπορέσει να αποδείξει ότι όντως είναι 'Ελληνας. 

Προχθές κατήγγειλε η Ομοσπονδία Νεοπροσφύγων ότι κρατείται ένας ομογενής αδελφός μας Γεωργιάδης επί δύο μήνες στο Τμήμα Αλλοδαπών στον Πειραιά. 

Τέτοια, λοιπόν, απαράδεκτη κατάσταση δεν έχω ξανασυναντήσει! 

Και βέβαια υπάρχει ένα κομφούζιο στο ελληνικό κράτος. Εμπλέκονται πολλές υπηρεσίες -και έτσι είναι- ενώ έπρεπε να γίνει μία υπηρεσία, ένα Υφυπουργείο Αποδήμου Ελληνισμού και Υποδοχής Προσφύγων. Η υπηρεσία αυτή, ιδίως η Υπηρεσία Υποδοχής Προσφύγων να αναπτύσσεται όταν έχει έξαρση το κύμα προσφύγων στην Ελλάδα και να συρρικνώνεται όταν σταματά, αλλά να υπάρχουν όλες οι υποδομές, όλες οι αρμοδιότητες και όλες οι οργανικές θέσεις που να αναπτύσσεται ικανοποιητικά αυτή η υπηρεσία, που στο πρώτο κύμα προσφύγων να μπορεί να ανταποκριθεί. 

Προβλήματα που συναντούν: Δεν τους αναγνωρίζεται η ιθαγένεια. Θέλει να περάσει από όλους τους δαιδάλους της ελληνικής γραφειοκρατίας για να δεχθούν να του δώσουν προσωρινή άδεια παραμονής, προσωρινή άδεια εργασίας, μέχρις ότου περάσουν από σαράντα κύματα τα χαρτιά του και νομιμοποιηθεί για να πάρει την ελληνική ιθαγένεια. 

'Εκτισαν αυθαίρετα -και ήταν λογικότατο, δεν μπορούσαν να μείνουν στους δρόμους χειμώνα, καλοκαίρι- και η συμπεριφορά προς τους πρόσφυγες αδελφούς μας Πόντιους είναι χειρότερη από αυτή προς εμάς τους Ελλαδίτες, οι οποίοι αυθαιρετούμε με τα αυθαίρετά μας κτίσματα. Πρόστιμα; Είναι χωρίς ρεύμα, χωρίς νερό. Μηνύσεις, αυτόφωρα, καταδίκες, πρόστιμα του ΙΚΑ. Μπορούσε όμως να υπάρξει μία μεταβατική περίοδος να δείξουμε ανοχή, να δίνονται προσωρινές άδειες ατελώς για να μπορέσουν οι άνθρωποι να εγκατασταθούν να στεγασθούν να ενσωματωθούν κοινωνικά, εργασιακά κυρίως, να μάθουν τη γλώσσα. 

Στο πτώμα των Ελλήνων Ποντίων, των Ελλήνων αδελφών μας ομογενών, που έρχονται από τη Σοβιετική 'Ενωση και από τη Βόρειο 'Ηπειρο, των Βορειοηπειρωτών, σκυλεύουν πολλοί και δημόσιοι λειτουργοί και 'Ελληνες πολίτες. 'Εγιναν αντικείμενο εκμετάλλευσης. Το ελληνικό κράτος τσαπατσούλικο, πρόχειρο, χωρίς προοπτική, έκανε μία υπηρεσία το 'Iδρυμα Υποδοχής Παλιννοστούντων Ομογενών Ελλήνων, το οποίο ήταν ένα 'Ιδρυμα που μάλλον έγινε για να τακτοποιήσει πεντακόσιους υπαλλήλους. Από τον προϋπολογισμό του, των τεσσάρων δισεκατομμυρίων (4.000.000.000) τα δύο δισεκατομμύρια (2.000.000.000) περίπου είναι έξοδα λειτουργίας, έξοδα μισθολογικά και τα υπόλοιπα ήταν για να τακτοποιήσουν αυτούς τους πρόσφυγες που δέχθηκαν να εισέλθουν στο πρόγραμμα αποκατάστασης, όπως το είχε εξαγγείλει το ΕΙΥΑΠΟΕ. 

Τώρα στο κυρίως θέμα. Υπάρχουν τρείς κατηγορίες παλιννοστούντων Ελλήνων Ποντίων: 

Αυτοί που έρχονται με την κανονική θεώρηση, τη βίζα, με το δικαίωμα παλινόστησης, που λέγεται. 

Αυτοί που, επειδή έγινε εμπόριο η χορήγηση βίζας στο προξενείο της Μόσχας -στην αρχή ήταν ένα, τώρα έχουν γίνει περισσότερα και εξυπηρετούνται κάπως καλύτερα και πράγματι πολλοί καιροσκόποι σε συνεργασία πάντα με το προξενείο της Μόσχας χορηγούσαν άδειες, δηλαδή θεωρήσεις ομαδικές-ήλθαν και απεδείχθη μετά ότι πολλές από αυτές τις θεωρήσεις, τις βίζες, ήταν πλαστές. Αυτή είναι η δεύτερη κατηγορία. 

Και επειδή έγιναν τέτοια πράγματα -το ποσοστό λένε ότι είναι από 5% έως 10%- οι ελληνικές υπηρεσίες και ιδίως η Ελληνική Αστυνομία είπε ότι όλοι είναι παράνομοι, ότι δεν είναι 'Ελληνες, ότι είναι Γεωργιανοί, Αρμένιοι, Απχάζιοι κλπ. Υπάρχουν και τέτοιοι, αλλά είναι ελάχιστη μειοψηφία. Και αντί να ψάχνει αυτούς, παίρνει όλους η μπάλα και όλοι είναι κατ'αρχήν ψεύτες , απατεώνες, κατηγορούμενοι, μέχρις ότου αποδείξουν ότι δεν είναι τέτοιοι, ενώ θα έπρεπε να είναι διαφορετικά, αντίθετο. 

Το βάρος της απόδειξης, που λέμε εμείς οι νομικοί, έπρεπε να το έχει το κράτος. "Εγώ κύριοι δηλώνω ότι είμαι 'Ελληνας, να με δεχθείς. Εάν αποδείξεις ότι δεν είμαι, τότε διώξε με". Και τι γίνεται; 'Οσοι ήλθαν, εξαπατηθέντες βεβαίως, με τέτοιες θεωρήσεις απελαύνονται και απαγορεύεται να εισέλθουν στην Ελλάδα για πέντε χρόνια. Κοιτάξτε την τιμωρία. Κάτι που γίνεται μόνο για τους αλλοδαπούς αλλογενείς. Αλλά οι αλλοδαποί αλλογενείς είναι γύρω στις πεντακόσιες χιλιάδες με την πρώτη προσπάθεια απογραφής για τη χορήγηση πράσινης κάρτας, αλλογενείς αλλοδαποί, όχι αλλοδαποί ομογενείς. Οι αλλογενείς αλλοδαποί έχουν καλύτερη μεταχείριση από τους αλλοδαπούς ομογενείς, που πολλοί ομογενείς δεν είναι καν αλλοδαποί, είναι 'Ελληνες υπήκοοι. Ουδέποτε εστερήθησαν της ελληνικής ιθαγενείας. Καθ'όλη τη διάρκεια που ήταν οι περισσότεροι στη Σοβιετική 'Ενωση είχαν ελληνική ιθαγένεια. Ουδέποτε την εστερήθησαν. Και εκεί ήταν 'Ελληνες, εδώ είναι Ρώσοι. Αυτή είναι η συμπεριφορά του ελληνικού κράτους. 

Τι προτείνουμε: 

Προτείνουμε την ίδρυση Υφυπουργείου Αποδήμου Ελληνισμού, Υφυπουργείου Διασποράς, με δύο υπηρεσίες. 

Η μία θα αναφέρεται στη φροντίδα εκτός Ελλάδας και η άλλη θα είναι υπηρεσία υποδοχής και αποκατάστασης των νέων προσφύγων. 

'Αμεση φροντίδα στέγασης, αλλά με το σύστημα της αυτοστέγασης. 

'Αμεση χορήγηση προσωρινής ταυτότητας και άδεια εργασίας έως ότου ελεγχθούν τα χαρτιά τους μέχρι να πάρουν οριστικά την ελληνική ιθαγένεια και να έχουν όλα τα δικαιώματα. 

Καλή εκμάθηση της ελληνικής γλώσσας. 

'Αμεση αναγνώριση, όπως έγινε το 1923 από τον Ελευθέριο Βενιζέλο, πτυχίων ανωτάτων σχολών ή κάθε είδους τίτλου σπουδών και με προνομιακή μεταχείριση διορισμού τους στη εκπαίδευση, παντού, για να μπορέσουν να ανταποκριθούν. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα μου δώσετε λίγα λεπτά ή να πάρω τη δευτερολογία μου; 

ΠΡΟΕΔΡΕΥΩΝ (Νικόλαος Κατσαρός): Θα έχετε δύο λεπτά ανοχή. 

ΑΝΑΣΤΑΣΙΟΣ ΙΝΤΖΕΣ: Είπα, λοιπόν, άμεση αναγνώριση των τίτλων σπουδών, άμεση επαγγελματική κατάρτιση και προπαντός μία άλλη συμπεριφορά του ελληνικού κράτους και ιδίως των δυναμικών του ερισμάτων, που είναι αστυνομία και δικαιοσύνη. 

Κυρίες και κύριοι συνάδελφοι, ειδικότερα ο Ποντιακός Ελληνισμός είναι ο εσταυρωμένος του Ελληνισμού. Οι περισσότεροι είναι πρόσφυγες από την Τουρκία και μπορούν να ενταχθούν στη Συνθήκη της Λωζάνης, διότι έφυγαν από την Τουρκία προ της υπογραφής, για λόγους καθαρά επιβίωσης, επειδή διώκονταν από τους Τούρκους και επομένως είχαν όλα τα δικαιώματα των προσφύγων που απορρέουν από τη Συνθήκη της Λωζάννης και έχουν δικαίωμα αποκατάστασης, όπως προέβλεπε η συνθήκη αυτή. 

Κάτι τελευταίο. Υπάρχουν έσοδα με τα οποία μπορούν να αποκατασταθούν οι 'Ελληνες εκ Σοβιετικής Ενώσεως, που δεν θα επιβαρυνθεί το ελληνικό δημόσιο ούτε μία δραχμή. Γιατί η ανταλλάξιμη περιουσία μόνο για τους πρόσφυγες δεν έχει διατεθεί. Πήρε ένα κομμάτι και το υπόλοιπο το χειρίστηκε το ελληνικό κράτος για δικό του λογαριασμό, για τους μη πρόσφυγες 'Ελληνες. 

Επιπλέον υπάρχει και η αντίληψη ότι ήρθαν οι πρόσφυγες και έφαγαν προϋπολογισμούς του ελληνικού κράτους, ενώ συνέβη το αντίθετο. Με την περιουσία μας που βρήκαμε εδώ, που ήταν το 1/5 αυτής που αφήσαμε στην Μικρά Ασία, τακτοποιήθηκαν χρέη του ελληνικού κράτους που δεν δημιουργήθηκαν από τους πρόσφυγες. Διότι εμείς και για την αποκατάσταση την οικιστική και την αγροτική, πληρώσαμε. Πληρώσαμε και για τα χωράφια και για τα αστικά ακίνητα, ενώ έπρεπε να χορηγηθούν δωρεάν. 

Υπάρχει λοιπόν, περιουσία. Δεν υπάρχει θέληση ή η θέληση εκδηλώνεται με αγκίστρι, δηλαδή μετά από πίεση. Για παράδειγμα, χθες κατετέθη ως προσχέδιο, νόμος που προβλέπει τον τρόπο αποκατάστασης των προσφύγων από τη Σοβιετική 'Ενωση, το οποίο όμως ήταν έτοιμο εδώ και ενάμισι χρόνο από το Υπουργείο Μακεδονίας- Θράκης, από τη Γραμματεία Παλιννοστούντων Ομογενών. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα οκτώ μαθητές και δύο συνοδοί-δάσκαλοι από το 4ο Δημοτικό Σχολείο Γλυφάδας. 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Ο Κοινοβουλευτικός Εκπρόσωπος του Κ.Κ.Ε. κ. Κολοζώφ ορίζει ως Κοινοβουλευτικό Εκπρόσωπο τον κ. Σταύρο Παναγιώτου. 

Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Υπουργέ, επιτρέψτε μου να ξεκινήσω με μία παράφραση στίχου ενός μεγάλου Τούρκου ποιητή: Και αν η μισή μου καρδιά βρίσκεται εδώ πέρα, η άλλη μισή στον Ποντιακό Ελληνισμό βρίσκεται και κυρίως στον Ποντιακό Ελληνισμό, που αντιμετωπίζει μύρια όσα προβλήματα και έχει εγκατασταθεί τα τελευταία χρόνια στην Ξάνθη και στην Κομοτηνή. 

Θα μου επιτρέψετε, λοιπόν, να επικεντρώσω την προσοχή μου στα προβλήματα του Ποντιακού Ελληνισμού, που βρίσκεται στη Θράκη, γιατί έτυχε και ως δημοσιογράφος να γνωρίσω από πρώτο χέρι τα προβλήματά τους, από το 1990-1991. 'Εζησα μαζί τους, μίλησα μαζί τους, βίωσα και σας μεταφέρω την αγωνία τους να μπορέσουν να εγκατασταθούν σε ένα τμήμα της ελληνικής γης που αντιμετωπίζει ιδιαίτερα και ευαίσθητα προβλήματα. Και όμως η πολιτεία τους έχει ξεχάσει. 

Πρώτα απ'όλα θέλω να σας πω γενικότερα για τον απόδημο Ελληνισμό, ότι δεν υπάρχουν στατιστικά στοιχεία. Κατέφυγα σε πολλές πηγές και πουθενά δεν βρήκα τον ακριβή αριθμό των Ελλήνων αποδήμων. 

Υπολογίζεται πάντως γενικά ότι σήμερα ένας άλλος πληθυσμός, ίδιος μ' αυτόν που κατοικεί στην Ελλάδα, βρίσκεται διεσπαρμένος στον πλανήτη. 'Αρα μεγάλη δύναμη έχει ο Ελληνισμός και τα αδέρφια μας εκείνα, που έτσι και αλλιώς η μοίρα τα οδήγησε να ζήσουν σε άλλες πατρίδες. Επομένως, η ευαισθησία και η υποχρέωσή μας θα πρέπει να είναι ιδιαίτερα αυξημένες και οξυμένες. 

Σήμερα υπολογίζεται, λοιπόν, ότι υπάρχουν περίπου οκτώ εκατομμύρια αποδήμων Ελλήνων και οι κάτοικοι της πρώην Σοβιετικής 'Ενωσης στη συντριπτική τους πλειοψηφία είναι Πόντιοι, οι οποίοι κατέληξαν να είναι πρόσφυγες στις αρχές του 20ού αιώνα και κατά την απογραφή του 1989, αυτό είναι ένα στοιχείο, ανέρχονται στις τριακόσιες εξήντα χιλιάδες περίπου. 

'Οσα σας λέω, τα βρήκα στη βιβλιογραφία και είναι ίσως χρήσιμο να τα αναφέρω, όπως τα έχω στα χέρια μου. Είναι από εφημερίδες, από ρεπορτάζ που έχει κάνει η "ΕΛΕΥΘΕΡΟΤΥΠΙΑ" το 1999, από τα πρακτικά του πρώτου συνεδρίου του αποδήμου ελληνισμού της περιφέρειας Ευρώπης, από το περιοδικό "ΕΥΡΩΒΟΥΛΗ", Ιανουάριος 1999, "Κραυγή αγωνίας για το μέλλον της απόδημης νεολαίας", από πληροφορίες από το προσωπικό του ΕΙΥΑΠΟΕ, από έκθεση πεπραγμένων, από δελτίο Τύπου της Πανελλήνιας 'Ενωσης των Νεοελθέντων από το '57 Ελλήνων Ποντίων και από το ψήφισμα των Ποντίων της πρώην Σοβιετικής 'Ενωσης από την Ξάνθη και την Κομοτηνή. 

Σήμερα εκείνο που έχουμε διαπιστώσει, είναι ότι δεν υπάρχει εθνική πολιτική για τον απόδημο ελληνισμό. Οι 'Ελληνες της πρώην Σοβιετικής 'Ενωσης αντιμετωπίζουν τεράστια προβλήματα σπουδών, εκμάθησης της ελληνικής γλώσσας και επίσης προβλήματα στις παροχές υπηρεσιών υγείας. Τα κυριότερα προβλήματα που αντιμετώπισαν στη χώρα αυτή και τους ανάγκασαν να την εγκαταλείψουν, είναι η ανασφάλεια, οι διακρίσεις, ο πόλεμος και όλα όσα ακολούθησαν. 

Επίσης προβλήματα είναι η εγκατάλειψη από την πολιτεία στην τύχη τους των παλιννοστούντων προσφύγων, κυρίως Ποντίων, η διάσπαση των συλλόγων στην Κομοτηνή, γιατί ακόμη και εκεί χρησιμοποιήθηκαν κυρίως κομματικά κριτήρια, η αρνητική αντιμετώπιση από τους γηγενείς, η έλλειψη παιδείας, το πρόβλημα της ανεργίας. Αλήθεια τι κάνουμε σ' αυτόν τον τομέα; 

Σε πρόσφατη έρευνα που έγινε από το Εθνικό Κέντρο Κοινωνικών Ερευνών, σε δείγμα τετρακοσίων τεσσάρων νέων αρρένων και θηλέων ηλικίας δεκαπέντε έως είκοσι εννέα ετών από κράτη της πρώην Σοβιετικής 'Ενωσης, τα 3/4 προέρχονται από τη Γεωργία και έχουν έλθει την περίοδο 1991-1993. Απάντησαν -και έχει πολύ μεγάλο ενδιαφέρον να το ακούσετε- πως το 31% των γηγενών τους βλέπουν θετικά και το 44% αρνητικά ή με περιφρόνηση. Επίσης, το 1/3 των παλιννοστούντων Ποντίων πιστεύει πως οι γηγενείς δεν τους εμπιστεύονται. 

'Εχουν δημιουργηθεί πολλά προβλήματα, τα γνωρίζω και είμαι βέβαιος ότι τα γνωρίζετε και σεις. 'Εχει καθήκον η πολιτεία να παρέμβει, για να συμφιλιώσει αυτούς τους νέους πρόσφυγες, που έχουν έλθει στην Ελλάδα στην περιοχή της Κομοτηνής και της Ξάνθης κυρίως. 

Η προαναφερθείσα έρευνα του Εθνικού Κέντρου Κοινωνικών Ερευνών έδειξε και άλλα σημαντικά προβλήματα, που αντιμετωπίζουν οι παλιννοστούντες Πόντιοι. Πρώτον, το 61% δεν μπορεί να αναγνωρίσει το πτυχίο του. Είναι ένα μέγα θέμα, το οποίο ανέπτυξε και ο κ. Ιντζές και επεσήμανε τη σημασία του. Το 65% πέφτει θύμα μαύρης εργασίας. Απίστευτα πράγματα συμβαίνουν και δεν θέλω να τα αναφέρω. 

Το μεγαλύτερο πρόβλημα που αντιμετωπίζουν, είναι η ανεργία. Ανέρχεται σε ποσοστό 35%. Οι ομογενείς Πόντιοι από την πρώην Σοβιετική 'Ενωση έρχονται να εργαστούν με βίζα τουρισμού δύο μηνών, συλλαμβάνονται πολλοί -και αυτό το είπε ο κ. Ιντζές- και εν συνεχεία απελαύνονται ως αλλοδαποί. Υπάρχουν και μερικά στοιχεία, που θα μου επιτρέψετε να τα αναφέρω στη δευτερολογία μου. 

ΠΡΟΕΔΡΕΥΩΝ (Νικόλαος Κατσαρός): Ο κ. Καρατάσος έχει το λόγο. 

ΓΕΩΡΓΙΟΣ ΚΑΡΑΤΑΣΟΣ: Κύριε Πρόεδρε, συζητάμε σήμερα τα μεγάλα και σοβαρά προβλήματα, που αντιμετωπίζουν οι 'Ελληνες του Πόντου. Είναι προβλήματα, που έπρεπε εδώ και χρόνια να έχουν λυθεί. Είναι προβλήματα, που πολλές φορές με επίκαιρες ερωτήσεις και αναφορές έφερε το ΔΗ.Κ.ΚΙ. και εγώ προσωπικά στη Βουλή για την επίλυσή τους. Δυστυχώς, όμως, η Κυβέρνηση έχει κλειστά τα αυτιά της από την αναλγησία και την αλαζονεία που τη διακρίνει. 

Το ΔΗ.Κ.ΚΙ., αν και έχει το δικαίωμα να καταθέσει μία και μόνο επερώτηση το εξάμηνο, βλέποντας τον εμπαιγμό της Κυβέρνησης προς τους πρόσφυγες Ποντίους και τα προβλήματά τους να φθάνουν σε οριακό σημείο, θεώρησε σωστό να καταθέσει επερώτηση για τα προβλήματά τους. Τέτοια προβλήματα ακούστηκαν και θα ακουστούν πολλά. 

Εγώ θα αναφερθώ στα προβλήματα, που αντιμετωπίζουν οι Πόντιοι στην περιφέρεια Αττικής. Είναι μια περιοχή με έντονο ποντιακό στοχείο, Λιόσια, Μενίδι, Ελευσίνα, Λαύριο, Ασπρόπυργος κλπ. Εδώ έρχονται Πόντιοι όχι μόνο από τις χώρες της πρώην Σοβιετικής 'Ενωσης, αλλά και από τις παραμεθόριες περιοχές, την Ξάνθη, την Κομοτηνή κλπ. 'Εχουμε, δηλαδή, και εσωτερική μετανάστευση, αφού δεν υπάρχουν κίνητρα και βοήθεια από την πολιτεία να μείνουν στη μεθόριο. 

Αυτό το γνωρίζετε, κύριοι της Κυβέρνησης. Δεν κάνατε τίποτα να τους κρατήσετε στις περιοχές αυτές. Φέρατε ένα σχέδιο νόμου όχι για να λύσετε τα προβλήματα, αλλά για να δείξετε ότι κάτι κάνετε, γιατί αν θέλατε πράγματι να το κάνετε, δεν θα το είχατε δύο χρόνια στο συρτάρι σας. 

Το σχέδιο αυτό το διακρίνει η προχειρότητα. 'Εχει τα γνωρίσματα κίνησης εντυπωσιασμού. Τι θα γίνουν οι Πόντιοι που μένουν στην Αττική; Γι' αυτούς το νομοσχέδιο δεν λέει τίποτα. Οι άνθρωποι αυτοί έχουν πολλά προβλήματα, εργασίας, ασφάλισης κλπ. Με τα λίγα χρήματα που έφεραν ή που απόκτησαν πουλώντας στις λαϊκές ό,τι έφεραν μαζί τους από τον Πόντο, αγόρασαν ένα μικρό οικόπεδο εκτός σχεδίου -αφού το επιτρέπει ο νόμος- και έφτιαξαν με ξύλα ή με τσιμεντόλιθους ένα σπιτάκι για να βάλουν την οικογένειά τους, που στην πλειοψηφία τους είναι πολύτεκνοι. 

Αυτό έπρεπε να το κάνει η Πολιτεία. 'Ηταν υποχρέωσή της. Η Πολιτεία τους είπε να αφήσουν την ξενιτειά και να έρθουν στην μητέρα-πατρίδα που είναι παράδεισος. Αφού κανείς, λοιπόν, δεν νοιάστηκε γι' αυτούς, έφτιαξαν μόνοι τους τα σπίτια τους βοηθώντας ο ένας τον άλλον. Αυτό είναι το έγκλημά τους. Γι' αυτόν το λόγο τους βάζετε πρόστιμα, σέρνονται στα κρατητήρια, πληρώνουν πρόστιμο διατήρησης, τρομοκρατούνται και τόσα άλλα. 

Στην Ελευσίνα, για παράδειγμα, τους πούλησαν οικόπεδα δίπλα στο αεροδρόμιο. 'Εκτισαν τα σπίτια τους, πήραν ρεύμα και νερό. Τώρα, τους λέτε να τα αφήσουν και να φύγουν γιατί εμποδίζουν τη λειτουργία του αεροδρομίου. Αλήθεια οι Πόντιοι φταίνε; Δεν ήξερε η πολιτεία ότι εκεί είναι οικόπεδα και θα πουληθούν; Δεν είδε τα σπίτια που κτίστηκαν; Φταίνε οι Πόντιοι που έδωσαν το αίμα τους για να αποκτήσουν λίγα μέτρα γης; 

Αν φταίνε κάποιοι δεν είναι οι Πόντιοι. Είναι οι οικοπεδούχοι, οι συμβολαιογράφοι και η πολιτεία που εισέπραξε τους φόρους. 

Είναι, λοιπόν, υποχρέωση της πολιτείας, πρώτον, να διαγράψει τα πρόστιμα. 'Οταν τους δίνετε ρεύμα και νερό, αναγνωρίζετε ότι είχαν ανάγκη στέγασης. 

Δεύτερον, να τους εντάξει στο πρόγραμμα στέγασης της Εργατικής Κατοικίας. 

Τρίτον, να εντάξει στο σχέδιο πόλης περιοχές που έχουν κτιστεί κατά το 30% με σύντομες διαδικασίες. 

Τέταρτον, να δώσει δάνεια σε οικογένειες για να αποκτήσουν στέγη όπου υπάρχουν πρόχειρα κτίσματα. 

Εκτός όμως από τη στέγη, αντιμετωπίζουν και προβλήματα εργασίας. Πολλοί εργοδότες εκμεταλλεύονται την ανάγκη τους για δουλειά. Τους παίρνουν, λοιπόν, με χαμηλό ημερομίσθιο ή χωρίς ΙΚΑ. Δεν τολμούν να δηλώσουν τα εργατικά ατυχήματα από το φόβο της απόλυσης. Πρόνοια από το κράτος γι' αυτούς καμιά. Ακόμα και στις λαϊκές δυσκολεύονται να βρουν μία θέση. Και όσοι δούλεψαν εκεί στον Πόντο, σήμερα εδώ στη μητέρα-πατρίδα αυτό δεν τους αναγνωρίζεται. Εδώ η Κυβέρνηση έχει τεράστια ευθύνη. 

Με το νομοθετικό πλαίσιο που έφτιαξε, χώρισε τους 'Ελληνες από την πρώην Σοβιετική 'Ενωση σε δύο κατηγορίες. Στη μία είναι οι πολιτικοί πρόσφυγες, που είναι λίγοι και έχουν καλώς όλα όσα δικαιούται. Οι άλλοι, που είναι ο κύριος όγκος των Ελλήνων προσφύγων του Πόντου, δεν έχουν κανένα δικαίωμα. Τίποτα δεν τους αναγνωρίζουν. 

Πρέπει, λοιπόν, να αρθεί η αδικία. Να ενταχθούν και αυτοί στους πολιτικούς πρόσφυγες στο ν. 1648/86. 

'Αφησα τελευταίο το θέμα της συμπεριφοράς και της αντιμετώπισης των Ποντίων από την πολιτεία στις υπηρεσίες, αλλά και από τον ίδιο τον Πρωθυπουργό. 

Πώς είναι δυνατόν, κύριοι της Κυβέρνησης, να κόπτεστε για τους Πόντιους και να λέτε ότι θα λύσετε τα προβλήματα, όταν ο ίδιος ο Πρωθυπουργός στην πρόσφατη επίσκεψή τους στα Λιόσια είπε επί λέξει στο Δήμαρχο: "Ξέρω Δήμαρχε, ότι εδώ στα Λιόσια έχετε δύο προβλήματα, τους Τσιγγάνους και τους Πόντιους". 

Εσείς βλέπετε τους Πόντιους σαν πρόβλημα. Δεν βλέπετε τα προβλήματα των Ποντίων, που εσείς τα δημιουργήσετε. Τώρα για να κλείσετε τα μάτια φέρνετε άρον-άρον στην επιτροπή της Βουλής σχέδιο νόμου. Τόσα χρόνια τι κάνατε; Είδατε ότι μόνο το δίκαιο μπορεί να λύσει τα προβλήματά τους και προσπαθείτε πάλι να τους ξεγελάσετε. Τώρα όμως σας έχουν μάθει. Ξέρουν ότι μόνο για την ψήφο τους θυμάστε. 

Περάσατε ποτέ από τις φτωχογειτονιές του Μενιδίου, του Ασπρόπυργου, της Ελευσίνας να δείτε πώς ζουν και τι προβλήματα έχουν; 'Οχι βέβαια. Εσείς περνάτε καλά και καλά περνούν και οι πλούσιοι που στηρίζετε. Αλλά και το επίσημο κράτος καθημερινά τους αντιμετωπίζει σαν πολίτες γ' κατηγορίας. Διώκονται συστηματικά, με πρόστιμα, με αυτόφωρο από το ΙΚΑ για Φ.Π.Α., από το Δήμο Αθηναίων κλπ. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα σας παρακαλέσω μία μικρή ανοχή, γιατί δεν θα δευτερολογήσω. 

ΠΡΟΕΔΡΕΥΩΝ (Νικόλαος Κατσαρός): Τελειώστε τη σκέψη σας. 

ΓΕΩΡΓΙΟΣ ΚΑΡΑΤΑΣΟΣ: Ούτε από τους Τούρκους και τους Μουσουλμάνους του Καζακστάν και του Ουζμπεκιστάν δεν είχαν τέτοια αντιμετώπιση. 

Δύο χρόνια κάνουν να πάρουν την ελληνική ταυτότητα, με αποτέλεσμα να μην μπορούν να πάρουν επιδόματα από τον ΟΑΕΔ, να μην μπορούν να βγάλουν άδεια για τη λαϊκή κλπ. Σέρνονται στο Αλλοδαπών για απέλαση. Αυτός είναι ο εκσυγχρονισμός που επαγγέλεστε. 

Εμείς ως ΔΗ.Κ.ΚΙ. δεν φέραμε το θέμα εδώ για να κερδίσουμε εντυπώσεις. Ενδιαφερόμαστε να λυθούν τα προβλήματα των Ποντίων. Λύστε τα προβλήματά τους και εμείς θα σας χειροκροτήσουμε. Θα στηρίξουμε τέτοιες προσπάθειες που είναι προς το συμφέρον των Ποντίων που δίνουν λύση στα προβλήματά τους. 'Οχι προχειρότητες και σκοπιμότητες. Αν θέλετε μπορείτε να το κάνετε. Εσείς με νόμο χαρίσατε δισεκατομμύρια στους έχοντες και κατέχοντες. Δώστε λύση στους μη έχοντες. 

ΠΡΟΕΔΡΕΥΩΝ (Νικόλαος Κατσαρός): Ο κ. Ιωάννης Αράπης έχει το λόγο. 

ΙΩΑΝΝΗΣ ΑΡΑΠΗΣ: Κύριε Πρόεδρε, κύριοι συνάδελφοι, τα ζητήματα της ελληνικής παιδείας, η πολιτική της Κυβέρνησης είναι χωρίς στόχο, δεν πιάνει τα πραγματικά προβλήματα, δυστυχώς είναι κι αυτή "διαρθρωτικού χαρακτήρα", όπως και τόσα άλλα στο λεξιλόγιο του εκσυγχρονισμού. 

Είναι πολιτική χωρίς στόχους, τόσο στο πρόβλημα της εκπαίδευσης των παλιννοστούντων, όσο και στο πρόβλημα της ενίσχυσης της ελληνικής παιδείας των αποδήμων. 

Αυτά είναι δύο διαφορετικά προβλήματα: Το πρώτο έχει να κάνει με ζητήματα υποδοχής και ένταξης των παλιοννοστούντων, ατόμων και οικογενειών, στις συνθήκες ζωής της Ελλάδας. Το δεύτερο έχει να κάνει με ζητήματα ενίσχυσης της ελληνικής παιδείας των Ελλήνων του εξωτερικού, ενίσχυση των οργανισμών εκπαίδευσης και πολιτισμού των κοινοτήτων των αποδήμων, εκμετάλλευσης δυνατοτήτων που τυχόν αφήνει το εκεί εκπαιδευτικό σύστημα, ενίσχυσης και προβολή διεθνώς της ελληνικής γλώσσας, αυτού του εκπληκτικού δώρου των θεών του Ολύμπου, αλλά και προβολής της ελληνικής παιδείας, αυτής της τεράστιας κληρονομιάς που ως λαός έχουμε στήριγμα. 

'Οσον αφορά λοιπόν, τα προβλήματα εκπαίδευσης των παλιννοστούντων και των παιδιών τους, η πολιτική της Κυβέρνησης είναι ανύπαρκτη. Παραδείγματος χάρη, όσον αφορά την εκπαίδευση των παιδιών σχολικής ηλικίας η πολιτική της παραπαίει μεταξύ δύο απόψεων: Η μία είναι αυτή που λέει να κλείσουν τα σχολεία των παλιννοστούντων και τα παιδιά να ενταχθούν στο δημόσιο σύστημα με ενισχυτική διδασκαλία της γλώσσας για λίγες έξτρα απογευματινές ώρες. 

Η άλλη άποψη λέει, όχι, τα παιδιά αυτά αφ' ενός μεν δεν αντιμετωπίζουν ίδιο πρόβλημα γλώσσας, λόγω διαφορετικής χώρας προέλευσης και αφ' ετέρου στο κοινό σχολικό περιβάλλον, χωρίς κάποια περίοδο υποδοχής και ειδικής εκπαιδευτικής μέριμνας, αντιμετωπίζουν προβλήματα απομόνωσης και ρατσισμού. 

'Αρα, τα σχολεία υποδοχής παιδιών παλιννοστούντων, αλλά και ξένων που ζουν και εργάζονται στη χώρα μας έχουν σοβαρό λόγο ύπαρξης, τα παιδιά πρέπει να πηγαίνουν εκεί για δύο τρία χρόνια και κατόπιν να ενσωματώνονται στο κανονικό ελληνικό σχολείο. 

Τα τραγικά επακόλουθα της ανυπαρξίας πολιτικής είναι πολλά. Παραδείγματος χάρη δεν υπάρχει, ούτε παράγεται με μέριμνα του Υπουργείου ειδικό εκπαιδευτικό υλικό που να αφορά μαθητές με μητρική γλώσσα άλλη από την ελληνική. 

Τα μόνα βιβλία που υπάρχουν είναι τα κανονικά σχολικά βιβλία, των οποίων η μετάφραση, στην καλύτερη περίπτωση επαφίεται στον πατριωτισμό των διδασκόντων καθηγητών και δασκάλων. Μάλιστα πρόσφατα τους χορηγείται και εκπληκτικό κίνητρο δύο χιλιάδων (2000) δραχμών ανά σελίδα και έτσι εξαγοράζει το Υπουργείο την απραξία και την ευθύνη του. 

'Αλλο παράδειγμα: Τα σχολεία αυτά, μιλάμε για ένα γυμνάσιο, λύκειο στο Ελληνικό, ένα στη Βαρυμπόμπη, ένα δημοτικό, ένα γυμνάσιο στη Θεσσαλονίκη κι ένα στη Θράκη, έχουν δημιουργηθεί και διέπεται η λέιτουργία τους από προεδρικά διατάγματα. 

Το γυμνασιολύκειο του Ελληνικού στεγάζεται σε ένα κτίριο πρώην φροντιστηρίου και έχει περίπου διακόσια πενήντα παιδιά, ενώ της Βαρυμπόμπης έχει ογδόντα-ενενήντα παιδιά. 

Προφανώς τα σχολεία αυτά δεν καλύπτουν τις εκπαιδευτικές και ενταξιακές σχολικές ανάγκες των παιδιών των παλιννοστούντων, όπου μόνο οι Ελληνοπόντιοι ξεπερνούν τις εκατόν πενήντα χιλιάδες, για να μην αναφέρω Βορειοηπειρώτες επαναπατριζόμενους από αγγλόφωνες χώρες. 

Να συμπληρώσω δε πως αυτά τα σχολεία καλύπτουν και τους εν γένει αλλοδαπούς, Αλβανούς ή και από άλλες χώρες. Ενδεικτικά αναφέρω ότι πρόσφατα μετονομάστηκαν σε σχολεία "διαπολιτισμικά", γι αυτόν ακριβώς το λόγο, για να δικαιολογηθεί ότι πετάνε τους πάντες, παλιννοστούντες και αλλοδαπούς, 'Ελληνες πρόσφυγες και αλλοδαπούς, οικονομικούς μετανάστες, χριστιανούς και μουσουλμάνους στο ίδιο κτίριο, με το ίδιο πρόγραμμα διδασκαλίας και με τους ίδιους καθηγητές, με τις ίδιες μεθόδους, αυτές που όπως προανέφερα εξαρτώνται αποκλειστικά από τον πατριωτισμό των διδασκόντων. 

'Εχω πολλά παραδείγματα για να δείξω πως η εφαρμοζόμενη πολιτική είναι ανύπαρκτη, πως κρύβεται πίσω από κούφια λόγια και πομπώδεις διακηρύξεις, του είδους "αποφασιστική βοήθεια στο ξεπέρασμα του πολιτιστικού σοκ" και άλλα ηχηρά παρόμοια. 

Τελευταίο παράδειγμα μη πολιτικής στην εκπαίδευση των παλιννοστούντων είναι και το προσχέδιο νόμου που ανακοινώθηκε πρόσφατα, περί "ρύθμισης θεμάτων παλιννοστούντων από τις χώρες της Ε.Σ.Σ.Δ.". 

Εκεί θα δείτε το σοφό νομοθέτη στο άρθρο 6 να λέει, πως για την προσαρμογή των παιδιών από τις χώρες της Ε.Σ.Σ.Δ. και την αντιμετώπιση των ψυχολογικών, κοινωνικών προβλημάτων και προβλημάτων προσαρμογής στο ελληνικό εκπαιδευτικό σύστημα, εξασφαλίζεται η βοήθεια από κοινωνικούς λειτουργούς, οι οποίοι προσλαμβάνονται με μέριμνα των αρμοδίων υπηρεσιών των νομαρχιών. 

Για το όνομα του Θεού, κύριοι, το έργο της ένταξης στο εκπαιδευτικό μας σύστημα εξασφαλίζεται με κοινωνικούς λειτουργούς και όχι με χρήση του ειδικού εκπαιδευτικού προσωπικού που διαθέτουμε; 'Οχι με εκπόνηση ειδικών προγραμμάτων και βοηθημάτων; 'Οχι σε ειδικά σχολεία υποδοχής με περιορισμένη φοίτηση που στόχο έχει την ένταξη σε κανονικά σχολεία; Γιατί δε νομοθετείτε γι' αυτά τα ειδικά σχολεία και αφήνετε τα παιδιά αβοήθητα στην προοπτική των εξετάσεων που μπήκαν με την εκπαιδευτική μεταρρύθμιση; 

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 

Αυτό που νομοθετείτε με γενικές σαπουνόφουσκες, σαν το άρθρο 6, το ονομάζετε πολιτική υποδοχής και ένταξης παλιννοστούντων ή μήπως η πολιτική ένταξης εξαντλείται στο τι ποσοστά παλιννοστούντων μπαίνουν στα ΑΕΙ και στα ΤΕΙ και πώς γίνονται μεταγραφές από τα ΑΕΙ της πρώην Ε.Σ.Σ.Δ.; Διότι όσον αφορά την εκπαίδευση των παιδιών, δε νομοθετείτε τίποτε άλλο, κύριοι, του εκσυγχρονισμού. Διαβάστε το ίδιο σας το σχέδιο νόμου και θα συμφωνήσετε μαζί μου. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Δημήτριος Β. Κωστόπουλος): Ολοκληρώστε, κύριε συνάδελφε. 

ΙΩΑΝΝΗΣ ΑΡΑΠΗΣ: Τελειώνω, κύριε Πρόεδρε. Δεν θα δευτερολογήσω. 

Ας πάμε στο άλλο πρόβλημα, σ' εκείνο της ενίσχυσης της ελληνικής παιδείας και εκπαίδευσης των αποδήμων. Και εκεί πολιτική με στρατηγική, πολιτική με αρχή, μέση και τέλος, δεν υπάρχει. Και εκεί η ακολουθούμενη τακτική παραπαίει, μεταξύ της ενίσχυσης υπαρχόντων ελληνικών σχολείων που ακολουθούν το εκπαιδευτικό πρόγραμμα της χώρας μας και της εγκατάλειψης αυτών των σχολείων, που εκ των πραγμάτων, δεν καλύπτουν τις σχολικές ανάγκες της διασποράς. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Αράπη, περάσατε και τη δευτερολογία, μπαίνουμε στην τριτολογία, πάμε για τεταρτολογία, τι θα γίνει, για να ξέρω. 

ΙΩΑΝΝΗΣ ΑΡΑΠΗΣ: Οι στατιστικές το λένε από μόνες τους. Από τους εκατόν τριάντα χιλιάδες μαθητές σχολικής ηλικίας και ελληνικής καταγωγής, σήμερα μιλούν ελληνικά, μόνο οι είκοσι επτά χιλιάδες. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Αράπη, θα μου πείτε και μένα πότε τελειώνετε; 

ΙΩΑΝΝΗΣ ΑΡΑΠΗΣ: Με συγχωρείτε, κύριε Πρόεδρε, τελείωσα. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Αναπληρωτής Υπουργός Εξωτερικών, κ. Γεώργιος Παπανδρέου έχει το λόγο. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Αγαπητοί συνάδελφοι, πράγματι τέθηκαν πάρα πολλά ζητήματα, από τα οποία, άλλα είναι λεπτομερειακής φύσης και άλλα ουσιώδη και κεντρικής σημασίας για την αντιμετώπιση όλων αυτών των θεμάτων του ελληνισμού της διασποράς, του απόδημου, αλλά και των νέων προσφύγων. 

Θέλω εδώ να τονίσω ότι σήμερα συζητάμε ένα θέμα για το οποίο μας διέπει μία ιδιαίτερη ευαισθησία και αυτό είναι ο ελληνισμός της διασποράς -που είναι ένα κομμάτι δικό μας, ένα κομμάτι της συνείδησής μας- αλλά και οι 'Ελληνες που για ανθρωπιστικούς, πολιτικούς, οικονομικούς λόγους, ήρθαν να βρουν ξανά μία ελπίδα ζωής εδώ στην Ελλάδα. Ο έλεγχος του ΔΗ.Κ.ΚΙ. εδώ στη Βουλή είναι ευπρόσδεκτος, πρώτα απ' όλα γιατί θεωρώ ότι στον τομέα αυτό πάντα μπορούμε να βελτιώσουμε την απόδοσή μας και δεύτερον, γιατί είναι απολύτως απαραίτητη η συνέργεια όλων μας και του 'Ελληνα πολίτη στην αντιμετώπιση αυτών των ζητημάτων που τέθηκαν ή άλλων πολλών που δεν τέθηκαν σήμερα, όπως για παράδειγμα του ρατσισμού, στον οποίο αναφερθήκατε εσείς. Πράγματι είναι ένα ζήτημα το οποίο πρέπει να αντιμετωπίσει ολόκληρη η κοινωνία, είτε έχει να κάνει με τους 'Ελληνες από τον Πόντο, τους 'Ελληνες από τη Βόρειο 'Ηπειρο, τους 'Ελληνες της Αλβανίας είτε ακόμα με μη 'Ελληνες αλλοδαπούς, δηλαδή εκείνων που έρχονται να ζήσουν στη χώρα μας με τον άλφα ή βήτα τρόπο. 

'Ομως, δίπλα στα αρνητικά, αν θέλετε, παραδείγματα, υπάρχουν και πολλά θετικά παραδείγματα της ελληνικής κοινωνίας, πολλών μη κυβερνητικών οργανώσεων, πολλές φορές συλλόγων των ίδιων των Ποντίων ή και άλλων οργανώσεων που δείχνουν όχι μόνο τη στοργή τους, αλλά παίζουν και καθοριστικό ρόλο στη βοήθεια και την ένταξη αυτών των ανθρώπων στην ελληνική κοινωνία. 

Πράγματι δεν είναι επαναπατρισμός, δεν είναι παλιννοστούντες, είναι λαθεμένοι οι όροι που χρησιμοποιούνται, θα πρέπει αλλιώς να τους ονομάσουμε. 'Οπως επίσης είναι άλλος ο απόδημος, όπως πολύ σωστά είπε ο κ. Ιντζές, άλλος ο Ελληνισμός της διασποράς. 'Οταν μιλάμε για τους 'Ελληνες από τον Πόντο δεν μπορούμε να μιλάμε για παλιννοστούντες, είναι νεοπρόσφυγες. 

(Xειροκροτήματα) 

Εν πάση περιπτώσει δεν ήρθαν ξανά στην πατρίδα, διότι στην πατρίδα τους υπήρχαν πράγματι εστίες Ελληνισμού πριν πάρα πολλά χρόνια και μάλιστα σε πάρα πολλές περιοχές και της Μαύρης Θάλασσας και των Βαλκανίων και της Μεσογείου. 

Θέλω, επίσης, να τονίσω ότι και η Βουλή παίζει έναν ιδιαίτερο ρόλο, θα έλεγα ιδιαίτερα εποικοδομητικό, με τη διακομματική επιτροπή, που έχει δείξει μία πλούσια δράση και είχε αποτελέσει ένα μόνιμο αίτημα του Ελληνισμού της διασποράς. Μόλις μπήκε και ο Πρόεδρος της Επιτροπής, ο κ. Νιώτης, ο οποίος είχε διατελέσει και στο Υπουργείο, και βεβαίως τώρα είναι στη θέση του Προέδρου με μία πλούσια, όπως είπα, δράση. 

Ξεκινώντας όμως θα ήθελα να απαντήσω στην ερώτηση που λέει ότι δεν υπάρχει πολιτική, με μία πολύ γρήγορη, ελπίζω, περίληψη τι πολιτική έχει υπάρξει στις τελευταίες δεκαετίες. 

Πρώτα από όλα υπήρχε -δεν θέλω να πάω πίσω από έναν αιώνα ή πίσω από εξήντα-εβδομήντα χρόνια, πάω στις τελευταίες δεκαετίες- μία λογική αρχικά ότι η μετανάστευση είναι ευλογία Θεού. Πριν φθάσω στο πρόβλημα των Ποντίων που βρίσκονται στη χώρα, θα μιλήσω πρώτα απ' όλα για τον Ελληνισμό της διασποράς ευρύτερα. 

Αυτή λοιπόν η λογική, ήταν βεβαίως μία λογική που κάθε άλλο παρά έβλεπε τα προβλήματα του ελληνισμού της διασποράς, έβλεπε ουσιαστικά τα εμβάσματα του ελληνισμού της διασποράς. Και έβλεπε ως ευλογία και για έναν άλλο λόγο αυτήν τη μετανάστευση, διότι αυτό το στοιχείο ήταν εκ των πραγμάτων το πιο δυναμικό ή ένα από τα πιο δυναμικά στοιχεία και πολιτικά, ένα στοιχείο που ζητούσε αλλαγές, εκδημοκρατισμό, σημαντικές μεταρρυθμίσεις σε αυτήν τη χώρα. Και η μετανάστευση αυτού του δυναμικού βεβαίως επέτρεπε να διατηρηθεί μία καθιστική ή η ίδια αν θέλετε λογική, σε αυτήν τη χώρα. 

Μία δεύτερη φάση είναι αυτή που ξεκίνησε μετά τη δικτατορία, το 1974, και ιδιαίτερα θα έλεγα τα πρώτα χρόνια του ΠΑ.ΣΟ.Κ. και ήταν η πολιτική του επαναπατρισμού. 

Η πολιτική αυτή διαμόρφωσε τη σκέψη ότι θα πρέπει οι 'Ελληνες -και πολλοί απ' αυτούς ήταν οι 'Ελληνες που έφυγαν επί δικτατορίας- να βοηθηθούν για την επιστροφή τους στη χώρα μας. Και είναι σίγουρο ότι, ένα μεγάλο μέρος των ανθρώπων αυτών που γύρισαν εκείνη την εποχή, συνέβαλαν, αν θέλετε, σε έναν εκδημοκρατισμό και σε πολύ σημαντική μεταφορά πολιτικών εμπειριών, αλλά και άλλων, στις μεταρρυθμίσεις, και στο κέντρο, αλλά και στην επαρχία -θα έλεγα ακόμη περισσότερο- της χώρας μας. 

Η πολιτική αυτή με τη σειρά της διαμόρφωσε μία εκπαιδευτική πολιτική, η οποία είχε ακριβώς σαν στόχο να βοηθήσει, να προετοιμάσει αν θέλετε, την ελληνική οικογένεια για την επιστροφή στην Ελλάδα. 

'Ετσι, λοιπόν, διαμορφώσαμε πάρα πολλά σχολεία τα οποία όμως είχαν σαν επίκεντρο τη Δυτική Ευρώπη. Και γι' αυτό μέχρι πρότινος οι μισοί περίπου καθηγητές και δάσκαλοι που βρίσκονταν στον Ελληνισμό της διασποράς, 2.000 περίπου στο σύνολο, βρίσκονταν στη Δυτική Ευρώπη. 

Αυτό βεβαίως είχε μία λογική, αλλά θα έλεγα μέχρι ενός σημείου. Από εκεί και πέρα ήταν μία αδιέξοδη λογική. Γιατί; 

Διότι όπως είπε και ο κ.Ιντζές, από ένα σημείο και μετά οι οικογένειες αυτές, τα παιδιά των οικογενειών αυτών, αποφάσιζαν να μείνουν ή και εκ των πραγμάτων έμεναν στη Γερμανία ή σε άλλες χώρες της Ευρώπης. 

'Ετσι, λοιπόν, τα σχολεία αυτά δεν συνέβαλαν και θα έλεγα, στο μέτρο που λειτουργούν, δεν συμβάλλουν, όχι μόνο όσον αφορά την προετοιμασία για να έρθουν τα παιδιά αυτά στην Ελλάδα -βεβαίως ίσως αν θέλουν να εισαχθούν στην εδώ τριτοβάθμια εκπαίδευση βοηθούν σε ένα βαθμό- αλλά δεν συμβάλλουν ουσιαστικά σε ένα άλλο πάρα πολύ σημαντικό ζήτημα. Δεν συμβάλλουν στο να προετοιμάσουν το νέο να μπορεί να είναι ισότιμος πολίτης στη χώρα όπου ζει. 

Και βεβαίως, εμείς θα θέλαμε να έχει δύο δυνατότητες ο 'Ελληνας της διασποράς. Από τη μια μεριά να διατηρήσει τις ρίζες, τον πολιτισμό, τις παραδόσεις, την ιστορία, την ελληνική του συνείδηση, αλλά και από την άλλη μεριά να έχει όλες τις δυνατότητες και τις ευκαιρίες και γενικά να μην υπάρχει έλλειψη σε τίποτα απέναντι στους συμπολίτες του, της ξένης χώρας. 

'Ετσι, λοιπόν, διαμορφώθηκε μια νέα φιλοσοφία γύρω από την πολιτική μας, που είναι περισσότερο η ενίσχυση των δεσμών με τον ελληνισμό της διασποράς, η αλληλοϋποστήριξη, η αλληλοκατανόηση, ένας διάλογος μέσα από μια δικτύωση -αν θέλετε και διαδικτύωση με το ΙΝΤΕRΝΕΤ- και μέσα απ' αυτήν τη διαδικασία, μία αξιοποίηση του ελληνισμού της διασποράς, έτσι ώστε να εντάξουμε αυτήν την πολιτική μας σε μια ευρύτερη διαπολιτισμική φιλοσοφία, σε έναν κόσμο που όλο και πέφτουν τα σύνορα. Μια διαπολιτισμική φιλοσοφία που σέβεται τις ρίζες του ελληνισμού της διασποράς, οι οποίες ρίζες βέβαια εδράζονται γεωγραφικά στην Ελλάδα, αλλά δεν είναι μόνο εκεί. Υπάρχουν εστίες Ελληνισμού, όπως είπαμε, πολλών αιώνων, που έχουν δικές τους παραδόσεις. Ο ποντιακός ελληνισμός έχει μια δικιά του ιστορία. 'Εχει ιδιαίτερη ελληνική γλώσσα, που πολλοί λένε ότι είναι πολύ πιο κοντά στην αρχαία ελληνική γλώσσα, σε σύγκριση μ' αυτή που ομιλούμε εμείς σήμερα. Και όχι μόνο οι αρχαίες αυτές εστίες είτε είναι της Σικελίας είτε της Αλεξάνδρειας είτε των Ελλήνων της Αλβανίας, αλλά και οι νεότερες εστίες Ελληνισμού, της Αυστραλίας, των ΗΠΑ, της Ευρώπης, έχουν και αυτές μια ιδιαίτερη ιστορία. 

Θα σας έλεγα να διαβάσετε τις πολύ συγκινητικές ιστορίες ενός μεγάλου δημοσιογράφου, του Τζων Ριντ, ο οποίος έγραψε το περίφημο βιβλίο "Δέκα μέρες που συγκλόνισαν τον κόσμο", που στα άρθρα του μιλάει για τους 'Ελληνες ανθρακωρύχους, τους 'Ελληνες εργάτες στις απεργίες, στους αγώνες και που, όπως θα ξέρετε, υπήρξαν σκληροί αγώνες ενάντια στο ρατσισμό -τότε υπήρχε η Κου Κλουξ Κλαν- ο οποίος είχε ως στόχο τότε και τον Ελληνισμό στην Αμερική. 

Αυτές οι ιστορίες ουσιαστικά διαμορφώνουν μια συνείδηση του ελληνισμού της διασποράς. Πέρα όμως από τις παραδόσεις που ξεκίνησαν πριν από έναν αιώνα ή πενήντα χρόνια, υπάρχει σήμερα μία ζωντανή ιστορία του ελληνισμού της διασποράς, που δεν πρέπει να τη θεωρήσουμε ως μία απλή επανάληψη των δικών μας ιδιαιτεροτήτων, της νέας ελληνικής ταυτότητας, που βρίσκεται μέσα στα ελλαδικά σύνορα. 'Εχει τις ιδιαιτερότητές του και πρέπει να τις σεβαστούμε. Πρέπει να μάθουμε απ' αυτές, πρέπει να διαμορφώσουμε ένα διάλογο με τον ελληνισμό της διασποράς. 'Ετσι, έχουμε μία πραγματικά διαπολιτιστική, αν θέλετε, κοιτίδα πολιτισμού, με επίκεντρο τον ελληνισμό και τον ελλαδικό, αλλά και της διασποράς. Βεβαίως και τον κυπριακό ελληνισμό. 

Θέλω εδώ να τονίσω ότι μέσα απ' αυτήν τη φιλοσοφία πιστεύω ότι είναι πολύ σημαντικό -το είχαμε ξεκινήσει στο Υπουργείο Παιδείας και πρέπει να προωθηθεί ακόμα περισσότερο, το Παιδαγωγικό Ινστιτούτο είναι λίγο αργόσυρτο στις διαδικασίες- να μιλούμε για την ελληνική ιστορία, όχι ως ελλαδική ιστορία, αλλά ως ελληνική ιστορία, που συμπεριλαμβάνει ολόκληρο τον Ελληνισμό της υφηλίου. 

Απ' αυτήν τη φιλοσοφία απορρέουν και οι συγκεκριμένες πολιτικές. Οι πολιτικές αυτές στο χρόνο έχουν δομηθεί με τη δημιουργία βεβαίως της Γενικής Γραμματείας Αποδήμου Ελληνισμού, με το Εθνικό 'Ιδρυμα Υποδοχής και Αποκατάστασης Παλιννοστούντων -λάθος όρος, εν πάση περιπτώσει, το 1990 επεκράτησε επισήμως αυτός ο όρος, παρ' ό,τι πρέπει να αλλάξει- με τη Γενική Γραμματεία Παλιννοστούντων Ομογενών στο Υπουργείο Μακεδονίας-Θάρκης, αργότερα το 1992 με το 'Ιδρυμα Ελληνικού Πολιτισμού, Ελληνικό 'Ιδρυμα Πολιτισμού, όπως ονομάζεται σήμερα, και στο Υπουργείο Παιδείας είχα την τύχη να ιδρύσω την Ειδική Γραμματεία Παιδείας Ομογενών και συγκεκριμένα την περίοδο που ψηφίστηκε ο νόμος για τη διαπολιτισμική εκπαίδευση. 

Μέσα από αυτά βεβαίως, προωθήθηκαν πολύ συγκεκριμένες πολιτικές. Δεν υπάρχει χρόνος ώστε να μπορέσουμε να αναφερθούμε σε όλες αυτές. 

Πιστεύω, όμως,ότι αυτό το οποίο έχει αξία είναι να προσπαθήσω να σας σκιαγραφήσω τις βασικές ενέργειες που έχουν γίνει. Και ελπίζω να υπάρξει ο απαραίτητος χρόνος για το φλέγον ζήτημα το οποίο θέσατε ειδικά για τους 'Ελληνες Ποντίους, που είναι και το κυρίαρχο ζήτημα της ερώτησής σας. 

Μέσα από αυτήν την πολιτική στόχος μας ήταν να συμβάλουμε σε αυτό το διάλογο, στη διαδικτύωση, στην οργάνωση, αν θέλετε, με την ευρεία έννοια, του ελληνισμού της διασποράς. Οργανωμένος είναι ο Ελληνισμός, αλλά θα πρέπει η διασύνδεση να είναι τέτοια, ώστε να μπορέσουμε πραγματικά να τον αξιοποίησουμε ως δίαυλο επικοινωνίας, γνώσης, πολιτισμού, μεταφοράς των ελληνικών απόψεων σε πολύ κρίσιμα εθνικά θέματα, αλλά και μεταφοράς γνώσεων από τις δικές τους εμπειρίες σε θέματα τεχνολογίας, σε θέματα επιχειρηματικά, σε θέματα πολιτισμού, πολύ σημαντικά ζητήματα, από τα οποία μπορούμε να μάθουμε σε μία παγκόσμια πια κοινωνία. 

'Ετσι, λοιπόν, στόχος ήταν να δημιουργηθεί μέσα από τις ομογενειακές οργανώσεις το Συμβούλιο Απόδημου Ελληνισμού, το οποίο πια αποτελεί μία ομπρέλα, ένα όργανο που εκπροσωπεί τον οργανωμένο Eλληνισμό και που για πρώτη φορά υπάρχει κάτι τέτοιο. Αυτό το όργανο καθιερώθηκε ακριβώς ώστε να παίξει ένα συμβουλευτικό ρόλο προς την Ελληνική Κυβέρνηση για τα θέματα του Ελληνισμού της διασποράς με εμπεριστατωμένες εισηγήσεις.'Εχουν δοθεί πάνω από 1,6 δισεκατομμύρια δραχμές από το Υπουργείο Εξωτερικών και τη Γενική Γραμματεία Απόδημου Ελληνισμού στο Συμβούλιο Απόδημου Ελληνισμού, από το Δεκέμβριο του 1995 μέχρι το Δεκέμβριο του 1998 και πάνω από εξακόσια πενήντα εκατομμύρια (650.000.000) δραχμές προβλέπονται για το 1999. 

Επίσης, διοργανώνονται πέντε περιφερειακά συνέδρια νεολαίας μέσα στο 1999, για την υποστήριξη και της νεολαίστικης οργάνωσης του Απόδημου Ελληνισμού. Βεβαίως, αυτά γίνονται με συνεργασία της διακομματικής επιτροπής και του Συμβουλίου Απόδημου Ελληνισμού. 

Πράγματι, βεβαίως, υπάρχει μία μικρή διαφορά από τους Ισραηλινούς. Δεν θέλω να μπω σε όλη αυτήν τη συζήτηση. Είναι πολύ μεγάλη. Μπορούμε στη διακομματική επιτροπή να το συζητήσουμε. Οι Ισραηλινοί έχουν οργανώσει τους εαυτούς τους με πρωτοβουλία των ίδιων των ομογενειακών τους οργανώσεων, ενώ εμείς το ξεκινήσαμε με πρωτοβουλία της ελληνικής πολιτείας. 

'Ομως, το Συμβούλιο Απόδημου Ελληνισμού -θέλω να το δηλώσω- έχει την πλήρη αυτονομία, εκφράζει δημοκρατικά τις οργανώσεις που συμμετέχουν στο Συμβούλιο αυτό και έτσι δεν έχει καμία σχέση με το ελληνικό κράτος. 

Υπάρχει, όμως, ένας πολύ μεγάλος αριθμός μη οργανωμένων Ελλήνων, διότι οι οργανωμένοι 'Ελληνες είναι περίπου το 7% του ελληνισμού της διασποράς, ένα πολύ μικρό ποσοστό. Υπάρχουν 'Ελληνες και μάλιστα διακεκριμένοι που έχουν σημαντικές εμπειρίες, γνώσεις να καταθέσουν και έτσι να συμβάλουν στη συζήτηση που κάνουμε, στην πολιτική που διαμορφώνουμε σε πάρα πολλά επίπεδα. Γι'αυτό ακριβώς έχει προβλεφθεί η δημιουργία της Παγκόσμιας Συνέλευσης του Ελληνισμού. 'Ενα συμπόσιο που θα αποτελείται από διακεκριμένους 'Ελληνες από όλον τον κόσμο και θα προσπαθήσει ακριβώς να συνενώσει αυτές τις φωνές. 

Προβλέπεται η πρώτη παγκόσμια συνάντηση να γίνει στο συμβολικό έτος 2000 και σε όλη τη διάρκεια μέχρι το 2000 να οργανώνονται προσυνέδρια, όπως έγινε και το καλοκαίρι με τους ομογενείς Βουλευτές από διάφορες χώρες εδώ στην Αθήνα. 

Παράλληλα, ένας δεύτερος πολύ σημαντικός στόχος για να διατηρηθεί αυτή η επαφή με τον ελληνισμό της διασποράς, είναι να αγγίξουμε την ψυχή, το πνεύμα του νέου που μπορεί να είναι τρίτη γενιά, πέμπτη γενιά, που μπορεί να είναι ένας 'Ελληνας από μικτό γάμο, που πραγματικά έχει πολύ χαλαρές, πολύ μακρινές εικόνες για το τι είναι η Ελλάδα και ποια είναι η δική του η ρίζα. 

Αυτό, λοιπόν, αναδεικνύει την ανάγκη συγκεκριμένων ενεργειών που θα βοηθήσουν προς αττήν την κατεύθυνση. 

'Ετσι, λοιπόν, έχουμε σειρά προγραμμάτων που έχουν σχέση με τη νεολαία. Θέλω απλώς, να σας τα αναφέρω πολύ γρήγορα. Στη δευτερολογία μπορώ να πω μερικά ακόμη. 

Πρώτα απ' όλα, είναι το πρόγραμμα της φιλοξενίας που ξέρετε. Το πρόγραμμα της φιλοξενίας θα προχωρήσει με ιδιαίτερες πιλοτικές δράσεις, ώστε να αναπτυχθεί μία νέα διαδικασία συμμετοχής των νέων από πάρα πολλές χώρες. Και οι δράσεις αυτές, θα έχουν σαν στόχο να δημιουργήσουν τα λεγόμενα κλαμπ νέων στις χώρες όπου ζουν. Και πυρήνας αυτών θα είναι όλοι όσοι έχουν φιλοξενηθεί τα τελευταία χρόνια στις κατασκηνώσεις εδώ, στην Ελλάδα. 

Μέσα από αυτήν τη διαδικασία, θα φροντίσουμε επίσης για τη συμμετοχή τους στους Ολυμπιακούς Αγώνες του 2004 και την ελληνική πρόταση για την ανάδειξη της Ολυμπιακής Εκεχειρίας. Πώς θα γίνει αυτό; Κατά τη διάρκεια των Ολυμπιακών Αγώνων, θα υπάρξουν πάρα πολλοί εθελοντές για να υποστηριχθεί αυτή η διαδικασία. 

Ο στόχος της Γενικής Γραμματείας Απόδημου Ελληνισμού και του Υπουργείου Εξωτερικών είναι, ένα πολύ μεγάλο μέρος των εθελοντών να είναι 'Ελληνες νέοι απόδημοι ή αν θέλετε 'Ελληνες της διασποράς, οι οποίοι είναι τρίτης και τέταρτης γενιάς. 'Ετσι, θα τους μπολιάσουμε, με ένα ενδιαφέρον και με μία γνώση του ελλαδικού ελληνισμού και της Ελλάδας. 

Το τρίπτυχο αυτό νεολαία-παιδεία-πολιτισμός, είναι ιδιαίτερα σημαντικό. 

Και βεβαίως, έχουμε να στηρίξουμε αυτήν την πολιτική και με μία άλλη διαδικασία επικοινωνίας, με τη διάνοιξη διαύλων τακτικής επικοινωνίας με τα επτά εκατομμύρια των Ελλήνων. 'Εχει δημιουργηθεί ένας κόμβος στο Ιnternet παγκόσμιας εμβέλειας για τον ελληνισμό της διασποράς,ενώ υπάρχουν και ηλεκτρονικοί υπολογιστές στις φτωχές κοινότητες, που συνδέουν τον ελληνισμό της διασποράς με αυτόν τον κόμβο και όχι μόνο, αλλά και μεταξύ τους, έτσι ώστε να αξιοποιήσουμε τη νέα τεχνολογία για έναν ουσιαστικό διάλογο με την Ελλάδα και τους 'Ελληνες της διασποράς. 

Παράλληλα, η κρατική τηλεόραση αναπτύσσει δυναμικά την αποστολή της, με δορυφορικό πρόγραμμα σε όλο τον κόσμο, με πλέον πρόσφατο παράδειγμα τα εγκαίνια του προγράμματος στις Ηνωμένες Πολιτείες. Κρατικά και ιδιωτικά, τηλεοπτικά και ραδιοφωνικά προγράμματα, αποτελούν τον ομφάλιο λώρο της ενημέρωσης των αποδήμων με τη μητέρα Ελλάδα. 

Σε αυτήν την προσπάθεια της επικοινωνίας, κυρίαρχο ρόλο παίζουν καταρχήν τετρακόσια ομογενειακά μέσα μαζικής ενημέρωσης, τα οποία έχουν οργανωθεί, κάτω απο την Ομοσπονδία Μέσων Μαζικής Ενημέρωσης σε όλο τον κόσμο και επιτελούν πράγματι μεγάλη εθνική αποστολή. 

Η Γενική Γραμματεία διοργανώνει στην Ελλάδα σεμινάρια για τους δημοσιογράφους αυτής της ομοσπονδίας, με σκοπό την πληρέστερη ενημέρωσή τους, ενώ όπως ξέρετε, θα υπάρξει και το επικείμενο πρώτο συνέδριο της Ομοσπονδίας Λειτουργών Ομογενειακών Μέσων Μαζικής Ενημέρωσης στη Θεσσαλονίκη. 

Παράλληλα, τόσο το Υπουργείο Τύπου, όσο και το Υπουργείο Εξωτερικών, ενισχύουν εφημερίδες, ραδιόφωνα και προγράμματά τους, στις ιδιαίτερα φτωχές και απομονωμένες κρίσιμες περιοχές του Ελληνισμού. 

Να μη μιλήσω περισσότερο για τη διαδικτύωση, που είναι ένα θέμα πολύ σημαντικό. Να πω απλώς ότι δημιουργείται για πρώτη φορά μία σύγχρονη επιστημονική βιβλιοθήκη του ελληνισμού της διασποράς, με ηλεκτρονική πρόσβαση στα αρχεία αυτά από 'Ελληνες και φιλέλληνες σε όλο τον κόσμο. Και αυτή η διαδικασία προωθείται από τη Γενική Γραμματεία Απόδημου Ελληνισμού. 

Θέλω όμως, να συνεχίσω με δυο λόγια ακόμη για τους 'Ελληνες της διασποράς ευρύτερα, πριν μπω στο ειδικότερο θέμα των Ελλήνων που έρχονται να ζήσουν στη χώρα μας -Ποντίων και Ελλήνων της Αλβανίας. Για να είμαι πιο σύντομος τώρα, περισσότερα γι' αυτό το θέμα, θα σας πω στη δευτερολογία μου. 

Αυτό που θα ήθελα να πω, για να κλείσω, είναι ότι, σε σχέση με τα εκπαιδευτικά, πράγματι υπάρχει μία νέα φιλοσοφία. Δεν πρέπει να δημιουργήσουμε γκέτο, ούτε στη Γερμανία, αλλά δεν πρέπει επίσης να δημιουργήσουμε γκέτο ούτε μέσα στην Ελλάδα. 

Είμαι αντίθετος προσωπικά και όλες οι επιστημονικές έρευνες δείχνουν την ανάγκη να μη δημιουργήσουμε σχολικά γκέτο, είτε μιλάμε για τους 'Ελληνες είτε μιλάμε για τους αλλοδαπούς, τα οποία τελικά θα είναι εις βάρος αυτών των παιδιών, στη διαδικασία ένταξής τους. Γι'αυτό ακριβώς, το νομοσχέδιο για τη διαπολιτισμική εκπαίδευση έχει ως φιλοσοφία και διαμορφώνει τα διαπολιτισμικά σχολεία, όπου βεβαίως θα συμμετέχουν και οι 'Ελληνες από τον Πόντο και οι Ελλαδίτες, αλλά πιθανώς και ξένοι που έρχονται να ζήσουν στη χώρα μας. 

Αυτά τα σχολεία, θα έλεγα, ότι είναι φυτώρια πολιτών με παγκόσμια δυνατότητα, παγκόσμια εμβέλεια, στο να γνωρίσουν πολλούς πολιτισμούς. Αλλά και μέσα απ' αυτό θα μπορέσουν να αποκτήσουν τις απαραίτητες γνώσεις για την ελληνική παράδοση, την ελληνική ιστορία, αλλά και ως πολίτες αυτής της χώρας να έχουν ίσες ευκαιρίες στη ζωή τους. 

Θέλω όμως να πάω στο, πράγματι, επίμαχο και φλέγον ζήτημα των Ελλήνων του Πόντου, των νέων προσφύγων. Θα σας πω ότι πολλά απ' αυτά που είπατε για τα προβλήματα, κι εγώ τα συμμερίζομαι. 

Θέλω όμως να κάνω μία σύγκριση με το τι έκανε το ελληνικό κράτος κατά τη Μικρασιατική Καταστροφή στη δεκαετία του 1920 και αργότερα βεβαίως. Τη σύγκριση την κάνω, πρώτα απ' όλα γιατί κι εσείς το θέτετε στην ερώτησή σας, αλλά νομίζω ότι και τη σύνδεση αυτή χρειάζεται κανείς ιστορικά να την αναδείξει. 

'Εχω ένα κείμενο που έχει συγκεκριμένες πληροφορίες, που είναι ιδιαίτερα σημαντικές. Πρώτα απ' όλα ο πληθυσμός της Ελλάδας εκείνη την εποχή ήταν πέντε εκατομμύρια, σύμφωνα με την απογραφή του 1920. Η μετανάστευση τότε προς τις υπερατλαντικές χώρες ήταν εντονότατη. Η ελληνική επαρχία ήταν ερημωμένη και δημιουργήθηκε σημαντική κρίση στην οικονομία. Συνάφθηκαν εσωτερικά και εξωτερικά δάνεια και αυτά με την εγγύηση της Κοινωνίας των Εθνών, γιατί δεν υπήρχε ο Ο.Η.Ε. τότε. Οι πρόσφυγες δεν αποκαταστάθηκαν άμεσα, μέσα σε δέκα χρόνια, αλλά υπήρξαν διάφορα στάδια αποκατάστασης. 

'Ετσι, λοιπόν, το πρώτο που θέλω να τονίσω είναι ότι υπήρχαν πολύ διαφορετικές συνθήκες. Καταρχήν, οι μισοί σχεδόν από τους ένα εκατομμύριο διακόσιες χιλιάδες πρόσφυγες ήταν αγρότες, οι οποίοι και διοχετεύθηκαν προς τα βόρεια τμήματα της χώρας, τα οποία είχαν ανάγκη γεωργικών χεριών. Πολλά χωριά και αγροτικοί οικισμοί ήταν χωρίς κατοίκους και εγκαταλελειμμένα, λόγω της αποχώρησης των ανταλλαγέντων μουσουλμανικών και βουλγαρικών αγροτικών πληθυσμών, με τις Συνθήκες. 

Συγκεκριμένα, οι εκτάσεις που παρέδωσε το ελληνικό κράτος -και είναι σημαντικό- στην τότε Επιτροπή Αποκατάστασης Προσφύγων (Ε.Α.Π.) ήταν τέσσερα εκατομμύρια οκτακόσιες χιλιάδες στρέμματα στη Μακεδονία και τη Θράκη και πεντακόσιες πενήντα δύο χιλιάδες οκτακόσια δύο στρέμματα στην υπόλοιπη Ελλάδα. 

Αυτά διανεμήθηκαν ανάλογα με τα μέλη κάθε οικογένειας και με αναλογία γεωργικού κλήρου τριάντα με σαράντα στρέμματα περίπου κατά οικογένεια. Στα παραπάνω δεν συμπεριλαμβάνονται ακόμα τρία εκατομμύρια περίπου στρέμματα, τα οποία διατέθηκαν για κοινή χρήση και βοσκή. 

Ακόμα το ελληνικό κράτος παρέδωσε στην Ε.Α.Π. εξήντα έξι χιλιάδες διακόσια δεκαπέντε οικήματα και δεκαοκτώ χιλιάδες τετρακόσια πενήντα οικόπεδα που προέρχονταν από τους ανταλλαγέντες Τούρκους και Βουλγάρους. 

Από την άλλη, όσο εύκολη ήταν η αποκατάσταση του αγροτικού προσφυγικού πληθυσμού, τόσο πολύπλοκη ήταν για τους αστούς πρόσφυγες, που με τις πολυάριθμες ειδικότητές τους απασχόλησαν τις κρατικές υπηρεσίες, για την προσαρμογή τους σε έναν ορισμένο τόπο, ώστε η εγκατάστασή τους να συνδυαστεί με τη βιομηχανική ανάπτυξη ή την απασχόλησή τους σε άλλες επιχειρήσεις, ώστε να απορροφηθούν τα εργατικά χέρια. 

Πράγματι, σε αυτόν τον τομέα υπήρξε μεγαλύτερη δυσκολία εκείνη την εποχή. 

Η αποκατάστασή τους έγινε σε δύο περιόδους και το κύριο βάρος δόθηκε στη στεγαστική αποκατάσταση. Στην πρώτη περίοδο (1922-1941) διατέθηκαν με διάφορες μεθόδους εκατόν ένα χιλιάδες οικήματα και είκοσι δύο χιλιάδες οικόπεδα περίπου, με απαλλοτρίωση τριάντα πέντε εκατομμυρίων τετραγωνικών μέτρων γης, σε όλη την περιφέρεια του κράτους. Παραχωρήθηκαν εμπορικά, βιομηχανικά και επαγγελματικά δάνεια και ενισχύθηκε οικονομικά η ταπητουργία και άλλες ειδικότητες χειροτεχνίας. 

Στη δεύτερη περίοδο (1951-1959) συνεχίστηκε η προσπάθεια τακτοποίησης των παλαιών παραχωρήσεων και στέγασης των υπολοίπων προσφύγων. 'Εχουμε δηλαδή και τη δεύτερη περίοδο μία σημαντική προσπάθεια, όπου ανεγέρθησαν δέκα χιλιάδες οικήματα, κυρίως με τη μέθοδο της αυτοστέγασης, δηλαδή της χορήγησης οικοπέδων και οικονομικής ενίσχυσης με τη μορφή δανείου και δωρεάν άδειας οικοδομής. 

(Στο σημείο αυτό κτυπάει το κουδούνι του χρόνου λήξεως του Υπουργού κ. Γεωργίου Παπανδρέου) 

Κύριε Πρόεδρε, είναι πολλά τα στοιχεία και ακόμα δεν έχουμε μπει σε πολλά από τα ουσιαστικά ζητήματα. Θα ήθελα όμως συγκρίνοντας την παλαιότερη εποχή να τονίσω τις διαφορές και να δούμε πού πραγματικά υπάρχουν κάποια διδάγματα για να τα αξιοποιήσουμε. 

Πρώτα απ' όλα, ένα πολύ σημαντικό δίδαγμα είναι ότι αυτό που κατάφερε τότε η ελληνική πολιτεία -βεβαίως, είχε όπως σας είπα μία τελείως διαφορετική δυνατότητα προσφοράς γης και οι οικίες που δόθηκαν είχαν απαλλοτριωθεί λόγω της ανταλλαγής των πληθυσμών- και το οποίο δεν κάναμε εμείς -και εδώ πρέπει να κάνουμε την κριτική μας για την πολιτική που ξεκίνησε το 1990- είναι η αυτοστέγαση. Ουσιαστικά, είπε: "εμείς θα δώσουμε βάρος στην ίδια τη δυναμική των Ποντίων ή Μικρασιατών και τους δίνουμε τη δυνατότητα και τους βοηθάμε ώστε να μπορέσουν να αξιοποιήσουν τη γη ή τις οικίες τις οποίες τους δίνουμε." 

Αυτό που εμείς κάναμε είναι να φτιάξουμε ένα κρατικό εργαλείο, με ένα κρατικό πρόγραμμα, με στόχευση βασικά σε περιοχές της χώρας μας που υπήρχε μειωμένος πληθυσμός, και ειδικότερα στη Θράκη, αλλά όχι μόνο εκεί. Δεν εντάχθηκε όμως σε αυτό το πρόγραμμα, παρά μόνο ένας μικρός αριθμός των Ελλήνων που ήρθαν από τις χώρες αυτές και δεύτερον, επειδή ακριβώς αυτό το πρόγραμμα ήταν μέσα από μία διαδικασία όχι αυτοστέγασης ή αξιοποίησης του δυναμικού του ίδιου του 'Ελληνα Ποντίου, δημιούργησε αργόσυρτες, γραφειοκρατικές, πολύπλοκες διαδικασίες, που πολλές από αυτές έχουν κατηγορηθεί διότι ήταν και αδιαφανείς. 

Θα έλεγα και ένα ακόμα αρνητικό. 'Οσοι εντάχθηκαν στα προγράμματα διαμόρφωσαν και μία εξάρτηση μέσα από αυτά τα προγράμματα. Ο στόχος δεν ήταν η ένταξή τους στο πρόγραμμα να διαμορφώσει εξαρτημένους πολίτες, αλλά σε ένα μεγάλο βαθμό αυτό έχουμε κάνει. 

'Ενα, επίσης, σημαντικό στοιχείο για την ένταξη αυτών των ανθρώπων στα προγράμματα, είναι ότι τελικά αυτοί οι οποίοι εντάχθηκαν σε αυτά είναι κατά πλειοψηφία τα ασθενέστερα των στρωμάτων των Ελληνοποντίων, που ήρθαν στη χώρα μας. Δηλαδή, παρά τις δυσκολίες και τα προβλήματα αυτής της πολιτικής, επιτελέστηκε ένα σημαντικό έργο, διότι ουσιαστικά από κεκτημένη ταχύτητα και όχι από συνειδητή πολιτική βοηθήθηκαν οι πιο ασθενείς τάξεις, όπως συνταξιούχοι, άτομα με ιδιαίτερα προβλήματα, με ειδικές ανάγκες και άλλες τέτοιες περιπτώσεις. 

Αυτό όμως που δεν έκανε αυτή η πολιτική -εδώ πρέπει να κάνουμε την αυτοκριτική μας- είναι ότι δεν αντιμετώπισε το μεγάλο κύμα των μεταναστών, που ήρθαν με άλλες διαδικασίες, με τουριστικές βίζες, που εγκαταστάθηκαν σε άλλες περιοχές της χώρας μας κατά κύριο λόγο, με τα μεγάλα προβλήματα που αντιμετώπισαν, όπως περιγράψατε. 

Θέλω, επίσης, να τονίσω ότι η σύνθεση του πληθυσμού των Ελλήνων που ήλθαν με αυτό το κύμα των νέων προσφύγων, είναι τελείως διαφορετική από τη σύνθεση του πληθυσμού που ήλθε από τη Μικρά Ασία ή από το Πόντο κατά τη διάρκεια της Μικρασιατικής Καταστροφής. Η σύνθεση τότε, όπως σας είπα, ήταν τουλάχιστον 50% αγροτικός πληθυσμός. Τώρα, όμως, έχουμε ελάχιστους που προέρχονται από αγροτικό πληθυσμό. Και εκείνοι οι οποίοι ήταν αγρότες, ήταν εργάτες γης σε κάποιους μεγάλους συνεταιρισμούς, δηλαδή δεν είχαν την εμπειρία να διαχειριστούν και να αναπτύξουν τις αγροτικές εκτάσεις στη χώρα μας. Αυτό είναι ένα επιπλέον πρόβλημα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Αυτά όλα εάν θέλετε, μας έχουν οδηγήσει στο να διαμορφώσουμε μία διαφορετική πολιτική. 

Κύριε Πρόεδρε, δεν έχω προλάβει να μιλήσω για την πολιτική και δεν έχω προλάβει να απαντήσω σε πολλά από τα ερωτήματα. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, έχετε και δευτερολογία. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Τότε θα μου επιτρέψετε να αναπτύξω τις συγκεκριμένες δράσεις και όσα έχουν γίνει με την υπάρχουσα πολιτική, δηλαδή αυτή που ξεκίνησε το 1990 με το ΕΙΥΑΠΟΕ και όσα έχουν γίνει ή έχουν προγραμματιστεί με τη νέα πολιτική, στη δευτερολογία μου. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι τέσσερις μαθητές με δύο συνοδούς-δάσκαλους από το 4ο Δημοτικό Σχολείο Γλυφάδας. 

Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες) 

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, ολόκληρη η Κοινοβουλευτική Ομάδα του ΔΗ.Κ.ΚΙ. με επικεφαλής τον Πρόεδρό του, συνέταξε και κατέθεσε αυτήν την επερώτηση που αναφέρεται στον απόδημο ελληνισμό, αλλά και στους 'Ελληνες που από διάφορα σημεία του πλανήτη εγκαταστάθηκαν πριν πολλά, αλλά και τα τελευταία χρόνια, στη χώρα μας. Αυτό το έκανε με αίσθημα ευθύνης στη σημερινή εποχή, όπου τα πάντα είναι ρευστά στον πλανήτη, αλλά και στην Ελλάδα. 

Καταθέσαμε αυτήν την επερώτηση -παρ' ότι όπως ξέρετε - τα μικρά κόμματα έχουν δικαίωμα να συζητήσουν καθ'όλη τη διάρκεια της συνόδου μόνο δύο περίπου επερωτήσεις- προκειμένου γι'αυτό το τεράστιας εθνικής σημασίας ζήτημα και ανθρωπιστικής σημασίας θέμα να εκφράσουμε τις αγωνίες αυτών των Ελλήνων που ζουν στην Ελλάδα. Να εκφράσουμε τις αγωνίες και τους προβληματισμούς, αλλά και την απογοήτευση του Ελληνισμού απανταχού της γης, ώστε να πιέσουμε τη Κυβέρνηση, με σοβαρότητα και υπευθυνότητα, με προτάσεις που διατυπώνουμε από την πρώτη στιγμή στο Κοινοβούλιο, να δώσει λύσεις στα μεγάλα, στα καυτά ζωτικά προβλήματα του ελληνισμού της διασποράς, του απόδημου ελληνισμού, αλλά και των Ελλήνων που ήρθαν τις περισσότερες φορές με την προτροπή της επίσημης πολιτείας στη χώρα μας κάτω από υποσχέσεις ότι θα δουν καλύτερες μέρες, ότι η ελληνική πολιτεία θα ενδιαφερθεί πραγματικά για τη στέγαση, την απασχόλησή τους και για πολλά άλλα ζητήματα. 

Διαπιστώσαμε με λύπη μας, ότι ο Αναπληρωτής Υπουργός Εξωτερικών δεν έδωσε καμία συγκεκριμένη απάντηση πάνω σε αυτά τα μεγάλα προβλήματα, που αντιμετωπίζουν οι 'Ελληνες που ήλθαν και κατοικούν στην Ελλάδα. 

Απέδειξε η ομιλία του κυρίου Υπουργού, ότι πράγματι δεν υπάρχει πολιτική σοβαρή και υπεύθυνη, δεν υπάρχει συνολική πολιτική για τον απόδημο ελληνισμό αλλά και για τους 'Ελληνες που ήλθαν και εγκαταστάθηκαν στην Ελλάδα, είτε αυτοί είναι 'Ελληνες που ήλθαν από την Αλβανία, Βορειοηπειρώτες, είτε αυτοί είναι 'Ελληνες που ήλθαν από διάφορες Βαλκανικές χώρες είτε αυτοί είναι 'Ελληνες που ήλθαν από χώρες της πρώην Σοβιετικής 'Ενωσης είτε είναι 'Ελληνες που ήλθαν από οποιοδήποτε σημείο του πλανήτη. 

Κυρίες και κύριοι συνάδελφοι, πρόσφατα πήγα στην Αυστραλία και με μεγάλο παράπονο οι ελληνικές κοινότητες, οι διάφοροι σύλλογοι Ηπειρωτών, Μακεδόνων κλπ, μου τόνισαν τις εννέα ημέρες που έμενα εκεί, ότι νιώθουν μειωμένοι που κάθε χρόνο η ελληνική πολιτεία, η μητέρα 'Ελλαδα, μέσω των προξενικών αρχών -χωρίς να φταίνε- τους επιβάλλουν, για να αποκτούν την ελληνική ιθαγένεια και για να την ανανεώνουν, να πληρώνουν χρήματα. Ντροπή και αίσχος, λέω και εγώ ως Πρόεδρος του ΔΗ.Κ.ΚΙ! 

Πρέπει, χωρίς καμία καθυστέρηση, εδώ και τώρα να δηλώσει ο Υπουργός Εξωτερικών, ότι θα καταργήσει αυτήν την οικονομική επιβάρυνση, στην οποία υποβάλλονται 'Ελληνες, που αναγκάστηκαν να φύγουν από τη μητρική 'Ελλάδα για να βρουν καλύτερες ημέρες στο εξωτερικό, μια και δεν τις προσέφερε αυτές τις καλύτερες ημέρες η Ελλάδα. Το ίδιο αναγκάστηκαν να κάνουν εκατοντάδες χιλιάδες 'Ελληνες, να πάνε στη Γερμανία, να πάνε σε χώρες της Ευρώπης, να πάνε στον Καναδά, να πάνε στις Ηνωμένες Πολιτείες της Αμερικής, στην Αφρική και σε άλλα σημεία του πλανήτη. 

Πρέπει να αντιληφθούμε όλοι σε αυτήν την Αίθουσα, πολύ περισσότερο σήμερα στις δύσκολες για το έθνος, για την 'Ελλάδα και τον Ελληνισμό στιγμές, ότι πρέπει να ασχοληθούμε σοβαρά με αυτό το ζήτημα. Και το ΔΗ.Κ.ΚΙ επειδή ακριβώς ασχολήθηκε και ασχολείται σοβαρά με το θέμα των Ελλήνων, που ήλθαν και εγκαταστάθηκαν στην 'Ελλάδα, με το θέμα του απόδημου ελληνισμού και του ελληνισμού της διασποράς, με αίσθημα βαθύτατης ευθύνης και συνείδηση της κρισιμότητας των στιγμών, επέλεξε, μη κάνοντας μικροπολιτική με το να φέρει άλλα θέματα που θα έφερναν και πιο πολλές ψήφους απ'αυτούς που μένουν στην Ελλάδα, να φέρει κατά προτεραιότητα την πρώτη και μοναδική επερώτηση για συζήτηση στο Κοινοβούλιο, το θέμα της χάραξης εθνικής πολιτικής για τον απόδημο ελληνισμό: Για τον ελληνισμό της διασποράς, αλλά και για τους 'Ελληνες της Βορείου Ηπείρου, της Αλβανίας, τους 'Ελληνες των βαλκανικών χωρών, τους Πόντιους 'Ελληνες, τους αδελφούς Πόντιους, ώστε να ταράξει τα λιμνάζοντα νερά, μπας και ασχοληθεί η Κυβέρνηση των ψευτοεκσυγχρονιστών με αυτούς τους ανθρώπους που πένονται, που δυστυχούν, που βλέπουν να τους κυνηγούν με πρόστιμα, γιατί έφτιαξαν αυθαίρετο σπίτι, αφού η πολιτεία αδιαφόρησε για τη στέγασή τους, αφού η πολιτεία αδιαφόρησε και αδιαφορεί καθημερινά και κλείνει τα αφτιά μπροστά στο τεράστιο πρόβλημα απασχόλησης, ανεργίας που τους μαστίζει. 'Οταν επίσης αντιμετωπίζονται με ρατσιστικό τρόπο, όπως αναφέρθηκε και από τον κ. Ιντζέ και από τους άλλους Βουλευτές του ΔΗ.Κ.ΚΙ, αυτοί οι άνθρωποι, παρά τα τεράστια ασφαλιστικά, συνταξιοδοτικά, αλλά και προβλήματα εκπαίδευσης που έχουν. 

Ξεχνάμε ότι πριν από κάποιους μήνες στη Θεσσαλονίκη -και όχι μόνο εκεί- αναγκάστηκαν οι γονείς Ελλήνων που ήλθαν από χώρες της πρώην Σοβιετικής 'Ενωσης ή της Αλβανίας και άλλων βαλκανικών χωρών και έκλεισαν τα σχολεία στη Θεσσαλονίκη και αλλού, γιατί ακριβώς δεν προσφέρονται στοιχειώδεις συνθήκες εκπαίδευσης στα παιδιά τους που είναι Ελληνόπουλα, που είναι αδέλφια, που είναι και αυτά άνθρωποι, που σε αυτήν την Ελλάδα πρέπει να έχουν ίσα δικαιώματα, όπως έχουν ίσες υποχρεώσεις με τους άλλους 'Ελληνες! 

Κυρίες και κύριοι συνάδελφοι, περιμένω στη δευτερολογία του Υπουργού να ακούσω συγκεκριμένες λύσεις, συγκεκριμένες πολιτικές και όχι ιστορίες και αοριστίες, γιατί τα προβλήματα είναι σημαντικά μεγάλα. Βλέπω και στο εξωτερικό όπου πάω, αλλά και στο εσωτερικό όπου υπάρχουν 'Ελληνες που εγκαταστάθηκαν εδώ από διάφορες χώρες στη Θεσσαλία, στη Μακεδονία, στη Θράκη, στο Λεκανοπέδιο της Αττικής και στην Πελοπόννησο να ελλοχεύει ο κίνδυνος της διάρρηξης όχι μόνο του ελληνικού με τη στενή έννοια του όρου κοινωνικού ιστού, αλλά και του εθνικού ιστού. Γιατί υπάρχει μια βαθιά αντίληψη που πρέπει να ανατραπεί με πράξεις, με έργα, με αποφάσεις και όχι με λόγια ότι τους εγκατέλειψε η μητέρα Ελλάδα και αδιαφορεί η μητέρα Ελλάδα γι' αυτούς που είτε ζουν στο εσωτερικό της χώρας είτε στο εξωτερικό. 

Κυρίες και κύριοι συνάδελφοι, ιδρύθηκε για να υλοποιήσει πρόγραμμα στέγασης δεκαπέντε χιλιάδων Ελληνοποντίων το 'Ιδρυμα Αποκατάστασης που αναφέρθηκε. Λέει "Παλιννοστούντων" και μεις θέλουμε να διαγραφεί και να λέει "Ελλήνων". 

Ξέρετε από το 1990 μέχρι σήμερα που ιδρύθηκε για να στεγάσει δεκαπέντε χιλιάδες που απ'αυτούς, μόνο το 10% στεγάστηκε παρ' ότι πέρασαν οκτώ-εννέα ολόκληρα χρόνια. Γνωρίζετε πόσα χρήματα δαπάνησε από τον κρατικό προϋπολογισμό από το υστέρημα του ελληνικού λαού, από τα κονδύλια γενικά που έρχονται στην Ελλάδα; Εξακόσια είκοσι τέσσερα δισεκατομμύρια (624.000.000.000) δραχμές και δεν προσέφερε έργο ουσιαστικό και μόνο το 10% αποκατέστησε. Ντροπή και αίσχος για Ελλάδα που θέλει να μιλάει μόνο συνθηματολογικά για τον απόδημο Ελληνισμό, για ενδιαφέρον για τους 'Ελληνες που ήλθαν εδώ ή για τους 'Ελληνες της διασποράς. 

Και σ' αυτούς που έδωσε τα σπίτια "πριν αλέκτωρ λαλήσει" παρ' ότι είναι άνεργοι και λιμοκτονούν οι περισσότεροι, αδιαφορεί πάνω σ' αυτό το πρόβλημα η πολιτεία και στη Θράκη και αλλού αλλά κυρίως στη Θράκη, ζητάει από τώρα να πληρώσουν την αξία του σπιτιού και τους βάζει οικονομικές επιβαρύνσεις. Από πού, αφού δεν έχουν απασχόληση οι περισσότεροι απ' αυτούς; Τους οδηγεί ουσιαστικά σε απόγνωση, σε απογοήτευση. 

Επισκέφθηκα πολλές φορές τους καταυλισμούς στην Ξάνθη, στη Θράκη συνολικά, στα Τρίκαλα, στη Φαλκαδώνα και αλλού. Απογοήτευση, μιζέρια, φτώχεια, δυστυχία και από κει και πέρα άλλα λόγια να αγαπιόμαστε. Και μιλάμε για Ελληνισμό, μιλάμε για 'Ελληνες, για ενδιαφέρον της ελληνικής πολιτείας. Και τους ζητάνε να εξοφλήσουν τις δόσεις και μάλιστα με επιβαρύνσεις όταν δεν έχουν. Και αυτό δεν συμπορεύεται τουλάχιστον με την ευαγγελική ρήση ότι δεν μπορείς να απαιτείς από κάποιον που δεν έχει "ουκ αν λάβοις παρά του μη έχοντος". 

ΧΡΗΣΤΟΣ ΡΟΚΟΦΥΛΛΟΣ: Αυτή είναι η ένσταση του Μενίππου, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): 'Εχετε δίκιο. 'Ενσταση του Μενίππου. 

Το ζήτημα, λοιπόν, της στέγης είναι το βασικό ζήτημα όλων αυτών των ανθρώπων. 

Το δεύτερο βασικό ζήτημα είναι η απασχόληση, η εργασία, γιατί άνεργοι είναι οι περισσότεροι. 

Το τρίτο ζήτημα είναι η παιδεία. 

Το τέταρτο ζήτημα είναι η υγεία, πρόνοια, ασφάλιση, συνταξιοδότηση. 

Πρέπει επιτέλους να τελειώσει το ζήτημα της υπογραφής των διακρατικών συμβάσεων για την αναγνώριση των συνταξιοδοτικών δικαιωμάτων των Ελλήνων, που ήταν και στις υπόλοιπες χώρες της πρώην Σοβιετικής 'Ενωσης και των Βαλκανίων, ώστε οι άνθρωποι αυτοί να καλυφθούν ασφαλιστικά, υγειονομικά και συνταξιοδοτικά. Πρέπει, επίσης, να λυθεί το ζήτημα αυτό -το τόνισε ο κ. Ιντζές- και με τον Ελληνισμό της Αυστραλίας, αλλά και με τον Ελληνισμό των άλλων χωρών. 

Κυρίες και κύριοι συνάδελφοι, το ΔΗ.Κ.ΚΙ. με σοβαρότητα και υπευθυνότητα λέει τα εξής: Το ζητούμενο σήμερα είναι να υπάρξει μία πολιτική σοβαρή και υπεύθυνη για τον απόδημο ελληνισμό. Ειδικά σήμερα που βρισκόμαστε σε μία εποχή ανοιχτών συνόρων, ακώλυτης επικοινωνίας και πληθώρας μηνυμάτων, σε μία εποχή πολιτιστικής επέλασης, με στόχο τη δημιουργία ενιαίας συμπεριφοράς στον πλανήτη, που είναι προϋπόθεση για την κατασκευή του νέου τύπου ανθρώπου, δηλαδή, του ανθρώπου καταναλωτή που να υπηρετεί τα συμφέροντα της παγκόσμιας οικονομικής ελίτ. Σε μία εποχή ακόμη, που οι εθνικές ιδιαιτερότητες θεωρούνται σκόπιμα παρέκλιση και αναχρονισμός από εκείνους που θέλουν να εκμεταλλεύονται τα έθνη, τις χώρες και τους λαούς στον πλανήτη. 

Σε μία τέτοια εποχή πρέπει εμείς, η Ελλάδα, οι 'Ελληνες και κυρίως η ελληνική Κυβέρνηση και όλα τα κόμματα, που είμαστε ένα έθνος που διαθέτουμε άλλη μία Ελλάδα διάσπαρτη στο εξωτερικό, σαν αυτή που ζει από πλευράς αριθμού στη χώρα μας, να χαράξουμε μια πολιτική με στόχο τη διαφύλαξη της εθνικής συνείδησης. 

Μόνο με αυτήν την προϋπόθεση, την ύπαρξη, δηλαδή, εθνικής συνείδησης ο παγκόσμιος Ελληνισμός μπορεί να στρατεύεται κάθε φορά στους εθνικούς στόχους, και τα εθνικά οράματα. 

Σ' αυτό το σημείο γίνεται φανερός ο ρόλος της παιδείας, όπως τον αναπτύξαμε πριν λίγες μέρες που έγινε προ ημερησίας διατάξεως συζήτηση στη Βουλή, να κάνει δηλαδή η παιδεία τους εθνικούς στόχους και τα οράματα κοινό κτήμα όλου του λαού, αλλά και του Ελληνισμού. Και δεν μπορούμε παρά να ομολογήσουμε, αν θέλουμε να είμαστε σοβαροί και υπεύθυνοι και να ενδιαφερόμαστε πράγματι γι' αυτήν τη χώρα, για τον Ελληνισμό, ότι η ΟΝΕ και η σύγκλιση των ονομαστικών οικονομικών δεικτών είναι όχι μόνο αστεία, αλλά και επικίνδυνο να θεωρείται ύψιστος εθνικός στόχος και όραμα του ελληνικού λαού και του Ελληνισμού. Και ακόμη και αν κάποιος τους θεωρούσε σαν εθνικό στόχο, αυτό θα οδηγούσε μοιραία και στην κατάργηση της παιδείας. Το μόνο που θα έμενε τότε θα ήταν εκπαίδευση στελεχών για τις δυνάμεις της αγοράς, κάτι που σημαίνει εκφυλισμό κάθε ιδεολογίας, αλλά και κάθε εθνικής συνείδησης. 

Για να υπάρχει, λοιπόν, πολιτική για τον απόδημο ελληνισμό και για τον ελληνισμό της διασποράς, πρέπει, συνεπώς, πρώτα απ' όλα να υπάρχει εθνικό κέντρο, Μητρόπολη, που να εκπέμπει τους εθνικούς στόχους και το όραμα για τον κοινό προορισμό, που οφείλει και να περιγράφει το εθνικό κέντρο, η Μητρόπολη Ελλάδα. 

Η ελληνικότητα, κυρίες και κύριοι συνάδελφοι, δεν διατηρείται μόνο με το να υπενθυμίζουμε την παράδοση ή με τις ελιές που κρατάμε κάθε φορά και δίνουμε ή με τη φέτα το τυρί ή με τον καλαματιανό χορό, γιατί τότε γίνεται μουσειακό είδος ή γραφικότητα και εξαφανίζεται η ελληνικότητα στην πορεία του χρόνου και ειδικά σε τέτοιες δύσκολες εποχές που διανύουμε. Πρέπει η ελληνικότητα να ανανεώνεται μέσα στο χρόνο και να είναι ανταγωνιστική των άλλων εθνικών ιδεολογιών, μέσα στις οποίες καλείται ο απόδημος ελληνισμός ή ο ελληνισμός της διασποράς να ζήσει, αλλά και να παίξει σημαντικό ρόλο. 

Και πάλι πρέπει να πω με λύπη μου ότι αν το μόνο που μπορούμε να πούμε στους 'Ελληνες της υφηλίου είναι ότι εμείς το μόνο που ζητούμε είναι να παραδώσουμε τα κλειδιά στις Βρυξέλλες, τότε θα ψάξουν και αυτοί οι 'Ελληνες που ζουν στον πλανήτη να κάνουν κάτι ανάλογο και θα αδιαφορήσουν για μας, για τη μητροπολιτική Ελλάδα. Και δεν θα είναι δύσκολο, ιδιαίτερα στους συμπατριώτες μας που ζούνε σε χώρες που υπάρχει κάποια ευημερία γι' αυτούς. 

'Οσον αφορά τους υπόλοιπους, θα τα εγκαταλείψουν και αυτοί και θα γυρίσουν στην Ελλάδα ατάκτως, χωρίς προγραμματισμό κάτω από άθλιες συνθήκες, όπως έγινε και με τους 'Ελληνες της Αλβανίας, τους Βορειοηπειρώτες, αλλά και με τους 'Ελληνες των χωρών της πρώην Σοβιετικής 'Ενωσης, αλλά και των χωρών γενικά της Βαλκανικής Χερσονήσου. Αυτό θέλουμε, κυρίες και κύριοι συνάδελφοι, σήμερα; Νομίζω ότι δεν είναι αυτό που πρέπει να θέλουμε. 

Ας ανακεφαλαιώσουμε, λοιπόν, από την πλευρά του ΔΗΚΚΙ. Αν είναι σωστό -που εμείς θεωρούμε ότι είναι σωστό- ότι τα μικρά έθνη συνεχώς πρέπει να δικαιολογούν την ανάγκη της ύπαρξής τους στο παγκόσμιο στερέωμα -ενώ τα μεγάλα κράτη και έθνη απλά και μόνο με τον όγκο τους επιβάλλουν την ύπαρξή τους- τότε η Ελλάδα πρέπει να κάνει ακριβώς αυτό που προανέφερα και κυρίως να πει -και να αποδεικνύει συνεχώς στην πράξη και όχι στα λόγια- γιατί είναι προσφορά στον παγκόσμιο πολιτισμό να υπάρχει η Ελλάδα, να υπάρχει Ελληνισμός, να υπάρχει ελληνικό έθνος, να υπάρχει ελληνικός πολιτισμός. Και πρέπει έξω από κομματικούς ανταγωνισμούς και αντιπαραθέσεις να χαραχθεί η εθνική στρατηγική για τον Ελληνισμό του κόσμου, δηλαδή τον Ελληνισμό απανταχού της γης. 

Το ΔΗΚΚΙ είναι διατεθειμένο να συμβάλει με όσες δυνάμεις διαθέτει -και με το επιτελείο που έχει μέχρι στιγμής κάνει σοβαρή δουλειά προς την κατεύθυνση της χάραξης εθνικής στρατηγικής για τον απόδημο ελληνισμό και τους 'Ελληνες που μένουν στην Ελλάδα- ουσιαστικά και πάλι για τη συγκρότηση αυτού του εθνικού οράματος. 

Πέραν όμως από την εθνική στρατηγική για τον Ελληνισμό του κόσμου, που είναι εθνική υπόθεση η συγκρότησή της, κοινή βάση πρέπει να είναι για όλους τους απόδημους δύο στοιχεία: Η ελληνική γλώσσα και η ορθοδοξία. 

Κοινό αίτημα άλλωστε όλων των Ελλήνων του εξωτερικού είναι το σχολείο, το βιβλίο, ο δάσκαλος και ο παππάς, όπου και αν ζουν σε όποιο σημείο της γης και αν ζουν. Εκεί πρέπει να είναι και οι πρώτες αιχμές μιας εθνικής πολιτικής για τον απόδημο ελληνισμό. Και να ξέρουμε ότι η υπόθεση είναι τότε σημαντική, που αξίζει και πρέπει να επενδυθούν και τα αντίστοιχα χρήματα, που θα αποδώσουν μακροπρόθεσμα στο πολλαπλάσιο και στην ίδια την Ελλάδα και στον ίδιο τον ελληνικό λαό. 

Ιδιαίτερη στήριξη πρέπει να παρασχεθεί στους 'Ελληνες που βρίσκονται στις χώρες της πρώην Σοβιετικής 'Ενωσης, αλλά και στις χώρες των Βαλκανίων. 

Τελικά, είναι εθνικά σκοπιμότερο, αλλά και οικονομικά φθηνότερο, να έχουμε τον Ελληνισμό στις χώρες που σήμερα βρίσκεται, παρά οικονομικούς πρόσφυγες στην Ελλάδα που θα ξεκινούν από το μηδέν και θα γυρίζουν χωρίς δουλειά ανασφάλιστοι, χωρίς στέγη, όπως έγινε δυστυχώς και γίνεται μέχρι σήμερα, μέχρις ότου διαμορφώσουμε οικονομικούς και κοινωνικούς όρους για τη σταδιακή απορρόφησή τους. 

'Αλλωστε, με τα σημερινά δεδομένα της οικονομίας και της νομισματικής αντιστοιχίας με χώρες όπως η Γεωργία, η Αρμενία, η Ουκρανία, η Αλβανία και άλλες χώρες μετριοπαθή ποσά σε ελληνικό νόμισμα ή αντίστοιχες πιστώσεις για την αγορά ελληνικών προϊόντων ή κατασκευή έργων έχουν τεράστια σημασία για τις χώρες αυτές και για τον Ελληνισμό που ζει σε αυτές. 

Θα προτείναμε ως ΔΗΚΚΙ σαν βάση για συζήτηση το μισό τοις εκατό του ΑΕΠ της Ελλάδας, δηλαδή περίπου εκατόν πενήντα δισεκατομμύρια (150.000.000.000) δραχμές να δίνονται για πιστώσεις σε αναπτυσσόμενες χώρες που έχουν Ελληνισμό, σαν συμβολή στην ανάπτυξή τους και τη διατήρηση του Ελληνισμού στις εστίες τους. 

Θα προτείναμε επίσης, άλλο ένα μισό τοις εκατό του ΑΕΠ της Ελλάδας για επενδύσεις σε χώρες που έχουν Ελληνισμό κυρίως στο χώρο της παιδείας και του ελληνικού πολιτισμού. Για παράδειγμα, κέντρα ελληνικών σπουδών, πανεπιστημιακές έδρες ελληνικών σπουδών, κέντρα θεολογικών σπουδών ιδιαίτερα στις χώρες που έχουν σαν επίσημη θρησκεία το ορθόδοξο δόγμα και επίσης κέντρα αρχαιολογικών μελετών κλπ. 

Αναρωτιέμαι: Γιατί η χώρα μας να μη δημιουργήσει ανάλογα κέντρα με το Ινστιτούτο Γκαίτε ή το Βρετανικό Συμβούλιο σε χώρες που έχουμε πολυάριθμο ελληνικό πληθυσμό; 

Ασφαλώς κάποιοι θα σπεύσουν να μας προκαταλάβουν και να πουν ότι το 1% του ΑΕΠ που προτείνει το ΔΗ.Κ.ΚΙ. είναι υπερβολικό ποσό και ότι η Ελλάδα δεν μπορεί να το δώσει -είναι άλλωστε το μόνιμο επιχείρημα- ιδιαίτερα τώρα, θα μας πουν, που έχουμε την ΟΝΕ και πρέπει να μπούμε στη ζώνη του EΥΡΩ, άρα να κάνουμε δημοσιονομική πειθαρχία. 

Εμείς τους λέμε απλά ότι αν το Εθνικό Κέντρο είναι τόσο ανάξιο στο ρόλο του, που για μια ακόμη Ελλάδα, διότι τόσοι είναι όλοι οι απόδημοι, δεν μπορούμε και δεν θέλουμε να δώσουμε ένα τόσο μικρό ποσό, κάνοντας έστω και κάποιες θυσίες, να δώσουμε δηλαδή το 1% του συνολικού εθνικού μας εισοδήματος, τότε να κλείσουμε όλα τα Υπουργεία, να κλείσουμε το κράτος και να φύγουμε όλοι, γιατί θα είμαστε θλιβεροί υπάλληλοι της ελληνικής ιστορίας, αλλά και του ελληνικού έθνους. Θα είμαστε ακατάλληλοι για το ρόλο που αναλάβαμε να παίξουμε σ' αυτήν τη δύσκολη εποχή. 

Θα πρέπει να ξέρουμε ότι αυτό το ποσό που είναι ελάχιστο, είναι συμβολή, εκτός των άλλων, και στην εθνική άμυνα και στην εξωτερική πολιτική, αλλά και στον ελληνικό πολιτισμό και στην παιδεία. 

Επίσης, είναι αυτονόητο ότι το κέντρο του Ελληνισμού πρέπει να είναι παρόν με αποτελεσματικότητα στην επίλυση των προβλημάτων των αποδήμων. Πρέπει να λυθούν τα προβλήματα που υπάρχουν από πλευράς αντιμετώπισης του Ελληνισμού από το κράτος όταν έρχονται στα τελωνεία εισόδου, αλλά και με τις υπηρεσίες που υπάρχουν του Υπουργείου Εξωτερικών στο εξωτερικό. 

Κλείνοντας, θέλω να πω ότι είναι απαράδεκτο ένας Ελληνισμός που είναι τόσος, όσος βρίσκεται και μέσα στην Ελλάδα να έχει μόνο μία Γενική Γραμματεία Απόδημου Ελληνισμού και να μην έχει -και το ΔΗ.Κ.ΚΙ. προτείνει εδώ και τώρα προς την Κυβέρνηση και τον κύριο Πρωθυπουργό- σε πρώτη φάση Υφυπουργείο Απόδημου Ελληνισμού, όπως το ανέλυσε ο κ. Ιντζές και αμέσως μετά Υπουργείο Απόδημου Ελληνισμού, το οποίο να είναι διαρθρωμένο κατά τέτοιο τρόπο ώστε να έχει την οργανωτική δομή για να καλύπτει προβλήματα παιδείας, γλώσσας, πολιτισμού, αλλά και υποδοχής και να αντιμετωπίζει γενικότερα προβλήματα που έχουν οι 'Ελληνες, οπουδήποτε και αν βρίσκονται στον πλανήτη. 

Το ΔΗ.Κ.ΚΙ. προτείνει εδώ και τώρα Υφυπουργείο Απόδημου Ελληνισμού και αμέσως μετά, αφού γίνει προετοιμασία για την ίδρυση Υπουργείου Απόδημου Ελληνισμού με την κατάλληλη οργανωτική δομή ώστε να αντιμετωπισθούν τα προβλήματα, αλλά και για να αξιοποιηθεί, με την καλή έννοια του όρου, σωστά ο Ελληνισμός απανταχού της γης σε αυτές τις κρίσιμες στιγμές που είναι ανοιχτά όλα τα εθνικά θέματα, στα οποία έχει ευαισθησία ο Ελληνισμός όπου και αν βρίσκεται, περισσότερο από οποιοδήποτε άλλο θέμα, ώστε να στηρίξουν τις επιλογές της Ελλάδας. 'Ετσι δεν θα επιτρέψουμε να προωθηθούν άλλο τα σχέδια των ξένων δυνάμεων για συρρίκνωση του ελληνικού έθνους, του Ελληνισμού, της Ελλάδας και της Κύπρου. 

Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει ο εκπρόσωπος του ΠΑ.ΣΟ.Κ. κ. Λεωνίδας Τζανής, για δέκα λεπτά. 

ΛΕΩΝΙΔΑΣ ΤΖΑΝΗΣ: Αγαπητοί συνάδελφοι, θέλω να ομολογήσω ότι αισθάνομαι ιδιαίτερη συγκίνηση γιατί είμαι και εγώ παιδί μιας, σε δεύτερη γενιά, προσφυγικής οικογένειας. 

Μεγάλωσα ανάμεσα στους πρόσφυγες της Νέας Ιωνίας στο Βόλο. Ξέρω πολύ καλά ποιες ήταν οι συνθήκες που βρήκαν οι γονείς μας και κυριολεκτώ μιας και ο πατέρας μου ήρθε το 1924 από τη Σμύρνη. Ξέρω πολύ καλά ποια ήταν η προσφορά τους στη χώρα. Ξέρω πάρα πολύ καλά τι πέτυχαν αυτοί οι άνθρωποι στηριζόμενοι κυρίως στις δικές τους δυνάμεις. 

Είμαι απόλυτα βέβαιος ότι αυτή η γενιά νεοπροσφύγων και όχι παλιννοστούντων, θα έχει την ίδια πορεία. Και θα την έχει, παρά το γεγονός ότι σήμερα ακούστηκαν φωνές διεκτραγώδησης του τρόπου αντιμετώπισής τους από την Κυβέρνηση, ακούστηκαν φωνές ολοφυρμού και καταστροφολογίας, όπως άλλωστε συνηθίζει να κάνει το ΔΗ.Κ.ΚΙ. σε όλες τις περιπτώσεις. 

Ακούστηκε μία άποψη, και πρέπει να τη διορθώσω, από τον αγαπητό μου Πρόεδρο του ΔΗ.Κ.ΚΙ. τον κ. Τσοβόλα. Είπε ότι ξοδεύτηκαν εξακόσια πενήντα δισεκατομμύρια (650.000.000.000) δραχμές. Είναι εξήντα πέντε δισεκατομμύρια (65.000.000.000) δραχμές, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Είναι εξακόσια είκοσι τέσσερα δισεκατομμύρια (624.000.000.000) δραχμές. 

ΛΕΩΝΙΔΑΣ ΤΖΑΝΗΣ: Μα, είναι εξήντα πέντε δισεκατομμύρια (65.000.000.000) μέχρι τέλους του '98. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Mου επιτρέπετε μια διακοπή; 

ΠΡΟΕΔΡΕΥΩΝ (Δημήτριος Β. Κωστόπουλος): Επιτρέπετε τη διακοπή, κύριε Τζανή; 

ΛΕΩΝΙΔΑΣ ΤΖΑΝΗΣ: Σας παρακαλώ, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Από το 1990 μέχρι σήμερα, σύμφωνα με επίσημα στοιχεία, συνολικά και όχι μόνο για τις κατοικίες και όλα τα υπόλοιπα, αλλά και για λειτουργικές δαπάνες, στα οκτώ και πλέον αυτά χρόνια δαπανήθηκαν εξακόσια είκοσι τέσσερα δισεκατομμύρια (624.000.000.000) δραχμές. 

ΛΕΩΝΙΔΑΣ ΤΖΑΝΗΣ: Επειδή πρόκειται προφανώς για λάθος ενός μηδενικού, θα ήθελα να σας διορθώσω με συγκεκριμένα στοιχεία. 

Θα σας παραπέμψω στην έκθεση πεπραγμένων του ΕΙΥΑΠΟΕ, στη σελίδα 25, όπου στο κεφάλαιο "Πόροι του ιδρύματος και κατανομή τους" -και βεβαίως δεν γράφει ψέματα το ίδιο το ΕΙΥΑΠΟΕ- αναφέρονται ως πόροι του ιδρύματος από κρατικές επιχορηγήσεις, δάνεια, επιδοτήσεις εγκεκριμένων προγραμμάτων εκ μέρους της Ευρωπαϊκής 'Ενωσης και από όλες τις άλλες πηγές μέχρι τέλους του 1995, σαράντα τέσσερα δισεκατομμύρια τετρακόσια ενενήντα επτά εκατομμύρια διακόσιες τρεις χιλιάδες πεντακόσιες σαράντα οκτώ (44.497.203.548) δραχμές και μέχρι τέλους του 1998, όπως με διαβεβαιώνει η Γενική Γραμματεία Απόδημου Ελληνισμού, το ποσό αυτό ανήλθε στα εξήντα πέντε δισεκατομμύρια (65.000.000.000) δραχμές. Πιθανώς πρόκειται για λάθος ενός μηδενικού, εξαιρετικά σημαντικό λάθος, ώστε να πούμε γιατί δεν έγιναν αυτά, τα οποία είπατε. Η πρώτη επισήμανση είναι αυτή. 

Η δεύτερη επισήμανση που έχω να κάνω, αγαπητοί συνάδελφοι -και αφορά πάλι μία προσωπική μου εμπειρία- είναι ότι όταν το 1994 βρεθήκαμε με μία αποστολή της Βουλής στην Οδησσό, ύστερα από μία διαδρομή από την Κωνσταντινούπολη, στη Μεσημβρία, στην Αγχίαλο, στην Κομόρια και τελικά καταλήξαμε στην Οδησσό, είχαμε την ευκαιρία να δούμε ότι εκεί χτυπάει ακόμη η καρδιά της Ελλάδας. Και χτυπάει μέσα από τα μνημεία που συναντάει κανείς στη Μεσημβρία, χτυπάει μέσα από τις εκκλησιές, που βρίσκει κανείς στην Οδησσό, μέσα από την εκκλησία της Αγίας Τριάδας, μέσα από την Πλατεία Ελλήνων στην Οδησσό. Δεν είχαμε την τύχη να προχωρήσουμε πιο πέρα, να πάμε στη Μαριούπολη, όπου όπως γνωρίζουμε, ζουν τριακόσιες χιλιάδες 'Ελληνες ακόμη και σήμερα. Αυτά ήθελα να πω, για να τελειώσω με αυτό το θέμα. 

Από εκεί και μετά, αγαπητοί συνάδελφοι, πραγματικά με ιδιαίτερη θλίψη άκουσα χαρακτηρισμούς και θα έλεγα μάλλον από υπερβάλοντα ζήλο ή από κεκτημένη ταχύτητα συνήθως αντιπολιτευτικής τακτικής, όπως αυτοί που ακούστηκαν από το φίλο μου τον κ. Ιντζέ, ότι τους αντιμετωπίζουμε με τρόπο ρατσιστικό, ότι τους περιθωριοποιούμε, ότι τους ταπεινώνουμε. Γιατί προσπαθούμε να βάλουμε διαχωριστικές γραμμές σε μία κατηγορία Ελλήνων, που είναι ίδια .... 

ΑΝΑΣΤΑΣΙΟΣ ΙΝΤΖΕΣ: Γίνονται αυτά. 

ΛΕΩΝΙΔΑΣ ΤΖΑΝΗΣ: Σας παρακαλώ. Αν ερχόμαστε στη Βουλή των Ελλήνων και κατηγορούμε τους 'Ελληνες ότι αντιμετωπίζουν τους άλλους 'Ελληνες με τρόπο ρατσιστικό, εγώ έχω την εντύπωση ότι προσβάλλουμε τον ίδιο μας τον πολιτισμό, αλλά και την ίδια την πραγματικότητα, επιτέλους. 

Το αν υπάρχει μία καχυποψία ανάμεσα στους γηγενείς σε σχέση με αυτούς που έρχονται, αυτή υπήρχε και το '24, κύριε Ιντζέ. 

ΑΝΑΣΤΑΣΙΟΣ ΙΝΤΖΕΣ: Μιλάμε για τις αρχές. 

ΛΕΩΝΙΔΑΣ ΤΖΑΝΗΣ: Αφήστε με να τελειώσω, αν έχετε την καλοσύνη. Και για τις αρχές θα μιλήσουμε, θα πάμε και στις αρχές. 

ΓΕΩΡΓΙΟΣ ΚΑΡΑΤΑΣΟΣ: Να μην μπερδεύουμε τα πράγματα. 

(Θόρυβος από την πτέρυγα του ΔΗ.Κ.ΚΙ.) 

ΧΡΗΣΤΟΣ ΡΟΚΟΦΥΛΛΟΣ: Σας παρακαλώ, κύριοι συνάδελφοι. 

ΛΕΩΝΙΔΑΣ ΤΖΑΝΗΣ: Δεν γίνεται συζήτηση έτσι. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Ιντζέ, έχετε την καλοσύνη να αφήσετε τον εκπρόσωπο του ΠΑΣΟΚ να ολοκληρώσει; 

ΛΕΩΝΙΔΑΣ ΤΖΑΝΗΣ: Ο χρόνος μου όμως, κύριε Πρόεδρε... 

ΠΡΟΕΔΡΕΥΩΝ (Δημήτριος Β. Κωστόπουλος): Μη στενοχωριέστε, κύριε Τζανή. 

Σας παρακαλώ, κύριοι συνάλελφοι, αφήστε τον να ολοκληρώσει και έχετε τη δυνατότητα να απαντήσετε. 

ΛΕΩΝΙΔΑΣ ΤΖΑΝΗΣ: Για όσους από σας υπήρξατε πρόσφυγες και όσοι ζήσατε σε προσφυγικά μέρη, πρέπει να ξέρετε ότι επί είκοσι και τριάντα χρόνια από το '24 αποκαλούνταν "Τουρκάκια" οι Μικρασιάτες. 

ΑΝΑΣΤΑΣΙΟΣ ΙΝΤΖΕΣ: Στους εαυτούς σας να τα πείτε. Εγώ αυτά λέω. 

ΛΕΩΝΙΔΑΣ ΤΖΑΝΗΣ: Κύριε Ιντζέ, εγώ προσπαθώ να σας μιλήσω, αλλά φαίνεται ότι τη διαδικασία της Βουλής δεν τη σέβεσθε και λυπάμαι πολύ. 

ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, σας παρακαλώ να επιβάλετε την τάξη. 

ΛΕΩΝΙΔΑΣ ΤΖΑΝΗΣ: Το φαινόμενο αυτό δεν είναι ασύνηθες φαινόμενο δυστυχώς, όταν έρχονται 'Ελληνες από άλλες περιοχές, έξω από τον ελλαδικό χώρο. Αυτό εμείς εδώ δεν μπορούμε να το επιβραβεύουμε έμμεσα, διότι όταν το ομολογούμε, είναι σαν να το επιβραβεύουμε. Το καταγγέλλουμε, το πολεμάμε και λέμε σ' αυτούς τους ανθρώπους, που δυστύχησαν να έρθουν από εκείνα τα ελληνικά εδάφη σε τούτη την περιοχή, ότι είναι το ίδιο 'Ελληνες, όπως ήταν εκεί και περισσότερο 'Ελληνες. Ας μην περνάμε μηνύματα χάριν της δημιουργίας εντυπώσεων. 

Ο κ. Τσοβόλας είπε, "ας μην το δούμε αυτό το θέμα, ας μην το βάλουμε στην κομματική διαπάλη". Κατά τα λοιπά όμως, αντιληφθήκαμε πόσο έξω από την κομματική διαπάλη το άφησε. Ψάρεμα στα θολά νερά και ό,τι βγει. 

Είπε ο κ. Ιντζές -είναι φοβερό αυτό που είπατε- ότι αντιμετωπίζονται σαν αλλοδαποί. Και σας λέω, κύριε Ιντζέ, ότι αν έχετε μία μεμονωμένη περίπτωση... 

ΑΝΑΣΤΑΣΙΟΣ ΙΝΤΖΕΣ: 'Εχω πολλές. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, δεν γίνεται να συνεχίσουμε έτσι. 

ΠΡΟΕΔΡΕΥΩΝ (Δημήτριος Β. Κωστόπουλος): Σας παρακαλώ, κύριε Ιντζέ, κάντε μου τη χάρη. 

ΛΕΩΝΙΔΑΣ ΤΖΑΝΗΣ: Αν κάποιος κακός λειτουργός της Δημόσιας Διοίκησης αντιμετώπισε με κακό τρόπο αυτούς τους ανθρώπους, δεν μπορείτε να τους αποκαλείτε αλλοδαπούς. Δεν μπορείτε να λέτε ότι εμείς, συνολικά η ελληνική πολιτεία, τους αντιμετωπίζει σαν αλλοδαπούς. Αυτό το γενικευμένο συμπέρασμα βγήκε. 

Ακούστηκαν πολλά γύρω από το θέμα της επαγγελματικής αποκατάστασης. Σε κανέναν βέβαια δεν είναι άγνωστη η πραγματικότητα. Είναι άγνωστη η πραγματικότητα όμως, της εγχώριας ελληνικής κοινωνίας αυτή που υπάρχει σήμερα; 'Εχει πλήρη απασχόληση η ελληνική κοινωνία και την αρνείται σε αυτούς που έρχονται; Το πρόβλημα είναι κοινό. Μη λέτε δηλαδή, ότι αντιμετωπίζουμε διαφορετικά αυτούς τους ανέργους που έρχονται εδώ σε σχέση με τους ανέργους που υπάρχουν σήμερα στην ελληνική κοινωνία και δυστυχώς είναι πολλοί. 

Ακούστηκαν πολλά και ενδιαφέροντα από τον κ. Ιντζέ. Θα απαντήσω πολύ σύντομα. Είπε να γίνεται προνομιακή μεταχείριση. 

Γίνεται προνομιακή μεταχείριση, κύριε Ιντζέ, με βάση το νόμο 2190 στους "παλιννοστούντες". Θα παρακαλέσω να το δείτε. Υπάρχει συγκεκριμένη διάταξη του νόμου 2190, που προβλέπει ειδική προνομιακή μεταχείριση σε ένα συγκεκριμένο ποσοστό για τους παλιννοστούντες, γι' αυτούς που μπαίνουν με μόρια. Παρακαλώ ελέγξτε το και μπορεί να το διαψεύσετε. 

'Εβαλε ένα πολύ σωστό θέμα -εγώ το βρίσκω εξαιρετικά ενδιαφέρον και πρέπει να απευθυνθώ στο Υπουργείο- νομίζω ο κ. Ιντζές ή κάποιος άλλος από εσάς για τους πρόσφυγες, οι οποίοι έπεσαν θύματα κάποιας απάτης στην Ελευσίνα ή καταστράφηκαν τα οικόπεδά τους από τις πλημμύρες. 

Αυτό είναι ένα θέμα που πρέπει να το δούμε. Αν όντως υπήρξαν εξαπατήσεις από δικηγόρους ή συμβολαιογράφους ή πωλητές, δεν μπορεί να την πληρώσουν οι άπειροι Πόντιοι. 

ΧΡΗΣΤΟΣ ΡΟΚΟΦΥΛΛΟΣ: Είναι θέμα δικαιοσύνης. 

ΛΕΩΝΙΔΑΣ ΤΖΑΝΗΣ: Δεν είναι μόνο θέμα δικαιοσύνης και η πολιτεία έχει χρέος να επιληφθεί. 

Χαρακτηρίστηκε το σχέδιο νόμου ως περιεχόμενο με "σαπουνόφουσκες", το είπε ο κ. Καρατάσος. Και λέω τελικά ότι η γλώσσα του ΔΗ.Κ.ΚΙ. έχει βγει πολύ πέρα απ' ό,τι πρέπει. 

ΓΕΩΡΓΙΟΣ ΚΑΡΑΤΑΣΟΣ: Αυτή έχουμε, τι να κάνουμε; 

ΛΕΩΝΙΔΑΣ ΤΖΑΝΗΣ: Σε ό,τι αφορά τουλάχιστον την κοινοβουλευτική πρακτική θεωρείτε ότι θα ζημιωθείτε αν χρησιμοποιήσετε κόσμιες εκφράσεις; "Σαπουνόφουσκες" ένα νομοσχέδιο που δεν το έχετε δει, που δεν το έχουμε δει; 'Ενα νομοσχέδιο, που δεν πέρασε καν από την επιτροπή να γίνει αντικείμενο επεξεργασίας, το χαρακτηρίζετε ως "σαπουνόφουσκες"; Γιατί συναγωνίζεται ο ένας τον άλλον σε φράσεις, οι οποίες δεν ταιριάζουν με την Αίθουσα; 

ΓΕΩΡΓΙΟΣ ΚΑΡΑΤΑΣΟΣ: 'Οταν τα λέτε εσείς, είναι καλά. 'Οταν τα λένε άλλοι, δεν είναι καλά. 

ΛΕΩΝΙΔΑΣ ΤΖΑΝΗΣ: Κύριε Καρατάσο, κοιτάξτε να δείτε. Και μόνο το γεγονός ότι με διακόψατε δέκα φορές κατά τρόπον... 

ΓΕΩΡΓΙΟΣ ΚΑΡΑΤΑΣΟΣ: 'Οταν τα λέτε εσείς, είναι καλά, όχι όταν τα λένε οι άλλοι. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, με συγχωρείτε, το Κοινοβούλιο έχει μετατραπεί σε καφενείο. 

ΠΡΟΕΔΡΕΥΩΝ (Δημήτριος Β. Κωστόπουλος): Θα παρακαλέσω τους κυρίους Βουλευτές του ΔΗ.Κ.ΚΙ. να συγκρατηθούν. Να ακούσουν τον ομιλητή και να απαντήσουν μετά, αν νομίζουν ότι έχουν κάτι να απαντήσουν. Δεν είναι συζήτηση αυτή πράγματι. Δεν έχει μετατραπεί το Κοινοβούλιο σε καφενείο... 

ΛΕΩΝΙΔΑΣ ΤΖΑΝΗΣ: Με συγχωρείτε, το ανακαλώ. 

ΠΡΟΕΔΡΕΥΩΝ (Δημήτριος Β. Κωστόπουλος): ...αλλά εν πάση περιπτώσει, δεν είναι καλό αυτό που γίνεται. 

Συνεχίστε, κύριε Τζανή. 

ΛΕΩΝΙΔΑΣ ΤΖΑΝΗΣ: Κύριοι συνάδελφοι, μια και ρώτησαν οι αγαπητοί συνάδελφοι του ΔΗ.Κ.ΚΙ. για το τι έκανε η Κυβέρνηση για τους "παλιννοστούντες" έχω να πω τα εξής: 

Ο Υπουργός είπε αρκετά πράγματα. Η Κυβέρνηση έχει τη Γενική Γραμματεία Αποδήμου Ελληνισμού. Εσείς λέτε ότι πρέπει να γίνει Υπουργείο. Το θέμα δεν είναι πώς θα το ονομάσουμε, αλλά τι δουλειά κάνει, αν θέλετε τη γνώμη μου. Αν ονομάσουμε κάτι ως Υπουργείο και δεν λειτουργεί το ίδιο καλά με τη Γενική Γραμματεία, έχετε την αίσθηση ότι αναβαθμίστηκε η αντιμετώπιση των προσφύγων; 

Το δεύτερο που κάνει η Κυβέρνηση είναι να συνεργάζεται με το Εθνικό 'Ιδρυμα Υποδοχής και Αποκατάστασης των παλινοστούντων ομογενών Ελλήνων... 

(Στο σημείο αυτό κτυπάει του προειδοποιητικό κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, παρακαλώ λόγω των διακοπών να μου δώσετε δύο, τρία λεπτά. 

Εκεί μπορείτε να δείτε το έργο πραγματικά σαν μία έκθεση πεπραγμένων που είναι εξαιρετικά χρήσιμη για να κρίνετε αν το ΕΙΥΑΠΟΕ κάνει τη δουλειά του καλά ή αν δεν την κάνει, αν η Γενική Γραμματεία Αποδήμου Ελληνισμού προσφέρει ή δεν προσφέρει. Εγώ εντός του ελαχίστου χρόνου που μου απομένει, θα σας πω ότι σύμφωνα τουλάχιστον με αυτά που έχουμε μπροστά μας, το ΕΙΥΑΠΟΕ ασχολείται με την υποδοχή, με την προετοιμασία για κοινωνική ένταξη στις εγκαταστάσεις του Ιδρύματος, για την κοινωνική ένταξη, για τη μόνιμη εγκατάσταση και αποκατάσταση των παλιννοστούντων. 'Εχει ήδη παραχωρήσει χίλιες εκατόν τριάντα μόνιμες κατοικίες σε παλιννοστούντες, έχει προβεί στην αγορά ανεξάρτητων κατοικιών, έχει ξεκινήσει η διαδικασία παραχώρησης κατοικιών στους ομογενείς κατά κυριότητα, έχει καταβάλει προσπάθεια για επιδότηση του επιτοκίου κατά 80% για τη λήψη στεγαστικών δανείων, έχει φροντίσει για την επαγγελματική αποκατάσταση ανθρώπων που θέλησαν να ασχοληθούν με το εμπόριο και καταβάλλει κάθε προσπάθεια για να αντιμετωπίσει και το πρόβλημα της ανεργίας. 

Εγώ θα είμαι ο τελευταίος -δεν έχω χρόνο δυστυχώς- ο κύριος Υπουργός θα ασχοληθεί... 

ΧΡΗΣΤΟΣ ΡΟΚΟΦΥΛΛΟΣ: Πήραν όλοι οι άλλοι πολύ περισσότερο. Ζητήστε και εσείς περισσότερο χρόνο. 

ΛΕΩΝΙΔΑΣ ΤΖΑΝΗΣ: Ο χρόνος μου αναλώθηκε. Αν ο κύριος Πρόεδρος θεωρεί ότι πρέπει να μου δώσει δύο λεπτά... 

ΑΝΑΣΤΑΣΙΟΣ ΙΝΤΖΕΣ: Συμφωνούμε. 

ΧΡΗΣΤΟΣ ΡΟΚΟΦΥΛΛΟΣ: 'Αλλοι μίλησαν παραπάνω. 

ΛΕΩΝΙΔΑΣ ΤΖΑΝΗΣ: Θα έλεγα, λοιπόν, αγαπητοί συνάδελφοι, ότι σε αυτήν τη σύντομη... 

ΑΝΑΣΤΑΣΙΟΣ ΙΝΤΖΕΣ: Συμφωνούμε, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος): Υπάρχει Προεδρεύων εδώ μέσα. Δεν υπάρχει οργάνωση ή οργανισμός που να μη τη διευθύνει κάποιος. Δεν γίνεται διαφορετικά, αλλιώς είναι αλαλούμ. Κάντε μου τη χάρη, σας παρακαλώ! 

ΛΕΩΝΙΔΑΣ ΤΖΑΝΗΣ: Θα μπορούσαμε ακόμα να μιλήσουμε για τα πεπραγμένα της Γενικής Γραμματείας Αποδήμου Ελληνισμού στον τομέα της φιλοξενίας προς την κατεύθυνση της στήριξης του Ελληνισμού στις Δημοκρατίες της πρώην Σοβιετικής 'Ενωσης, θα μπορούσαμε να πούμε για τα πεπραγμένα στο χώρο της εκπαίδευσης. 

Εγώ σας παραπέμπω στο σχετικό έγγραφο της Γενικής Γραμματείας Αποδήμου Ελληνισμού. Πριν καταθέσετε την επερώτησή σας, έπρεπε να ρίξετε μία ματιά και εκεί. Και δεν εννοώ να το κάνετε για να μείνετε ικανοποιημένοι. Πολύ καλά κάνατε και κάνατε την επερώτηση. 'Αριστα πράξατε. Αλλά έπρεπε να έρθουμε εδώ να συζητήσουμε πάνω σ' αυτά που έχουν γίνει, για να δούμε τι περισσότερο μπορεί να γίνει. 'Οχι να μηδενίζουμε σαν τον κ. Τσοβόλα που έχει πάρει φόρα και δεν σταματάει με τίποτα, λες και αυτό το κόμμα που είναι σήμερα Κυβέρνηση, είναι κόμμα άγνωστο σ' αυτόν, λές και μέχρι το 1989 ο κ. Τσοβόλας δεν άσκησε κυβερνητική εξουσία, για να έρθει εδώ να κάνει και αυτός τον απολογισμό του για το τι έκανε μέχρι το 1989, μετέχοντας ο ίδιος στην καλή τότε Κυβέρνηση του ΠΑ.ΣΟ.Κ., από το οποίο ΠΑ.ΣΟ.Κ. του 1989 αποχώρησε. 

Κάποια στιγμή λοιπόν, όταν θα μιλάτε για θέματα κοινωνικής ευαισθησίας, ας κάνετε και τη δική σας αναδρομή. 

Θα μπορούσαμε να πούμε για την προσφορά της Γενικής Γραμματείας Αποδήμου Ελληνισμού στον τομέα του πολιτισμού, για τη στήριξη ομογενειακών φορέων. Αυτά όμως είναι λίγα. 'Εχουν να γίνουν πάρα πολλά. 

Οι προτάσεις που ακούστηκαν εδώ, κύριε Υπουργέ, είναι εξαιρετικά ενδιαφέρουσες. Για παράδειγμα, η πρόταση για τη δημιουργία κέντρων ενημέρωσης παλιννοστούντων σε κάθε περιφέρεια. Είναι μέσα στο πρόγραμμα της Γενικής Γραμματείας. Το θέμα όμως δεν είναι να κάνουμε ένα κέντρο για να βρουν κάποιοι υπάλληλοι του δημοσίου δουλειά. Πρέπει να είναι κάποιοι άνθρωποι που να σκύψουν πάνω στο αντικείμενο, να δουν τα προβλήματα. Είναι μεγάλα τα προβλήματα των παλιννοστούντων, δεν είναι εύκολο να αντιμετωπισθούν σε πέντε και δέκα χρόνια και είναι λάθος να λένε, όσοι λένε, ότι για τους Μικρασιάτες σε δέκα είχαν τελειώσει. 

Ξέρετε πότε παραχωρήθηκαν οι κατοικίες από την Επιτροπή Αποκατάστασης Παλιννοστούντων, κύριε Ιντζέ; Τριάντα και σαράντα χρόνια μετά κατά κυριότητα. Τα περίφημα παραχωρητήρια παραχωρούσαν τη χρήση και η κυριότητα μεταβιβάστηκε τριάντα, σαράντα, πενήντα χρόνια μετά. Μην ερχόμαστε, λοιπόν, και λέμε τέτοια πράγματα. 

Ο κύριος Υπουργός είπε ότι ήταν άλλες οι δυνατότητες τότε, μιας αλύτρωτης χώρας, για παραχώρηση εκτάσεων και άλλες οι σημερινές δυνατότητες. 'Οταν οι Μικρασιάτες ήρθαν εδώ στην Ελλάδα έμεναν πεντέμισι εκατομμύρια 'Ελληνες. Οι δημόσιες γαίες, ήταν πολλαπλάσιες, σε σχέση με αυτές που υπάρχουν σήμερα. 

Ακόμα μπορώ να πω ότι και η εκκλησία έχει χρέος να σκύψει στο πρόβλημα. Η περίφημη εκκλησιαστική περιουσία, που πολλές φορές αποτελεί αντικείμενο αντιπαράθεσης, αμφισβήτησης για το πόση είναι, ποια είναι, τι μπορεί να κάνει, ας δούμε κάποια στιγμή, μήπως μπορεί να δοθεί και σ' αυτούς τους ανθρώπους, για παραχώρηση κατά χρήση. Υπάρχουν δασικές αγροτικές εκτάσεις που μένουν ανεκμετάλλευτες και καταπατούνται από επιτήδειους και που η εκκλησία δεν μπορεί να τις προστατεύσει. Ας δούμε, λοιπόν, αυτήν τη δυνατότητα, ας εξετάσουμε αυτό το ενδεχόμενο. 

ΠΡΟΕΔΡΕΥΩΝ (Δημήτριος Β. Κωστόπουλος): Τελειώνετε, κύριε Τζανή. 

ΛΕΩΝΙΔΑΣ ΤΖΑΝΗΣ: Τελειώνω, κύριε Πρόεδρε. 

Ακόμα, θα ήθελα να προτείνω, κύριε Υπουργέ, για την καλύτερη οργάνωση φιλοξενίας παιδιών ελληνικής καταγωγής, ειδικά τα καλοκαίρια, να πηγαίνουν στα κάμπινγκ του ΕΟΤ. Υπάρχουν νεκρές περίοδοι που τα κάμπινγκ του ΕΟΤ κάλλιστα μπορούν να δεχθούν παιδιά από αυτές τις περιοχές -επειδή είπατε ότι είναι τρίτης και τέταρτης γενιάς- για να δένονται με την πατρίδα των γονιών τους. 

Θα μπορούσαμε επίσης να οργανώσουμε -είναι πάγιο αίτημα αυτό- κοινοβουλευτικές αποστολές σε αυτές τις περιοχές. Κάπου είναι χρήσιμοι και οι Βουλευτές, κάποια μεγαλύτερη εθνική ευαισθησία έχουν, από αυτούς που εμπορεύονται, αμφισβητώντας την ευαισθησία των Βουλευτών και των πολιτικών. 

Θα μπορούσαμε να ενθαρρύνουμε τη δημιουργία αθλητικών συλλόγων από ομογενείς στους τόπους καταγωγής τους και όλα αυτά τα παιδιά να έχουν τη σύνδεση με την πατρίδα τους. 

Θα μπορούσαμε επίσης -και τελειώνω, κύριε Πρόεδρε- να προχωρήσουμε στην πλήρη καταγραφή των απανταχού ομογενών, ώστε τώρα πλέον, μέσα από τα σύγχρονα συστήματα που υπάρχουν, να έχουν μία διαρκή σχέση με την πατρίδα τους, διότι όπως είπε και ο κ. Τσοβόλας -εκεί θα συμφωνήσω με τον κ. Τσοβόλα- αυτό το κομμάτι της Ελλάδας είναι το καλύτερό της κομμάτι και το απέδειξε με το να αμύνεται επί εκατό και διακόσια και τριακόσια χρόνια και να κρατάει τη γλώσσα του, τη θρησκεία του και τις παραδόσεις του. 

Σ' αυτό το κομμάτι, λοιπόν, έχουμε χρέος να σκύψουμε όλοι με ειλικρίνεια, έξω από αυτόν το λιθοβολισμό που όταν τον βλέπουν, μη νομίζετε ότι κερδίζετε εσείς, αλλά χάνει συνολικά η εικόνα μας. 

ΠΡΟΕΔΡΕΥΩΝ (Δημήτριος Β. Κωστόπουλος): Ευχαριστούμε, κύριε Τζανή. 

Πριν δώσω το λόγο στον επόμενο ομιλητή, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα τρεις μαθητές και τρεις συνοδοί-καθηγητές από το Λύκειο Ζαχάρως του Νομού Ηλείας. 

Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες) 

Επίσης η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: "Μετατροπή του Οργανισμού Λιμένος Πειραιώς και του Οργανισμού Λιμένος Θεσσαλονίκης σε ανώνυμες εταιρείες". 

Ο Κοινοβουλευτικός Εκπρόσωπος της Νέας Δημοκρατίας κ. Βουλγαράκης έχει το λόγο για δέκα λεπτά. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, το ότι θα καταφέρναμε στην Αίθουσα αυτή να αντιδικήσουμε, να σηκώσουμε τους τόνους, να μιλήσουμε σε υψηλότερο από το συνηθισμένο επίπεδο για ένα τέτοιο θέμα, για να είμαι ειλικρινής, ερχόμενος στην Αίθουσα αυτή, δεν το περίμενα. Θεωρώ ότι τέτοιου είδους ζητήματα πρέπει πραγματικά να τίθενται στο απυρόβλητο. 

Επίσης, θεωρώ δεδομένο ότι δεν υπάρχει 'Ελλην πολιτικός, όπως επίσης δεν υπάρχει και 'Ελλην πολίτης, ο οποίος να έχει κακή προαίρεση για όλα τα ζητήματα που σχετίζονται με τις μεγάλες ιδέες και τις μεγάλες έννοιες της Ελλάδος, του 'Εθνους και του Ελληνισμού. 

Παρ' όλα ταύτα καταφέραμε στη Βουλή να κάνουμε και αυτό, να ψηλώσουμε τους τόνους υπερασπιζόμενοι ή κατηγορούντες, πράγματα για τα οποία ουσιαστικά κανένας δεν μπορεί να πει το αντίθετο. 

Διότι, κύριε Πρόεδρε, αν δεν υπήρχε κανένα πρόβλημα, ούτε οι διάφοροι ανά τον κόσμο ομογενείς ή παλιννοστούντες -ή όπως θέλετε πείτε το, είναι θέμα ορολογίας, γνωρίζουμε όλοι τις απόψεις ποιες είναι- δεν θα κατέφευγαν σε επιστολές διαμαρτυρίας, σε παραστάσεις, σε τηλεφωνικές οχλήσεις και άλλου είδους προσπάθειες προκειμένου να καταφέρουν να επιλύσουν τα αιτήματά τους ούτε φυσικά ελληνικά πολιτικά κόμματα θα έφερναν στην Αίθουσα αυτή επερωτήσεις ή ερωτήσεις ή επίκαιρες ερωτήσεις, προκειμένου να πιέσουν την Κυβέρνηση να πάρει κάποιες αποφάσεις ούτε φυσικά και ο Τύπος θα έκανε τα αφιερώματα τα οποία κατά καιρούς βλέπουμε, προκειμένου να λυθούν τα διάφορα προβλήματα τα οποία υπάρχουν. 

Το συμπέρασμα είναι ότι όντως υπάρχουν προβλήματα, προβλήματα που πρέπει να αντιμετωπισθούν και μάλιστα τώρα. Το λέω αυτό διότι ζητήματα που σχετίζονται με το μεγάλο θέμα που συζητάμε σήμερα, είτε αφορούν τους 'Ελληνες εκτός Ελλάδος είτε αφορούν όσους για κάποιον, για οποιονδήποτε λόγο, επανήλθαν στην πατρίδα, πρέπει να λύνονται όχι μέσα από φιλοσοφικές και φιλολογικές τοποθετήσεις του επιπέδου και του είδους που ακούσαμε προηγουμένως από τον κύριο Υπουργό, αλλά με πρακτικά μέτρα, άμεσα, καθημερινά. Η φιλολογική περιπλάνηση γύρω από τις αξίες και τις ιδέες του έθνους δια μέσου των αιώνων δεν λύνει κανένα από τα υπαρκτά, πραγματικά, άμεσα και καθημερινά προβλήματα κανενός 'Ελληνα, ο οποίος είτε ζει στη χώρα αυτή ως επιστρέφων από κάπου αλλού είτε ζει στο εξωτερικό. 

Κύριε Πρόεδρε, είτε τους 'Ελληνες του εξωτερικού να επισκεφθεί κανείς, είτε τους 'Ελληνες που έχουν επιστρέψει στην Ελλάδα, θα διαπιστώσει ένα πάρα πολύ μεγάλο παράπονο στο στόμα τους. Υπάρχει ένα πάρα πολύ μεγάλο ερώτημα: Γιατί; Γιατί η ελληνική πολιτεία, ενώ έχει κατά καιρούς, με διαφορετικούς Υπουργούς, με διαφορετικές κυβερνήσεις πολλές φορές έχει δεσμευθεί για την επίλυση των προβλημάτων τους, δεν έχει επιτέλους προχωρήσει σε ένα πρακτικό μέτρο, το οποίο να είναι άμεσο και ορατό. 

Εάν παρατηρήσει κανείς τα Πρακτικά της Βουλής, τα οποία είχα την ευκαιρία αυτές τις ημέρες να διεξέλθω, εξαιτίας της επερώτησης την οποία σήμερα θα συζητούσαμε, θα διαπιστώσει ότι τα μεγάλα λόγια περισσεύουν. Οι μεγάλες εκφράσεις είναι πλέον πέραν κάθε άλλης προσδοκίας. Οι υποσχέσεις μπορούν να συμπληρώσουν ολόκληρες σελίδες. 

Επίσης, όλοι οι Υπουργοί έχουν αποκτήσει μία συνήθεια. Κατά τη γνώμη τους τα περισσότερα προβλήματα έχουν λυθεί, αυτά τα οποία απομένουν είναι θέμα τεχνικό, να περάσουν από τις επιτροπές κάθε φορά και εν πάση περιπτώσει, μέσα σε έναν ορατό χρονικό ορίζοντα το θέμα θα κλείσει. Μα, δεν είναι έτσι. 

Υπάρχουν, όπως σωστά επισημάνθηκε, προβλήματα εκπαίδευσης, υπάρχουν προβλήματα στέγασης, υπάρχουν προβλήματα εργασίας, υπάρχουν προβλήματα κοινωνικοποίησης -και μην το αρνείσθε- και υπάρχουν και προβλήματα ρατσιστικής πραγματικά αντιμετώπισης εκ μέρους των πολιτικών αρχών προς τους 'Ελληνες, οι οποίοι έχουν υποχρέωση και αναγκαστικά συναλλάσσονται με τις διάφορες αρχές. 

Μα, κύριε Πρόεδρε, εδώ υπάρχουν προβλήματα ρατσισμού με τους 'Ελληνες που ζουν στην Ελλάδα, δηλαδή αυτούς οι οποίοι καθημερινά συναλλάσσονται, δεν θα υπάρχουν προβλήματα με αυτούς οι οποίοι θεωρούνται ότι δεν είναι γηγενείς; 

Αυτά, λοιπόν, είναι θέματα τα οποία πρέπει να αντιμετωπισθούν ουσιαστικά. 

Ελέχθησαν φυσικά πολλά και διάφορα. Επιτρέψτε μου να διαβάσω μία ερώτηση, η οποία διατυπώνεται στο κείμενο του Συμβουλίου των Ομογενών Ελληνοποντίων Παλιννοστούντων Θράκης, η οποία απευθύνεται προς τον Πρωθυπουργό της χώρας, έχει ένα πίνακα αποδεκτών πολύ μεγάλο, τους Αρχηγούς των πολιτικών κομμάτων και άλλους και πολύ γλαφυρά, πολύ περιγραφικά και με πολύ μεγάλη πίκρα και αγωνία διατυπώνουν το εξής ερώτημα: Οι πρόσφυγες Ελληνοπόντιοι, τη δική τους υποχρέωση στο ελληνικό κράτος την κράτησαν, δεν την εγκατέλειψαν. 

Συνεχίζουν και θα συνεχίζουν να ζουν εδώ. Αλλά τις δικές τους υποχρεώσεις μπροστά στους Ποντίους η ελληνική Κυβέρνηση δεν τις εκπλήρωσε, το να εξασφαλίσει δηλαδή δουλειά και στέγη σε όσους εγκαταστάθηκαν στη Θράκη. 

'Εχετε την αίσθηση, κύριοι της Κυβέρνησης, ότι αυτοί οι άνθρωποι έχουν παραφρονήσει ξαφνικά; 'Εχετε την αίσθηση ότι αυτοί οι άνθρωποι έχουν λύσει όλα τους τα προβλήματα και από λόγους ευφορίας καταφεύγουν σε τέτοιου είδους κείμενα και ερωτήσεις; Υπάρχει, λοιπόν, ένα πρόβλημα και το πρόβλημα αυτό δεν μπορεί να λυθεί ούτε με μεγάλες κουβέντες ούτε φυσικά με πομφόλυγες, οι οποίες ακούστηκαν σε αυτήν την Αίθουσα. Θα περίμενα από τον κύριο Υπουργό να απαντήσει στις συγκεκριμένες ερωτήσεις, οι οποίες τέθηκαν. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Θα απαντήσω. 

ΓΕΩΡΓΙΟΣ ΒΟΥΛΓΑΡΑΚΗΣ: Γι'αυτό είμαστε και εμείς εδώ για να σας ακούσουμε. Μη βιάζεστε έχετε όλο το χρόνο, άλλωστε ως Υπουργός μπορείτε να χρησιμοποιήσετε πολλές φορές το βήμα, ενώ εμείς ως εκπρόσωποι μόνο άπαξ έχουμε αυτό το δικαίωμα. 

Θα περίμενα επίσης από τον Υπουργό όχι να μας πει εάν υπάρχουν νόμοι, γιατί φυσικά νόμοι υπάρχουν. Μάλιστα κάποιους απ'αυτούς τους ψήφισε και η παράταξη την οποία ως Κοινοβουλευτικός Εκπρόσωπος εκπροσωπώ. Να μας απαντήσει όμως εάν οι νόμοι εφαρμόζονται, διότι είναι γνωστό ότι στην Ελλάδα υπάρχουν χιλιάδες δεκάδες νόμοι. Η Ελλάς δεν στερείται νόμων, η Ελλάς έχει πρόβλημα στην εφαρμογή των νόμων αυτών και ειδικότερα στην εφαρμογή των νόμων που αφορούν αυτούς, οι οποίοι εμείς ζητήσαμε να έλθουν ή ήλθαν και θεωρήσαμε ευκαιρία που ήλθαν να κάνουμε εθνική πολιτική. Δεν χρειάζεται να πω περισσότερα, διότι όλοι νομίζω στην Αίθουσα αυτή αντιλαμβανόμεθα τι εννοώ, ή εν πάση περιπτώσει όλους αυτούς στους οποίους απευθύνομαι με πάρα πολύ κολακευτικά λόγια όταν πηγαίνουμε στο εξωτερικό και μόλις περάσουμε τις πόρτες του αεροδρομίου Αθηνών ξεχνάμε μετά από λίγο, αφού έχουμε προηγουμένως συγκρατήσει κάποιες παραστάσεις ή κάποιες εικόνες από τις χώρες τις οποίες έχουμε δει. 

Κυρίες και κύριοι συνάδελφοι, διατυπώθηκε η ερώτηση υπάρχει πολιτική για τους 'Ελληνες είτε του εξωτερικού είτε όσους επιστρέφουν στην Ελλάδα; Εάν θέλετε να είμαστε ειλικρινείς στην Αίθουσα αυτή και αυτό δεν αφορά μόνο την Κυβέρνηση, αλλά όλον τον πολιτικό κόσμο, η πραγματικότητα είναι ότι η συγκεκριμένη πολιτική σπονδυλωτή με αρχή, μέση και τέλος με χρονικό ορίζοντα πολλών ετών και με συγκεκριμένους στόχους, δεν υπάρχει. Υπάρχουν πρωτοβουλίες που αναπτύσσουν οι διάφοροι Υπουργοί, υπάρχουν πρωτοβουλίες που αναπτύσσουν περιπτωσιολογικά οι διάφορες κυβερνήσεις και υπάρχουν και πρωτοβουλίες, οι οποίες άλλοτε μεν δρουν θετικά και άλλοτε επανεξεταζόμενες θεωρούνται χαμένες ευκαιρίες. 

Αυτή η ιστορία στην Ελλάδα πρέπει κάποτε να σταματήσει. Και αυτή η ιστορία πρέπει να αντιμετωπιστεί με την προσήκουσα προσοχή. 'Εχει διατυπωθεί πολλές φορές η άποψη ότι είμαστε έθνος ανάδελφο και είναι σωστό. 'Εχει διατυπωθεί η άποψη ότι είμαστε μόνοι στον κόσμο, είναι γεγονός ότι στη διαδρομή της ιστορίας έχουμε χάσει παμπάλαιες πατρίδες, τον Πόντο, τη Ρωμυλία, την 'Ιμβρο να μη συνεχίσω. Είναι η πρώτη φορά που η Ελλάς είναι στη μία μόνο όχθη του Αιγαίου και απειλείται και αυτή, πολλές φορές δεν έχει άλλα περιθώρια ο Ελληνισμός, δεν έχει άλλες άμυνες ο Ελληνισμός, δεν έχει άλλες δυνατότητες ο Ελληνισμός, να μη συμπεριφέρεται ως οφείλει όπως πρέπει στους 'Ελληνες είτε εδώ είτε εκεί είτε παραέξω. 

Είναι, λοιπόν, υποχρέωση άμεση, προτεραιότητα άμεση, να ληφθούν όλα αυτά τα μέτρα τα οποία συνήθως εξαγγέλλονται, γράφονται δημοσιεύονται, διαφημίζονται και τελικά ξεχνιούνται. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σταύρος Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Το κόμμα μας, το ΚΚΕ, με μεγάλη προσοχή και ενδιαφέρον παρακολουθεί τα προβλήματα των Ελλήνων μεταναστών, των παλιννοστούντων, των επαναπατρισμένων, των νεοπροσφύγων, και γενικά όλων των Ελλήνων που βρίσκονται έξω από τα σύνορα της πατρίδος μας. 

Από το 1994, είχε καταθέσει σχετική επερώτηση, η οποία όμως ποτέ δεν μπόρεσε να συζητηθεί. Η τοποθέτηση του Αναπληρωτή Υπουργού Εξωτερικών, νομίζω πως αντανακλά τον τρόπο με τον οποίο η Κυβέρνηση ασχολείται με τα προβλήματα των μεταναστών και των νεοπροσφύγων. 

Μου δημιουργήθηκε η εντύπωση ότι ήλθε απροετοίμαστος και δεν μπόρεσε να δώσει απαντήσεις σε βασικά ζητήματα που απασχολούν τους μετανάστες και τους νεοπρόσφυγες. 

Θέλω να πω ότι αποτελεί καθρέφτη της κυβερνητικής πολιτικής για όλα αυτά τα προβλήματα. Οι επτά περίπου εκατομμύρια 'Ελληνες της διασποράς στη συντριπτική τους πλειοψηφία είναι μετανάστες ή απόγονοί τους. Το μεγαλύτερο μέρος τους, περίπου τρεισήμισι εκατομμύρια βρίσκονται στη Βόρειο Αμερική, στις ΗΠΑ και στον Καναδά. Στη συνέχεια εφτακόσιες χιλιάδες περίπου είναι στην Αυστραλία, πάνω από τετρακόσιες χιλιάδες στην Ευρώπη και οι υπόλοιποι σε άλλες χώρες του κόσμου. 

Η άρχουσα τάξη της χώρας μας δεν μπόρεσε να κρατήσει και να αξιοποιήσει προς όφελος του τόπου τον πιο μεγάλο πλούτο του, το ανθρώπινο δυναμικό. Το ξεπούλησε στις ξένες αγορές εργασίας. 

Το έτοιμο αυτό εργατικό δυναμικό, για το οποίο η χώρα μας και οι οικογένειές τους δαπάνησαν σημαντικά ποσά -σε αρκετές δεκάδες εκατομμύρια δραχμές υπολογίζεται σήμερα το κόστος ενός ατόμου που είναι έτοιμο να πάρει μέρος στην παραγωγή- το χρησιμοποίησε το ξένο κεφάλαιο στις πιο βαριές, ανθυγιεινές και κακοπληρωμένες δουλειές αυξάνοντας τα κέρδη του. 

Επίσης χρησιμοποιήθηκε για την ανάπτυξη της οικονομίας των χωρών υποδοχής των μεταναστών. Το εργατικό αυτό δυναμικό διοχετεύθηκε στις ξένες αγορές εργασίας συχνά για την αποφυγή κοινωνικών εκρήξεων στη χώρα μας. Οι συνέπειες, όμως, αυτής της πολιτικής φαίνονται σήμερα. 

Το οξύ δημογραφικό πρόβλημα που αντιμετωπίζει η χώρα μας, σε μεγάλο βαθμό οφείλεται στην αιμορραγία της μετανάστευσης. Γιατί κάθε φορά μετανάστευε το πιο νέο σε ηλικία τμήμα του λαού μας. 

Οι 'Ελληνες μετανάστες όχι μόνο εγκαταλείφθηκαν στην τύχη τους, αλλά συχνά αποτέλεσαν αντικείμενο διωγμών από μέρους των ελληνικών κυβερνήσεων. Χαρακτηριστικά, από την άποψη αυτή, παραδείγματα αποτελούν οι αφαιρέσεις διαβατηρίων από εκατοντάδες 'Ελληνες στη Δυτική Ευρώπη και κυρίως στη Γερμανία, καθώς και η υστέρηση της ελληνικής ιθαγένειας σε πολλούς από αυτούς από τη χούντα. Παρ'όλα αυτά οι μετανάστες μας και οι απόγονοί τους, χάρη στη σκληρή εργασία κατόρθωσαν να προοδεύσουν και πολλοί από αυτούς να διακρίνονται σήμερα στην οικονομική, κοινωνική, επιστημονική, πολιτιστική και πολιτική ζωή των χωρών που ζουν. Ακόμα συνέβαλαν και συνεχίζουν να συμβάλλουν με πολλούς και διάφορους τρόπους για το καλό της πατρίδας μας και του λαού μας. 

Με την αποστολή εμβασμάτων συνέβαλαν σημαντικά στην τόνωση της οικονομίας. Σημαντική ήταν και η συμβολή τους σε κρίσιμες για την πατρίδα μας περιόδους, όπως στο Β' Παγκόσμιο Πόλεμο και στη διάρκεια της στρατιωτικοφασιστικής δικτατορίας με τον αντιδικτατορικό αγώνα που ανέπτυξαν. 

Σήμερα αποτελούν τους πρεσβευτές μας στις ξένες χώρες. Ωστόσο, όμως, αντιμετωπίζουν πολλά προβλήματα, όπως της ανεργίας, της εκμάθησης της ελληνικής γλώσσας από τα παιδιά της δεύτερης και τρίτης γενιάς, της φορολόγησης, της συνταξιοδότησης, της ανανέωσης της ελληνικής ιθαγένειας κλπ. 

Για το ζήτημα της Αυστραλίας καταθέσαμε ερώτηση και πήραμε απάντηση στην οποία αναφέρεται ότι καταργήθηκαν τα εκατό δολάρια. Ωστόσο, όμως, συνεχίζουν να εισπράττονται, κύριε Υπουργέ. Δεν ξέρουμε τι από αυτά ισχύει. Ισχύουν αυτά που απαντάτε στις ερωτήσεις μας ή αυτά που εφαρμόζουν τα ελληνικά προξενεία στη μακρινή Αυστραλία. 

Η αντιμετώπιση των μεταναστών και των απογόνων τους δεν είναι άσχετη από την πολιτική των κυβερνήσεων απέναντι στους εργαζόμενους στην ίδια τη χώρα μας. Δεν μπορεί στο εσωτερικό της χώρας να εφαρμόζεται μία αντιλαϊκή πολιτική και στη συνέχεια αυτή να είναι φιλική για τους μετανάστες. Το ίδιο ισχύει και για τους πολιτικούς πρόσφυγες, αλλά και για τους ομογενείς πρόσφυγες. 

Δεν μπορεί πενήντα χρόνια μετά τη λήξη του εμφύλιου πολέμου να εξακολουθούν να υπάρχουν πολιτικοί πρόσφυγες, οι οποίοι να στερούνται της ελληνικής ιθαγένειας ούτε δέκα χρόνια μετά τον ερχομό των νεοπροσφύγων να εξακολουθούν να υπάρχουν τόσα πολλά και σοβαρά προβλήματα που αντιμετωπίζει όλος αυτός ο κόσμος. 

Οι άνθρωποι αυτοί άρχισαν να έρχονται στην Ελλάδα από το 1989 ύστερα από την ενθάρρυνσή τους από τις ελληνικές κυβερνήσεις. 

Μάλιστα είναι γνωστές οι περιπτώσεις των διπλωματών που επαίρονταν για την επιτυχία της πολιτικής τους. "Η πατρίδα μας πάει καλά" έλεγαν. 

Στη συνέχεια όμως λόγω των εμφυλίων πολέμων και των εθνικιστικών ταραχών από το 1992, αναγκάστηκαν να εγκαταλείψουν τις χώρες που ζούσαν, όπως την Αρμενία με τον πόλεμο στο Ναγκόρνο-Καραμπάχ, στη συνέχεια με τον εμφύλιο πόλεμο στη Γεωργία, καθώς και στην Απχαζία και να έρχονται μαζικά στην Ελλάδα. 

Η ευθύνη για την απαράδεκτη κατάσταση που επικρατεί σε βάρος των ομογενών νέων προσφύγων βαρύνει τις κυβερνήσεις που κυβερνάν τη χώρα μας. Από την αρχή δεν υπήρξε και εξακολουθεί να μην υπάρχει μέχρι σήμερα, ενιαίο νομοθετικό πλαίσιο για την αντιμετώπιση των κάθε λογής προβλημάτων που αντιμετωπίζουν. 

Μόλις προχθές στη μόνιμη ειδική επιτροπή μοιράστηκε το σχέδιο νόμου, που απ' ό,τι ξέρουμε είναι έτοιμο από το 1996. 'Οταν όμως, κύριε Υπουργέ, είναι να φέρετε σχέδια νόμου που εξυπηρετούν τα οικονομικά συμφέροντα του κατεστημένου τότε τα επισπεύδετε και δεν κάνετε δυόμισι ολόκληρα χρόνια, όπως αυτό που αφορά εκατόν πενήντα χιλιάδες ομογενείς νεοπρόσφυγες. 

Αντί για σχέδιο νόμου, το 1990 η ελληνική πολιτεία δημιούργησε δύο ειδικούς φορείς με σκοπό την υποδοχή και την αποκατάστασή τους. Πρώτον, το ΕΙΥΑΠΟΕ που είναι ΝΠΙΔ που βρίσκεται κάτω από την εποπτεία του Υπουργείου Εξωτερικών και δεύτερον, τη Γενική Γραμματεία Παλιννοστούντων Ομογενών στο Υπουργείο Μακεδονίας-Θράκης. 

Το 1991 δημιουργήθηκε ακόμη ένας φορέας, η Υπηρεσία Αποκατάστασης Παλιννοστούντων Ομογενών (ΥΑΠΟ), που επίσης υπάγεται στο Υπουργείο Εξωτερικών. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

'Οπως είναι γνωστό, το ΕΙΥΑΠΟΕ δραστηριοποιήθηκε στην περιοχή της Θράκης. Το πρόγραμμά του για τη στεγαστική αποκατάσταση εξήντα χιλιάδων περίπου ομογενών δεν υλοποιήθηκε. Η πλειοψηφία τους ζει σε ενοικιαζόμενα σπίτια ή σε κοντέινερς. Η οκτάχρονη απάνθρωπη εγκατάλειψή τους στις λαμαρίνες των οικισμών των ΕΙΥΑΠΟΕ παραβιάζει ευθέως πλέον διατάξεις του εσωτερικού και διεθνούς δικαίου που αφορούν την προστασία των ανθρώπινων δικαιωμάτων και εξαιτίας αυτής της ανεύθυνης πολιτικής η Κυβέρνηση εκθέτει διεθνώς τη χώρα μας. 

Επίσης, δεν προχώρησαν τα έργα οικοδόμησης στους οικισμούς Ζυγό, Σάπες και αλλού. Πρόσφατα επισκέφθηκα τον οικισμό Ζυγό, μόλις την προηγούμενη εβδομάδα και ειλικρινά αποτελεί μια ντροπή, κύριε Υπουργέ. 

Τα έργα αυτά έχουν σταματήσει και το ΕΙΥΑΠΟΕ βρίσκεται σε δικαστικές διαμάχες με τους εργολάβους. Αλλά και η επιδότηση του ενοικίου προς τους ομογενείς βρίσκεται σε κρίσιμο σημείο. Το ΕΙΥΑΠΟΕ δεν δέχεται κανέναν ομογενή πλέον στο πρόγραμμά του και ουσιαστικά έχει σταματήσει κάθε δραστηριότητά του. 

Εκτός όμως από τις εξήντα χιλιάδες, ενενήντα με εκατό χιλιάδες ήταν εκτός προγράμματος... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Θα ήθελα και εγώ, κύριε Πρόεδρε, την ανοχή που είχαν και οι προηγούμενοι συνάδελφοί μου. 

ΠΡΟΕΔΡΕΥΩΝ (Παναγιώτης Ν. Κρητικός): Σχετική ανοχή θα υπάρξει και για σας, όχι όμως μεγάλη. 

ΣΤΑΥΡΟΣ ΠΑΝΑΓΙΩΤΟΥ: Ευχαριστώ. 

Επαναλαμβάνω ότι ενενήντα με εκατό χιλιάδες είναι εκτός σχεδίου. Αντί να τους δοθούν δωρεάν οικόπεδα και δωρεάν οικοδομική άδεια και χαμηλότοκα δάνεια -οι άνθρωποι αυτοί αγόρασαν μόνοι τους εκτός σχεδίου οικόπεδα έναντι υψηλών τιμημάτων και έχτισαν μόνοι τους αυτά τα σπίτια- έρχεσθε εσείς και τους επιβάλλετε εξοντωτικά πρόστιμα με επιπλέον προσαυξήσεις. Αντί να ενδιαφερθείτε για την αντιμετώπιση και τη λύση του προβλήματός τους, έρχεσθε και τους τιμωρείτε από πάνω, μια και από μόνοι τους έλυσαν κατά ένα μέρος το πρόβλημά τους. 

Δεν πρέπει να ξεχνάτε ότι υπάρχει πολύ σοβαρό πρόβλημα με τους νεοπρόσφυγες που ήρθαν μετά τον πόλεμο της Απχαζίας, οι οποίοι ήρθαν κυριολεκτικά γυμνοί και οι οποίοι αντιμετωπίζουν πολύ πιο σοβαρά προβλήματα από αυτούς που ήρθαν το πρώτο διάστημα. 

Η Υπηρεσία Αποκατάστασης Ομογενών υπολειτουργεί και το προσωπικό της αριθμεί μόνο τρία άτομα. 

Η Γενική Γραμματεία Παλιννοστούντων Ομογενών χωρίς οργανισμό -πράγμα που σημαίνει ανεπαρκή χρηματοδότηση- και με ολιγομελή προσωπικό, παράγει αξιόλογο έργο. Δεν είναι, όμως, δυνατόν η αποκατάσταση των ομογενών νεοπροσφύγων να επαφίεται στο φιλότιμο και τον πατριωτισμό των μελών του. 

Ενώ, λοιπόν, υπάρχουν τρεις φορείς, το έργο της αποκατάστασης βρίσκεται σε εμβρυώδη ακόμη κατάσταση. 

Μεταξύ των ομογενών σαράντα χιλιάδες περίπου ήρθαν με τουριστική βίζα και σήμερα βρίσκονται "υπό ανοχήν". Τα δύο γραφεία που υπάρχουν, το ένα στην Αθήνα και το άλλο στη Θεσσαλονίκη, ως τώρα έχουν αντιμετωπίσει μόνο οχτώ χιλιάδες περιπτώσεις. Μάλιστα το γραφείο στην Αθήνα, εδώ και τρεις μήνες λειτουργεί -το κάθε ένα- με ένα διπλωμάτη. 

Αν συνεχιστούν αυτοί οι ρυθμοί, θα χρειστούν τουλάχιστον τέσσερα χρόνια για να αντιμετωπιστούν οι περιπτώσεις των υπόλοιπων τριάντα δύο χιλιάδων ακόμα "υπό ανοχήν" νεοπροσφύγων. 

Τα άτομα αυτά βρίσκονται σε χειρότερη θέση από τους αλλοδαπούς γιατί δεν έχουν δικαίωμα διαμονής, εργασίας, ιατρικής περίθαλψης και απελαύνονται με διοικητικές απελάσεις. 

Πολλοί από τους "υπό ανοχήν" ομογενείς, ενώ έχουν ένσημα και κάνουν φορολογικές δηλώσεις, δεν έχουν βιβλιάριο ασθενείας, γιατί το ΙΚΑ αρνείται παροχές σε άτομα που δεν έχουν ταυτότητα ή άδεια παραμονής. Τα γνωρίζετε όλα αυτά, κύριε Υπουργέ. 

Το κυριότερο, όμως, από όλα τα προβλήματα είναι το πρόβλημα της εργασίας. 'Ενα πολύ μεγάλο μέρος τους είναι χωρίς εργασία και πάρα πολλοί, κυρίως επιστήμονες, ετεροαπασχολούνται. Καθηγήτριες, δασκάλες καθαρίζουν σκάλες, φυλάνε παιδιά και ασθενείς. Μηχανικοί και επιστήμονες εργάζονται ως ανειδίκευτοι εργάτες. 

Είναι γνωστή η περίπτωση του κυρίου Πρωθυπουργού που επισκέφθηκε οικισμό στη Θράκη και όταν μπήκε σε ένα σπίτι ομογενή νεοπρόσφυγα ρώτησε τη γυναίκα που είναι ο άντρας της. Η απάντηση που πήρε είναι ότι βρίσκεται στη Γερμανία για εργασία. 

Ο νόμος για προσλήψεις ενός ποσοστού στις δημόσιες υπηρεσίες και οργανισμούς καταστρατηγείται. Δεν εφαρμόζεται. Γίνονται διακρίσεις σε βάρος των ομογενών. 

Οργανικά δεμένο με το πρόβλημα της απασχόλησης είναι και το ζήτημα της εκμάθησης της ελληνικής γλώσσας. Η μη επαρκής γνώση της ελληνικής γλώσσας συντελεί στον αποκλεισμό τους. 

Υπάρχουν και άλλα προβλήματα. 'Ενα από τα πιο βασικά είναι η μόρφωση... 

(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή). 

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορώ να σας δώσω άλλο χρόνο. 

ΣΤΑΥΡΟΣ ΠΑΝΑΓΙΩΤΟΥ: Ακούσαμε ότι ενώ τα παιδιά πέρυσι στις πρώην δημοκρατίες της Σοβιετικής 'Ενωσης διακρίνονταν -όταν συναντηθήκαμε εδώ στη δυτική Αττική- σήμερα καταδικάζονται στην αμάθεια, οδηγούνται στην εγκληματικότητα, στην πορνεία και στα ναρκωτικά. 

ΠΡΟΕΔΡΕΥΩΝ (Παναγιώτης Ν. Κρητικός): Σας έδωσα το χρόνο που πήραν και οι άλλοι συνάδελφοι. Ο προκάτοχός μου στην 'Εδρα φίλος κύριος Αντιπρόεδρος έδινε μεγάλες "αυξήσεις" χρόνου, απ'ό,τι πληροφορήθηκα, σε Υπουργούς, Αρχηγούς κλπ., σε όλους. Βρήκε ξένο ταμείο και σκόρπαγε αυξήσεις! 

ΙΩΑΝΝΗΣ ΔΗΜΑΡΑΣ: Αλήθεια είναι. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι κακό. 

Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κύριοι συνάδελφοι, η Ελλάδα ολόκληρο τον 20 αιώνα θα έλεγε κανείς ότι κυριολεκτικά αιμορράγησε από τη μετανάστευση. Εκατομμύρια ίσως νέοι, 'Ελληνες και Ελληνίδες, εγκατέλειψαν τη χώρα κυρίως για οικονομικούς, αλλά και για πολιτικούς λόγους, αναζητώντας μία καλύτερη τύχη σε ολόκληρη σχεδόν την υφήλιο, κυρίως, όμως, στις πιο ανεπτυγμένες, κάθε περίοδο, οικονομικά χώρες. 

Οι υπεύθυνοι αυτής της τραγωδίας επιχείρησαν κατά καιρούς να δικαιολογήσουν το φαινόμενο αυτό με το δήθεν δαιμόνιο της φυλής, το οποίο θέλει περιπέτειες, εγκαταλείπει την πατρίδα και μεταναστεύει. 'Αλλοι, όπως είπε και ο κύριος Υπουργός, ονόμασαν τη μετανάστευση "ευλογία Θεού". Τίποτα, βέβαια, από αυτά δεν ισχύει. 

Στη μετανάστευση έσπρωξαν όλον αυτόν τον κόσμο η ανέχεια, οι διακρίσεις, οι πολιτικοί διωγμοί ή και κάποια συνειδητή προσπάθεια που καταβλήθηκε σε ορισμένες κυρίως περιόδους να αντιμετωπιστεί με τη μετανάστευση η υψηλή ανεργία. Κανείς δεν ξεριζώνετε ευχάριστα από την πατρίδα του. 

Αυτή, νομίζω, είναι με λίγα λόγια η ιστορία και οι αιτίες της μετανάστευσης. 

Σήμερα λέμε -το ακούσαμε και εδώ- ότι ζουν σε ολόκληρο τον κόσμο έξι με επτά εκατομμύρια 'Ελληνες. Καταβάλλονται προσπάθειες για την ενότητα αυτού του κόσμου, με τη δημουργία του ΣΑΕ, την οποία νομίζω ότι πρέπει όλοι να χαιρετίσουμε. 'Υστερα από έναν ολόκληρο αιώνα, για πρώτη φορά έχει συγκροτηθεί το Συμβούλιο Απόδημου Ελληνισμού, το οποίο επιχειρεί να συσπειρώσει σε παγκόσμια κλίμακα τον απόδημο ελληνισμό. 

Θα έλεγα, επίσης, ότι η Γενική Γραμματεία Ελληνισμού και το ΕΙΥΑΠΟΕ καταβάλλουν φιλότιμες προσπάθειες, στα πλαίσια των δυνατοτήτων τους, για να αντιμετωπίσουν, αποσπασματικά όμως, κάποια προβλήματα. 

Στην ίδια κατεύθυνση, κινείται και η μόνιμη ειδική επιτροπή της Βουλής για τον απόδημο ελληνισμό. 

Εγώ δεν θέλω εδώ να μηδενίσω τις προσπάθειες αυτές. Δεν μου αρέσουν οι μηδενισμοί και οι κραυγές. 'Ομως, πρέπει να επισημάνουμε μια μεγάλη αδυναμία. Την επεσήμανε και ο κ. Βουλγαράκης και συμφωνώ. Δύο πράγματα λείπουν: Το απαιτούμενο ενδιαφέρον από την πλευρά των ελληνικών κυβερνήσεων και -για μένα το σημαντικότερο απ'όλα- δεν έχει ακόμη διαμορφωθεί μια σύγχρονη στρατηγική, που να στηρίζεται θεωρητικά και επιστημονικά. 

Η Ελλάδα είναι η μόνη χώρα, που έχει τέτοιο τεράστιο αριθμό μεταναστών και που δεν έχει κάνει μία συστηματική προσπάθεια, θεωρητική και επιστημονική, πρώτον, να εξηγήσει το φαινόμενο και δεύτερον, να αντιμετωπίσει, με μια σύγχρονη στρατηγική, το φαινόμενο αυτό. Τσαλαβουτάμε! 

Επίσης, ένα άλλο μεγάλο πρόβλημα είναι ότι χωλαίνει ο συντονισμός των κρατικών φορέων, που ασχολούνται με τον απόδημο ελληνισμό. 

Και το τελευταίο βέβαια και σημαντικότερο -το επεσήμαναν και οι άλλοι ομιλητές- είναι ότι οι πόροι που διατίθενται είναι ελάχιστοι, σε σχέση με τις συνεχώς αυξανόμενες ανάγκες. 

Αυτά νομίζω ότι είναι τα μεγάλα προβλήματα, που πρέπει να αντιμετωπίσει το ελληνικό Κοινοβούλιο, με ένα πνεύμα όμως διαλόγου και εθνικής συναίνεσης και όχι με αοριστολογίες ή με μικροκομματικές καταγγελίες. Αυτά δεν βοηθούν. 'Εχουν πολύ βραχυπρόθεσμα οφέλη για τον έναν ή τον άλλο και η κατάσταση παραμένει η ίδια. 

Θα έλεγα ότι τα προβλήματα, που αντιμετωπίζουν οι 'Ελληνες που ζουν σε ολόκληρο τον κόσμο, είναι εξαιρετικά σημαντικά. Εγώ πάω πολύ συχνά έξω με αυτήν την Επιτροπή Απόδημου Ελληνισμού. Βλέπει κανένας την αγωνία, που έχει όλος αυτός ο κόσμος που ζει στο εξωτερικό, γιατί ελλοχεύει ο κίνδυνος οι νεότερες κυρίως γενιές να χάσουν κάθε επαφή με την Ελλάδα, τη γλώσσα και τον πολιτισμό της χώρας. Και θα έλεγα ότι αυτοί οι 'Ελληνες ζητούν αγωνιωδώς τη συμβολή της Ελλάδας, για να αποτραπεί αυτός ο κίνδυνος. 'Ομως, η Κυβέρνηση και ο προϋπολογισμός της φετινής χρονιάς ελάχιστα, δυστυχώς, ανταποκρίνονται σε αυτήν την αγωνιώδη έκκληση. Γιατί, χωρίς χρήματα, δεν γίνεται τίποτε. Οι πόροι που διατίθενται είναι ελάχιστοι. Παραμένουν στάσιμοι φέτος, ενώ πέρσι υπήρξε μία αύξηση των κονδυλίων της Γενικής Γραμματείας Απόδημου Ελληνισμού. 

Και θα έλεγα ότι θα πρέπει να αντιμετωπίσουμε μια άλλη αντίληψη. Επικρατεί μια υπεροπτική άποψη ότι περίπου προσφέρουμε ελεημοσύνη σε αυτούς τους ανθρώπους, έστω και με αυτά τα λίγα που δίνουμε. Αλλά δεν είναι έτσι τα πράγματα. Επεσήμανα ήδη ότι όλοι αυτοί οι 'Ελληνες, που υποχρεώθηκαν να εγκαταλείψουν τη χώρα για οικονομικούς και πολιτικούς λόγους, συνέβαλαν με το συνάλλαγμά τους κατ'αρχήν, αλλά και επιστρέφοντας εδώ, με τις ειδικότητες που είχαν αποκτήσει, σε σημαντικό βαθμό στην οικονομική ανάπτυξη της χώρας. Και πριν ο τουρισμός πάρει αυτές τις διαστάσεις που έχει σήμερα, να μην ξεχνάμε ότι το συνάλλαγμα, το μεταναστευτικό και το ναυτιλιακό, ήταν οι μεγάλες πηγές που χρησιμοποίησε η Ελλάδα για την οικονομική της ανάπτυξη. 'Αρα δεν χρωστάμε ελεημοσύνη. Χρέος εθνικό έχουμε απέναντι σε αυτόν τον κόσμο! 'Εχουμε χρέος να ανταποκριθούμε στις εκκλήσεις τους, για να διατηρηθεί ζωντανή η επαφή με την Ελλάδα, η εθνική τους ταυτότητα. 

Και θα έλεγα ότι η Ελλάδα οφείλει επίσης να ανταποκριθεί στο μεγάλο αίτημα της ουσιαστικής απόδοσης των πολιτικών δικαιωμάτων στους 'Ελληνες του εξωτερικού και στην εξασφάλιση της συμμετοχής τους, τουλάχιστον στις χώρες της Ευρώπης, στις επόμενες εθνικές εκλογές. Γιατί μέχρι τώρα δεν μπορούσαμε να αντιμετωπίσουμε το θέμα αυτό. Σας λέω, κύριε Υπουργέ, ότι στη Βοσνία ψήφισαν με επιστολική ψήφο στις τελευταίες εκλογές. Και η Ελλάδα δεν έχει μπορέσει ακόμη να λύσει αυτό το θέμα. Θα το λύσει μετά την αναθεώρηση του Συντάγματος. 

Για να δείτε αυτήν την έλλειψη στρατηγικής, θα αναφερθώ μόνο στο θέμα της παιδείας στην Ευρώπη. Είπε ορισμένα πράγματα ο κύριος Υπουργός. Τώρα, πέρασαν πολλές δεκαετίες. Ξέρουμε πια, τι θα συμβεί με τον Ελληνισμό της Γερμανίας. Οι δεύτερες και οι τρίτες γενιές, κατά κανόνα, θα μείνουν εκεί, γιατί αισθάνονται πια ξένοι. Και όμως ακόμη παραπαίουμε στο εκπαιδευτικό πρόβλημα. 

Πας σε μία πόλη της Γερμανίας και έχει έξι διαφορετικά συστήματα, έξι διαφορετικά σχολεία. 

Θα έλεγα, κύριε Υπουργέ, της Κυβέρνησης ότι υπάρχει ευθύνη εδώ, διότι παρ' όλο ότι έχει κάνει μία στροφή προς την ορθή κατεύθυνση, φοβάται να συγκρουστεί με κατεστημένες αντιλήψεις. Είπα στον κ. Χαλκιώτη, ο οποίος τώρα είναι δίπλα σας και σας συμβουλεύει, ότι πρέπει να πάει για παράδειγμα στη Βαυαρία και να συγκρουστεί με τους γονείς -να συγκρουστεί με την καλή έννοια- να πείσει τους γονείς ότι η εμμονή τους στα εθνικά ελληνικά σχολεία είναι πλέον καταστροφική για το μέλλον των παιδιών τους. Δεν το κάνατε όμως αυτό. Αφήνετε να εννοηθεί ότι δεν τα θέλουμε πια, οι γονείς αντιδρούν, επαναστατούν, υπάρχει ένα πλήρες αλαλούμ και κανείς από την Κυβέρνηση δεν τολμά να πάει και να πει πως πρέπει να εξελιχθούν τα πράγματα για το καλό των παιδιών τους. Αναφέρθηκα σε αυτό το θέμα γιατί το θεωρώ σημαντικό. 

Θα έλεγα ότι στο πρόσφατο παρελθόν οι ελληνικές κυβερνήσεις διέπραξαν εγκληματικά λάθη απέναντι στον Ελληνισμό των κρατών του πρώην υπαρκτού σοσιαλισμού. Και εδώ, κύριε Βουλγαράκη, οι ευθύνες της πρώτης περιόδου βαρύνουν τη δική σας κυβέρνηση το 1990-1993. 

Τι συνέβη τότε; Πήγαμε στην Αλβανία και στις χώρες της πρώην Σοβιετικής 'Ενωσης και είπαμε περίπου ότι "η πατρίδα σας περιμένει, όλα της τα παιδιά τα θέλει εκεί, να τα αγκαλιάσει και να τους λύσει τα προβλήματα". Ποιο ήταν το αποτέλεσμα; 'Ολος ο Ελληνισμός της νότιας Αλβανίας ήρθε εδώ -και ξέρουμε ποια είναι η κατάστασή του- και δεκάδες, για να μην πω εκατοντάδες χιλιάδες νεοπρόσφυγες ήρθαν στην Ελλάδα από τις χώρες της πρώην Σοβιετικής 'Ενωσης. Βέβαια πολλοί ήρθαν γιατί έπρεπε να έρθουν, δεν υπήρχε άλλη επιλογή, αλλά και αρκετοί ήρθαν πέφτοντας θύματα αυτών των υποσχέσεων των ελληνικών κυβερνήσεων. Και όταν ήρθαν εδώ είδαν τα τεράστια προβλήματα. 

Τι έγινε όμως; 'Ετσι κάναμε εκατοντάδες χιλιάδες δυστυχισμένους ανθρώπους, αυτούς που ήρθαν εδώ και βοηθήσαμε με τη συμπεριφορά αυτή και την πολιτική, να ερημώσουν ολόκληρες περιοχές στις χώρες αυτές. 

Νομίζω, λοιπόν, ότι εδώ τώρα χρειάζεται μία καινούρια προσπάθεια και μία καινούρια στρατηγική. Ποια πρέπει να είναι αυτή; 

Πρώτον, να κάνουμε ό,τι μπορούμε για να μείνουν οι άνθρωποι που είναι εκεί στις εστίες τους. Αλλά δεν μένουν εκεί με παχιά λόγια. Πρέπει να βοηθήσουμε στην οικονομική ανάπτυξη των περιοχών τους, πρέπει να ανταποκριθούμε στις πολιτιστικές και εκπαιδευτικές τους απαιτήσεις. 

Δεύτερον, πρέπει να είμαστε εξαιρετικά ευαίσθητοι στον κόσμο που είτε υποχρεώθηκε να έρθει εδώ είτε τον φέραμε εμείς με τις μεγαλόστομες υποσχέσεις μας. Και εδώ χρειάζεται μία πολύ σοβαρή συζήτηση. 

Εγώ διάβασα παραδείγματος χάρη -και συμφωνώ- την πρόταση του προέδρου του ΕΙΥΑΠΟΕ, του κ. Δημήτρη Γλάρου που λέει ότι δεν είναι δυνατόν πια το ίδρυμα να λειτουργήσει, όπως λειτουργούσε παλιά. Πρέπει ένα μέρος της δραστηριότητάς του που αφορούσε τους νεοπρόσφυγες που είναι εδώ πέρα -γιατί δεν μπορεί το Υπουργείο Εξωτερικών να στεγάζει, να βρίσκει δουλειές και να κάνει τέτοια πράγματα στους ανθρώπους που είναι εδώ- να τους αναλάβει το Υπουργείο Εσωτερικών και κυρίως, η Τοπική Αυτοδιοίκηση σε όλες τις βαθμίδες της. Και την άλλη δραστηριότητα, αυτή που τόνισα πριν ως κρίσιμη, την προσπάθεια δηλαδή να υπάρξει μία κίνηση για οικονομική ανάπτυξη, ούτως ώστε να μείνουν οι άνθρωποι εκεί, πρέπει να την αναλάβει ένα τμήμα του σημερινού ΕΥΙΑΠΟΕ, αφού όμως συρρικνωθεί, αφού απαλλαγεί από το πλεονάζον προσωπικό, το οποίο πρέπει να μεταταγεί και να εργασθεί, να υπηρετήσει την άλλη προσπάθεια, η οποία όπως είπα πριν πρέπει να περάσει στην Τοπική Αυτοδιοίκηση. 

'Ετσι νομίζω ότι είναι δυνατόν να απαλλαγούμε από αυτό το πρόβλημα. Το ΕΙΥΑΠΟΕ να βρει ουσιαστικά ένα καινούριο ρόλο, με τη νέα μορφή του και τα προβλήματα που αντιμετωπίζουν οι νεοπρόσφυγες να αντιμετωπισθούν από την Τοπική Αυτοδιοίκηση, η οποία πραγματικά είναι σε επαφή, αφού βέβαια της δοθούν και οι αναγκαίοι πόροι. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Παρακαλώ, κύριε Πρόεδρε, να μου δώσετε δύο - τρία λέπτα να τελειώσω. 

ΠΡΟΕΔΡΕΥΩΝ (Παναγιώτης Ν. Κρητικός): Θα σας δοθεί ο χρόνος που δόθηκε και στους άλλους κυρίους συναδέλφους. 

ΠΕΤΡΟΣ ΚΟΥΝΑΛΑΚΗΣ: Μην καταριόμαστε, κύριοι του ΔΗΚΚΙ, το νομοσχέδιο που ήρθε προχθές, γιατί μίλησα με συλλόγους των νεοπροσφύγων και μου είπαν ότι πολλές ιδέες και προτάσεις τους βρίσκονται σε αυτό το νομοσχέδιο. 

Εγώ το είδα. Είναι ατελές, χρειάζεται πάρα πολύ δουλειά. Αλλά πρέπει να προχωρήσουμε γρήγορα στην ψήφισή του και στην εφαρμογή του, διότι όπως πολύ ορθώς είπε ο κ. Βουλγαράκης και άλλοι συνάδελφοι, στην Ελλάδα, δεν πάσχουμε πολλές φορές από νόμους, αλλά από την εφαρμογή των νόμων. 

Παράλληλα, παρακάμπτοντας τις γραφειοκρατικές διαδικασίες, πρέπει να λύσουμε γρήγορα τα προβλήματα των νεοπροσφύγων, που τους ταλανίζουν κάθε μέρα. 

Υπάρχουν δύο σημαντικά προβλήματα ακόμα, τα οποία ήδη επεσήμανα. Το πρώτο είναι ο συντονισμός των κρατικών υπηρεσιών. Δεν είναι δυνατόν να ασχολούνται με ένα θέμα δεκάδες κρατικές υπηρεσίες και να μην ξέρει η δεξιά τι ποιεί η αριστερά. Πρέπει να υπάρξουν συντονιστικά όργανα, αν είναι δυνατόν σε καθημερινή βάση. Θα έλεγα, επίσης, να αναβαθμιστεί ο ρόλος της Γενικής Γραμματείας και να είναι το κέντρο αυτού του συντονισμού. 

Δεύτερον, παραπονούνται -και σωστά- σύλλογοι των νεοπροσφύγων ότι γίνονται πράγματα ερήμην τους. Θα έλεγα, λοιπόν, ότι πρέπει να δούμε πώς είναι δυνατόν να ενταχθούν εκπρόσωποι των συλλόγων τους, αλλά και πολίτες νεοπρόσφυγες σ' αυτές τις υπηρεσίες, στο συντονισμό, στις δράσεις κλπ., ώστε οι άνθρωποι αυτοί να αισθάνονται ότι οι ιδέες τους ακούγονται και ότι συμμετέχουν ενεργά στην επίλυση των προβλημάτων τους. 

Επειδή όμως παρακολουθούν αρκετοί τη σημερινή μας συνεδρίαση, θα έλεγα ότι πρέπει και αυτοί να κάνουν κάτι, να φροντίσουν να τερματιστεί η πολυδιάσπαση και να υπάρξει μία ενότητα του χώρου τους, διότι με έξι ομοσπονδίες και με εκατοντάδες συλλόγους δεν είναι δυνατόν μόνο να απαιτούν μία ισότιμη συμμετοχή και ενεργό συμπαράταξη στα προβλήματα, που τους αφορούν. Πρέπει να αγωνιστούν όλοι, για να ξεπεραστεί αυτή η άθλια κατάσταση, που επικρατεί στο χώρο τους. 

Τελειώνω με δύο θέματα. Πρώτον, άκουσα μερικές αιχμές κατά των μεταναστών. Η Ελλάδα είναι μία κοινωνία πολυπολιτισμική. Βεβαίως είναι ξεχωριστό το πρόβλημα των νεοπροσφύγων, αλλά πρέπει να αποκτήσουμε και μία μοντέρνα αντίληψη για τους εκατοντάδες χιλιάδες μετανάστες, που έρχονται στην Ελλάδα και να μη δημιουργούμε μικρορατσισμούς και διαφοροποιήσεις ανάμεσα σ' αυτές τις κατηγορίες. 

Τέλος, κύριε Παπανδρέου, είπατε κάτι για το 'Ιδρυμα Ελληνικού Πολιτισμού. Εγώ είμαι πολύ στενοχωρημένος για την εξέλιξη αυτού του ιδρύματος. Πριν από ένα χρόνο ήρθατε εδώ, εκσυγχρονίσαμε τη νομοθεσία, μας είπατε ότι θα προχωρήσει αυτή η ιστορία. Τώρα βλέπω συρρίκνωση, κλείνουν παραρτήματα και απ' ό,τι είδα προχθές σε μία συνεδρίαση, είπατε ότι θα περιοριστεί στο χώρο της Μεσογείου η δραστηριότητά του. Αυτό νομίζω ότι είναι ένα πισωγύρισμα. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο, για να δευτερολογήσει. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, είμαι παλιός κοινοβουλευτικός και ξέρω τους κανόνες του παιχνιδιού. 

ΠΡΟΕΔΡΕΥΩΝ (Παναγιώτης Ν. Κρητικός): Με ανανεούμενες ιδέες. 

ΑΝΑΣΤΑΣΙΟΣ ΙΝΤΖΕΣ: Διέκοψα τρεις φορές τον κ. Τζανή, διότι έβαζε στο στόμα μου φράσεις που δεν είπα. Γι' αυτό, κύριε Πρόεδρε, παρά την άδεια του Προεδρεύοντος προ υμών, τον διέκοψα τρεις φορές. 'Ομως και οι απαντήσεις που έδωσε ο κ. Τζανής αντέφασκαν μεταξύ τους. Ενώ δέχεται ότι η συμπεριφορά των κρατικών υπηρεσιών στους ομογενείς μας είναι χειρότερη από εκείνη προς τους αλλοδαπούς λέει "δεν πρέπει να το λέμε". 

Κυρίες και κύριοι συνάδελφοι, δεν είναι κακό να κάνεις διαπίστωση, κακό είναι να αποτρέπεις αυτό που γίνεται. Εάν γίνονται διακρίσεις, πρέπει να τις επισημαίνουμε, για να τις αποτρέπουμε. Αλλιώς, θα κάνουμε στρουθοκαμηλισμό και δεν είμαστε διατεθειμένοι. 

Κύριε Υπουργέ, έγινε μία καλή συζήτηση. Να έρθουμε τώρα στα πρακτικά θέματα. Ζητάμε από την Κυβέρνηση, πρώτον, να ανασταλούν αμέσως οι αποφάσεις κατεδάφισης αυθαιρέτων Ελλήνων ομογενών. Να υπάρξει συγκεκριμένο μέτρο. 

Δεύτερον, να σταματήσει η υποχρέωση καταβολής προστίμου για διατήρηση αυθαιρέτων. Αναφέρομαι πάντα στους 'Ελληνες ομογενείς, Βορειοηπειρώτες και Ελληνοπόντιους. 

Τρίτον, να συνεχιστεί η ηλεκτροδότηση των αυθαιρέτων κατοικιών των Ελλήνων ομογενών, διότι η ηλεκτροδότησή τους έγινε παρά το νόμο, με μια απλή υπουργική εγκύκλιο του Υπουργού Περιβάλλοντος, Χωροταξίας και Δημοσίων 'Εργων, η οποία όμως είχε καταληκτική προθεσμία 31.12.1995. 

Αυτό σημαίνει ότι από εδώ και πέρα ούτε και με βάση αυτήν την εγκύκλιο δεν μπορεί να δοθεί ηλεκτρικό ρεύμα. 

Τέταρτον, να σταματήσουν οι δικαστικές διώξεις εναντίον δημάρχων και νομαρχών, οι οποίοι έδωσαν εντολή ηλεκτροδότησης και υδροδότησης των αυθαίρετων κατασκευών των Ελλήνων ομογενών. Να σταματήσουν οι δικαστικές διώξεις κατά δημάρχων και νομαρχών, οι οποίοι ενέγραψαν στα δηματολόγια 'Ελληνες ομογενείς χωρίς δήθεν να πληρούν όλα τα στοιχεία και έχουν επιδράμει οι εισαγγελείς να βρουν ενόχους που δήθεν παρέβησαν το νόμο. Τρέχουν οι εισαγγελείς και διώκουν τους δημάρχους που έκαναν το καθήκον τους. 

Πέμπτον, να ανοίξουν πάλι τα γραφεία με υπάλληλο του Υπουργείου Εξωτερικών στο Μενίδι και στη Θεσσαλονίκη για να χορηγούν επιτόπου θεωρήσεις, τις λεγόμενες βίζες. 

'Εκτον, να γίνονται δεκτά όλα τα παιδιά των Ελληνοποντίων και των Βορειοηπειρωτών, ανεξαρτήτως αν έχει τελειώσει η διαδικασία απόκτησης της ελληνικής ιθαγένειας ή η διαδικασία απόκτησης προσωρινής άδειας και προσωρινής διαμονής.'Απαξ και δηλώνει ότι είναι Βορειοηπειρώτης ή ότι είναι Ελληνοπόντιος, τα παιδιά του πρέπει να γίνονται δεκτά, πόσο μάλλον, όταν όλοι ζητάμε και τα παιδιά των αλλοδαπών αλλογενών να γίνονται δεκτά στα σχολεία για να μαθαίνουν τα ελληνικά γράμματα. 

Οι μεταφράσεις από το Υπουργείο των Εξωτερικών των εγγράφων των ομογενών για να αποκτήσουν ιθαγένεια κλπ. και γενικά, όλη αυτή η διαδικασία, να γίνεται δωρεάν. Η δαπάνη είναι περίπου εξήντα πέντε χιλιάδες (65.000) με εβδομήντα πέντε χιλιάδες (75.000) δραχμές. Για μεν το κράτος δεν είναι τίποτα, αλλά για τον ομογενή είναι μεγάλη επιβάρυνση, όταν μάλιστα είναι και άνεργος και άστεγος και πεινασμένος κλπ. και συνήθως είναι άνεργοι όλοι, κλπ. 

Είπα, κυρίες και κύριοι συνάδελφοι, ότι η συμπεριφορά των ελληνικών αρχών είναι απαράδεκτη. Θα καταθέσω στα Πρακτικά ανακοίνωση της Πανελλήνιας 'Ενωσης των νεοελθόντων από το 1957 Ελλήνων Ποντίων προσφύγων εκ Ρωσίας, η οποία αναφέρει ότι ο Γεωργιάδης Γεώργιος του Κωνσταντίνου κλπ., καταδικάστηκε με ένα μήνα φυλακή επειδή δεν είχε τα προσωπικά του έγγραφα και κρατείται επί δύο μήνες στο Τμήμα Αλλοδαπών Πειραιώς. Τυχαία τον ανακάλυψαν κάποιοι άλλοι πατριώτες του που πήγαν να δουν έναν άλλον πατριώτη τους. Τον κρατάνε στα κρατητήρια γιατί είναι 'Ελληνας! Αυτή είναι η συμπεριφορά της Ελληνικής Αστυνομίας. Και δεν φταίει ο ο αστυφύλακας. 

Σας καταθέτω τη σχετική ανακοίνωση. 

(Στο σημείο αυτό ο Βουλευτής κ. Αναστάσιος Ιντζές καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Πρέπει να δοθεί εντολή από τον Υπουργό Δημόσιας Τάξης η συμπεριφορά στους 'Ελληνες ομογενείς να είναι συμπεριφορά κυρίου και όχι συμπεριφορά κατοχικού στρατού. Είναι όντως συμπεριφορά κατοχικού στρατού. Είναι απαράδεκτο αυτό. Και μετά λέμε ότι έχουμε πολιτική για τους νεοπρόσφυγες; Καλύτερη συμπεριφορά έχουν -και το τονίζω- οι όντως αλλοδαποί αλλογενείς, παρά οι αλλοδαποί ομογενείς. 

Απαιτούμε, λοιπόν, να δοθεί αμέσως εντολή σε όλα τα αστυνομικά τμήματα ότι η συμπεριφορά τους έναντι των ομογενών Βορειοηπειρωτών και Ελληνοποντίων πρέπει να αλλάξει ριζικά. Κατ'αρχήν, δεν διώκονται. Και αν είναι παράνομοι, είναι γιατί δεν έχουν τα προσωπικά τους έγγραφα; Πρέπει να μη διώκονται. Απλώς να παίρνουν το όνομα και τη διεύθυνσή τους και να τους αφήνουν ελεύθερους.'Οταν η Ελλάδα είναι ξέφραγο αμπέλι και χιλιάδες Αλβανοί, Βούλγαροι, Ρουμάνοι κλπ. οι πάντες οργώνουν την Ελλάδα, πλην των ομογενών, Ελληνοποντίων και Βορειοηπειρωτών, είναι απαράδεκτη αυτή η κατάσταση. 

Αυτό δεν συμβαίνει πουθενά σε κανένα κράτος του κόσμου. Εάν συνέβαινε αυτό, δεν θα υπήρχε κυβέρνηση! 

Εδώ η Τουρκία όταν άρχισε η υποχρεωτική αλλαγή επωνύμων των Τούρκων από τον Ζίφκοφ στη Βουλγαρία, άνοιξε τα σύνορα της και τους δέχθηκε και πίεσε τον Ζίφκοφ για να τους ξαναπάρει πίσω. Και εμείς, που είμαστε ένα κράτος που δεν έχουμε μεγάλα περιθώρια θυσιών ελληνικών ψυχών, μετρημένοι είμαστε, θυσιάζουμε, δεν θέλουμε 'Ελληνες, απελληνικοποιούμε γνήσιους 'Ελληνες, ενώ άλλοι, η Τουρκία -όπως είπα- τουρκοποιεί μη Τούρκους. 

Κάνει λάθος ο κ. Κουναλάκης που απευθύνεται στο ΔΗ.Κ.ΚΙ, όταν λέει ότι το προσχέδιο που κατετέθη δεν πρέπει να το απορρίψουμε. Κάνει λάθος! 

Η επερώτηση αυτή έγινε για να επισπευθεί η ψήφιση αυτού του προσχεδίου νόμου, το οποίο έχει κατατεθεί στο Υπουργείο Εξωτερικών από τη Γενική Γραμματεία Παλιννοστούντων Ομογενών του Υπουργείου Μακεδονίας-Θράκης εδώ και ενάμιση χρόνο. Εάν χρειάσθηκε ενάμιση χρόνο για να έλθει αυτό το σχέδιο από το Υπουργείο Μακεδονίας-Θράκης στο Υπουργείο Εξωτερικών και από το Υπουργείο Εξωτερικών στη Βουλή, φανταστείτε πόσο χρόνο θα χρειασθεί ακόμα, γιατί υπάρχουν και άλλα συναρμόδια Υπουργεία που πρέπει να συναινέσουν για να καταστεί σχέδιο νόμου, να κατατεθεί στη Βουλή και μετά να ακολουθήσει η διαδικασία ψήφισης. Εκτός και αν ο κύριος Υπουργός -και το πιστεύω, γιατί γνωρίζω τις καλές του προθέσεις, άλλο, αν η Κυβέρνηση δεν έχει πολιτική προσφυγική- δεσμευθεί ότι μέχρι το Μάϊο το νομοσχέδιο θα είναι νόμος του κράτους. 

'Ετσι ασκείται εθνική πολιτική και έτσι εντάσσονται οι ομογενείς στην ελληνική κοινωνία όταν είναι άνεργοι, ανασφάλιστοι, αναλφάβητοι, ακατάρτιστοι επαγγελματικά. Αλλά, να προσαρμοστεί και η κατάρτιση, διότι άλλοι είναι επιστήμονες, άλλοι είναι τεχνίτες, αλλά πρέπει να γίνει μία προσαρμογή στα δεδομένα της ελληνικής κοινωνίας. 

Ούτε καν πυροσβεστική πολιτική δεν έχουμε! 'Ηλθαν τα αδέλφια μας και περιφέρονται στους δρόμους, στις πλατείες, κάνουν παρασιτικά επαγγέλματα, του περιθωρίου και μετά κατά περίπτωση αντιμετωπίζουμε τα προβλήματά τους. Αυτή δεν είναι πολιτική, αλλά είναι καιροσκοπισμός. Είναι ντροπή! Τέτοια συμπεριφορά σε ομογενείς δεν υπάρχει πουθενά! 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Υπουργέ, θα σας παρακαλούσα πολύ αν είχατε το χρόνο να περιηγηθείτε λίγο αυτήν την 'Εκθεση που γίνεται εδώ στη Βουλή για αυτά τα διακόσια χρόνια του Ρήγα Φεραίου. Υπάρχει μία από τις ζωγραφιές των Ελλήνων μαθητών που λέει τα εξής: "Σας κράζει η Ελλάδα, σας θέλει, σας πονεί για τη συνδρομή σας, με μητρική φωνή!". Είναι συνταρακτικό! 

Αναρωτήθηκα αν πράγματι αυτή η διαχρονική κατ'ουσίαν ιστορική επισήμανση αγγίζει στο σύνολό της την πολιτεία. Γιατί πολλά έχουμε πει, πολλά έχουμε διαπιστώσει χρόνια τώρα, μα, δεν βλέπουμε κάτι να γίνεται ουσιαστικά με τέτοια παρέμβαση, έτσι ώστε να πούμε ότι ο Ελληνισμός μπορεί να κατοικεί εδώ στο μισό του, αλλά και το άλλο μισό είναι διεσπαρμένο στον πλανήτη και όλοι είμαστε ίδιοι. 

Τι έχω βιώσει, τι έχω ζήσει και τι έχω καταγράψει ως δημοσιογράφος στην Αυστραλία, τη Γερμανία, την Αμερική, την Κούβα, τη Νικαράγουα, όπου βρέθηκα ανά τον κόσμο, στην Ευρώπη! Τα Ελληνόπουλα ένα μόνιμο παράπονο έχουν. Λένε ότι εδώ μας λένε ξένους, μας λένε 'Ελληνες και όταν ερχόμαστε στην Ελλάδα μας θεωρούν Γερμανούς, Αυστραλούς, Αμερικάνους, μα όχι 'Ελληνες! 

Αυτή είναι μία αλήθεια! Και εκεί κρύβεται ίσως ένα από τα σημεία εκείνα που θα έπρεπε να μας απασχολήσουν περισσότερο και δραστικότερα με τις αποφάσεις που θα πάρουμε. 

Ειρηνικό όπλο γι' αυτήν την προσέγγιση, είναι ένα, είναι ο πολιτισμός. Τι έχουμε κάνει γι' αυτό αλήθεια; Τίποτα. Σπουδαίοι 'Ελληνες έχουν ζήσει, έχουν μεγαλώσει και έχουν διαπρέψει στον πλανήτη. 'Οταν έρχονται στην Ελλάδα είναι ξένοι. 

Πόσα και πόσα δεν θα μπορούσα να σας πω γι' αυτό το θέμα! Αρκεί να σας πω μόνο κάτι: Είναι περήφανη η Ελλάδα σήμερα που ίσως η μεγαλύτερη και καλύτερη ομάδα στον κόσμο, στον αθλητισμό, αίρει την καταγωγή της από αθλητές 'Ελληνες της διασποράς που μεγάλωσαν στα Βαλκάνια και στην πρώην Σοβιετική 'Ενωση. Υπερηφανευόμαστε όταν σηκώνεται η ελληνική σημαία. 'Οταν έρχονται στην Ελλάδα, μερικοί από μας τους γραφειοκράτες ή αυτούς που δεν ενδιαφέρονται, τους γυρίζουν την πλάτη. 

Και ο πολιτισμός. Ξέρετε αναφέρομαι σε σας, κύριε Υπουργέ, γιατί ξέρω πολύ καλά ότι σε ένα μεγάλο βαθμό ο αείμνηστος πατέρας σας ουσιαστικά, αν θέλετε, είναι παιδί της διασποράς και είχε δείξει μια ιδιαίτερη ευαισθησία για τον Ελληνισμό σε όλον τον κόσμο. 

Ξέρω πολύ καλά ότι αν πάμε σήμερα στον πλανήτη, δεν θα γνωρίζουν παρά το Μίκη Θεοδωράκη, τον Μάνο το Χατζιδάκη, τον Γιάννη τον Ξενάκη, τον Παπαθανασίου που δημιούργησε και μεγαλούργησε όπου βρέθηκε, στην Αγγλία δηλαδή, και η Ελλάδα τους γυρίζει την πλάτη. 

Τελευταίο αποκαρδιωτικό είναι η κυρία αυτή η νεαρή που ήρθε από την Αυστραλία και στην οποία γυρίσαμε την πλάτη. Ποια είναι τελικά αυτή η Ελλάδα; Αυτή είναι η αγωνία μας, έτσι κατετέθη και μέσω του Προέδρου μας του κ. Τσοβόλα και μέσω των άλλων των συναδέλφων και του κ. Ιντζέ. 

Σας παρακαλούμε να κατανοήσετε το ελάχιστο ότι εμείς δεν ήρθαμε εδώ να υπερασπιστούμε την εκτίμηση, την άποψη ότι είμαστε περισσότερο 'Ελληνες και ευαίσθητοι από σας. Απλά, προσπαθούμε να επικεντρώσουμε τη ματιά σας σε ένα θέμα που είναι ιδιαίτερα ευαίσθητο και απασχολεί όλους μας. 

ΠΡΟΕΔΡΕΥΩΝ (Παναγιώτης Ν. Κρητικός): Κυρία και κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας είκοσι πέντε μαθητές και μαθήτριες με τρεις συνοδούς - καθηγητές από το Λύκειο του Αγίου Νικολάου, του Νομού Λασηθίου Κρήτης, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Επίσης τους πληροφορούμε ότι η σημερινή συνεδρίαση είναι αφιερωμένη στον Κοινοβουλευτικό 'Ελεγχο, όπου η συζήτηση περιορίζεται υποχρεωτικά μεταξύ των ερωτώντων Βουλευτών που είναι περιορισμένος ο αριθμός και του ερωτώμενου Υπουργού. Εξ αυτού του λόγου και η σημερινή λειψανδρία στη Βουλή! 

Ο κ. Καρατάσος έχει το λόγο. 

ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, σας άκουσα με μεγάλη προσοχή και ακούγοντάς σας είχα την αίσθηση ότι βρισκόμουν σε ένα σχολείο που κάναμε ιστορία για τον ελληνικό Πόντο. Εδώ, δεν ήρθαμε να μας πείτε την ιστορία του πώς έγιναν από το 1920. Εδώ ήρθαμε να λύσουμε τα προβλήματα. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Θα σας απαντήσω. 

ΓΕΩΡΓΙΟΣ ΚΑΡΑΤΑΣΟΣ: Υπάρχουν Ποντιακοί Σύλλογοι και ήρθαν εδώ για να τους λύσετε τα προβλήματα. Και για να μη λέμε πολλά λόγια, είπαν οι προηγούμενοι συνάδελφοι για τα προβλήματα και θα τα εντοπίσω και εγώ. Και θα ήθελα παρακαλώ να τα σημειώσετε, για να μας απαντήσετε πάνω σ' αυτό. 

Πρώτον, τι θα γίνει με τα πρόστιμα; 

Δεύτερον, θα τους εντάξετε στο πρόγραμμα στέγασης της Εργατικής Κατοικίας; 

Τρίτον, θα εντάξετε τις πόλεις που κατοικούν 30% στο σχέδιο πόλεως με άμεσες διαδικασίες; 

Τέταρτον, θα δώσετε δάνεια άτοκα ή με μικρό τόκο για να μπορέσουν να κτίσουν ή να συνεχίσουν τα σπίτια τους; 

Πέμπτον, θα κάνετε κάποια παρέμβαση στους δήμους με τα μεγάλα πρόστιμα που τους βάζετε, που έτσι δεν μπορούν οι άνθρωποι να πάνε στις δουλειές τους; 

Τι θα κάνετε με την υγεία; Θα τους αναγνωρίσετε σαν πρόσφυγες με το ν. 1648/86; 

Τι θα κάνετε με τα σπίτια στην Ελευσίνα; 

'Ενα άλλο, κύριε Υπουργέ, που πρέπει να το σημειώσετε. Υπάρχουν σαράντα χιλιάδες αιτήσεις των αλλοδαπών και υπάρχουν μόνο πέντε άτομα. Καταλαβαίνετε με πέντε άτομα πώς θα βγει η δουλειά. Τι θα κάνετε μ' αυτά; Σ' αυτά θέλουμε να μας απαντήσετε, κύριε Υπουργέ, αυτά που είναι πράγματι προβλήματα που τα ζούν. Και εδώ μας παρακολουθούν όλοι οι Ποντιακοί Σύλλογοι. Πρέπει να τους δώσουμε μία απάντηση. Τίποτα άλλο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αράπης έχει το λόγο. 

ΙΩΑΝΝΗΣ ΑΡΑΠΗΣ: Κύριε Υπουργέ, αυτά που μας είπατε για την παιδεία δεν μας έπεισαν. Το θλιβερό γεγονός να αναγκαστούν οι 'Ελληνες γονείς στο Μόναχο να καταλάβουν το προξενείο, είναι απόδειξη πού φθάσατε και πώς βοηθάτε την παιδεία. Επίσης και πέρσι στη Στουτγάρδη είχε συμβεί το ίδιο. 

Εγώ όμως δεν μπορώ να μην κάνω μία αναφορά στην πλήρη εκπαιδευτική εγκατάλειψη των Ελλήνων της πρώην Σοβιετικής 'Ενωσης που δεν έχουν πάρει το δρόμο της προσφυγιάς ή το δρόμο της παλιννόστησης στην πατρίδα μας. Αυτούς η πατρίδα τους έχει ξεχάσει τελείως. Αυτοί έτσι κι αλλιώς ήταν πάντα ξεχασμένοι, στα αζήτητα. Τα τελευταία χρόνια μόνο, όταν κατέρρευσε η Σοβιετική 'Ενωση μάθαμε για την ύπαρξή τους. Αυτοί εκλιπαρούν να τους στείλουν βιβλία και ας είναι και παλιά. Και οι μανδαρίνοι της εξουσίας μέσα στην εκσυγχρονιστική βιασύνη τους έχασαν την ακοή τους. 

Θα κλείσω αυτό το θέμα, υπενθυμίζοντας τις διαπιστώσεις της Επιτροπής Αποδήμου Ελληνισμού. Με άχρηστα βιβλία και απλήρωτους εκπαιδευτικούς, επιχειρεί η Κυβέρνηση να λύσει τα οξύτατα προβλήματα της ελληνικής εκπαίδευσης στις χώρες του εξωτερικού. Στις χώρες της πρώην Σοβιετικής 'Ενωσης υπάρχουν δεκαοκτώ εκπαιδευτικοί για ένα εκατομμύριο ομογενείς, ενώ δεν έχουν καλυφθεί οι θέσεις των δύο διδασκάλων, που επέβαιναν στο μοιραίο Γιάκοβλεφ και βρήκαν τραγικό θάνατο. Ο αριθμός των μαθητών μειώνεται ανησυχητικά, γιατί τα ελληνικά σχολεία δεν έχουν τις κατάλληλες υποδομές και δεν είναι ελκυστικά. Οι μισθοί των εκπαιδευτικών είναι μικρότεροι από τις αποδοχές των υπαλλήλων των ελληνικών υπηρεσιών του εξωτερικού. 

Αυτές είναι διαπιστώσεις που δεν έκανε μόνο το κόμμα μας, έκαναν Βουλευτές όλων των κομμάτων και του ιδίου του ΠΑ.ΣΟ.Κ. Τα λόγια περιττεύουν. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Αναπληρωτής Υπουργός Εξωτερικών κ. Γεώργιος Παπανδρέου έχει το λόγο για να δευτερολογήσει. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Κύριε Πρόεδρε, κύριοι συνάδελφοι, θα επαναλάβω ότι πολιτική υπάρχει. Πολιτική υπάρχει και βεβαίως και προβλήματα υπάρχουν. Γι' αυτό υπάρχει και πολιτική, αν θέλετε. Υπάρχει συγκεκριμένη και θα σας το αποδείξω. 

Πρώτα απ' όλα έχουμε ως στόχο να παραμείνουν οι 'Ελληνες στις εστίες τους. Μία πολιτική που είναι διαφορετική από εκείνη που ξεκίνησε το 1990 η Νέα Δημοκρατία, που δεν είναι εδώ ο εκπρόσωπός της. Και όπως είπε πολύ σωστά ο κ. Κουναλάκης, έχουν ευθύνη αυτοί που δημιούργησαν ένα σημαντικό μέρος του ρεύματος. 'Αδειασε η νότια Αλβανία και βεβαίως πάρα πολλές άλλες χώρες, απ' όπου ήλθαν εστίες Ελληνισμού και υπήρξε σημαντική ερήμωση από το ελληνικό στοιχείο. 

'Ομως το ελληνικό κράτος είχε υποχρέωση να φιλοξενήσει και να εντάξει στην ελληνική κοινωνία, να αποκαταστήσει εκείνους ειδικότερα τους 'Ελληνες που είχαν έντονο πρόβλημα πολιτικό, προσφυγιάς, καταδίωξης που πραγματικά είχαν να αντιμετωπίσουν πρόβλημα ζωής και θανάτου ή πολιτικών δικαιωμάτων. Αλλά ένα πολύ σημαντικό μέρος των νέων προσφύγων είναι οικονομικής φύσης πρόσφυγες και όχι πολιτικοί πρόσφυγες. Και βεβαίως θα μπορούσε να πει μία πολιτεία "ξέρετε, είστε οικονομικοί μετανάστες, ήλθατε εδώ, επιλέξατε να έλθετε και βεβαίως, εμείς θα σας εντάξουμε όπως εντάσσουμε κάθε άλλον που έρχεται σ' αυτήν τη χώρα". 'Ομως δεν έκανε αυτό η ελληνική πολιτεία. Είπε ότι θα πρέπει να κάνουμε ειδικές ρυθμίσεις γι' αυτόν τον πληθυσμό, ο οποίος έρχεται στην Ελλάδα και είναι ελληνικής καταγωγής. Αυτή όμως η αντίληψη ξεκίνησε μόλις προ δύο, τριών ετών με τη νέα Κυβέρνηση του ΠΑ.ΣΟ.Κ., η οποία βεβαίως είχε την αντίληψη να δει πώς θα κρατήσει στις εστίες τον Ελληνισμό και από την άλλη μεριά να βοηθήσει ένα μεγάλο μέρος του πληθυσμού, που δεν ήταν ενταγμένο στο ειδικό πρόγραμμα για τη Θράκη, το οποίο είχε ως στόχο ένα πολύ μικρό μέρος, περίπου είκοσι χιλιάδων Ποντίων, για την περιοχή αυτή. 

Ακριβώς γι'αυτό καταθέσαμε το νόμο. Ο νόμος αυτός δεν ήταν έτοιμος προ διετίας. Η επεξεργασία του ξεκίνησε με πρωτοβουλία των Υπουργείων Μακεδονίας - Θράκης και Εξωτερικών. Η κατάρτιση του νόμου έγινε αφού δόθηκε στα υπόλοιπα Υπουργεία για να κάνουν και αυτά τις παρατηρήσεις τους, οι οποίες και ενσωματώθηκαν και βεβαίως υπήρξε και ένας διάλογος μέσα από τους ποντιακούς συλλόγους για να δούμε ποια άλλα ζητήματα θα μπορούσαμε να προσθέσουμε. Βεβαίως ο νόμος αυτός δεν είναι επίσημα κατατεθειμένος στη Βουλή. 'Εχει κατατεθεί στη διακομματική επιτροπή για συζήτηση και περιμένουμε τις απόψεις των κομμάτων. Θα μιλήσω γι'αυτόν αργότερα. 

Υπάρχει, λοιπόν, η ανάγκη να υποστηρίξουμε τις εστίες. Αυτή είναι η πολιτική. Βεβαίως το ελληνικό κράτος δεν θα επεκταθεί σε άλλα κράτη, αλλά θα βοηθήσει με ειδικές πολιτικές, με ειδικούς στόχους, τις εστίες του Ελληνισμού όπου γης. 

Βεβαίως θα υπάρξει διαφορετική πολιτική στην Αμερική, στους απόδημους τρίτης γενιάς, που είναι μια πλούσια χώρα, και διαφορετική πολιτική στις χώρες της Μαύρης Θάλασσας που υπάρχει απόδημος ελληνισμός πολλών γενεών, αλλά με ιδιαίτερα οικονομικά προβλήματα. 

Θέμα συντονισμού. Πράγματι υπάρχει ένα θέμα συντονισμού. Θα το αναγνωρίσω. Γίνεται ιδιαίτερη προσπάθεια μέσω του Υπουργείου Εξωτερικών και της Γενικής Γραμματείας και ήδη έχει δημιουργηθεί μία άτυπη διϋπουργική, όπου συναντιόμαστε για να διαμορφώσουμε μία συντονισμένη πολιτική. 

Θέλω εδώ να τονίσω ότι το Υπουργείο Εξωτερικών -η εμπειρία μου το λέει- δεν είναι εκείνο το οποίο πράγματι θα έπρεπε να έχει την αρμοδιότητα, από κάποια στιγμή και μετά, για την αποκατάσταση των νεοπροσφύγων. 

Στην αρχή βεβαίως, σε μία πρώτη φάση, σε μια πρώτη, εάν θέλετε, διαδικασία, είναι πολύ λογικό, όταν υπάρχουν θέματα διαδικασιών, να εμπλέκεται το Υπουργείο Εξωτερικών, όπου έχει κάποια αρμοδιότητα. Από εκεί και πέρα πρέπει να πάει σε ένα άλλο Υπουργείο. Γι'αυτό και ο νόμος αυτός, μαζί με το νόμο που θα καταθέσει, ελπίζουμε σύντομα ο κ. Παπαδόπουλος, του Υπουργείου Εσωτερικών, θα ρυθμίσουν και αυτό το ζήτημα. Να περάσει, δηλαδή, στο Υπουργείο Εσωτερικών η αρμοδιότητα, ώστε να βοηθηθεί ουσιαστικά και ο συντονισμός, αλλά και να υπάρχει ένα αρμόδιο Υπουργείο που θα ασχολείται με τα εσωτερικά της ελληνικής επικράτειας. 

Επίσης κάτι σημαντικό που έχουμε κάνει σε σχέση με τη Ροδόπη και τη Θράκη, είναι η αποκέντρωση. Πάρα πολλά ζητήματα μπορούν να αντιμετωπιστούν μέσα από την τοπική κοινωνία. 'Οταν το ΕΙΥΑΠΟΕ είχε την έδρα του στην Αθήνα και βασικά ένα πολύ μεγάλο μέρος, εάν όχι την πλειοψηφία, του προσωπικού του στην Αθήνα, βεβαίως δεν μπορούσε να ζήσει και να αντιμετωπίσει τα προβλήματα άμεσα στη Θράκη. Πέραν τούτου δεν είχε και καμία σχέση με τους τοπικούς φορείς, οι οποίοι είχαν πολλές δυνατότητες και έχουν πολλές δυνατότητες για να αντιμετωπίσουν πολλά σοβαρά προβλήματα ένταξης των Ποντίων στις κοινωνίες εκεί. 

'Ηδη έχουμε δημιουργήσει αποκεντρωμένο όργανο σχεδιασμού, εποπτείας και υλοποίησης του προγράμματος ένταξης των Ποντίων, το οποίο έχει λειτουργήσει με θετικά αποτελέσματα και έχει υπάρξει προγραμματική σύμβαση με την Περιφέρεια και την Τοπική Αυτοδιοίκηση, για την αντιμετώπιση των προβλημάτων των Ποντίων προσφύγων. 

Θέλω επίσης να τονίσω τη συμμετοχή που υπάρχει στην επίλυση των ποντιακών προβλημάτων. 'Ηδη έχουμε προβλέψει τη συμμετοχή των ομοσπονδιών σε ένα ευρύτερο όργανο, αλλά και μία συνεχή επαφή με το Διοικητικό Συμβούλιο του ΕΙΥΑΠΟΕ σε όλη αυτήν τη διαδικασία. 'Οπως επίσης και στο συμβούλιο το οποίο υπάρχει στη Ροδόπη, υπάρχει συμμετοχή των ίδιων των φορέων. Είναι πολύ σημαντικό αυτό και πιστεύω ότι έχει διευκολύνει τα μέγιστα σε σειρά προβλημάτων. 

Γενικότερα, επειδή μιλήσατε για τα οικονομικά, θέλω να σας πω ότι οι πόροι έχουν αυξηθεί, αλλά θα μιλήσω γι'αυτό αργότερα. 

Επειδή κύριε Ιντζέ μιλήσατε για τον ειδικό ρατσισμό απέναντι στους Ποντίους, σε σχέση με τους αλλοδαπούς, θέλω να τονίσω ότι για μένα ο ρατσισμός δεν έχει χρώμα. Ο ρατσισμός βλέπει ό,τι είναι διαφορετικό. 

Νομίζω ότι και εμείς πρέπει να καταδικάσουμε το ρατσισμό, ασχέτως προέλευσης και ασχέτως τόπου, αν θέλουμε πράγματι να μιλάμε για μια δημοκρατική κοινωνία. 

Θέλω εδώ να τονίσω επίσης ότι σε επιμέρους ζητήματα, σε σχέση με το πιστοποιητικό ιθαγένειας, έχουμε απαντήσει σε ερώτηση που έγινε και από το ΔΗ.Κ.ΚΙ. και από άλλο κόμμα ότι βρίσκεται στη διαδικασία κατάργησης. Είναι μία διαδικασία νομική, αλλά πάντως βρίσκεται στη διαδικασία της κατάργησης. Συμφωνούμε με την άποψή σας πάνω σε αυτό το ζήτημα. 

Σε ό,τι αφορά το κόστος που κάποιος ανέφερε για την ιθαγένεια, το ΕIΥΑΠΟΕ έχει αναλάβει ουσιαστικά όλη τη διαδικασία μεταφράσεων κλπ. των εγγράφων που έρχονται από Ρωσία, Γεωργία και από οπουδήποτε αλλού, όταν κάποιος είναι στη Θράκη. Βεβαίως πρέπει να δούμε αν χρειάζεται και εδώ στην Αθήνα να υπάρξει μία παρόμοια δράση. Αν υπάρχει ένα πρόβλημα από πλευράς κόστους, αυτό πράγματι ίσως θα μπορούσε και εδώ το ΕIΥΑΠΟΕ να το αναλάβει. Αυτή είναι μία σωστή παρατήρηση. 

Σε ό,τι αφορά την καταγραφή για τα αυθαίρετα, ήδη το ΥΠΕΧΩΔΕ κάνει μία καταγραφή των αυθαιρέτων, για να δει τι είδους προβλήματα αυθαιρεσίας είναι. Είναι σε περιοχή που επιτρέπεται η δόμηση και απλώς δεν πήρε άδεια, είναι διαφορετικής φύσης ή είναι πραγματικά ένα αυθαίρετο, το οποίο δεν επιτρέπεται σε αυτήν την περιοχή ή είναι και κάποιες άλλες εργασίες πιθανώς αυθαίρετες που έχουν γίνει; 

Καταγράφοντας, λοιπόν, τα προβλήματα, θα έχουμε και τις προτάσεις του ΥΠΕΧΩΔΕ, σε συνεργασία πάντα μαζί μας, για την πιθανότητα εύρεσης λύσεων. Δεν μπορούμε, όμως, γενικά να πούμε ότι επιτρέπονται τα αυθαίρετα. Καταλαβαίνετε τι παράθυρο δημιουργούμε στην ελληνική κοινωνία, όταν προσπαθούμε ακριβώς αυτό το τεράστιο πρόβλημα να το λύσουμε. 

ΑΝΑΣΤΑΣΙΟΣ ΙΝΤΖΕΣ: Αναστολή προσφέρεται. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Θέλω, όμως, ακόμα πιο συγκεκριμένα γι'αυτούς τους τομείς να τονίσω δύο-τρία πράγματα. 

Πρώτα απ'όλα για την Αλβανία -κάποιοι αναφέρθηκαν- θα ήθελα να πω ότι με τη συγκεκριμένη πολιτική που έχουμε, καταφέραμε στις 4-11-1998, να υπάρξει συμφωνία που ενισχύει τη θέση της ελληνικής γλώσσας στην Αλβανία, διότι μεταξύ άλλων θεσπίζεται η διδασκαλία της ελληνικής ως προαιρετικής στη δευτεροβάθμια αλβανική εκπαίδευση σε όλην την Αλβανία. Είναι ένα πάρα πολύ σημαντικό επίτευγμα, που βεβαίως βοηθάει τις σχέσεις μας με αυτήν τη χώρα, βοηθάει την καλή γειτονία και σαφώς θα έχει ιδιαίτερη σημασία και για τον ελληνισμό της Αλβανίας. 

Αναβαθμίζονται οι σπουδές της ελληνικής στα πανεπιστήμια Τιράνων και Αργυροκάστρου. Δημιουργείται το "Αρσάκειο ελληνοαλβανικό κολέγιο" στα Τίρανα. Προχωράει γενικότερα το θέμα της ελληνικής γλωσσομάθειας και το Μάϊο του 1999 πρώτη φορά θα διενεργηθούν σε παγκόσμιο επίπεδο εξετάσεις για πιστοποιητικό ελληνομάθειας, όπως είναι παραδείγματος χάρη το Lower του Cambridge. Δεν υπήρχε παρόμοιο πιστοποιητικό. Το Κέντρο Ελληνικής Γλώσσας το έχει προωθήσει και δεκαέξι εξεταστικά κέντρα θα υπάρχουν στην Ευρώπη, ένα στην Ουκρανία και ένα στις Ηνωμένες Πολιτείες, τώρα το Μάϊο. 

Μετά το 1993, η Ελλάδα προσέφερε διακόσια εκατομμύρια (200.000.000) για τη γεωργική ανάπτυξη στις πεδιάδες Αργυροκάστρου, Λιβαδειάς και Αγίων Σαράντα. Στους Νομούς Αγίων Σαράντα, Αργυροκάστρου και Πρεμετής δαπανήθηκαν από το 1993 μέχρι σήμερα τριακόσια είκοσι οκτώ εκατομμύρια (328.000.000) δραχμές για υδραγωγεία. Για την επαγγελματική κατάρτιση των ομογενών δαπανήθηκαν πεντακόσια εκατομμύρια (500.000.000) δραχμές το διάστημα 1993 - 1995, ενώ το 1994 δαπανήθηκαν διακόσια σαράντα δύο εκατομμύρια (242.000.000) δραχμές για υποστήριξη μικρών ομογενειακών επιχειρήσεων. Για τα νοσοκομεία στους Αγίους Σαράντα, στο Αργυρόκαστρο και στην Πρεμετή δαπανήθηκαν πενήντα έξι εκατομμύρια (56.000.000) δραχμές. Αυτά είναι μόνο μερικά παραδείγματα της πολιτικής για τον ελληνισμό στην Αλβανία. 

Για τις χώρες ΚΑΚ της πρώην Σοβιετικής 'Ενωσης, έγινε ενίσχυση των ομοσπονδιών στην Ουκρανία, Γεωργία, Ρωσία, Καζακστάν, Ουζμπεκιστάν και στις υπόλοιπες χώρες της Μαύρης Θάλασσας και του Καυκάσου. Διενεργήθηκαν προγράμματα φιλοξενίας για πάνω από χίλια οκτακόσια παιδιά από τις χώρες της Κοινοπολιτείας. Προγράμματα φιλοξενίας και ανάρρωσης εκατόν πενήντα παιδιών ομογενών από την Ουκρανία με προβλήματα υγείας το καλοκαίρι του 1998 σε σανατόριο της Κριμαίας. 

Επιχορήγηση και δημιουργία νεοελληνικών βιβλιοθηκών με επιστημονικές προδιαγραφές σε πανεπιστήμια της πρώην Σοβιετικής 'Ενωσης. 

Ενίσχυση των ινστιτούτων κλασικών, βυζαντινών και νεοελληνικών σπουδών στα πανεπιστήμια Μαριούπουλης (Ουκρανία) και Τιφλίδας (Γεωργία). 

Χορήγηση εικοσιτεσσάρων υποτροφιών επί τέσσερα έτη στα παραπάνω ινστιτούτα για φοιτητές, που μετά το πέρας των σπουδών τους δεσμεύονται να διδάξουν τα ελληνικά σε απομακρυσμένες περιοχές της Γεωργίας και της Ουκρανίας. 

Εδώ θέλω να απαντήσω στο εκπαιδευτικό πρόβλημα, το οποίο θέσατε. 'Ενα από τα προβλήματα είναι ότι δεν βρίσκονται εύκολα πολλοί 'Ελληνες καθηγητές για να πάνε σε αυτές τις περιοχές. Πηγαίνουν βέβαια κάποιοι από αυτούς, αλλά το πρόβλημα, το οποίο οι ίδιοι οι ομογενείς ζήτησαν να λυθεί με αυτόν τον τρόπο, θα λυθεί σταδιακά, με τη δημιουργία επί τόπου ομογενών που θα γίνουν δάσκαλοι. 'Ετσι, λοιπόν, ενισχύουμε ουσιαστικά την εκπαίδευσή τους, μέσα από αυτά τα κέντρα και τις υποτροφίες αυτές, για να μπορούν να διαδώσουν την ελληνική γλώσσα και τον πολιτισμό. 

Συνεργασία επίσης με το Συμβούλιο Απόδημου Ελληνισμού για τη δημιουργία ιατρικών κέντρων στις χώρες ΚΑΚ. Γνωρίζετε το πρόγραμμα πολλοί από εσάς που είσαστε στη διακομματική. 

Διενέργεια προγραμμάτων κατάρτισης για να μπορέσουν να μάθουν ξένες γλώσσες, αλλά και η χρήση ηλεκτρονικών υπολογιστών ώστε να βοηθήσουν στις νέες αγορές που αναπτύσσονται. 

Επίσης, στην Τσάλκα της Γεωργίας έγινε αγωγός ύδρευσης είκοσι ενός χιλιομέτρων. Είναι όλα μέρος από ένα πολύ σημαντικό πρόγραμμα του ΕΙΥΑΠΟΕ. 

Για το θέμα της εκπαίδευσης, θέλω να πω δύο λόγια ακόμα. Μίλησα και την προηγούμενη φορά γι' αυτό. 

Δεκαέξι δημόσια σχολεία περιοχών όπου ζουν ομογενείς στη Γεωργία, έχουν ξεκινήσει ήδη επίσημα σε συνεργασία με τη Δημοκρατία της Γεωργίας την διδασκαλία της ελληνικής γλώσσας. 

Σε ό,τι αφορά τους ομογενείς έχουμε πράγματι αλλάξει πολιτική. Η εφαρμογή αυτής της πολιτικής βεβαίως έχει αντιδράσεις. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού) 

Κύριε Πρόεδρε, θα μου δώσετε λίγα λεπτά ακόμα, γιατί είναι πολλά τα ζητήματα και νομίζω ότι είναι χρήσιμο να τα γνωρίζουμε. 

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως, θα υπάρξει μια σχετική ανοχή. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Οι αντιδράσεις αυτές είναι πολλές και γι' αυτό βεβαίως μπορεί να δημιουργούνται και κάποια επεισόδια. 'Ομως αυτή η πολιτική πρέπει να περάσει. Είναι προς όφελος του 'Ελληνα της διασποράς. Δεν μπορεί ο 'Ελληνας της διασποράς να είναι σε ένα γκέτο που τελικά είναι και γκέτο για την Ελλάδα. 'Οταν γυρίσει από τη Γερμανία ή από κάποια άλλη χώρα αισθάνεται ξένος. Δεν έχει τα ίδια εφόδια που έχει το Ελληνόπουλο της Ελλάδας, αλλά δεν έχει και τα ίδια εφόδια που έχει το Γερμανόπουλο της Γερμανίας. 

'Ετσι, λοιπόν, περνάμε στην πολιτική ενίσχυσης της ελληνικής γλώσσας στα γερμανικά σχολεία ή της δημιουργίας γερμανικών σχολείων με ελληνική διοίκηση -στα οποία περνάει περισσότερο ο ελληνικός πολιτισμός- ή με συνδιοίκηση με τους Γερμανούς. Βεβαίως ανάλογα με τη χώρα, υπάρχουν διαφορετικές νομικές και νομοθετικές προδιαγραφές για τέτοιου είδους διαπολιτιστικά προγράμματα. 

Υπάρχει παραγωγή ανάλογου διδακτικού υλικού για τις ανάγκες των παιδιών και έχουμε επιμορφώσει εκπαιδευτικούς για την παροχή ελληνόγλωσσης εκπαίδευσης στο εξωτερικό, αποσπασμένους ή ομογενείς, περίπου δύο χιλιάδες τα τελευταία χρόνια. 

Επίσης, γίνεται προσπάθεια για αναβάθμιση των αμιγών ελληνικών σχολείων, όπως σας είπα, με τη μετατροπή τους σε δίγλωσσα σχολεία. 

Θα μιλήσω τώρα για τους παλιννοστούντες γενικότερα. 'Οπως σας είπα, ο νόμος δεν ήταν εδώ και δύο χρόνια έτοιμος, αλλά ακολουθήθηκε μια διαδικασία. Κύριος σκοπός του νόμου είναι να αντιμετωπίσουμε τα προβλήματα των Ποντίων, όχι μόνο αυτών που εντάσσονται στα προγράμματα -που σε μεγάλο βαθμό τα προβλήματά τους αντιμετωπίζονται από το συγκεκριμένο πρόγραμμα- αλλά ειδικότερα των περίπου εκατό με εκατόν είκοσι χιλιάδων Ποντίων που δεν είναι ενταγμένοι. 

Βεβαίως το νομοσχέδιο αντιμετωπίζει τα εξής ζητήματα: Τη νομιμοποίηση των παρανόμων, που ήλθαν ως τουρίστες και εγκαταστάθηκαν στη χώρα μας. Τη στεγαστική πολιτική, κυρίως με την αυτοστέγαση. Την απασχόληση και τα εκπαιδευτικά θέματα, από την αναγνώριση πτυχίων μέχρι και βεβαίως την επανεκπαίδευση και επανακατάρτιση. 

Εδώ να πω όμως, και τι έχει γίνει. Εν τω μεταξύ, πριν ο νόμος αυτός ψηφιστεί και βεβαίως υλοποιηθεί, δεν μείναμε με τα χέρια σταυρωμένα. Ιδρύσαμε κλιμάκια στο Μενίδι, στη Θεσσαλονίκη και την Κύπρο για την έκδοση βίζας παλιννόστησης στην Ελλάδα... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Επιτρέπετε μια διακοπή κύριε Υπουργέ; 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Ευχαρίστως. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Το νομοσχέδιο που μας το κοινοποιήσατε χθες σαν προσχέδιο, πότε έχετε σκοπό να το καταθέσετε στη Βουλή για να προχωρήσει; 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Αν θέλετε μπορεί να κανονίσουμε και τώρα πότε εσείς θέλετε, για να έχετε τις παρατηρήσεις σας έτοιμες -να σας δώσουμε ένα, δύο μήνες- να μπορέσουμε και εμείς να το επεξεργαστούμε, ώστε σε ένα τετράμηνο, πεντάμηνο να είναι έτοιμο για κατάθεση... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Σύμφωνοι. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Αν δεν χρειαστεί μεγάλος διάλογος και συζήτηση με τους συλλόγους, δεν έχω καμία αντίρρηση να δούμε αυτόν τον ορίζοντα. Και εμείς επειγόμαστε να λυθούν αυτά τα προβλήματα, διότι τα ζούμε, όπως τα ζείτε και εσείς. 

Ιδρύσαμε, λοιπόν, κλιμάκια στο Μενίδι, Θεσσαλονίκη, Κύπρο για τη βίζα παλιννόστησης. Δεν υπήρχε η δυνατότητα παλαιότερα. Τη βίζα παλιννόστησης μπορούσε να την πάρει κανείς μόνο στα προξενεία του εξωτερικού. Το πρόβλημα ήταν εντός Ελλάδας. Ιδρύσαμε, λοιπόν, αυτά τα κλιμάκια για να νομιμοποιηθούν κατ' εξαίρεση οι Πόντιοι αδελφοί μας, που βρίσκονταν στα όρια της παρανομίας. 

'Ηδη μέχρι σήμερα, με αυτήν τη διαδικασία, έχουν χορηγηθεί βίζες παλιννόστησης -και ουσιαστικά αυτό ανοίγει το δρόμο για την ιθαγένεια- σε δέκα χιλιάδες οκτακόσιους εξήντα έναν ομογενείς. Η διαδικασία βεβαίως συνεχίζεται. 

Αναπτύσσεται, όπως σας είπα -αναφέρθηκε και ο κ. Τζανής- ένα ολόκληρο πρόγραμμα σταθμών πληροφόρησης για πάρα πολλά ζητήματα. Μέχρι το τέλος του 1993 είχαν ενταχθεί στο πρόγραμμα, του ΕΙΥΑΠΟΕ, εννιά χιλιάδες τριακόσιοι πενήντα ομογενείς. Από αυτούς μόνο τρεις χιλιάδες εννιακόσιοι διέμεναν σε ενοικιαζόμενες κατοικίες και οι υπόλοιποι εξακολουθούσαν να παραμένουν σε κέντρα φιλοξενίας και οικισμούς υποδοχής. 

Την τετραετία 1994-1997 ολοκληρώθηκε η παραχώρηση στους ομογενείς χιλίων εκατόν τριάντα κατοικιών, ενώ κατασκευάζονται και ολοκληρώνονται στους επόμενους μήνες άλλες διακόσιες κατοικίες. 

Σήμερα είναι ενταγμένοι στο πρόγραμμα του Ιδρύματος είκοσι ένα χιλιάδες ομογενείς, από τους οποίους μόλις οι χίλιοι εφτακόσιοι παραμένουν πια σε κέντρα φιλοξενίας και οικισμούς υποδοχής, με τη δική τους θέληση. 

Προχωρούμε, όπως σας είπα και στην αυτοστέγαση και ως πιλοτικό πρόγραμμα έχουμε την έγκριση πεντακοσίων στεγαστικών δανείων ύψους δέκα εκατομμυρίων (10.000.000) δραχμών για κάθε οικογένεια, συν δύο εκατομμύρια (2.000.000) δραχμές για κάθε παιδί, με επιδότηση του επιτοκίου, όπως κάποιος συνάδελφος ανέφερε, 80%, τα οποία θα αρχίσουν άμεσα να χορηγούνται από την Κτηματική Τράπεζα. 

'Εχουμε υποβάλει στο Ταμείο Αρωγής του Συμβουλίου της Ευρώπης πρόγραμμα είκοσι έξι δισεκατομμυρίων (26.000.000.000) δραχμών, του οποίου αναμένεται η έγκριση, ενώ χρηματοδοτούνται και έργα υποδομής που θα απαιτηθούν από την Περιφέρεια Ανατολικής Μακεδονίας και Θράκης. 

Σ' ό,τι αφορά όμως τα συγκεκριμένα, τα οποία αναφέρατε για το Ζυγό Καβάλας κ.ο.κ., θέλω να τονίσω το εξής: Πρώτα απ' όλα, σ' ό,τι αφορά τα ενοικιαζόμενα και τα κοντέινερς, έχουμε ενταγμένες στο πρόγραμμα πέντε χιλιάδες τριακόσιες οικογένειες. 'Εχουν παραχωρηθεί κατοικίες σε χίλιες εκατό οικογένειες, σε ενοικιαζόμενες από το ίδρυμα κατοικίες είναι τρεις χιλιάδες εννιακόσιες πενήντα οικογένειες και σ' αυτά τα παλιά, αν θέλετε, κοντέϊνερς μένουν μόνο τριακόσιες πενήντα οικογένειες. 'Οπως σας είπα μένουν εκεί, διότι οι ίδιοι ζητούν να παραμείνουν σ' αυτές τις συνθήκες, παρ' ότι τους παρέχουμε τη δυνατότητα να μείνουν σε ενοικιαζόμενους χώρους. 

Θέλω επίσης να πω ότι στο Ζυγό υπάρχουν ογδόντα πέντε κατοικίες έτοιμες σε ποσοστό 90% και σαράντα κατοικίες έτοιμες σε ποσοστό από 25% μέχρι 50%. 'Εχει ξεκινήσει η παραχώρηση των κατοικιών αυτών στις οικογένειες των ομογενών. Για τις υπόλοιπες οικογένειες θα παραχωρηθούν οικόπεδα και θα ενταχθούν σε πρόγραμμα αυτοστέγασης. 'Οπως ξέρετε, το κάνουμε για να βοηθήσουμε να ξεπεράσουν εργολαβικά προβλήματα που κατά καιρούς αντιμετωπίζονται και που καθυστερούν πάρα πολύ τη διαδικασία της στέγασης. Η αυτοστέγαση ήταν ομόφωνο αίτημα των Συλλόγων της περιοχής. 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Υπουργέ, να ολοκληρώσετε. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): 'Εχετε δίκιο κύριε Πρόεδρε, από πλευράς σας ώρας. 

ΠΡΟΕΔΡΕΥΩΝ (Παναγιώτης Ν. Κρητικός): Ο Κανονισμός άπλωσε τα φτερά του μέχρι εκεί που μπορούσε να καλύψει και τον πέραν της επικρατείας ελληνισμό. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Είναι σημαντικά βεβαίως όλα αυτά. 

ΠΡΟΕΔΡΕΥΩΝ (Παναγιώτης Ν. Κρητικός): Το ξέρουμε και οι ευαισθησίες είναι ηυξημένες σε όλους μας, αλλά ο Κανονισμός μας υποχρεώνει να κρατήσουμε τη συζήτηση στα δικά του πλαίσια. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Ωραία. Μου δίνετε ένα λεπτό ακόμα να ολοκληρώσω; 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως. Και ένα και δύο λεπτά, ευχαρίστως. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Αν μπορέσω θα ολοκληρώσω, γιατί είναι και τα ασφαλιστικά, τα οποία δεν ανέφερα. 

Για τους παλιννοστούντες, στα πλαίσια του προγράμματος του Υπουργείου Παιδείας, έχει διαμορφωθεί ειδικό πρόγραμμα σπουδών, με ειδικό διδακτικό υλικό. Επίσης, έχουν ανοίξει είκοσι σχολεία "διαπολιτισμικά" σε όλην τη χώρα, ενώ έχουν επιμορφωθεί όπως σας είπα, δύο χιλιάδες περίπου εκπαιδευτικοί. 

Σ' ό,τι αφορά το διδακτικό υλικό, υπάρχουν δίγλωσσα ελληνοαλβανικά και ελληνορωσικά βοηθήματα για τα μαθηματικά, τη φυσική, τη χημεία και τα αρχαία. Τέλος υπάρχουν τετρακόσιες πενήντα τάξεις υποδοχής, όχι ειδικά σχολεία, τα οποία δημιουργούν πράγματι ένα γκέτο. 

Υπάρχει επίσης μία ειδική ρύθμιση για τα δύο πρώτα χρόνια φοίτησης στο γυμνάσιο και στο λύκειο, ένα ειδικά ευνοϊκό καθεστώς για τη βαθμολόγηση και αξιολόγηση των μαθητών. 

Στον τομέα της πρόνοιας, της ασφάλισης. Πράγματι εδώ υπάρχουν κάποια ζητήματα στις διμερείς μας σχέσεις με διάφορες χώρες. Θέλω, όμως, να πω πρώτα από όλα για τους παλιννοστούντες ή νεοπρόσφυγες ομογενείς. Δωρεάν ιατροφαρμακευτική και νοσοκομειακή περίθαλψη μέσω των νοσοκομείων ΕΣΥ. Δικαίωμα παροχής της ανωτέρω περίθαλψης παρέχεται με χορήγηση βιβλιαρίου ανασφαλίστου που χορηγείται άμεσα. 

Μετά από τα προβλήματα και τη διάλυση της πρώην Σοβιετικής 'Ενωσης, έχουμε προχωρήσει στη διαπραγμάτευση με τη Ρωσική Δημοκρατία και τη Δημοκρατία του Ουζμπεκιστάν, ώστε να υπάρξουν διμερείς Συμφωνίες για το θέμα των ασφαλίσεων. Ξεκινάμε να υποβάλουμε εκ νέου πρόταση στις αρμόδιες αρχές και των άλλων Δημοκρατιών για διμερείς Συμφωνίες κοινωνικής ασφάλειας. 

Δυστυχώς δεν έχουμε ακόμη τα απαραίτητα αποτελέσματα και βεβαίως αυτό δημιουργεί πρόβλημα. 'Ενας λόγος είναι ότι και η άλλη πλευρά πολλές φορές αρνείται για λόγους οικονομικούς να μπει σε αυτήν τη διαδικασία. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε και δικαίωμα τριτολογίας, κύριε Υπουργέ. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Τελειώνω, κύριε Πρόεδρε, λέγοντας το εξής: Υπάρχουν και άλλα πολλά τα οποία θα μπορούσα να αναφέρω που προγραμματίζονται από πλευράς του ΣΑΕ, της ΠΣΕ, των κλαμπ νεολαίας, για τον πολιτισμό, τη βιβλιοθήκη απόδημου ελληνισμού και τα προγράμματα φιλοξενίας, τα οποία δεν μπορώ να αναφέρω με λεπτομέρειες. 

Νομίζω, όμως, ότι αυτά τα οποία ανέφερα ήταν αρκετά για να φανεί ότι η πολιτική για τον απόδημο ελληνισμό ξεκίνησε ουσιαστικά επίσημα από το ελληνικό κράτος το 1981. Βεβαίως είμαστε έτοιμοι να δεχθούμε κριτική για να βελτιώσουμε αυτήν την πολιτική, αλλά και πολιτική υπάρχει και έργο υπάρχει, στον τομέα απόδημου ελληνισμού και των νέων προσφύγων στη χώρα μας. 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του ΔΗΚΚΙ κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αυτήν τη φορά κάνατε καλά που απλώσατε τα φτερά του Κανονισμού. 

Κύριοι συνάδελφοι, όπως ανέφερα και στην πρωτολογία μου αυτή η επερώτηση των Βουλευτών του Δημοκρατικού Κοινωνικού Κινήματος που κατατέθηκε στη Βουλή στις 13 Νοέμβρη του 1998, δηλαδή πριν από δύο και πλέον μήνες είχε ήδη όπως αποκαλύφθηκε και από τη σημερινή συζήτηση τα θετικά της αποτελέσματα για τους 'Ελληνες που ήρθαν και εγκαταστάθηκαν στην Ελλάδα από διάφορες χώρες του πλανήτη και κυρίως της πρώην Σοβιετικής 'Ενωσης των Βαλκανίων, από την Αλβανία, αλλά και από άλλες χώρες. Γιατί πράγματι στη δευτερολογία του ο Αναπληρωτής Υπουργός Εξωτερικώνκ. Γεώργιος Παπανδρέου ομολόγησε ότι υπάρχουν τεράστια προβλήματα, υπάρχουν προβλήματα συντονισμού και προβλήματα που χρειάζονται τη λύση τους άμεσα. 

Θεωρούμε δε θετικό το ότι μετά την κατάθεση της επερώτησής μας χθες μας κοινοποιήθηκε εν όψει της σημερινής συζήτησης το προσχέδιο νόμου περί ρυθμίσεως θεμάτων που αφορούν τους παλιννοστούντες -σε εισαγωγικά το βάζουμε εμείς- 'Ελληνες από τη Ρωσία και στο οποίο αναφέρθηκε λίγο πριν ο κύριος Υπουργός. 

Επίσης θεωρούμε ικανοποιητική την απάντηση που έδωσε σήμερα ο κύριος Υπουργός μετά και τη δική μας προηγούμενη αναφορά και παρατήρηση, ότι θα καταργήσει την οικονομική επιβάρυνση στην οποία υποβάλλονταν οι 'Ελληνες της Αυστραλίας και άλλοι για να πάρουν πιστοποιητικό ιθαγένειας που ήταν πράγματι ευθεία προσβολή και της αξιοπρέπειάς τους, αλλά και των πατριωτικών αισθημάτων που είχαν, έχουν και θα έχουν για πάντα. Αναμένουμε βέβαια την τελική κατάργηση για την οποία δεσμεύθηκε ο κύριος Υπουργός προ ολίγου. 

Η ομολογία από την πλευρά του κυρίου Υπουργού της υπάρξεως προβλημάτων συντονισμού, αναδεικνύει την ανάγκη πανηγυρικά πλέον, της ίδρυσης εδώ και τώρα σε πρώτη φάση Υφυπουργείου Απόδημου Ελληνισμού και σε δεύτερη φάση αμέσως μετά Υπουργείου Απόδημου Ελληνισμού, που ασφαλώς η σχετική απόφαση δεν είναι της αρμοδιότητας του παρισταμένου Αναπληρωτή Υπουργού, αλλά είναι του ίδιου του Πρωθυπουργού κατά το Σύνταγμα και το νόμο περί Υπουργικού Συμβουλίου και καλούμε τον κύριο Πρωθυπουργό να κάνει πραγματικότητα αυτό το αίτημα του ΔΗ.Κ.ΚΙ. που απηχεί την άποψη του συνόλου του απόδημου ελληνισμού αλλά και του ελληνισμού της διασποράς. 

Είπε ο κύριος Υπουργός ότι στα τέλη του περασμένου έτους του 1998 θεσμοθετήθηκε η ελληνική γλώσσα ή καθιερώθηκε η ελληνική γλώσσα στα σχολεία στην Αλβανία. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Το δικαίωμα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το δικαίωμα. Είναι θετική εξέλιξη. Αλλά, όμως, κύριε Υπουργέ, ξέρετε καλά και σεις και μεις, επειδή τυχαίνει να είμαι και Ηπειρώτης και έχω και μία ακόμη ιδιαίτερη ευαισθησία για τον ελληνισμό όπως έχετε και σεις. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Και εγώ Ηπειρώτης είμαι. 

ΠΡΟΕΔΡΕΥΩΝ (Παναγιώτης Ν. Κρητικός): Η βαθύτατη ρίζα είναι ηπειρώτικη, του κυρίου Υπουργού. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τώρα που θεσμοθετήθηκε δεν υπάρχουν παιδιά στην Αλβανία. Δεν υπάρχει Ελληνισμός, δυστυχώς στην Αλβανία μετά απ'αυτήν τη λαθεμένη πολιτική που εφαρμόστηκε από το 1990 και μετά με κυβέρνηση της Νέας Δημοκρατίας. Αυτή είναι η αλήθεια, την οποία όταν έρχονται τα σωματεία του Ελληνισμού της Αλβανίας, αλλά και επίσημοι το θέτουν και το ομολογούν ότι είναι έτσι, γιατί μερίμνησε η Νέα Δημοκρατία μετά το 1990 να οδηγήσει αυτόν τον κόσμο, μέσα από ψεύτικες υποσχέσεις και διαβεβαιώσεις στο να εγκαταλείψουν την πατρώα γη και να έρθουν εδώ στην Ελλάδα. Είναι θέμα, άλλωστε που και εγώ προσωπικά ως Πρόεδρος του ΔΗ.Κ.ΚΙ. κατ'επανάληψη έχω αναπτύξει εδώ στη Βουλή με αφορμή διάφορες επερωτήσεις, αλλά και ερωτήσεις επί διαφόρων νόμων. Πρέπει πράγματι να σκύψουμε πάνω στα προβλήματα του Ελληνισμού της Αλβανίας, των Βορειοηπειρωτών. Είναι τεράστια προβλήματα και σχετικά με τη βίζα και σχετικά με την άδεια εργασίας, αλλά και σχετικά με την εκπαίδευση των παιδιών την ελληνόγλωσση και την ένταξή τους στην ελληνική κοινωνία και την ελληνική παραγωγή. 

Η βασική αρχή, κατά την άποψή μας, που θα έπρεπε να επικρατεί στη γενική έννοια της αποκατάστασης και υποδοχής των ομογενών στη χώρα μας, πρέπει να είναι η ένταξή τους στην ελληνική κοινωνία. Και όταν μιλάμε για ένταξη στην ελληνική κοινωνία, εμείς ως ΔΗ.Κ.ΚΙ. εννοούμε κοινωνική ένταξη. Εννοούμε επισης επαγγελματική και εργασιακή ένταξη, εννοούμε επίσης εκπαιδευτική ένταξη και τέλος πολιτισμική σύζευξη. Τα τέσσερα αυτά στοιχεία που πρέπει να διέπουν την οποιαδήποτε πολιτική υποδοχής και αποκατάστασης των ομογενών από όποια χώρα και αν προέρχεται και κυρίως από τις χώρες τις Βαλκανικές και της πρώην Σοβιετικής 'Ενωσης. 

Κύριε Υπουργέ, ξέρετε πολύ καλά ότι το 'Ιδρυμα Αποκατάστασης Παλιννοστούντων σε εισαγωγικά, αυτήν τη στιγμή δεν έχει δραχμή. Ξέρετε πολύ καλά τις διαμαρτυρίες ακόμη και της διοίκησης για το ότι δεν έχει δραχμή να αποτελειώσει ακόμη και αυτά τα ελάχιστα κτίρια που βρίσκονται στο τέλος. Να βάλουν πόρτες, παράθυρα κ.ο.κ. Δεν έχουν επίσης λεφτά να προχωρήσουν έστω σιγά-σιγά, με ρυθμό χελώνας που πάνε επί οκτώ χρόνια, να αναγείρουν και να ολοκληρώνουν και τα άλλα σπίτια που βρίσκονται σε εξέλιξη. 

Χωρίς λεφτά δεν υλοποιούνται τα προγράμματα αποκατάστασης και στέγασης ομογενών είτε αυτοί βρίσκονται στη Θράκη είτε στην Καβάλα είτε στα Τρίκαλα, Θεσσαλία, Μακεδονία είτε στην Αττική είτε οπουδήποτε αλλού. Χρειάζονται χρήματα και δεν έχει ούτε καν το ίδρυμα, που έχει συγκεκριμένη αποστολή, συγκεκριμένο χώρο και συγκεκριμένο τόπο. 

Σήμερα το πρόγραμμα του Οργανισμού για τη στέγαση των ομογενών, δηλαδή για κατασκευή κατοικιών στο Ζυγό Καβάλας, στα Εύδηρα Ξάνθης και επιλεκτικά στον 'Εβρο και καταβολή ενοικίων κατοικιών στη Θράκη, βρίσκεται σε πλήρη στασιμότητα, λόγω έλλειψης των χρημάτων που ανέφερα πριν. Δυστυχώς, οι παράγκες του εξευτελισμού της ανθρώπινης αξιοπρέπειας στην Παναγία 'Εβρου και στις Σάπες, εξακολουθούν να υπάρχουν σήμερα, που βρισκόμαστε στο κατώφλι του 21ου αιώνα και μιλάμε για πολιτισμό, για Ευρώπη και για τα αγαθά του εξευρωπαϊσμού μας. 

Υπάρχουν προς διάθεση τεράστιες εκτάσεις οικοπέδων, που έχουν παραχωρηθεί στο 'Ιδρυμα Αποκατάστασης από την Τοπική και Νομαρχιακή Αυτοδιοίκηση και τόσο το Υπουργείο Γεωργίας όσο και το ΥΠΕΧΩΔΕ, όπως στη Φλώρινα, που υπάρχουν χίλια οικόπεδα δεν ενδιαφέρονται. Στη Φαρκαδώνα Τρικάλων δεν παραχωρείται το στρατόπεδο για αποκατάσταση ομογενών από το Υπουργείο Εθνικής 'Αμυνας. 

Στην Κοζάνη υπάρχουν τετρακόσια εξήντα διαθέσιμα οικόπεδα, που είναι ιδιοκτησίες του Ιδρύματος Αποκατάστασης, τα οποία υπερκαλύπτουν τον αριθμό των ομογενών, που μπορούν να αποκατασταθούν στην περιοχή, με έτοιμη υποδομή, αλλά δεν αποφασίζει το ίδρυμα να προχωρήσει στην παραχώρησή τους. Ούτε η Κυβέρνηση προχωρά στις κατάλληλες ενέργειες, για να γίνει η αποκατάσταση αυτών των ομογενών. 

Η ίδια κατάσταση επικρατεί στις Σέρρες, καθώς επίσης και στη Βέροια, όπου η αυτοδιοίκηση παραχωρεί χίλια οικόπεδα, χωρίς όμως να υπάρχει ανταπόκριση. 

Η πρόταση για αυτοστέγαση, που είπατε, και είναι θετικό αυτό, αρκεί να υλοποιηθεί, πρέπει να συνδυαστεί παράλληλα με χορήγηση δανείων άτοκων, ή τουλάχιστον με ελάχιστο επιτόκιο. Είναι μια θετική λύση, που θα πρέπει να προωθηθεί χωρίς καθυστέρηση. 

Τέλος, πρέπει να λυθεί το συντομότερο το πρόβλημα που υπάρχει και στη Θεσσαλονίκη και στο λεκανοπέδιο Αττικής και αλλού με τις άδειες μικροπωλητών στις λαϊκές αγορές σ' αυτούς τους φτωχούς ανθρώπους. Αφού δεν τους δίνετε μέσα από συγκεκριμένα προγράμματα απασχόληση, αφού δεν προωθείτε και δεν χρηματοδοτείτε προγράμματα επαγγελματικής τους αποκατάστασης και επιδότησης θέσεων απασχόλησης, τουλάχιστον προσωρινά, για να ζήσουν αυτοί οι άνθρωποι, που δυστυχούν, πρέπει να λυθεί το πρόβλημα της χορήγησης άδειας μικροπωλητού στις λαϊκές αγορές. Γιατί αλλιώς το πρόβλημα θα είναι έντονα κοινωνικό, εκρηκτικό, με διαστάσεις που δεν θα προλαβαίνουμε, αν δεν σκύψουμε επάνω να το λύσουμε αυτήν τη στιγμή και τότε θα ψάχνουμε για φαντάσματα υποκινητών. 

Εμείς πιστεύουμε ότι σήμερα δώσαμε μία ευκαιρία και με υπεύθυνες και συγκεκριμένες προτάσεις, αλλά και με πλαίσιο πολιτικής, που πρέπει να εφαρμοστούν για τον απόδημο ελληνισμό και για τους ομογενείς. Η Κυβέρνηση, αλλά και όλα τα κόμματα πρέπει να σκύψουμε όλοι μαζί, γιατί είναι εθνικό το θέμα, να χαράξουμε μια επιθετική πολιτική για την προστασία του Ελληνισμού απανταχού της γης, για την προστασία, για την υποδοχή και την αποκατάσταση των ομογενών μας, για να είμαστε πράγματι σε θέση να λέμε ότι είμαστε η μητέρα Ελλάδα, η οποία έχει συγκεκριμένη πολιτική, δείχνει στην πράξη και όχι στα λόγια ενδιαφέρον και λύνει και τα γενικά και τα καθημερινά πιεστικά προβλήματα, που αντιμετωπίζουν οι ομογενείς μας. 

Πέρυσι είχα παραστεί στο Παγκόσμιο Συνέδριο Ποντίων, που έγινε στη Θεσσαλονίκη και παρακολούθησα τις καταγγελίες όλων, ότι το μόνο που υλοποιήθηκε μετά πάροδο ενός και δύο ετών ήταν ένα, ότι έγινε πάλι το συνέδριο. Κανένα από τα άλλα προβλήματα δεν είχε λυθεί. 

Ας ελπίσουμε ότι η επερώτηση των Βουλευτών του ΔΗ.Κ.ΚΙ. και η σημερινή συζήτηση θα συμβάλει ουσιαστικά και αποτελεσματικά ώστε η Κυβέρνηση να δώσει λύση στα προβλήματα για να μην μείνουν για πολύ καιρό ακόμη με το παράπονο ότι τους εγκατέλειψε η μητέρα Ελλάδα, γιατί πράγματι δεν τους εγκαταλείπει η μητέρα Ελλάδα, παρά τις ολιγωρίες κάποιων που εκάστοτε κυβερνούν. 

ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο κύριος Υπουργός, αν φυσικά επιθυμεί να τριτολογήσει. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Δυο λόγια, κύριε Πρόεδρε. 

Ο κ. Δημαράς προηγουμένως είπε ότι είναι παιδί της διασποράς. Και εγώ είμαι παιδί της διασποράς με τις ίδιες ευαισθησίες. Και θέλω να τονίσω ότι -σε ό,τι αφορά τους πολιτικούς πρόσφυγες τους οποίους ανέφερε ο εκπρόσωπος του Κ.Κ.Ε.- και ο Γεώργιος Παπανδρέου το 1963 άνοιξε πρώτος την πόρτα για την επιστροφή τους και αργότερα ο Ανδρέας Παπανδρέου το 1981 έκανε τη μεγάλη αυτή χειρονομία. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Πράγματι, έτσι είναι. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Σε ό,τι αφορά το συντονισμό, πράγματι, θα ήθελα εδώ να τονίσω ότι είναι ένα από τα ζητήματα που υπάρχουν γενικότερα σε πολλούς τομείς της ελληνικής δημόσιας διοίκησης. Πιστεύω ότι, και η κατάθεση από τη μια μεριά του νομοσχεδίου για τους νέους πρόσφυγες και από την άλλη, το νομοσχέδιο για τους αλλοδαπούς μετανάστες, θα μπορέσουν να επιλύσουν ένα σημαντικό μέρος των προβλημάτων συντονισμού. Και η εμπειρία μου μου έχει δείξει ότι το πρόβλημα συντονισμού πολλές φορές βρίσκεται μεταξύ των ίδιων των υπηρεσιών. Θα έλεγα μάλιστα, ότι θα μπορούσε να υπάρξει κάποια πρόοδος σ' αυτό το θέμα, εάν υπήρχε κάποια αποκέντρωση και ο συντονισμός γινόταν επιτόπου. Εκεί πια ξέρεις το πρόβλημα και η υπηρεσία μπορεί να δει ποιος είναι ο στόχος και όχι να υπάρχει θεωρητικολογία σε κεντρικό επίπεδο στην Αθήνα για το τι πρέπει να γίνει και να υπάρχουν διάφορες αλληλοεπικαλύψεις. 

Το θέμα ίδρυσης Υπουργείου ή όχι, είναι άλλο ζήτημα. 

Το Ελληνικό 'Ιδρυμα Πολιτισμού για το οποίο δεν απάντησα προηγουμένως, αναλυτικά: Δεν μιλάμε για κατάργηση των παραρτημάτων Λονδίνου και Παρισιού. Μιλάμε για την καλύτερη αξιοποίηση των πόρων. Πράγματι, υπήρχαν μεγάλες κατοικίες εκεί, που δεν χρησιμοποιήθηκαν θεωρούμε αποδοτικά. Κοστίζουν και νομίζουμε ότι μπορούν να χρησιμοποιηθούν αυτά τα χρήματα στις ίδιες τις χώρες, με ένα μικρότερο από πλευράς υποδομής παράρτημα, αξιοποιώντας πολλούς συλλόγους και άλλους χώρους, πολύ πιο αποδοτικά, με εκθέσεις και με διάφορες πολιτιστικές εκδηλώσεις και δραστηριότητες. Σαφώς, δεν έχουμε αποφασίσει να περιορίσουμε τη δραστηριότητα του Ελληνικού Ιδρύματος Πολιτισμού στη Μεσόγειο. Βεβαίως και η Μεσόγειος, αλλά οπωσδήποτε υπάρχουν και τα Βαλκάνια και η Μαύρη Θάλασσα που χρειάζεται μεγαλύτερη ανάπτυξη, όπως και οι χώρες της Αμερικής, του Καναδά και όπου βεβαίως υπάρχει Ελληνισμός. 

Θα έχουμε σύντομα τη δυνατότητα να σας καταθέσουμε σε ό,τι αφορά το Ελληνικό 'Ιδρυμα Πολιτισμού, τα πεπραγμένα και τον προγραμματισμό για το επόμενο έτος, όπως και ο νόμος μας υποχρεώνει. 

Σε ό,τι αφορά το θέμα του ΕΙΥΑΠΟΕ και των επενδύσεων, δεν θα διαφωνήσω ότι αυτήν τη στιγμή θα χρειαστούν -και πρέπει να υπάρξουν- περισσότερα κονδύλια για την ανάπτυξη των προγραμμάτων, πλην όμως θα ήθελα να υπενθυμίσω -και θα το γνωρίζετε- ότι πριν από τρία χρόνια περίπου υπήρξε πάρα πολύ έντονη κριτική -και παλαιότερα θα έλεγα ακόμα περισσότερο έντονη- γύρω από το 'Ιδρυμα αυτό, με καταγγελίες, με άρθρα στις εφημερίδες, με σειρά προβλημάτων τα οποία είδαν το φως της δημοσιότητας. Αυτό είχε ως φυσικό αποτέλεσμα η Κυβέρνηση να αποφασίσει να μειώσει τη χρηματοδότηση προς το ΕΙΥΑΠΟΕ και να αναθέσει στο νέο Διοικητικό Συμβούλιο να διελευκάνει όλη αυτήν τη διαδικασία, ώστε να μπορέσει να προχωρήσει με πιο ομαλό τρόπο. Αποφασίσαμε όμως, να ακολουθήσουμε και μία διαφορετική πολιτική. 

Αυτό όμως που μπορούμε να πούμε με σαφέστατο τρόπο, είναι ότι έχουμε υποχρέωση απέναντι στους ανθρώπους που έχουν ενταχθεί μέσα στο πρόγραμμα και ασχέτως της μοίρας, του τι θα γίνει το ΕΙΥΑΠΟΕ και πώς θα εξελιχθεί, θα αναμορφωθεί ή θα καταργηθεί. Και εγώ συμφωνώ με την πρόταση του κ. Γλάρου για την αναμόρφωσή του και να χρησιμοποιείται ως ένα πιο ευέλικτο όργανο και για ένα μικρό χρονικό διάστημα, στη διάρκεια της αποκατάστασης, και τα άλλα θέματα να μπαίνουν πια σε άλλα υπουργεία, όπως σας ανέφερα νωρίτερα. 

Εν πάση περιπτώσει, έχουμε εμείς την υποχρέωση -και το δηλώνω σαφέστατα- να αποκαταστήσουμε όσους έχουν μπει στο πρόγραμμα. Αυτή είναι η βούληση της Κυβέρνησης και γι' αυτό το θέμα έχουμε τη σύμφωνη γνώμη και του Υπουργείου Οικονομικών. 'Αρα, λοιπόν, αυτά θα προχωρήσουν. 

Θέλω εδώ να τονίσω -και τελειώνω, κύριε Πρόεδρε- ότι ήδη στην Κοζάνη έχουν προχωρήσει οι παραχωρήσεις οικοπέδων. Παραμένει η υπογραφή που πολύ σύντομα θα τη βάλω και αυτή. 

Για την αυτοστέγαση, κύριε Τσοβόλα, συμφωνούμε με αυτό που είπατε. Είμαστε της ίδιας αντίληψης στο θέμα αυτό. Δάνειο με χαμηλό ή μηδενικό επιτόκιο, επιδοτούμενο επιτόκιο. 

Βεβαίως για τους μικροπωλητές θέλω απλώς να τονίσω ότι είναι αρμοδιότητα της Τοπικής και Νομαρχιακής Αυτοδιοίκησης κατά βάση. Βεβαίως και εμείς μπορούμε να βοηθήσουμε σ' αυτήν την κατεύθυνση, αλλά πρέπει η Τοπική Αυτοδιοίκηση να παίξει ένα ρόλο και σ' αυτόν τον τομέα. 

Τελειώνοντας, θέλω να τονίσω, όπως είπα και στην αρχή, ότι θεωρώ πως η πρωτοβουλία για μία Επερώτηση -αν και θεωρείται πάντα η Επερώτηση ότι είναι κάτι εναντίον της Κυβέρνησης- είναι μία ευκαιρία για ουσιαστική συζήτηση ενός ζητήματος. Πολύ καλά κάνατε. Σπάνια έχουμε την ευκαιρία να συζητάμε στην Ολομέλεια το θέμα του Απόδημου Ελληνισμού και της διασποράς. 

Πιστεύω λοιπόν ότι πολύ λογικά βγήκαν από αυτήν την κουβέντα και κάποιες σημαντικές, συμπληρωματικές, θα έλεγα, σκέψεις και προτάσεις στις οποίες μπορούμε να συμφωνήσουμε. Ελπίζω ότι παράλληλα πεισθήκατε και εσείς ότι, και πολιτική υπάρχει και έργο υπάρχει και βούληση υπάρχει, για να μπορέσουμε να προχωρήσουμε τα θέματα του Απόδημου Ελληνισμού και του ελληνισμού της διασποράς. 

Ευχαριστώ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μπορώ να έχω το λόγο για δύο λεπτά; 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θέλω ως Πρόεδρος του ΔΗ.Κ.ΚΙ., τώρα που τελειώνει η συζήτηση, να συγχαρώ δημόσια τον Αναπληρωτή Υπουργό Εξωτερικών κ. Γεώργιο Παπανδρέου, γιατί πράγματι με μεγάλη σοβαρότητα και υπευθυνότητα, όπως ταιριάζει σε αυτό το Κοινοβούλιο, άκουσε τις συνολικές, σοβαρές και υπεύθυνες, γενικές και ειδικές προτάσεις και τοποθετήσεις που έκανα και εγώ και όλοι οι Βουλευτές του ΔΗ.Κ.ΚΙ., καθώς και των άλλων κομμάτων, και στην τριτολογία του αλλά και στη δευτερολογία του αναγνώρισε το θετικό ρόλο που έπαιξε αυτή η συζήτηση -και η επερώτηση- αλλά και παράλληλα ένοιωσε ότι πρέπει να δώσει και απαντήσεις, έστω σε ορισμένα από τα ζητήματα που τέθηκαν, που είναι καυτά και καθημερινά προβλήματα. 

Ελπίζουμε και πιστεύουμε ότι έτσι θα γίνει. 'Οτι ο κύριος Υπουργός με τους συνεργάτες του θα μελετήσει το σύνολο των τοποθετήσεών μας και των προτάσεών μας, ώστε πράγματι με τη βοήθεια και τη δική μας -που το θέλουμε και το εννοούμε- στα πλαίσια μιάς συνολικής πρότασης που έχουμε ως ΔΗ.Κ.ΚΙ., να διαμορφώσουμε επιτέλους αυτήν την εθνική πρόταση για τον Απόδημο Ελληνισμό, για τον ελληνισμό της διασποράς, αλλά και για τους ομογενείς μας. 

Εμείς θεωρούμε ότι βγήκαν θετικά συμπεράσματα και υπήρξαν θετικές απαντήσεις από την πλευρά του κυρίου Υπουργού σε ορισμένα ζητήματα. Μακάρι οι συζητήσεις από δω και πέρα στη Βουλή και με την ευκαιρία επερωτήσεων και ερωτήσεων, αλλά και νομοθετικού εργου, να είναι ουσιαστικές, όπως ουσιαστική ήταν και η σημερινή συζήτηση. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Κύριε Πρόεδρε, θέλω να δηλώσω απλώς στον κ. Τσοβόλα ότι αναμένουμε με χαρά την πράγματι αγαστή συνεργασία. Μπορεί να υπάρχουν διαφορές, διαφωνίες, αλλά νομίζω ότι το πνεύμα ακριβώς αυτό που εκφράσατε για τον Απόδημο Ελληνισμό, για τον ελληνισμό της διασποράς, πρέπει πράγματι να το διαφυλάξουμε με όλα τα κόμματα. Θεωρούμε και τη δική σας προσφορά πολύτιμη. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Και το Προεδρείο κάνει αυτήν τη διαπίστωση σε αυτό το μείζονος σημασίας θέμα και εύχεται, να είναι πάντοτε οι συζητήσεις γόνιμες και παραγωγικές για όλα τα ζητήματα.'Οχι μόνο εκείνες που έχουν εθνικό περιεχόμενο, αλλά και εκείνη που αφορά σε θέματα που αποβλέπουν στην καλυτέρευση της ζωής αυτού του τόπου. Η συνθετική συζήτηση είναι η καλύτερη συζήτηση, όταν μάλιστα γίνεται με ήπιους τόνους και με προτάσεις θετικές και καλή θέληση απ' όλες τις πλευρές. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, έχω είκοσι χρόνια στη Βουλή και τέτοιες συζητήσεις και τέτοιες κουβέντες σπάνια ακούμε και σπάνια λέμε όλοι μας. 

Οφείλω να πω ότι, σε αυτήν την ωραία και ουσιαστική συζήτηση, συμβάλατε ουσιαστικά και σεις. 

ΠΡΟΕΔΡΕΥΩΝ (Παναγιώτης Ν. Κρητικός): 'Ολοι συμβάλλουμε σ' αυτό το έργο, ολόκληρο το Προεδρείο, με επικεφαλής τον Πρόεδρο του Σώματος και όλες οι πλευρές, εφόσον υπάρχει καλή θέληση. Και υπάρχει. 

Κηρύσσεται περαιωμένη η συζήτηση επί της υπ' αριθμόν 13/13.11.98 επερώτησης των Βουλευτών του ΔΗ.Κ.ΚΙ. κυρίων Δημητρίου Τσοβόλα, Αναστασίου Ιντζέ, Γεωργίου Ρόκου, Ιωάννη Δημαρά, Γεωργίου Καρατάσου, Ιωάννη Αράπη, κ. Βασιλικής Αράπη-Καραγιάννη και Γεωργίου Τσαφούλια, σχετικά με την πολιτική της Κυβέρνησης για τους 'Ελληνες της διασποράς και ειδικότερα τους νεοπρόσφυγες από τις χώρες της πρώην Σοβιετικής 'Ενωσης και της Βορείου Ηπείρου. 

Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 12 Ιανουαρίου 1999 και της Τετάρτης 13 Ιανουαρίου 1999 και παρακαλώ για την επικύρωσή τους. Επικυρούνται; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, τα Πρακτικά των συνεδριάσεων της Τρίτης 12 Ιανουαρίου 1999 και της Τετάρτης 13 Ιανουαρίου 1999 επεκυρώθησαν. 

Κύριοι συνάδελφοι, δέχεσθε σε αυτό το σημείο να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 15.47' λύεται η συνεδρίαση για τη Δευτέρα 25 Ιανουαρίου 1999 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη. 

Ο ΠΡΟΕΔΡΟΣ                                                                   ΟΙ ΓΡΑΜΜΑΤΕΙΣ









































 













