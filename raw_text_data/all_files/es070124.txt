ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΞΓ’

Τετάρτη 24 Ιανουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Πετρούπολης και το 2ο Δημοτικό Σχολείο Ναυπάκτου Αιτωλοακαρνανίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 25 Ιανουαρίου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση Κώδικα Κατάστασης Δημοσίων, Πολιτικών, Διοικητικών Υπαλλήλων και Υπαλλήλων Ν.Π.Δ.Δ.», σελ.
2. Κατάθεση Εκθέσεων Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμου του Υπουργείου Οικονομίας και Οικονομικών: 
i. «Κύρωση της Συμφωνίας μεταξύ της Ελληνικής Δημοκρατίας και του Βασιλείου της Σαουδικής Αραβίας για την αποφυγή της διεθνούς φορολογίας αναφορικά με τους φόρους επί του εισοδήματος που προκύπτει από την εκμετάλλευση αεροσκαφών στις διεθνείς αερομεταφορές», σελ
ii. «Κύρωση της Συμφωνίας για την καταπολέμηση του λαθρεμπορίου και των παραποιημένων προϊόντων και γενική απαλλαγή και των προσαρτημάτων των συνημμένων εγγράφων και των πινάκων αυτής», σελ.

ΟΜΙΛΗΤΕΣ
Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΑΓΟΡΑΣΤΟΣ Κ., σελ.
ΑΝΔΡΕΟΥΛΑΚΟΣ Α., σελ.
ΑΝΤΩΝΑΚΟΠΟΥΛΟΣ Π., σελ.
ΓΕΙΤΟΝΑΣ Κ., σελ.
ΖΩΗΣ Χ., σελ.
ΚΑΡΑΜΑΡΙΟΣ Α., σελ.
ΚΑΣΤΑΝΙΔΗΣ Χ., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΜΑΝΩΛΙΑ Χ., σελ.
ΜΑΡΚΟΓΙΑΝΝΑΚΗΣ Χ., σελ.
ΝΙΚΟΛΑΙΔΟΥ Β., σελ.
ΠΑΠΑΓΕΩΡΓΙΟΥ Γ., σελ.
ΣΑΛΑΓΙΑΝΝΗΣ Ν., σελ.
ΤΣΟΧΑΤΖΟΠΟΥΛΟΣ Α., σελ.
ΧΡΙΣΤΟΔΟΥΛΑΚΗΣ Ν., σελ.



      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΞΓ΄
      Τετάρτη 24 Ιανουαρίου 2007
      
      Αθήνα, σήμερα στις 24 Ιανουαρίου 2007, ημέρα Τετάρτη και ώρα 10.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23 Ιανουαρίου 2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΒ΄ συνεδριάσεώς του, της Τρίτης 23 Ιανουαρίου 2007 σε ό,τι αφορά την ψήφιση στο σύνολο του σχεδίου νόμου: «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Αγοραστό, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Σύλλογος Νεφροπαθών Νομού Μαγνησίας «ΟΙ ΑΓΙΟΙ ΑΝΑΡΓΥΡΟΙ» ζητεί τη λήψη μέτρων  για την εύρυθμη λειτουργία της μονάδας τεχνητού νεφρού του Νοσοκομείου Βόλου Μαγνησίας.
2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η Διασυλλογική Επιτροπή Σκιάθου ζητεί την ολοκλήρωση των δημόσιων έργων επισκευής και ανάδειξης της νήσου Σκιάθου πριν από την έναρξη της καλοκαιρινής περιόδου.        
3) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Πανελλήνιος Σύλλογος Ιδιωτικών Παιδικών Σταθμών ζητεί μέτρα στήριξης της λειτουργίας των ιδιωτικών παιδικών σταθμών.
4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία η κ. Ελένη Κατσούλη ζητεί να χορηγείται το επίδομα γάμου στους χηρεύοντες.
5) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία ο Σύλλογος Δημοτικών Υπαλλήλων Νομού Λακωνίας ζητεί τη χορήγηση του διαχειριστικού επιδόματος στους δημοτικούς ταμίες και εισπράκτορες.
6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας, στο οποίο ζητείται η καταχώριση των στοιχειωδών εργασιακών και οικονομικών δικαιωμάτων των σχολικών τροχονόμων.
7) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία ο κ. Μαυροειδάκος Ηλίας, Συντονιστής Γραμματέας του ΠΑ.ΣΟ.Κ. Γερμανίας, ζητεί να παραμείνουν σε ισχύ τα διαβατήρια που δεν έχουν λήξει.  
8) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία ο κ. Γεωργιάδης Παναγιώτης, κρατούμενος των Φυλακών Κορυδαλλού, ζητεί την επανεξέταση της καταδίκης του.
9) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία ο Δήμαρχος Πετρούπολης διαμαρτύρεται για την παραχώρηση δημόσιας δασικής έκτασης.  
10) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η κ. Ελένη Κατσούλη ζητεί να χορηγείται το επίδομα γάμου στους χηρεύοντες.
11) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία ο Σύλλογος Προστασίας Περιβάλλοντος Ιωαννίνων ζητεί  τη λήψη μέτρων για τη διάσωση της λίμνης Παμβώτιδας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1082/10-11-06 ερώτηση του Βουλευτή  κ. Μάνου Φραγκιαδουλάκη δόθηκε με το υπ’ αριθμ. 120755/ΙΗ/30-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1082/10-11-06, την οποία κατέθεσε ο Βουλευτής κ. Μάνος Φραγκιαδουλάκης και αφορά στο 16ο Δημοτικό Σχολείο Ηρακλείου, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Για την τριετία 2004 -2006 στο Νομό Ηρακλείου διετέθη καν τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
      2004
      Για οικόπεδα - μελέτες – κατασκευές 900.000,00 Ευρώ
      2005
      Για οικόπεδα - μελέτες – κατασκευές 3.400.000,00 Ευρώ
      2006
      Για οικόπεδα - μελέτες – κατασκευές 2.500.000,00 Ευρώ
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
      Όσον αφορά τη στέγαση του 160υ Δημ. Σχολείου Ηρακλείου σε νεόδμητο κτίριο σας γνωρίζουμε ότι, όπως μας πληροφόρησε η Δ/νση Προγραμματισμού της Ν.Α. Ηρακλείου με το αρ. πρωτ. 897/15-11-2006 έγγραφό της, δεν υπάρχει διαθέσιμο οικόπεδο στην περιοχή.
      Το ΥΠ.Ε.Π.Θ. θα φροντίσει στο πλαίσιο των χρηματοοικονομικών δυνατοτήτων του Π.Δ.Ε., για επαρκή χρηματοδότηση της Ν.Α. Ηρακλείου προκειμένου να εξελιχθεί ομαλά η πορεία εκτέλεσης του έργου σχολικής στέγης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      2. Στην με αριθμό 1038/9-11-06 ερώτηση του Βουλευτή  κ. Μάνου Φραγκιαδουλάκη δόθηκε με το υπ’ αριθμ. 119665/ΙΗ/30-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1038/9-11-06, την οποία κατέθεσε ο Βουλευτής κ. Μάνος Φραγκιαδουλάκης σχετικά με τον καθορισμό της διδακτέας-εξεταστέας ύλης στο μάθημα της Ιστορίας, σας γνωρίζουμε τα ακόλουθα:
      Κατά το σχολικό έτος 2006-2007 με την αριθμ. 90210/Γ2/8-9-2006 εγκύκλιο του ΥΠΕΠΘ δόθηκαν οδηγίες, στόχος της αποστολής των οποίων ήταν η διευκόλυνση των εκπαιδευτικών για την έναρξη της διδασκαλίας της ύλης των πανελλαδικώς εξεταζόμενων μαθημάτων, έως την ανακοίνωση της εξεταστέας ύλης που καθορίζεται με απόφαση της Υπουργού Εθνικής Παιδείας και Θρησκευμάτων το αργότερο στα τέλη Σεπτεμβρίου.
      Η εξεταστέα-διδακτέα ύλη των μαθημάτων που εξετάζονται με κοινά σε εθνικό επίπεδο θέματα για το σχολικό έτος 2006-2007 καθορίστηκε με την αρ. 99964/Γ2/29-9-2006 Υπουργική Απόφαση.
      Βάσει της παραπάνω Υπουργικής Απόφασης, στο μάθημα της Ιστορίας Θεωρητικής Κατεύθυνσης από το βιβλίο «Θέματα Νεοελληνικής Ιστορίας» οι σελίδες 17-41 («Η ελληνική οικονομία κατά το 19ο αιώνα») που δεν συμπεριλαμβάνονται στην εξεταστέα ύλη, αλλά διδάχτηκαν σύμφωνα με τις αρχικές οδηγίες, βοηθούν τους μαθητές στη σύνδεση και παρουσίαση με τρόπο ολοκληρωμένο ιστορικών θεμάτων που αναπτύσσονται στις σελίδες 42-54 («Οι οικονομικές εξελίξεις κατά τον 20ο αιώνα»), στη σύλληψη των ιστορικών εξελίξεων ως ολότητας και στην εμβάθυνση των γεγονότων που παρουσιάζονται σε επόμενες ενότητες και κεφάλαιο.
      Επιπλέον, με την προσθήκη των σελίδων 206-220 («Η περίοδος αυτονομίας και η ένωση της Κρήτης με την Ελλάδα») και 245-254 («ο Παρευξείνιος Ελληνισμός το 19ο και 20ο αιώνα»), η ύλη της Ιστορίας Θεωρητικής Κατεύθυνσης δεν αυξάνεται για το σχολικό έτος 2006-2007 σε σχέση με την αντίστοιχη διδακτέα-εξεταστέα ύλη του σχολικού έτους 2005-2006, αλλά αντιθέτως μειώνεται κατά έντεκα (11) σελίδες. Άρα, οι έξι (6) ώρες που απαιτούνταν για την ολοκλήρωση της διδασκαλίας των σελίδων 17-41 αντισταθμίζονται από τη μείωση της ύλης και σε καμία περίπτωση δεν θα υπάρξει πρόβλημα ολοκλήρωσης της εξεταστέας-διδακτέας ύλης στα προβλεπόμενα χρονικά περιθώρια.
      Αναφορικά με την επιμόρφωση στελεχών και εκπαιδευτικών στα νέα βιβλία, σας ενημερώνουμε ότι από το ΥΠΕΠΘ υπάρχει συγκεκριμένος προγραμματισμός και εφαρμόστηκε ήδη πρόγραμμα ενημέρωσης των εκπαιδευτικών. Το πρόγραμμα ξεκίνησε (Α΄ φάση επιμόρφωσης) με την επιμόρφωση όλων των Σχολικών Συμβούλων Πρωτοβάθμιας και Δευτεροβάθμιας Εκπαίδευσης σε δύο τριήμερα σεμινάρια (Δεκέμβριος 2005, Ιανουάριος 2005). Στη συνέχεια, κατά το διάστημα Ιανουαρίου-Ιουνίου 2006 (Β΄ φάση επιμόρφωσης), πραγματοποιήθηκαν σε όλη την Ελλάδα 1476 επιμορφωτικές συναντήσεις για την Πρωτοβάθμια Εκπαίδευση και 1084, αντίστοιχα, για τη Δευτεροβάθμια Εκπαίδευση. Στην Γ΄ Φάση, από 19 έως 30 Ιουνίου 2006, υλοποιήθηκε ειδικό επιμορφωτικό σεμινάριο για 2000 περίπου επιμορφωτές-πολλαπλασιαστές από όλες τις εκπαιδευτικές περιφέρειες της χώρας. Στο σεμινάριο διανεμήθηκαν στους επιμορφούμενους, σε έντυπη και ηλεκτρονική μορφή, βιβλία-διδακτικό υλικό, καθώς και επιμορφωτικό υλικό 400 σελίδων, πέραν των 300 περίπου σελίδων που δόθηκαν στην Α΄ φάση της επιμόρφωσης, με ιδιαίτερη έμφαση στη διδακτική προσέγγιση(συγκεκριμένα σχέδια μαθήματος) και την αξιολόγηση του μαθητή. Στις αρχές Σεπτεμβρίου, πριν από την έναρξη των μαθημάτων, οι παραπάνω επιμορφωτές-πολλαπλασιαστές επιμόρφωσαν με τη σειρά τους, κατά τη Δ΄ φάση της επιμόρφωσης όλους τους εκπαιδευτικούς των Δημοτικών και των Γυμνασίων (84.000 στον αριθμό), δημόσιας και ιδιωτικής εκπαίδευσης. Επισημαίνεται ότι οι επιμορφωτές-πολλαπλασιαστές, σε συνεργασία με τους Σχολικούς Συμβούλους, θα είναι στη διάθεση των εκπαιδευτικών για όλη τη σχολική χρονιά, κατά την οποία θα υπάρξει γενικευμένη εφαρμογή των νέων βιβλίων, προκειμένου να απαντούν σε τυχόν ερωτήματα που θα προκύψουν κατά τη διδακτική πράξη.
      Τέλος, το Παιδαγωγικό Ινστιτούτο προγραμματίζει την αξιολόγησή .των βιβλίων, η οποία προβλέπεται να ξεκινήσει εντός του 2007. Με την επιλογή αυτή εξασφαλίζεται η αξιολόγηση των νέων βιβλίων σε πραγματικές συνθήκες της σχολικής τάξης και αφού θα έχει προηγηθεί ικανός χρόνος εφαρμογής, ενημέρωσης και ανατροφοδότησης των εκπαιδευτικών στην πράξη.
      Ο Υφυπουργός
      ΓΕΩΡΓΙΟΣ ΚΑΛΟΣ»
      3. Στην με αριθμό 1036/9-11-06 ερώτηση της Βουλευτού  κ. Αικατερίνης Παπακώστα δόθηκε με το υπ’ αριθμ. 119664/ΙΗ/4-12-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1036/9-11-06, την οποία κατέθεσε η Βουλευτής κ. Κατερίνα Παπακώστα, σας γνωρίζουμε τα ακόλουθα:
      Η μαθήτρια Αναστασία Ζήνδρου του Σπυρίδωνα ενεγράφη αρχικά (αρχές του μηνός Σεπτεμβρίου) στην Α΄ τάξη του 2ου ΓΕ.Λ. Ιωαννίνων, στο οποίο βάσει της χωροταξικής κατανομής ανήκε, σύμφωνα με την δηλωθείσα διεύθυνση της κατοικίας της (οδός Γκραμπάλας). Σημειώνεται ότι οι εγγραφές στην Α΄ τάξη Λυκείου διενεργούνται σύμφωνα με το άρθρο 8 παρ. 5 του Π.Δ. 104/79 (ΦΕΚ 23, τ.Α΄/07-02-1979) . Στη συνέχεια, από το 2ο ΓΕ.Λ. Ιωαννίνων ο κηδεμόνας ζητά τη μετεγγραφή της μαθήτριας στο Γενικό Λύκειο Παραμυθιάς Θεσπρωτίας αναφέροντας ότι ο ίδιος υπηρετούσε στο σχολείο αυτό. Από το Γενικό Λύκειο Παραμυθιάς ζητείται νέα μετεγγραφή της μαθήτριας στο 7ο ΓΕ.Λ. Ιωαννίνων και όχι στο 2ο ΓΕ.Λ., στο οποίο αρχικά ανήκε, ενώ δεν δηλώθηκε διαφορετική ταχυδρομική διεύθυνση. Ο κηδεμόνας ισχυρίζεται ότι ζήτησε τη μετεγγραφή αυτή επειδή είχε λάβει με απόφαση της Περιφερειακής Διεύθυνσης Πρωτοβάθμιας και Δευτεροβάθμιας Εκπαίδευσης (αριθ. πρωτ. Φ.121/2164/14-09-2006) υπηρεσιακή άδεια για μεταπτυχιακές σπουδές. Στις 25-09-2006 ο Διευθυντής του 7ου ΓΕ.Λ. Ιωαννίνων αρνείται τη μετεγγραφή της μαθήτριας, διότι σύμφωνα με την χωροταξική κατανομή η μαθήτρια δεν ανήκε στο σχολείο και για το λόγο αυτό ακυρώνει το υπηρεσιακό έγγραφο, που ο Υποδιευθυντής του ιδίου σχολείου εξέδωσε αρχικά στον κηδεμόνα και έκανε αποδεκτή τη μετεγγραφή της μαθήτριας από το Γενικό Λύκειο Παραμυθιάς. Κατά αυτής της ακύρωσης της μετεγγραφής της μαθήτριας στο 7ο ΓΕ.Λ. Ιωαννίνων ασκήθηκε από τον κηδεμόνα της μαθήτριας αίτηση ακύρωσης προς το Διοικητικό Εφετείο Ιωαννίνων. Η δε μαθήτρια μετά την από 06-10-2006 προσωρινή διαταγή αναστολής της από 25-09-2006 ακυρωτικής διαδικασίας μετεγγραφής της στο ανωτέρω σχολείο, η οποία εξεδόθη από την Πρόεδρο του Διοικητικού Εφετείου Ιωαννίνων, παραμένει στο 7ο ΓΕ.Λ. Ιωαννίνων μέχρι την έκδοση της απόφασης επί της εκκρεμούσας αίτησης αναστολής.
      Όπως μας πληροφόρησε το Διοικητικό Εφετείο Ιωαννίνων στις 23-11-06 εξεδόθη από Διοικητικό Εφετείο Ιωαννίνων η αριθμ. 32/2006 απόφαση επί της αίτησης αναστολής, την οποία κατέθεσε ο κηδεμόνας της μαθήτριας, προκειμένου να ακυρώσει την απόρριψη της μετεγγραφής της κόρης του στο 7ο ΓΕ.Λ. Ιωαννίνων. Σύμφωνα με την απόφαση αυτή, ο οποία απορρίπτει το αίτημα του κηδεμόνα, η μαθήτρια οφείλει να επιστρέψει στο ΓΕ.Λ. Παραμυθιάς από το οποίο ζητήθηκε η εν λόγω μετεγγραφή.
      Τέλος, σας γνωρίζουμε ότι οι εγγραφές και μετεγγραφές μαθητών Μέσης Εκπαίδευσης διενεργούνται σύμφωνα με τα άρθρα 7-8,12 και 14-19 του Π.Δ. 104/79 (ΦΕΚ 23, τ.Α΄/7-2-1979).
      Ο Υφυπουργός
      ΓΕΩΡΓΙΟΣ ΚΑΛΟΣ»
      4. Στην με αριθμό 1773/29-11-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ./102/18-12-06 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1773/29.11.06 ερώτησης του Βουλευτή κ. Μιχάλη Καρχιμάκη, σας πληροφορούμε ότι:
      Οι συμβασιούχοι που εργάστηκαν στην ΚΔ΄ Εφορεία Προϊστορικών και Κλασικών Αρχαιοτήτων έχουν εξοφληθεί μέχρι και το μήνα Σεπτέμβριο. Υπάρχουν μερικές εκκρεμότητες στην αποπληρωμή τους, κυρίως όσον αφορά το μήνα Οκτώβριο.
      Συγκεκριμένα, όσον αφορά τους εργαζομένους που πληρώνονται από τις πιστώσεις του Ειδικού Λογαριασμού, τα αιτήματα για την πληρωμή κάθε μήνα υποβάλλονται μετά τη λήξη του στο Υπουργείο Πολιτισμού. Το Διαχειριστικό Όργανο Ειδικού Λογαριασμού Νο 234372/1 του Υπουργείου Πολιτισμού με έγγραφό του πίστωσε την ανωτέρω Υπηρεσία με το αιτηθέν για τον Οκτώβριο ποσό μισθοδοσίας και οι εργαζόμενοι πληρώθηκαν στις 4.12.06.
      Εξάλλου, όσον αφορά το προσωπικό που απασχολήθηκε στην ΚΔ΄ ΕΠΚΑ κατά το μήνα Οκτώβριο και η μισθοδοσία του βαρύνει τον Τακτικό Προϋπολογισμό, ο φάκελος με τα σχετικά δικαιολογητικά διαβιβάστηκε στις 11.10.06 στην Υπηρεσία Δημοσιονομικού Ελέγχου και εκδόθηκε χρηματικό ένταλμα επ' ονόματι της Εφορείας για την πληρωμή του προσωπικού αυτού.
      Όσον αφορά τους εργαζομένους στην ανασκαφική έρευνα του Αναυλόχου Βραχασίου, με το από 17.11.06 έγγραφο της Εφορείας ζητήθηκε από την Αναπτυξιακή Λασιθίου Α.Ε. η καταβολή της β΄ δόσης σύμφωνα με τη σχετική σύμβαση που είχε υπογραφεί προκειμένου να πληρωθεί ο μήνας Οκτώβριος. Σημειώνεται όμως ότι έχουν ήδη πληρωθεί (έως τις 15.11.06) όλες οι ασφαλιστικές εισφορές από το ποσό της α΄ δόσης.
      Εκκρεμεί η μισθοδοσία μηνός Οκτωβρίου των συμβασιούχων που εργάστηκαν στον αρχαιολογικό χώρο της Σπιναλόγκας.
      Υπάρχει απόφαση έγκρισης χρηματοδότησης και αναμένεται η τακτοποίηση του θέματος σύντομα.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      5. Στην με αριθμό 1924/1-12-06 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. Δ13/Φ5.25/25322/21-12-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της παραπάνω σχετικής ερώτησης που κατέθεσε στη Βουλή των Ελλήνων ο Βουλευτής κ. Μ. Όθωνας, σας διαβιβάζουμε το υπ’ αριθ. 5649/19-12-2006 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω σχετική ερώτηση θέμα.
      Ο Υπουργός
      Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      6. Στην με αριθμό 1350/130/20-11-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 248/20-12-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 113969/20-12-2006 έγγραφο της Γενικής Διευθύντριας του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) καθώς και τις από 22/12/2003 και 3/2/2006 Συμβάσεις του εν λόγω Οργανισμού με την ένωση εταιρειών «INFOGROUP Σύμβουλοι Επιχειρήσεων Α.Ε - ΔΙΑΔΙΚΑΣΙΑ Σύμβουλοι Επιχειρήσεων Α.Ε.», σε απάντηση της ανωτέρω ερώτησης ΑΚΕ του Βουλευτή Κ. Μ. Καρχιμάκη.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      7. Στην με αριθμό 1934/4-12-06 ερώτηση του Βουλευτή  κ. Γεωργίου Ανωμερίτη δόθηκε με το υπ’ αριθμ. Α.Π.Φ.21/171/ΑΣ3517δις/29-12-06 έγγραφο από την Υπουργό  Εξωτερικών η ακόλουθη απάντηση:
      «Τα Υπουργεία Εξωτερικών και Εμπορικής Ναυτιλίας, ως συναρμόδια για το Διεθνή Ναυτιλιακό Οργανισμό (Ι.Μ.Ο) συνεργάζονται στενά, για θέματα που άπτονται ευρύτερα των συμφερόντων της ελληνικής ναυτιλίας.
      Έχοντας υπ’ όψιν την ιδιαίτερη σημασία που έχει για την Ελληνική Ναυτιλία ο Διεθνής Ναυτιλιακός Οργανισμός, σε συνδυασμό με το γεγονός ότι την εποχή αυτή, επικεφαλής του Ι.Μ.Ο είναι Έλληνας (κ. Μητρόπουλος), κρίθηκε σκόπιμο να ενισχυθεί η Πρεσβεία της Ελλάδος στο Λονδίνο, που ταυτόχρονα έχει και την ιδιότητα της Μονίμου Αντιπροσωπείας της χώρας μας στον Ι.Μ.Ο, με υψηλόβαθμο στέλεχος του Υπουργείου Εμπορικής Ναυτιλίας, που θα έχει ως κύρια καθήκοντα την ενασχόλησή του με τα θέματα που εξετάζονται στο πλαίσιο του εν λόγω Διεθνούς Ναυτιλιακού Οργανισμού.
      Για μια τέτοια ενίσχυση, δεν απαιτείται συγκεκριμένο αίτημα του εν λόγω Διεθνούς Οργανισμού για να προβεί η Διοίκηση σε απόσπαση ενός στελέχους της στο Λονδίνο.
      Σύμφωνα με τα προβλεπόμενα, μόνον ο Πρέσβυς και ο Μόνιμος Αντιπρόσωπος της Ελλάδος διαπιστεύεται στο Διεθνή Ναυτιλιακό Οργανισμό. Οι συνεργάτες του μόνιμοι Δημόσιοι Υπάλληλοι, ανακοινώνονται στο Βρετανικό Υπουργείο Εξωτερικών, καθώς επίσης και στον Διεθνή Ναυτιλιακό Οργανισμό.
      Οι αποφάσεις της Ελληνικής Διοίκησης σχετικά με την υπηρεσιακή κατάσταση των Ελλήνων που στελεχώνουν τις Μόνιμες Αντιπροσωπείες της χώρας μας δεν προβλέπεται να κοινοποιούνται στους Διεθνείς Οργανισμούς, επειδή πρόκειται για διοικητικές πράξεις που παράγουν νομικά αποτελέσματα μόνο για την ελληνική έννομη τάξη.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      8. Στην με αριθμό 2060/6.12.06 ερώτηση τoυ Βουλευτή κ. Χρίστου Βερελή δόθηκε με το υπ’ αριθμό 50347/ΕΥΔ και ΠΤΣ3033/21.12.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε τα ακόλουθα:
      Στο πλαίσιο ανοικτής πρόσκλησης εκδήλωσης ενδιαφέροντος για υποβολή προτάσεων για συγχρηματοδότηση από το Χρηματοδοτικό Μέσο Ευρωπαϊκού Οικονομικού Χώρου (ΧΜ ΕΟΧ) περιόδου 1999-2003 υπεβλήθη το Μάιο 2003 στην αρμόδια Υπηρεσία του ΥΠΟΙΟ πρόταση με θέμα: «Αποκατάσταση και ολοκληρωμένη περιβαλλοντική διαχείριση του συμπλέγματος λιμνοθαλασσών Μεσολογγίου - Αιτωλικού - Οινιάδων» και με Φορέα Υλοποίησης το Δήμο Ι.Π. Μεσολογγίου.
      Παρ’όλο που η ανοικτή πρόσκληση εκδήλωσης ενδιαφέροντος απαιτούσε την υποβολή ώριμων προτάσεων από επαρκείς σε τεχνογνωσία, υποδομές και στελεχιακό δυναμικό, Φορείς Υλοποίησης, η ως άνω υποβληθείσα πρόταση ενεκρίθη τον Αύγουστο του 2003 από το ΥΠΟΙΟ, χωρίς η πρόταση και ο Φορέας Υλοποίησης να πληρούν τις παραπάνω προϋποθέσεις. Το Υπουργείο Γεωργίας στις 17-11-2003 ήδη ανέφερε με σχετική επιστολή του (αριθμ. πρωτ. 132495/17-11-2003), ότι η περιγραφή του έργου όπως προέκυπτε από την πρόταση είναι «γενικόλογη με ευρείς στόχους, πράγμα που καθιστά δύσκολη την εκτίμηση της αποτελεσματικότητας των προτεινόμενων παρεμβάσεων».
      Στις 31-12-2003, δεσμεύτηκε ποσό ύψους 3.617.293 ευρώ (ποσοστό 72,35% επί του συνολικού προϋπολογισμού) από την Επιτροπή ΧΜ ΕΟΧ. Δεδομένου ότι ο συνολικός προϋπολογισμός του έργου ανέρχεται σε 5.000.000 ευρώ, η εθνική συμμετοχή ανέρχεται σε 1.382.707 ευρώ (ποσοστό 27,65%) εκ του Προγράμματος Δημοσίων Επενδύσεων.
      Η Σύμβαση Χορήγησης Χρηματοδότησης (Grant Agreement) μεταξύ της Ελληνικής Δημοκρατίας και της Δημοκρατίας της Ισλανδίας, του Πριγκιπάτου του Λιχτενστάιν και του Βασιλείου της Νορβηγίας υπεγράφη στις 10-06-2004.
      Αμέσως μετά την υπογραφή της Σύμβασης Χορήγησης Χρηματοδότησης, το ΥΠΟΙΟ, προέβη στις απαραίτητες ενέργειες για την ενεργοποίηση αυτής από την Επιτροπή ΧΜ ΕΟΧ. Σημειώνεται ότι η ενεργοποίηση της Σύμβασης Χορήγησης Χρηματοδότησης από την ως άνω Επιτροπή σηματοδοτεί την έναρξη της περιόδου υλοποίησης του έργου.
      Το ΥΠΟΙΟ, στο πλαίσιο της διαδικασίας ενεργοποίησης, προέβη-μεταξύ άλλων-στην έκδοση σχετικής Υπουργικής Απόφασης στην οποία εμπεριέχονται οι όροι υλοποίησης του έργου, το χρονοδιάγραμμα υλοποίησής του, η ροή χρηματοδότησής του καθώς και σχετική συνημμένη επιστολή δέσμευσης του Δήμου Ι.Π. Μεσολογγίου για την αποδοχή των όρων της Υπουργικής Απόφασης. Με βάση τα παραπάνω και σύμφωνα με τις κανονιστικές διαδικασίες του ΧΜ ΕΟΧ, ως ημερομηνία λήξης του ως άνω έργου ορίζεται η 31/12/2007 με την προϋπόθεση της ενεργοποίησης της σύμβασης από την Επιτροπή ΧΜ ΕΟΧ.
      Η ενεργοποίηση της Σύμβασης Χορήγησης Χρηματοδότησης, τελικά δεν κατέστη ακόμη εφικτή καθώς ο Φορέας Υλοποίησης παρά την ρητή δέσμευσή του, εξεδήλωσε αμέσως μετά την έκδοση της σχετικής Υπουργικής Απόφασης αδυναμία υλοποίησης του ως άνω έργου λόγω ανεπάρκειας των τεχνικών του υπηρεσιών και μη ύπαρξης κατάλληλου εξειδικευμένου προσωπικού.
      Η παραπάνω αδυναμία του Φορέα Υλοποίησης δηλώθηκε επισήμως στο ΥΠΟΙΟ με την κατάθεση αρχικού σχεδίου Προγραμματικής Σύμβασης μεταξύ του Δήμου Ι.Π. Μεσολογγίου, της Ν.Α. Αιτωλοακαρνανίας και της Περιφέρειας Δυτικής Ελλάδος, προκειμένου οι δύο υπερκείμενες αρχές να συνδράμουν το Φορέα Υλοποίησης στο έργο του.
      Στη συνέχεια υπεβλήθη με πρωτοβουλία του Φορέα Υλοποίησης τροποποιημένο σχέδιο Προγραμματικής Σύμβασης μεταξύ των ως άνω αρχών το οποίο και παρουσίαζε ουσιώδη προβλήματα καθώς οι όροι αυτού έδειχναν να αντιβαίνουν στους όρους της Σύμβασης Χορήγησης Χρηματοδότησης αναφορικά με τις αρμοδιότητες του Δήμου ως Φορέα Υλοποίησης.
      Σε συνέχεια των παραπάνω και προκειμένου να διασφαλισθούν οι πόροι από το ελληνικό δημόσιο, μετά από προτροπή των υπηρεσιών του ΥΠΟΙΟ και ενθάρρυνση της Περιφέρειας Δυτικής Ελλάδος, ο Δήμος Ι.Π. Μεσολογγίου θα προβεί άμεσα στην εκ νέου σύνταξη ενός σχεδίου προγραμματικής σύμβασης, η οποία και θα είναι συμβατή με τους όρους της Σύμβασης Χορήγησης Χρηματοδότησης, καθώς και στη σύνταξη επικαιροποιημένου χρονοδιαγράμματος υλοποίησης και ροών χρηματοδότησης προκειμένου να αρχίσουν οι διαδικασίες για την ενεργοποίηση της σύμβασης χορήγησης χρηματοδότησης.
      Σημειώνεται ότι εκ του θεσμικού πλαισίου του ΧΜ ΕΟΧ 1999-2003, για τη συνολική υλοποίηση του ΧΜ δεν προκύπτει συγκεκριμένη ημερομηνία λήξης επιλεξιμότητας. Αντίθετα, η επιλεξιμότητα ορίζεται ad-hoc για κάθε εγκεκριμένο προς συγχρηματοδότηση έργο. Συνεπώς, με την ενεργοποίηση της σύμβασης τίθεται σε ισχύ το νέο επικαιροποιημένο χρονοδιάγραμμα βάσει του οποίου θα υλοποιηθεί το έργο.
      Ο Υφυπουργός
      ΧΡΗΣΤΟΣ ΦΩΛΙΑΣ»
     9. Στην με αριθμό 2706/27.12.06 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. 3382-17-1-06  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Κατόπιν της παραπάνω ερώτησης, που κατέθεσε στη Βουλή των Ελλήνων ο Βουλευτής κ. Ρόβλιας, σας γνωρίζουμε πως στο πλαίσιο της με αριθμό 227/9.10.2006 ερώτησης, με το με αριθμό 60147/31.10.2006 έγγραφό μας, ζητήσαμε από τις Περιφέρειες της Χώρας την αποστολή στοιχείων που αφορούν σε συμβάσεις που έχουν συναφθεί μεταξύ της κάθε Περιφέρειας και της οικείας Υπηρεσίας Διαχείρισης Επιχειρησιακού Προγράμματος με εταιρίες από 7.3.2004 μέχρι την ημερομηνία αποστολής του εν λόγω εγγράφου μας. Τα αιτούμενα στοιχεία αφορούν στον ανάδοχο, στο αντικείμενο, στη διαδικασία και στην ημερομηνία σύναψης της σύμβασης, καθώς και στο ύψος αυτής. Μέχρι στιγμής μας έχουν αποστείλει στοιχεία οι Υ.Δ.Ε.Π. Δυτικής Ελλάδας, Νοτίου Αιγαίου, Κρήτης, Ηπείρου και Δυτικής Μακεδονίας και οι Περιφέρειες Κεντρικής Μακεδονίας, Βορείου Αιγαίου, Πελοποννήσου, Ιονίων Νήσων, Θεσσαλίας και Κρήτης. Διευκρινίζεται, ωστόσο, ότι οι Περιφέρειες Θεσσαλίας, Ιονίων Νήσων, Πελοποννήσου και Κεντρικής Μακεδονίας έχουν στείλει τα στοιχεία και των οικείων Υ.Δ.Ε.Π., ενώ η Περιφέρεια Βορείου Αιγαίου έχει στείλει στοιχεία, που αφορούν μόνο στη Διαχειριστική της Αρχή. Τα στοιχεία αυτά σας τα διαβιβάζουμε συνημμένα, επισημειώνοντας ότι μόλις συγκεντρώσoυμε και τα υπόλοιπα στοιχεία, θα μεριμνήσουμε για την άμεση αποστολή τους.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      10. Στην με αριθμό 2523/18.12.06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β-46/11.1.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Η Eρώτηση με αριθμό 2523/18-12-2006, που κατατέθηκε από το Βουλευτή κ. Βασίλη Κεγκέρογλου, θίγει το θέμα της χωρητικότητας και της ταχύτητας των γραμμών ADSL στην περιοχή ΒΙ.ΠΕ. Ηρακλείου, και  παρακαλούμε να λάβετε υπόψη σας ότι :
      1. Σύμφωνα με το άρθρο 6 του ν. 3431 Ι 06, αρμόδια για τον έλεγχο, τη ρύθμιση και την εποπτεία της αγοράς των Ηλεκτρονικών Επικοινωνιών είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.).
      Προς τούτο, διαβιβάζουμε το αριθμ. 726/Φ450/5-1-2007 της Ε.Ε.Τ.Τ. και αποστέλλουμε επίσης συνημμένα το αριθμ. 237711/3-1-2007 έγγραφο της Ο.Τ.Ε. Α.Ε., προς ενημέρωσή σας.
      2. Συμπληρωματικά, πληροφορούμε ότι το ΥΠ.Μ.Ε. σε συνεργασία με το Υπ.ΟI.Ο. και την ΚτΠ Α.Ε. έχει δρομολογήσει την υλοποίηση της παρακάτω σχετικής δράσης:
      Δράση: «Χρηματοδότηση επιχειρήσεων για την ανάπτυξη της ευρυζωνικής πρόσβασης στις Περιφέρειες της Ελλάδας», προϋπολογισμού 210 εκατ. ευρώ, στο πλαίσιο των Μέτρων 4.2 και 4.3 του Επιχειρησιακού Προγράμματος «Κοινωνία της Πληροφορίας» του Κ.Π.Σ. 2000-2006.
      Στο πλαίσιο της ανωτέρω Δράσης θα χρηματοδοτηθούν επενδυτικές πρωτοβουλίες σε δύο κύριους άξονες:
      Α) Την ανάπτυξη της ευρυζωνικής πρόσβασης στην περιφέρεια της Ελληνικής Επικράτειας, μέσω της χρηματοδότησης για την ανάπτυξη υποδομών και
      Β) Την τόνωση της ζήτησης στην περιφέρεια της Ελληνικής Επικράτειας, μέσω της επιδότησης τελικών χρηστών ευρυζωνικών υπηρεσιών.
      Για τους σκοπούς της Δράσης, οι επιλέξιμες περιοχές έχουν ομαδοποιηθεί σε επτά (7) γεωγραφικές ζώνες, η χρηματοδότηση επιχειρηματικού σχεδίου σε καθεμία εκ των οποίων θα αποτελεί ξεχωριστό υποέργο στα πλαίσια της Δράσης.
      Ειδικότερα, για το Νομό Ηρακλείου, ο οποίος ανήκει στην 5η ζώνη μαζί με το Νομό Λασιθίου και άλλους επτά Νομούς (σύνολο 9), κατακυρώθηκε σε ανάδοχο έργο 27.727 .452 ευρώ για την ανάπτυξη ευρυζωνικών υποδομών και τόνωση της ζήτησης. Τα έργα αυτά θα πρέπει να έχουν ολοκληρωθεί μέχρι τις 31-10-2008 (ΦΕΚ Β-1000, Απόφαση 891 /26-07-06).
      Στόχος της κρατικής ενίσχυσης είναι η γεφύρωση του ψηφιακού χάσματος στις περιοχές αυτές.
      Η υλοποίηση του έργου αναμένεται να συμβάλει στους ακόλουθους επιμέρους στόχους:
      - Ταχεία ανάπτυξη της χρήσης ευρυζωνικών υπηρεσιών και κάλυψη του μεγαλύτερου δυνατού τμήματος του πληθυσμού, με ταυτόχρονη διεύρυνση της αγοράς μέσω της άμεσης παροχής ευρυζωνικών υπηρεσιών συγκεκριμένης ποιότητας σε προσιτές, συγκρίσιμες με τα ευρωπαϊκά δεδομένα τιμές.
      - Γεωγραφική διεύρυνση της δυνατότητας παροχής και λήψης ευρυζωνικών υπηρεσιών, με συμβολή στην περιφερειακή ανάπτυξη και κοινωνική συνοχή.
      - Υποστήριξη ειδικών ομάδων πληθυσμού στην υιοθεσία ευρυζωνικών υπηρεσιών κ.λπ.
      - Βελτίωση πολλαπλών κοινωνικοοικονομικών δεικτών (π.χ. εξοικονόμηση χρόνου, αύξηση θέσεων εργασίας, αποκέντρωση, κλπ.).
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
     11. Στην με αριθμό 2688/22.12.06 ερώτηση του Βουλευτή κ. Στυλιανού – Άγγελου Παπαθεμελή δόθηκε με το υπ’ αριθμ. Α.Π.Φ. 21/188/ΑΣ 5δις/16.1.07 έγγραφο από την Υπουργό Εξωτερικών η ακόλουθη απάντηση:
      «Η τοποθέτηση της Κυβέρνησης και του Υπουργείου Εξωτερικών επί του θέματος υπήρξε άμεση και σαφής. Με δηλώσεις μου τόσο εγώ προσωπικά όσο και ο αρμόδιος Υφυπουργός κ. Βαληνάκης, καταγγείλαμε ως απαράδεκτη την πρωτοβουλία της μετονομασίας του αεροδρομίου Σκοπίων σε «Αλέξανδρος ο Μέγας», που παραβιάζει την Ενδιάμεση Συμφωνία μεταξύ των δύο κρατών.
      Καταστήσαμε σαφές, ότι ο σφετερισμός της ελληνικής ιστορίας και ταυτότητας από την ΠΓΔΜ, δεν υπηρετεί τις σχέσεις καλής γειτονίας και περιφερειακής συνεργασίας.
      Από την πλευρά μας, έχουμε δηλώσει προς κάθε κατεύθυνση ότι η Ελλάδα, που ως γνωστόν, είναι πρωτοπόρος στην πορεία των Δυτικών Βαλκανίων προς την Ευρωπαϊκή Ένωση, αναμένει από τα Σκόπια να τηρήσουν τις συγκεκριμένες υποχρεώσεις, που έχουν αναλάβει με την ενδιάμεση συμφωνία, αλλά και που τίθενται από επανειλημμένες αποφάσεις του Συμβουλίου της Ευρωπαϊκής Ένωσης και να συμβάλουν εποικοδομητικά στην εξεύρεση αμοιβαίως αποδεκτής λύσης στο θέμα της ονομασίας. Υπό την απαραίτητη αυτή προϋπόθεση, η χώρα μας θα συνεχίσει να συνδράμει την γειτονική μας χώρα στην πορεία της προς την Ευρωπαϊκή Ένωση και τους Ευρωατλαντικούς θεσμούς.
      Είναι αυτονόητο ότι σε κάθε περίπτωση η ανταπόκριση της ΠΓΔΜ στις υποχρεώσεις που τις έχουν τεθεί θα συνεκτιμηθούν κατά την διαδικασία λήψεως, με ομοφωνία, των σχετικών αποφάσεων στο πλαίσιο της Ευρωπαϊκής Ένωσης και των Ευρωατλαντικών θεσμών.
      Σε υπηρεσιακό επίπεδο, το Υπουργείο Εξωτερικών, δια του αρμοδίου Διευθυντού, προέβη σε διάβημα προς τον εδώ διπλωματικό αντιπρόσωπο της ΠΓΔΜ, ενώ μέσω των Αρχών μας εξωτερικού, έχει αναλάβει πρωτοβουλίες ενημέρωσης των ξένων κυβερνήσεων για τη νέα προκλητική ενέργεια των Σκοπίων να οικειοποιηθούν τμήμα της ιστορίας και της πολιτιστικής κληρονομιάς μας.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      12. Στην με αριθμό 2680/22.12.06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. Α.Π.Φ.21/186/ΑΣ 3δις/15.1.07 έγγραφο από την Υπουργό Εξωτερικών η ακόλουθη απάντηση:
      «Η συνεργασία με την Βουλγαρία και την Τουρκία για την αντιμετώπιση των πλημμυρών στον ποταμό Έβρο αποτελεί προτεραιότητα για το Υπουργείο Εξωτερικών.
      Το ζήτημα αυτό, που δημιουργείται λόγω των μεγάλων ποσοτήτων υδάτων που εισρέουν στο τμήμα του ποταμού που βαίνει κατά μήκος των ελληνοτουρκικών συνόρων έχει εγερθεί από την ελληνική πλευρά τόσο σε επίπεδο πολιτικής ηγεσίας (λ.χ. κατά την επίσκεψη του κ. Πρωθυπουργού στη Σόφια 13-14/04/2006 αλλά και κατά τη διάρκεια της δικής μου επίσκεψης στην Kωνσταντινoύπoλη 9-10/06/2006), όσο και κατά τις επαφές σε υπηρεσιακό επίπεδο.
      Παράλληλα, κατά τη διάρκεια των επαφών μας με την βουλγαρική πλευρά, αλλά και κατά την πρόσφατη επίσκεψή μου στη Σόφια την 01/01/2007, έχει εγερθεί το θέμα της υπερχείλισης των φραγμάτων των παραποτάμων του Έβρου κατά την περίοδο που λιώνουν τα χιόνια (Ιανουάριος - Φεβρουάριος), υπενθυμίζοντας ταυτόχρονα στους συνομιλητές μου τις καταστροφικές συνέπειες της υπερχείλισης των φραγμάτων για τις ελληνικές περιοχές περί τον Έβρο.
      Πιο συγκεκριμένα, έχουμε ζητήσει να γίνεται σταδιακή απελευθέρωση των υδάτων των τεχνητών λιμνών που σχηματίζονται από τα ανωτέρω φράγματα σε άλλες χρονικές περιόδους, ώστε να αποφεύγονται πλημμύρες, όπως αυτές του 2005 και 2006. Η βουλγαρική πλευρά δηλώνει ότι αντιλαμβάνεται το πρόβλημα και ότι εξετάζει τη λήψη μέτρων.
      Με την Τουρκία υφίσταται ήδη συνεργασία στον τομέα αυτό, καθώς τα αποτελέσματα της υπερχείλισης του Έβρου γίνονται αισθητά και κατά μήκος της τουρκικής όχθης του, ιδίως δε στην Αδριανούπολη. Για το λόγο αυτό, εξετάζονται από κοινού διάφοροι τρόποι για την πρόβλεψη και την αντιμετώπιση των δυσμενών συνεπειών αυτών των φαινομένων.
      Εξ άλλου, σε υπηρεσιακό επίπεδο, για το θέμα της αντιμετώπισης των πλημμυρικών φαινομένων στον Έβρο έχουν ήδη πραγματοποιηθεί δύο συναντήσεις των τριών χωρών (Ελλάδος, Βουλγαρίας, Τουρκίας), η πρώτη στην Άγκυρα στις 21/9/06 και η δεύτερη στην Αλεξανδρούπολη στις 17- 18/10/06, κατά τις οποίες έχει επίσης τεθεί η ανάγκη μείωσης της πληρότητας των φραγμάτων στη Βουλγαρία.
      Το συγκεκριμένο αυτό ζήτημα θα συζητηθεί εκ νέου στο πλαίσιο της επόμενης τριμερούς συνάντησης που θα λάβει χώρα στις] 5 Ιανουαρίου 2006, στην Αδριανούπολη, κατά την οποία αναμένουμε να πληροφορηθούμε τις απόψεις της βουλγαρικής πλευράς.
      Από τα παραπάνω καθίσταται σαφές ότι - παράλληλα με μέτρα που λαμβάνονται επί ελληνικού εδάφους- καταβάλλεται και μια ουσιαστική διπλωματική προσπάθεια προς την κατεύθυνση αντιμετώπισης των πλημμυρικών αυτών φαινομένων.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      
     13. Στην με αριθμό 2419/15.12.06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 137432/ΙΗ/3.1.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2419/15-12-2006, την οποία κατέθεσε ο Βουλευτής κ. Αθαν. Λεβέντης και αφορά στον οικισμό ΡΟΜΑ στο ρέμα Ξηριά Λαμίας και στα θέματα της αρμοδιότητάς μας, σας γνωρίζουμε τα ακόλουθα:
      1. Το ΥΠ.Ε.Π.Θ. καταβάλλει σημαντικές προσπάθειες για την προσέλευση και φοίτηση όλων των τσιγγανοπαίδων στο σχολείο, με στόχο την εξάλειψη του φαινομένου του σχολικού αποκλεισμού και στη συνέχεια του κοινωνικού αποκλεισμού. Για το συντονισμό και την επιτυχία της όλης προσπάθειας έχει απευθυνθεί επανειλημμένα με εγκυκλίους σε όλους τους φορείς της εκπαιδευτικής κοινότητας (Διευθυντές Εκπαίδευσης, Προϊσταμένους Γραφείων, Σχολικούς Συμβούλους, Διευθυντές σχολείων) για την προσέλκυση των τσιγγανοπαίδων στο σχολείο, ενώ έχει λάβει όλα τα μέτρα για την εγγραφή, φοίτηση και ενίσχυσή τους στη μαθησιακή διαδικασία.
      2. Σκοπός της όλης προσπάθειας είναι η ένταξη των τσιγγανοπαίδων στο σχολικό και αργότερα στο ευρύτερο κοινωνικό περιβάλλον. Η ένταξη αυτή επιτυγχάνεται με τη φοίτησή τους σε τμήματα του κανονικού σχολείου και τη συνύπαρξή τους μέσα στην ίδια τάξη με τους υπόλοιπους συμμαθητές τους. Συχνά όμως απαιτείται κάποια ιδιαίτερη ενίσχυση και προπαρασκευή αυτών στο μαθησιακό τομέα, ώστε να είναι σε θέση να φοιτήσουν στο κανονικό σχολείο χωρίς να αντιμετωπίζουν μεγάλες δυσκολίες, με δεδομένο μάλιστα το γεγονός της άτακτης φοίτησής τους και της προσέλευσής τους στο σχολείο συχνά σε μεγάλη ηλικία. Για το λόγο αυτό πολλές φορές λειτουργούν προπαρασκευαστικά (ενισχυτικά) τμήματα στα σχολεία που υπάρχουν πολλοί τσιγγανόπαιδες. Σ' αυτά φοιτούν τσιγγανόπαιδες διαφόρων ηλικιών που δεν διαθέτουν τις βασικές γνώσεις, για λίγους μήνες ή περισσότερο, με σκοπό να ενταχθούν στη συνέχεια στις τάξεις τους. Για τη λειτουργία των τμημάτων αυτών έχουν ιδρυθεί 130 οργανικές θέσεις εκπαιδευτικών στα σχολεία που υπάρχει μεγάλος αριθμός τσιγγανοπαίδων, οι οποίες καλύπτουν όλες τις σχετικές ανάγκες.
      3. Το ΥΠ.Ε.Π.Θ. με εγκυκλίους του επισημαίνει ότι οι τσιγγανόπαιδες γίνονται δεκτοί στο σχολείο και με ελλιπή δικαιολογητικά και συγκεκριμένα ανεξάρτητα αν είναι γραμμένοι σε μητρώα ή δημοτολόγια (για την εγγραφή τους στα οποία φροντίζουν και οι διευθυντές των σχολείων). Επίσης, αν η ηλικία τους είναι μεγαλύτερη από την τάξη που φοιτούν, υπάρχει η δυνατότητα με κατατακτήριες εξετάσεις να γραφούν σε ανώτερη τάξη, εφόσον διαθέτουν το κατάλληλο γνωστικό επίπεδο.
      4. Για τη διευκόλυνση της φοίτησης των τσιγγανοπαίδων που μετακινούνται συνεχώς και της έκδοσης γι' αυτούς τίτλων προόδου και σπουδών έχει καθιερωθεί η Κάρτα Φοίτησης Μετακινούμενων Μαθητών. Με αυτή εφοδιάζονται όλοι οι μετακινούμενοι τσιγγανόπαιδες κατά την έναρξη του διδακτικού έτους, αμέσως μετά την εγγραφή τους στο Βιβλίο Μητρώου του σχολείου. Η κάρτα αυτή (η οποία υπογράφεται από το διευθυντή του σχολείου φοίτησης) συνοδεύει το μαθητή στις περιπτώσεις ξαφνικής αλλαγής σχολείων, εξαιτίας αλλαγής του τόπου κατοικίας τους κατά τη διάρκεια του διδακτικού έτους, εφόσον με υπαιτιότητα των γονέων δεν έχει ακολουθηθεί η κανονική διαδικασία μετεγγραφής. Με βάση την κάρτα αυτή, το σχολείο που θα εκδώσει τον τίτλο στο τέλος του διδακτικού έτους επικοινωνεί με τα προηγούμενα σχολεία φοίτησης του μαθητή που εμφανίζονται στην κάρτα, ενημερώνεται για την προηγούμενη επίδοσή του και εφοδιάζεται με το κανονικό αποδεικτικό μετεγγραφής.
      5. Τέλος, σχετικά με τη δυνατότητα μεταφοράς των μαθητών που κατοικούν στον οικισμό ΡΟΜΑ της Λαμίας σε σχολεία της περιοχής, σας γνωρίζουμε ότι:
      Η μεταφορά μαθητών Π/θ μιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. IΒ/6071/98 ΚΥ.Α. (ΦΕΚ 932/98 τ. Β ΄).
      Με το Π.Δ. 161/2000 (ΦΕΚ 145 Α') η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
      Κατά συνέπεια αρμόδια για τη διευθέτηση του θέματος είναι η Νομαρχιακή Αυτοδιοίκηση Φθιώτιδας σε συνεργασία με τις Δ/νσεις Εκπ/σης.
      Ο Υφυπουργός
      Γ. ΚΑΛΟΣ»
      14. Στην με αριθμό 2032/6-12-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 55/3-1-07 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της με αρ. πρωτ. 2032/6.12.06 ερώτησης του Βουλευτή κ. Σ. Ματζαπετάκη, σχετικά με το προαναφερόμενο θέμα, σας διαβιβάζουμε συνημμένα το με αρ. Πρωτ. 110/1/6.664/20.12.06 έγγραφο του Διευθυντή και Προέδρου Δ. Σ του ΕΚΕΦΕ «Δ», με το οποίο δίδονται τα ζητούμενα στην ερώτηση στοιχεία.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 2223/11-12-06 ερώτηση του Βουλευτή κ. Αθανάσιου Λεβέντη δόθηκε με το υπ’ αριθμ. 1001052/295/3-1-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμ. πρωτ. 2223/11.12.2006 ερώτησης, που κατέθεσε ο Βουλευτής κ. Αθανάσιος Λεβέντης, σχετικά με το ανωτέρω θέμα, σας επισυνάπτουμε το υπ’ αριθμ. 23/19.12.2006 έγγραφο της Επιτροπής του Ν. 2215/1994.
     Ο Υφυπουργός
     ΠΕΤΡΟΣ ΔΟΥΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 25 Ιανουαρίου 2007. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 222/22.1.2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς την Υπουργό Εξωτερικών, σχετικά με τη ρύθμιση κληρονομικών δικαιωμάτων σε ελληνικές περιουσίες στην Τουρκία.
      2. Η με αριθμό 224/22.1.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Μεταφορών και Επικοινωνιών, σχετικά με την απόφαση της διοίκησης του αεροδρομίου «ΜΑΚΕΔΟΝΙΑ» να εκχωρήσει την εκμετάλλευση του πάρκινγκ σε ιδιώτες κ.λπ.
      3. Η με αριθμό 226/22.1.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Οικονομίας και Οικονομικών και Ανάπτυξης, σχετικά με την καταβολή από τις Τράπεζες χαμηλού επιτοκίου στους μικροκαταθέτες κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 223/22.1.2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τις ζημιές στη χρήση του 2006 στα ΕΛ.ΤΑ. κ.λπ..
      2. Η με αριθμό 225/22.1.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τις ανάγκες κρεβατιών στις Μονάδες Εντατικής Θεραπείας κ.λπ..
      3. Η με αριθμό 227/22.1.2007 επίκαιρη ερώτηση της Βουλευτού του  Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με την επάρκεια ηλεκτρικής ενέργειας λόγω της μεγάλης πτώσης των υδάτινων αποθεμάτων κ.λπ..
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.».
    Ο κ. Γεώργιος Παπαγεωργίου έχει το  λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κυρίες και κύριοι συνάδελφοι,  είναι προφανές ότι η παράταξή μας, αλλά και εγώ προσωπικά, καταψηφίζουμε το συζητούμενο νομοσχέδιο: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.». 
    Στηρίζουμε την αρνητική μας ψήφο μας στο νομοσχέδιο στις εξής παραμέτρους: 
    Μία πρώτη παρατήρηση που θα μπορούσε να κάνει κανείς εύλογα, εύστοχα και δικαιολογημένα, είναι το γεγονός ότι η Κυβέρνηση επέλεξε να φέρει αυτό το νομοσχέδιο -και προσωπικά ο κύριος Υπουργός- με τη διαδικασία των κωδίκων, δηλαδή σύμφωνα με το άρθρο 76 παράγραφος 6 του Συντάγματος, με αποτέλεσμα οι Βουλευτές να καλούνται απλά να κυρώσουν το νομοσχέδιο και να μην έχουν καμία δυνατότητα να κάνουν προτάσεις, ώστε να υποστεί αυτό το νομοσχέδιο, όπως θα έπρεπε, τη βάσανο της νομοθετικής επεξεργασίας. Νομίζω ότι αυτό προέχει, η σοβαρότητα του θέματος και αυτό επιβάλλει και η δημοκρατική ευαισθησία και ο σεβασμός προς το κοινοβουλευτικό πολίτευμα. Προφανώς το έκανε αυτό η Κυβέρνηση, διότι είχε το σκοπό της. 
    Παρά τα επικοινωνιακά προβαλλόμενα, ότι πρόκειται για καινοτομία, ότι επιφέρει ουσιαστικές αλλαγές, ότι επιτέλους το νομοσχέδιο θα δώσει νέα ώθηση και νέα πνοή στη Δημόσια Διοίκηση, ότι θα τη βγάλει από το τέλμα στο οποίο βρίσκεται, ότι θα γίνει πιο χρηστική για τους πολίτες και όλα αυτά τα ωραία τα οποία ακούμε από τα χείλη των αρμοδίων που τα εισηγούνται, είναι προφανές ότι δεν πρόκειται να επιφέρει καμία, μα καμία αλλαγή. Και τούτο προκύπτει αυτόματα, με αντικειμενική μόνο ενατένιση, από το γεγονός ότι στην ουσία δεν έκανε τίποτε άλλο αυτή η Κυβέρνηση, παρά να μεταφέρει εκατόν είκοσι τέσσερα άρθρα, από τα εκατόν εξήντα εννέα συνολικά άρθρα του νέου Κώδικα, κατά πιστή μεταφορά. Στα είκοσι τρία έχει ορισμένες μικροαλλαγές και προσθήκες, επτά άρθρα έχουν αντικατασταθεί και έχουν προστεθεί πέντε άρθρα. 
    Είναι προφανές, λοιπόν, ότι θα ήταν πιο τίμιο, θα ήταν πιο καθαρό να έρθει ένας απλός νόμος, οπότε θα συζητούσαμε αυτά τα συγκεκριμένα άρθρα στα οποία επέρχονται αυτές οι μικροαλλαγές και τα άρθρα τα οποία προστίθενται, ώστε πραγματικά όλοι να συμβάλουμε στην κατάρτιση ενός σωστού νομοσχεδίου και επιτέλους να φανούμε και χρήσιμοι σ’ αυτό το θηρίο που λέγεται «Δημόσια Διοίκηση», που οφείλουμε κάποτε να το δαμάσουμε και όχι να μεταφέρουμε απλώς άρθρα και να λέμε ότι «επιφέρουμε καινοτομία». 
    Αναρωτιέμαι πώς θα εκσυγχρονιστεί η Δημόσια Διοίκηση. Όταν φέρνουμε ξανά, κατά πιστή αντιγραφή, τα «ίδια» άρθρα, που η ίδια η Κυβέρνηση  ομολογεί ότι δεν έχουν δώσει καμία ώθηση στη Δημόσια Διοίκηση, πώς θα επέλθουν αυτές οι αλλαγές οι οποίες προτείνονται; 
     Είναι προφανές, λοιπόν, ότι ο Υπουργός απλώς και μόνο για την παραγωγή νομοθετικού λόγου και προφανώς για να επιδείξει προς τα έξω ότι κάτι επιφέρει και στον τομέα της Δημόσιας Διοίκησης, φέρνει προς ψήφιση αυτόν τον κώδικα, τον οποίο καλούμαστε εμείς να ψηφίσουμε. 
     Θέλω εδώ να κάνω μια παρατήρηση και να πω το εξής, ότι φαίνεται ότι η Κυβέρνηση και ο Υπουργός Εσωτερικών, προσωπικά, ζουν σ’ έναν άλλο κόσμο. Είναι προφανές ότι η Δημόσια Διοίκηση έχει ακόμα περισσότερο βαλτώσει. Είχαμε την ευκαιρία να πούμε και σε άλλες συζητήσεις από αυτό το Βήμα και εγώ και όλοι οι συνάδελφοι μου, όχι μόνο του ΠΑ.ΣΟ.Κ., αλλά και ευρύτερα της Αντιπολίτευσης, ότι με τον κομματισμό τον οποίο ακολουθεί, η Κυβέρνηση παρά τα όσα αντίθετα ισχυρίζεται, έχει στερήσει από καίριες θέσεις πρόσωπα τα οποία είχαν εμπειρία, γνώση και το αποτέλεσμα είναι η Δημόσια Διοίκηση να έχει περιέλθει σε ακόμα μεγαλύτερο τέλμα. Ο πολίτης δεν εξυπηρετείται και κυριολεκτικά στενάζει. 
     Ο δημόσιος τομέας, ύστερα και από την πληθώρα των προσλήψεων από το παράθυρο τις οποίες επιφέρατε, γίνεται ακόμα περισσότερο υπερτροφικός και αυτό για το οποίο κατηγορούσατε το ΠΑ.ΣΟ.Κ., ότι τάχα είχαμε πολλές κατηγορίες δημοσίων υπαλλήλων οι οποίοι εργάζονται είτε ως μόνιμοι είτε με συμβάσεις είτε αορίστου είτε ορισμένου χρόνου κ.ο.κ., το ακολουθείτε πιστά. Ήδη χθες καταγγέλθηκε και από τον εισηγητή μας και από τον κ. Κοσμίδη και από άλλους Βουλευτές, αυτή η πληθώρα των προσλήψεων, με αποτέλεσμα να ετοιμάζεστε να παραδώσετε σε λίγο, όταν θα γίνουν εκλογές, έναν ακόμα περισσότερο υπερτροφικό δημόσιο τομέα και τα όσα λέγατε για εκσυγχρονισμό, να αποτελούν κενό γράμμα. 
     Αλήθεια, αυτά είχατε υποσχεθεί προεκλογικά, όταν λέγατε ότι θα εκσυγχρονίσετε τη Δημόσια Διοίκηση, ότι θα την κάνετε πιο ευέλικτη; Και επιτέλους, τι νόημα μεταφέρετε με όλες αυτές τις ενέργειες προς τον ελληνικό λαό; Εν πάση περιπτώσει, κατηγορείτε το ΠΑ.ΣΟ.Κ. το οποίο κρίθηκε. Εσείς που επαγγελθήκατε μια νέα εποχή, μια νέα διαχείριση αυτού του προβλήματος, τελικώς περνάτε ή δεν περνάτε το μήνυμα στον ελληνικό λαό, όπου βέβαια -για να είμαι ειλικρινής- υπάρχει αυτή η πεποίθηση στον κόσμο και νομίζω ότι έχουμε καθήκον όλοι οι κοινοβουλευτικοί άνδρες, ανεξαρτήτως κόμματος και σε μία υπερκομματική ενατένιση του ζητήματος, να ξεριζώσουμε από τη νοοτροπία του Έλληνα γονιού, αλλά και του Έλληνα νέου που περνάει από πατέρα σε παιδί, ότι τελικώς οι πάντες θα πρέπει να διοριστούν στον δημόσιο τομέα, αυτό που προφανώς η Κυβέρνησή σας υπηρετεί; Και οφείλουμε όλοι να αντισταθούμε σ’ αυτό. Δηλαδή τι θα γίνει στο τέλος; Ο ένας Έλληνας να δουλεύει για έναν άλλο Έλληνα; Αυτό δεν μπορεί να γίνει ποτέ. Και εν πάση περιπτώσει, ποιος θα παράξει σ’ αυτήν τη χώρα, ποιος θα εργαστεί στον πρωτογενή τομέα, ποιος θα εργαστεί σε άλλα επαγγέλματα, που εν πάση περιπτώσει χρειάζονται; Και αν και κάποιοι είναι και χειρώνακτες, αυτό δεν είναι απαραίτητα κακό. Αυτά είναι ζητήματα τα οποία θα πρέπει πάρα πολύ να μας προβληματίζουν, χωρίς να έχουμε τίποτα με τους μετανάστες που έρχονται στη χώρα μας. Δεν πρέπει, δηλαδή, να γίνουμε ένας λαός που ο κάθε ένας θα έχει κάποιους αλλοδαπούς για να τους κάνουν τις πιο επικίνδυνες και τις πιο δευτερεύουσες και δύσκολες δουλειές. 
     Οφείλουν και οι Έλληνες επιτέλους, που ήταν ο λαός που δίδαξε το εμπόριο, που ίδρυσε πόλεις στην αρχαιότητα, να μη χάσουν αυτό το ρίσκο που είχαν μέχρι τώρα και να αναζητούν θαλπωρή και ασφάλεια στο λιμάνι της Δημόσιας Διοίκησης. 
     Τέλος, θέλω να καταγγείλω δύο διατάξεις του νομοσχεδίου σας, τη διάταξη του συγκεκριμένου άρθρου που αναφέρεται στις μετατάξεις, όπου πράγματι εκεί δεν προβλέπονται αντικειμενικά κριτήρια, όταν έχουμε περιορισμένες θέσεις, ώστε πράγματι να ανοίγει ο δρόμος για ρουσφετολογικές ικανοποιήσεις των αιτημάτων των μετατάξεων μεταξύ των πολλών για τις λίγες θέσεις που χρειάζονται. Και βέβαια πρέπει να καταγγείλω το γεγονός ότι ενώ αποφασίσατε να ακολουθήσετε αντικειμενικά κριτήρια στις επιλογές των διευθυντικών στελεχών, επειδή σας το πρότεινε η Α.Δ.Ε.Δ.Υ., από τη μία θέλετε να φαίνεσθε ότι σέβεστε τα αντικειμενικά κριτήρια, την αξιοκρατία, τις ορθές επιλογές, από την άλλη, όμως, μεταθέτετε την εφαρμογή της διάταξης στο τέλος του 2008, για να τους αξιολογήσετε το 2007 και επομένως να ισχύσουν το 2011, υποκριτικά συμπεριφερόμενοι και θέτοντας οπωσδήποτε την αδιαφάνεια, περί της οποίας κόπτεστε, προφανώς σε αναστολή. 
     Για όλους αυτούς τους λόγους και για το ότι τίποτε δεν έχει να προσφέρει αυτό το νομοσχέδιο, το οποίο είναι απλώς μια αναπαραγωγή του εκσυγχρονισμού της Δημόσιας Διοίκησης, το καταψηφίζουμε. 
     ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, σε μία αποστροφή του λόγου σας είπατε «εμείς οι κοινοβουλευτικοί άνδρες» και μάλλον είδα να δυσανασχετούν και η κ. Μανωλιά και η κ. Νικολαϊδου. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Μην διακατεχόμαστε και από τέτοια άγχη, μη μας ξεφύγει καμία λέξη, κύριε Πρόεδρε!
     ΧΡΥΣΑ ΜΑΝΩΛΙΑ: Είστε πάντα υποστηριχτής μας, κύριε Πρόεδρε! Πάντα με ευαισθησίες!
     ΠΡΟΕΔΡΕΥΩΝ (Γεώργιος Σούρλας): Η κ. Μανωλιά έχει το λόγο. 
     ΧΡΥΣΑ ΜΑΝΩΛΙΑ: Αγαπητοί συνάδελφοι, ο τομέας της Δημόσιας Διοίκησης είναι ο χώρος στον οποίο επιβεβαιώνεται με τον πιο αντικειμενικό και ανάγλυφο τρόπο ο συντηρητικός χαρακτήρας της πολιτικής της νέας διακυβέρνησης, της Νέας Δημοκρατίας. Είναι η επιβεβαίωση της αναντίρρητης αλήθειας ότι η Δεξιά παραμένει πάντα η ίδια στον πυρήνα της ιδεολογίας της, στα πλαίσια της οποίας αντιλαμβάνεται και το χαρακτήρα της Δημόσιας Διοίκησης και τη σχέση της με το κράτος. 
     Σε κάποιους άλλους τομείς χρειάστηκαν περίπου τρία χρόνια διακυβέρνησης της χώρας, για να ξεσκεπαστεί το πραγματικό πρόσωπο της Νέας Δημοκρατίας. Στη Δημόσια Διοίκηση αυτό έγινε από την πρώτη στιγμή, δεν τηρήθηκαν ούτε τα προσχήματα.
     Με την άνοδό της στην εξουσία η Νέα Δημοκρατία  έκανε επιδρομή, στην κυριολεξία κατά της Δημόσιας Διοίκησης. Πρωταρχικός της στόχος, η κατάληψη ολόκληρου του κρατικού μηχανισμού. Εμπνεόμενη από την παλιά εποχή, της ταύτισης της Δεξιάς με την έννοια της κρατικής υπόστασης, η Νέα Δημοκρατία εξεδήλωσε ως αρχικό της μέλημα την άλωση της κρατικής μηχανής. 
     Ποιος δεν θυμάται αλήθεια την καρατόμηση με «διαδικασίες» χιλιάδων στελεχών της Δημόσιας Διοίκησης, με μοναδικό στόχο τον απόλυτο κομματικό έλεγχο του διοικητικού μηχανισμού; Ποιος δεν θυμάται τις στημένες συνθέσεις των υπηρεσιακών συμβουλίων, με στόχο την επιλογή των «ημετέρων» σε θέσεις -κλειδιά του κρατικού μηχανισμού; Ποιος δεν θυμάται τις μεθοδεύσεις της Κυβέρνησης, ώστε να παρακαμφθούν οι αδιάβλητες διαδικασίες του Α.Σ.Ε.Π., με στόχο τις προσλήψεις των «δικών μας παιδιών» στο δημόσιο; Ποιος δεν θυμάται τη μεγάλη κοροϊδία που παίχτηκε σε βάρος των χιλιάδων συμβασιούχων, που όχι μόνο δεν μονιμοποιήθηκαν, αλλά στο τέλος έχασαν και τη δουλειά τους, απολύθηκαν, για να ανοίξει ο δρόμος για προσλήψεις «δικών μας παιδιών»; Και τολμάτε να μιλάτε για αυτούς;
     Τρία σχεδόν χρόνια διακυβέρνησης της χώρας από τη Νέα Δημοκρατία, αποτελούν τρία χρόνια ταυτισμένα με τον κομματικό έλεγχο του κράτους, τρία χρόνια αποθέωσης της λογικής ότι το κράτος είμαστε εμείς. Αυτή είναι η σκληρή πραγματικότητα για την πολιτική της Νέας Δημοκρατίας στο χώρο της Δημόσιας Διοίκησης. Και στην ίδια λογική υπακούει και ο υπό συζήτηση δημοσιοϋπαλληλικός κώδικας. «Άλλο ένα εικονικό νομοσχέδιο», θα μπορούσε να πει κανείς. 
     Πρώτα-πρώτα, μειδιά κανείς, όταν ακούει ότι ο Κώδικας που έχει εισαχθεί προς ψήφιση στην Ολομέλεια της Βουλής, προβάλλεται ως νέος δημοσιοϋπαλληλικός κώδικας και δη καινοτόμος, γιατί τόσο εύκολα πιστοποιείται ότι στη συντριπτική πλειοψηφία των άρθρων του αποτελεί πιστή αντιγραφή του ισχύοντος κώδικα και είναι ελάχιστα τα άρθρα που αντικαθίστανται, όπως είναι ελάχιστα και τα άρθρα που προστίθενται. 
      Σε ό,τι αφορά τις προσθήκες, πολλές απ’ αυτές αποτελούν απλά ενσωμάτωση ισχυουσών διατάξεων, οι οποίες θεσπίστηκαν μετά την ψήφιση του ισχύοντος δημοσιοϋπαλληλικού κώδικα το 1999. Άρα, πώς μπορεί να εμφανίζονται ως καινοτομίες όπως, κύριε Υπουργέ, αρέσκεστε να επαναλαμβάνετε; Αλλά και κάποιες διατάξεις που προβλέπουν ευνοϊκές ρυθμίσεις και τις θεωρούμε θετικές, όπως -παραδείγματος χάρη- διατάξεις σχετικά με την ενίσχυση της προστασίας της μητρότητας ή την τήρηση των όρων υγιεινής και ασφάλειας στις δημόσιες υπηρεσίες κ.λπ., αυτές ως εκ θαύματος παραπέμπονται στο απώτερο μέλλον, αφού θα ισχύσουν μετά την έκδοση των προβλεπόμενων προεδρικών διαταγμάτων.
      Ας πάμε τώρα στο σημαντικό θέμα των μετατάξεων, στο οποίο αναφέρεται το άρθρο 71. Πάλι, αγαπητοί συνάδελφοι, μπροστά σε τεχνάσματα βρισκόμαστε. Ενδιαφέρον περιτύλιγμα, αφού γίνεται αναφορά στα της δυνατότητας μετάταξης από Υπουργείο σε Υπουργείο ή σε άλλη δημόσια υπηρεσία ή σε νομικό πρόσωπο δημοσίου δικαίου και αντιστρόφως ή μεταξύ τους. Η υποκρισία όμως και η σκοπιμότητα αρχίζουν από εδώ και πέρα γιατί, αγαπητοί συνάδελφοι, πάλι ω του θαύματος, δεν προβλέπονται αντικειμενικά κριτήρια στις περιπτώσεις που οι προκηρυσσόμενες θέσεις είναι περιορισμένες και οι αιτούντες μετάταξη πολλοί. Δηλαδή, πάλι βρίσκουμε μπροστά μας την πελατειακή λογική και το ρουσφέτι της Νέας Δημοκρατίας. 
      Όμως, το αποκορύφωμα της υποκρισίας το συναντά κανείς σε ό,τι αφορά τα άρθρα 84, 85 και 86 για την επιλογή προϊσταμένων οργανικών μονάδων για τριετή θητεία με την εισαγωγή αντικειμενικών κριτηρίων. Είναι σημαντική ρύθμιση. Την πρότεινε η Α.Δ.Ε.Δ.Υ. και τη δέχθηκε τελικά ο κύριος Υπουργός. Όμως και αυτήν επίσης, ω του θαύματος, καταφέρατε να την ακυρώσετε, κύριε Υπουργέ, καθώς με το ακροτελεύτιο άρθρο του νέου Κώδικα αναστέλλετε την εφαρμογή των διατάξεων αυτών και ορίζετε ως αρχή ισχύος τους την 1η Ιανουαρίου 2008. Γιατί άραγε; Διότι, αγαπητοί συνάδελφοι, μέσα στο 2007 λήγει η τριετής θητεία των «ημετέρων» που προήχθησαν προσωρινά –το θυμόμαστε;- το 2004. Αφού θα λήξει η θητεία τους σε ώρα που δεν θα ισχύει ο νέος Κώδικας, τι μέλλει γενέσθαι; Θα επανακριθούν με τα κριτήρια Παυλόπουλου. Άλλα τρία χρόνια, λοιπόν, οι προσωρινοί. Δηλαδή, κύριε Υπουργέ, επί της ουσίας, δεν αναστέλλεται η εφαρμογή της διάταξης μέχρι 1/1/2008, αλλά μέχρι το 2011 και τότε, αφού όλοι οι προσωρινοί «ημέτεροι» θα έχουν συγκεντρώσει πια τα απαιτούμενα μόρια προϋπηρεσίας, τότε θα εφαρμοστούν και τα αντικειμενικά κριτήρια που προβλέπει ο νέος Κώδικας.
      Τι να πούμε; Ότι την αξιοκρατία την έχετε κάνει «χαλάκι» για να σκουπίζετε τα πόδια σας; Ότι το θράσος, η αδιαφάνεια, οι μεθοδεύσεις και η ευνοιοκρατία περισσεύουν; Εγκληματείτε στο χώρο της Δημόσιας Διοίκησης, κύριοι της Κυβέρνησης της Νέας Δημοκρατίας. Το χειρότερο είναι ότι δεν εγκληματείτε εξ αμελείας, αλλά εκ προθέσεως. 
      Ως ΠΑ.ΣΟ.Κ., σας το δήλωσε και ο Κοινοβουλευτικός μας Εκπρόσωπος χθες, σας το δηλώνουμε κι εμείς: Αφαιρέστε το άρθρο περί αναστολής, αρχίστε από τώρα την εφαρμογή των άρθρων 84, 85 και 86 και θα υπερψηφίσουμε το νομοσχέδιο. Ιδού η πρόκληση, κύριε Υπουργέ, είναι μπροστά σας. Είναι πεδίον δόξης λαμπρό, για να αποδείξετε και την ειλικρίνειά σας και την αξιοπιστία σας.
      Δυστυχώς, όμως, δεν βλέπουμε να έχετε διάθεση να ανταποκριθείτε και αυτό είναι αποκαλυπτικό των προθέσεών σας. Γι’ αυτό και καταψηφίζουμε το νομοσχέδιο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μανωλιά.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμου του Υπουργείου Οικονομίας και Οικονομικών: 1) «Κύρωση της Συμφωνίας μεταξύ της Ελληνικής Δημοκρατίας και του Βασιλείου της Σαουδικής Αραβίας για την αποφυγή της Διπλής Φορολογίας αναφορικά με τους φόρους επί του εισοδήματος που προκύπτει από την εκμετάλλευση αεροσκαφών στις διεθνείς αερομεταφορές» και 2) «Κύρωση της Συμφωνίας για την Καταπολέμηση του Λαθρεμπορίου και των Παραποιημένων Προϊόντων και Γενική Απαλλαγή και των Προσαρτημάτων, των Συνημμένων Εγγράφων και των Πινάκων αυτής».
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριοι συνάδελφοι του ΠΑ.ΣΟ.Κ., είστε προβλέψιμοι. Σε κάθε νομοσχέδιο προσπαθείτε και βρίσκετε ασφαλιστικές δικλίδες, για να αιτιολογήσετε την αρνητική σας ψήφο. Είστε το κίνημα του «όχι σε όλα». Καθ’ έξη διαμαρτυρόμενοι, αποφεύγετε και υπεκφεύγετε από το πρόβλημα και ακολουθείτε τη συνήθη πρακτική, που αποβλέπει στην αξιοποίηση κάθε λαϊκής αντίδρασης εναντίον του εκάστοτε φορέα εξουσίας. 
      Κυρίες και κύριοι συνάδελφοι, το θέμα της Δημόσιας Διοίκησης είναι από τα κορυφαία θέματα, είναι εθνικό θέμα κι έτσι πρέπει να αντιμετωπίζεται. Πρόκειται, όμως, για κοινή διαπίστωση όλων των πολιτικών δυνάμεων και κομμάτων επί δεκαετίες ότι η Δημόσια Διοίκηση στην Ελλάδα συνιστά το μεγάλο ασθενή. Αντί να εξυπηρετεί τον πολίτη και να προωθεί την ανάπτυξη, υπηρετείται απ’ αυτόν. Είναι συνεπώς αδήριτη η ανάγκη μιας γενναίας, μιας συνολικής διοικητικής μεταρρύθμισης. Τα υπαρκτά, τα συσσωρευμένα εδώ και πολλά χρόνια προβλήματα, όπως η χαμηλή ποιότητα παροχής υπηρεσιών, η ταλαιπωρία του πολίτη, οι πάμπολλες και πολλές φορές αλληλοσυγκρουόμενες ή δαιδαλώδεις διαδικασίες, το μεγάλο κόστος, η έλλειψη αξιολόγησης, η διαφθορά, η συναλλαγή προκαλούν έλλειψη εμπιστοσύνης, απουσία ελέγχου και κυρώσεων, ενώ υποσκάπτουν το κύρος και την αποτελεσματικότητα της Δημόσιας Διοίκησης.
      Κύριοι συνάδελφοι, την ευθύνη, όμως, γι’ αυτήν την κατάσταση δεν την έχουν βέβαια οι δημόσιοι υπάλληλοι, αλλά αυτοί που τους δίδαξαν ότι η εξέλιξή τους βασίζεται στην κομματική τους τοποθέτηση και όχι στην ικανότητά τους, στην εργατικότητά τους, στην παραγωγικότητα και στην αποτελεσματικότητα. Φτάσαμε στο σημείο να κατέχουν θέσεις-κλειδιά μόνο οι εκλεκτοί του κόμματος και οι υπόλοιποι μπήκαν σε υπηρεσίες-«ψυγείο» και καθηλώθηκαν ιεραρχικά. Ο κομματισμός ήταν η χρόνια ενδημική αρρώστια της Δημόσιας Διοίκησης. Είναι ένα απόστημα που πρέπει να σπάσει, ώστε να εκσυγχρονιστεί ο δημόσιος τομέας, να ενισχυθεί η λειτουργικότητα, η αποτελεσματικότητα, η παραγωγικότητα της Δημόσιας Διοίκησης και να ξεφύγει η Δημόσια Διοίκηση από τις κομματικές αγκυλώσεις.
      Κύριοι του ΠΑ.ΣΟ.Κ., εσείς κομματικοποιήσατε το κράτος. Του λόγου το αληθές το διαβεβαιώνει η συμμετοχή υψηλόβαθμων στελεχών της Δημόσιας Διοίκησης, διευθυντών, προϊσταμένων, σε δικά σας ψηφοδέλτια στις εκλογές της Νομαρχιακής Αυτοδιοίκησης και του πρώτου βαθμού Τοπικής Αυτοδιοίκησης. Εσείς δημιουργήσατε συγκοινωνούντα δοχεία ανάμεσα στο κράτος και στο κόμμα. 
      Είναι, λοιπόν, επιτακτική η ανάγκη για αναθεώρηση του ισχύοντος νομικού πλαισίου, όπως αυτό διαμορφώνεται από το ν. 2683/1999 και τις τροποποιήσεις του ν. 3260/2004, γιατί ο ισχύων Κώδικας εμφανίζει και συντηρεί παθογένειες που απορρέουν από την έλλειψη αντικειμενικών κριτηρίων στην επιλογή προϊσταμένων και στις υπηρεσιακές μεταβολές, από την έλλειψη κινήτρων και ελέγχου, από την ανάπτυξη πελατειακής σχέσης. 
      Ο Κώδικας πρέπει να εναρμονιστεί με το Κοινοτικό Δίκαιο. Οι διατάξεις που προκαλούν σύγχυση, πρέπει να αποσαφηνιστούν και να απλοποιηθούν ως προς τη διατύπωσή τους. Πρέπει να συμπληρωθούν ρυθμίσεις, όπου χρειάζεται, για να καλυφθούν θέματα που προέκυψαν μεταγενέστερα.
      Κύριοι συνάδελφοι, ο Κώδικας που συζητάμε, ολοκληρώθηκε με συναινετικές διαδικασίες στη συντριπτική πλειοψηφία των διατάξεων, ύστερα από γόνιμη συνεργασία με την Α.Δ.Ε..Δ.Υ.. Μάλιστα –και οφείλουμε να το τονίσουμε αυτό- οι διατάξεις για την επιλογή των διευθυντών και των γενικών διευθυντών θεσπίστηκαν με τη σημαντικότατη συμβολή της Α.Δ.Ε..Δ.Υ.. 
      Βασικές αρχές στις οποίες βασίζεται ο δημοσιοϋπαλληλικός κώδικας, είναι η αξιοκρατία, η κοινωνική αλληλεγγύη και η μέγιστη δυνατή απόδοση. Σήμερα προσθέτουμε και την ισότητα, για να δείξουμε ότι οι εποχές που τα προνόμια απέρρεαν από μη αντικειμενικά κριτήρια, έχουν περάσει ανεπιστρεπτί. 
      Καταργείται το ανώτατο όριο ηλικίας πρόσληψης των δημοσίων υπαλλήλων. Εισάγεται η συμμετοχή των συνδικαλιστικών οργάνων στη διαδικασία του προγραμματισμού των προσλήψεων. Απλουστεύονται οι διαδικασίες μονιμοποίησης. Διευρύνεται και απλοποιείται το καθεστώς των αδειών και ρυθμίζονται οριστικά οι αναρρωτικές άδειες. Επιμηκύνεται το χρονικό διάστημα που απαιτείται για την παραγραφή των αξιώσεων του κράτους κατά των δημοσίων υπαλλήλων. Ενισχύεται το κοινωνικό πρόσωπο του δημοσίου. Θεσπίζονται αδειοδοτήσεις για τους αιμοδότες, διατάξεις μέριμνας για τις κατηγορίες των πολυτέκνων και των μονογονεϊκών οικογενειών, δίνεται γονική άδεια στον πατέρα και περισσότερες διευκολύνσεις σε άγαμες, χήρες και σε άτομα με αναπηρία 67%.
     Ενισχύεται η διαφάνεια όσον αφορά την περιουσιακή κατάσταση των δημοσίων υπαλλήλων. Παρέχονται ουσιαστικά κίνητρα για επιμόρφωση και μετεκπαίδευση των δημοσίων υπαλλήλων στις νέες τεχνολογίες. Ρυθμίζεται το καθεστώς των μετατάξεων με διαφάνεια και αντικειμενικότητα, ένα καθεστώς που λειτουργούσε κατά το δοκούν μέχρι σήμερα. Καθιερώνεται η ηθική αμοιβή ως κίνητρο. Μπαίνει μια τάξη στο σύστημα επιλογής διευθυντών και γενικών διευθυντών, που αποτελούσε το μεγάλο αγκάθι της Δημόσιας Διοίκησης. Ενισχύονται οι έλεγχοι. Ακόμα, για πρώτη φορά θεωρείται πειθαρχικό παράπτωμα η μη εξυπηρέτηση του πολίτη και η ανάρμοστη συμπεριφορά προς αυτόν.
     Κύριοι συνάδελφοι, το ΠΑ.ΣΟ.Κ. συσκοτίζει, παραπλανά, προκαλεί δογματικούς διαλόγους και αντιπαραθέσεις, χωρίς όμως να ακουμπά την πραγματικότητα. Θυμηθείτε σε τι κατάσταση αφήσατε τη Δημόσια Διοίκηση γενικότερα. Θυμηθείτε τους συμβασιούχους που εγκλωβίσατε, προσλαμβάνοντάς τους αθρόα για ψηφοθηρικούς σκοπούς και αφήνοντάς τους στη Νέα Δημοκρατία, αφού γνωρίζατε ότι θα ήταν η επόμενη Κυβέρνηση,  για να επιλύσει εκείνη το θέμα αυτό. 
     Αντί, λοιπόν, να αδράξετε την ευκαιρία και να κάνετε την αναγκαία αυτοκριτική σας, τι κάνετε; Αναλώνεστε για άλλη μια φορά στη στείρα απόρριψη του Κώδικα, χωρίς να έχετε ή χωρίς να δημοσιοποιείτε κάποια άλλη πρόταση. Αυτό φυσικά εντάσσεται στην κυρίαρχη τον τελευταίο καιρό τακτική σας να ψαρεύετε στα θολά νερά, να μην παίρνετε σαφή θέση για κανένα μείζον θέμα της ελληνικής κοινωνίας, να προσπαθείτε να μην αφήνετε κανένα δυσαρεστημένο. Αυτή μπορεί να ερμηνεύεται ως τακτική κίνηση υπό το καθεστώς της ψυχολογικής σας κατάρρευσης λόγω των τελευταίων δημοσκοπήσεων. Ωστόσο, δεν είναι πολιτική πράξη και γι’ αυτό σας γυρνά μπούμερανγκ. 
     Πείτε ευθέως στον ελληνικό λαό, πάρτε επιτέλους θέση: Συμφωνείτε ή διαφωνείτε με την κατάργηση του ορίου ηλικίας; Ποια είναι η θέση σας για το καθεστώς των αναρρωτικών αδειών; Ποιες είναι οι θέσεις σας συνολικά για τη Δημόσια Διοίκηση και τις σύγχρονες ανάγκες του δημοσίου υπαλλήλου; Είναι δυνατόν, κύριοι συνάδελφοι, να έρχεστε μετά από μια εικοσαετή διαδρομή στη διακυβέρνηση της χώρας και να λέτε ότι στη Δημόσια Διοίκηση χρειάζεται επανάσταση; Δηλαδή, τι κάνατε τόσα χρόνια; Είχατε τη λαϊκή εντολή, αλλά δεν κυβερνούσατε; Ήσασταν κυβέρνηση περιορισμένης αντίληψης και ευθύνης; Ήσασταν κυβέρνηση διαγνωστική των προβλημάτων; Τρία χρόνια μετά, ελπίζουμε -όπως ελπίζει και ο μέσος πολίτης- να μας πείτε τι πραγματικά συνέβη, εφόσον αποφασίσετε να μη συνεχίσετε την πορεία σας μακριά από την πραγματικότητα. 
     Κύριοι συνάδελφοι, ο παρών Κώδικας δεν έρχεται να λύσει όλα τα προβλήματα ως δια μαγείας. Ποτέ η Κυβέρνηση της Νέας Δημοκρατίας δεν υπαινίχθηκε κάτι τέτοιο. Είναι, όμως, ο κρίκος σε μια αλυσίδα συνέχειας και αποτελεσματικότητας. Είναι ένας Κώδικας που δίνει λύση σε πολλά προβλήματα, που βαλτώνουν εδώ και δεκαετίες. Είναι ένας Κώδικας που, αν μη τι άλλο, δίνει μια κατεύθυνση για την αναγκαία αλλαγή της νοοτροπίας, διότι, συνάδελφοι, όσες διατάξεις και αν αλλάξουν, όσες κυβερνήσεις και αν περάσουν, αν δεν αντιμετωπίσουμε τη Δημόσια Διοίκηση ως βασικό εργαλείο εξυπηρέτησης του πολίτη, ως κεντρικό μοχλό ανάπτυξης της χώρας, δεν μπορούμε να αισιοδοξούμε ότι κάτι θα αλλάξει. Και αν θέλετε, χαρακτηριστικό αυτής της Κυβέρνησης είναι ότι δεν κρύβει τα προβλήματα. Αντίθετα, τα αντιμετωπίζει με θάρρος, αποφασιστικότητα και αποτελεσματικότητα. Αυτό είναι σαφέστατο και στον παρόντα Κώδικα που υπερψηφίζουμε. 
     Κύριοι συνάδελφοι, σε όλες τις κατ’ ιδίαν συζητήσεις ομοφωνούμε ότι η Ελλάδα δεν μπορεί να προχωρήσει, αν δεν υπάρξει συνείδηση των προτεραιοτήτων στο σύγχρονο ραγδαία μεταβαλλόμενο κόσμο, αν δεν ενισχυθεί η αυτενέργεια των παραγωγών, αν δεν αποκαθηλωθούν οι κατεστημένες αντιλήψεις και πρακτικές, αν η Δημόσια Διοίκηση δεν ξαναγίνει εφευρετική και ευέλικτη, αν δεν πάψει να ομφαλοσκοπεί και να χάνει το χρόνο της με τον τετραγωνισμό του κύκλου, αν δεν σκύψουμε στο κρίσιμο τρίγωνο παιδεία-Δημόσια Διοίκηση-οικονομία. 
     Κύριοι συνάδελφοι, στασιμότητα και συντήρηση ή  μεταρρύθμιση και πρόοδος; Η απάντηση συνιστά πολιτική. Τα υπόλοιπα αφορούν λίγους, όσους θα ήθελαν απλώς να απολαμβάνουν κάθε φορά την κυβερνητική εξουσία. Παράλληλα, όμως, πρέπει να διερωτηθούμε και κάτι άλλο. Μήπως ορισμένες φορές συγχέουμε υποκριτικά τη φοβία μας για το πολιτικό κόστος με μια ανομολόγητη προσδοκία κομματικού η προσωπικού οφέλους;
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό.
      Το λόγο έχει ο κ. Μακρυπίδης.
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
     Συζητάμε σήμερα τον υπαλληλικό κώδικα, τον Κώδικα των δημοσίων υπαλλήλων που αποτελεί το συνταγματικό χάρτη της Δημόσιας Διοίκησης, των δημοσίων υπαλλήλων. Και είναι γεγονός ότι το προς συζήτηση κείμενο δεν αποτελεί ένα νέο Κώδικα δημοσίων υπαλλήλων, όπως και το προς συζήτηση για αναθεώρηση Σύνταγμα, κύριε Υπουργέ, δεν είναι νέο Σύνταγμα, αλλά αναθεώρηση κάποιων διατάξεων του ήδη ισχύοντος Συντάγματος. Έτσι και αυτός ο Κώδικας, που φέρνετε σήμερα, δεν είναι ένας νέος Κώδικας, απλώς έρχεται να τροποποιήσει και να συμπληρώσει επί μέρους διατάξεις του ισχύοντος δημοσιοϋπαλληλικού κώδικα. 
     Δεν είναι νέος αυτός ο Κώδικας, γιατί αυτό όντως φαίνεται από το περιεχόμενό του, Κύριε Υπουργέ. Ήδη διατηρεί τα εκατόν είκοσι τέσσερα άρθρα που υπάρχουν μέχρι σήμερα. Μικροδιορθώσεις, μικροσυμπληρώσεις σε τριάντα τρεις άρθρα, επτά άρθρα έχουν αντικατασταθεί και έχουμε πέντε καινούργια, προστιθέμενα  άρθρα. 
     Γιατί φέρατε αυτόν τον Κώδικα και μάλιστα τώρα, τρία χρόνια μετά την ανάληψη της διακυβέρνησης της χώρας από τη Νέα Δημοκρατία; Φέρατε, κύριε Υπουργέ και κύριοι της Κυβέρνησης της Νέας Δημοκρατίας, τον υπαλληλικό κώδικα προς ψήφιση, για να καλύψετε μια μικροκομματική, μικροπολιτική σκοπιμότητα προκειμένου η προεκλογική σας δέσμευση για επανίδρυση του κράτους να φαίνεται ότι έγινε πράξη. Φέρατε το νέο καταστατικό χάρτη των δημοσίων υπαλλήλων. Άρα, στα πλαίσια της επανίδρυσης του κράτους κάνετε δήθεν μια σοβαρή νομοθετική πρωτοβουλία. Άνθρακες ο θησαυρός! 
     Ο δεύτερος λόγος για τον οποίο φέρατε τον Κώδικα προς ψήφιση, είναι για να καλύψετε μια προεκλογική δέσμευση και υπόσχεση που είχατε δώσει στους δημοσίους υπαλλήλους για τη δήθεν οικονομική τους αναβάθμιση. Τους λέτε: «Να, εμείς δεν μπορέσαμε να ικανοποιήσουμε τα οικονομικά σας ζητήματα, αλλά όσον αφορά τη νέα δομή της Δημόσιας Διοίκησης, τον εκσυγχρονισμό της, φέραμε προς ψήφιση το νέο υπαλληλικό κώδικα». 
     Σας άκουσα χθες, κύριε Υπουργέ, να λέτε πολλά για το «χθες», αν και κατά τα άλλα λέγατε ότι δεν κόπτεστε για το χθες ούτε είναι στις προθέσεις σας να αναφέρεστε σ’ αυτό. Μπορείτε να μου πείτε, κύριε Υπουργέ της Δημόσιας Διοίκησης και Αποκέντρωσης πότε θεσμοθετήθηκαν τα συνδικαλιστικά δικαιώματα των δημοσίων υπαλλήλων; Επί εποχής και διακυβερνήσεως της χώρας από το ΠΑ.ΣΟ.Κ. Πότε κατοχυρώθηκαν οι συνδικαλιστικές ελευθερίες για τους δημοσίους υπαλλήλους; Πότε κατοχυρώθηκαν τα πολιτικά δικαιώματα για τους δημοσίους υπαλλήλους; Πότε κατοχυρώθηκε η συμμετοχή των εργαζομένων στα υπηρεσιακά συμβούλια; Πότε υπήρξαν θεσμοθετημένες δυνατότητες όσον αφορά τις υπηρεσιακές μεταβολές στο δημόσιο, τις μεταθέσεις κ.λπ.; Πότε κατοχυρώθηκαν οι συλλογικές διαπραγματεύσεις στο δημόσιο, κύριε Υπουργέ της Κυβέρνησης της Νέας Δημοκρατίας; Πότε είχαμε αξιοκρατική στελέχωση στο δημόσιο όσον αφορά τον τομέα των προσλήψεων μέσω Α.Σ.Ε.Π. με το ν. 2190; Όλα αυτά έγιναν επί κυβερνήσεων ΠΑ.ΣΟ.Κ. και όλα αυτά κατοχυρώθηκαν και περιγράφονται ρητά και δεσμευτικά μέσα στον ισχύοντα δημοσιοϋπαλληλικό κώδικα του 1999. 
     Ήταν και είναι ένας σύγχρονος, αξιοκρατικός, προοδευτικός και δημοκρατικός δημοσιοϋπαλληλικός κώδικας, που ήταν αποτέλεσμα, κύριε Υπουργέ, των μακροχρόνιων αγώνων των δημοσίων υπαλλήλων, του συνδικαλιστικού κινήματος και της Α.Δ.Ε..Δ.Υ.. Πλειστάκις η Κυβέρνηση της Νέας Δημοκρατίας και στελέχη της  συκοφαντούν την Α.Δ.Ε..Δ.Υ., όταν η Α.Δ.Ε..Δ.Υ. διεκδικεί τη βελτίωση της θέσης των δημοσίων υπαλλήλων. Και την κατηγορείτε για συντεχνιασμό. Την κατηγορείτε ότι κάνει άκρατο και στείρο αντιπολιτευτικό συνδικαλισμό. Και χθες σας άκουσα να λέτε ότι ώριμα συζήτησε η Α.Δ.Ε..Δ.Υ. θέματα που αφορούν τη Δημόσια Διοίκηση και την αναβάθμισή της.
     Κύριοι της Κυβέρνησης της Νέας Δημοκρατίας, ενώ θα έπρεπε να στηριχθείτε πάνω σ’ αυτές τις κατακτήσεις των δημοσίων υπαλλήλων, σ’ αυτήν τη δομή της Δημόσιας Διοίκησης που είχε δημιουργηθεί και να προχωρήσετε σε παραπέρα εκσυγχρονισμό,  σε βελτιώσεις ενδεχόμενα σε ατέλειες και αδυναμίες που μπορεί να υπήρχαν, εσείς ήρθατε προεκλογικά και δεσμευθήκατε, παραπλανώντας για μια ακόμα φορά τον ελληνικό λαό διακηρύσσοντας την επανίδρυση του κράτους. Δυστυχώς, κάθε φορά έρχεστε με τον πιο κακό εαυτό σας για να αντιγράψετε καταδικασμένες τακτικές του παρελθόντος. 
      Αναλάβατε το 2004 τη διακυβέρνηση της χώρας, μιμούμενοι πολιτικές του 1990, κύριε Υφυπουργέ. Όπως τότε, εν μια νυκτί, με μια απόφαση καθαιρέσατε το σύνολο των προϊσταμένων, δεκάδες χιλιάδες στελεχών της Δημόσιας Διοίκησης σε όλη την πυραμίδα της ιεραρχίας της Δημόσιας Διοίκησης. Θυμίσατε άλλες εποχές, σαν να είχαμε Κατοχή και ήρθατε ως απελευθερωτές, γιατί δεν μπορείτε να απεμπολήσετε την πολιτική αντίληψη που σας διακατέχει. Είναι στο DNA της παράταξης της Δεξιάς το ότι η Δημόσια Διοίκηση και το κράτος είναι περιουσία σας, είναι ιδιοκτησία σας. Είναι η αντίληψη που είχατε πάντοτε για τη Δημόσια Διοίκηση και γι’ αυτό καρατομήσατε το σύνολο της Δημόσιας Διοίκησης, δεκάδες χιλιάδες προϊσταμένων με δέκα και δεκαπέντε χρόνια σε θέσεις διευθυντών. Σήμερα είναι απλοί υπάλληλοι, είναι στο περιθώριο, είναι στην κατάψυξη.
      Βάλατε, κύριοι της Νέας Δημοκρατίας, την αξιοκρατία στο απόσπασμα για χάρη των «ημετέρων» και για χάρη των «γαλάζιων παιδιών». Ήρθατε και σε κόντρα με την ιδεολογία σας, τη φιλελεύθερη ιδεολογία της Νέας Δημοκρατίας.
      Δεν ξέρω αν σας αφορά εσάς αυτό, κύριε Ανδρεουλάκο. Είστε ενδεχομένως της λαϊκής Δεξιάς, δεν είστε της νεοφιλελεύθερης, αλλά σαν ιδεολογία, η Νέα Δημοκρατία  έχει τη φιλελεύθερη ιδεολογία. Διαπίστωσα με μεγάλη μου λύπη ότι προχωρήσατε σε έναν άκρατο κρατικισμό. Δημιουργήσατε μέσα σε τρία χρόνια διακόσιες είκοσι νέες υπηρεσίες, τετρακόσιες νέες αμειβόμενες επιτροπές, πεντέμισι χιλιάδες νέες θέσεις προσωπικού και επιβαρύνατε σε ετήσια βάση τον προϋπολογισμό με πάνω από 100.000.000 ευρώ, προκειμένου να εξυπηρετήσετε τους «ημέτερους», προκειμένου να εξυπηρετήσετε τα «δικά σας παιδιά». 
      Άκουσα χθες τον κύριο Υπουργό από το Βήμα αυτό να μιλά για μια ακόμη φορά για αξιοκρατία. Βεβαίως, έχουν χάσει οι λέξεις τη σημασία τους. Θα ήθελα, όμως, να σας υπενθυμίσω, κύριε Υπουργέ, ότι δεκάδες γενικοί διευθυντές επελέγησαν επί των ημερών σας –δεν ξέρω αν το γνωρίζετε- με παραμονή στη θέση αυτή μόλις τέσσερις με πέντε μήνες, γιατί μετά βγήκαν στη σύνταξη, εξαντλώντας το χρόνο παραμονής στην υπηρεσία. Γιατί το κάνατε; Για να στηρίξετε τη Δημόσια Διοίκηση; Για να στηρίξετε την εύρυθμη λειτουργία των υπηρεσιών; Για να εξυπηρετήσετε τον πολίτη ή για να εξυπηρετήσετε τους «ημέτερους»; Ήρθατε με νέα διάταξη πριν από τρεις μήνες και γι’ αυτούς προχωρήσατε στην αναγνώριση της συνταξιοδότησής τους με το βαθμό του γενικού διευθυντή. Άρα, είχαμε το αποκορύφωμα της φαυλότητας και του ημετερισμού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θα πω, γιατί δεν έχω το χρόνο, πώς εμπαίξατε τους δημοσίους υπαλλήλους με τα όσα είπατε προεκλογικά για το νέο μισθολόγιο, για την πολιτική των μισθών. Θα σας θυμίσω, όμως, τι είπε ο κ. Καραμανλής στο 32ο Συνέδριο της Α.Δ.Ε.Δ.Υ. το Νοέμβριο του 2004, Πρωθυπουργός ων, δηλαδή τι είπε όχι μόνο προεκλογικά, αλλά και μετεκλογικά. Είπε, λοιπόν: «Θα προχωρήσουμε στην καθαρή δέσμευσή μας για τη σταδιακή εισαγωγή του νέου μισθολογίου από 1.1.2006». Ήδη διανύουμε το 2007 και στον προϋπολογισμό δεν υπάρχει ούτε ένα ευρώ για το νέο μισθολόγιο των δημοσίων υπαλλήλων. Αυτό, για να δούμε κατά πόσον σέβεστε τους δημοσίους υπαλλήλους, κατά πόσον ήταν στις προθέσεις σας η αναβάθμιση της Δημόσιας Διοίκησης. 
      Και άκουσον-άκουσον, ήρθατε με άλλη τροπολογία και τι κάνατε σε νομοσχέδιο το Νοέμβριο; Αυξήσατε τις συντάξιμες αποδοχές από 85% σε 93% των αναπληρωτών γενικών διευθυντών. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, ολοκληρώστε.
      ΑΝΔΡΕΑΣ ΜΑΚΡΥΠΙΔΗΣ: Ακούστε, κύριοι συνάδελφοι. Τέτοια βαθμίδα στη Δημόσια Διοίκηση δεν υπάρχει εδώ και είκοσι ένα χρόνια. Έχει καταργηθεί από το 1985. Και ήρθατε τώρα να αυξήσετε τις συντάξιμες αποδοχές τους για όσους ακόμη βρίσκονται εν ζωή αναπληρωτές γενικούς διευθυντές. Ε, αυτό δεν είναι φαυλότητα; Αυτό δεν είναι ημετερισμός; Κατά τα άλλα, μάς κατηγορείτε ότι όταν σας λέμε ότι η αξιοκρατία είναι στο απόσπασμα από την Κυβέρνησή σας, κάνουμε στείρα αντιπολίτευση.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Θα κλείσω, κύριε Πρόεδρε και ευχαριστώ για την ανοχή σας με το εξής.
      ΠΡΟΕΔΡΕΥΩΝ (Γεώργιος Σούρλας): Θα έπρεπε να έχετε κλείσει ήδη. Ολοκληρώστε παρακαλώ, γιατί πήγατε στα δέκα λεπτά.
      ΑΝΔΡΕΑΣ ΜΑΚΡΥΠΙΔΗΣ: Μ' αυτό τελειώνω.
      Κύριε Υπουργέ, ζητάτε από την Αντιπολίτευση και κύρια από την Αξιωματική Αντιπολίτευση να ψηφίσει το συγκεκριμένο Κώδικα. Σας έχουμε πει κατ’ επανάληψη και σας λέμε για μια ακόμη φορά, στεκόμενοι στο ύψος των περιστάσεων και έχοντας ευθύνη και απέναντι στους πολίτες, αλλά και στη Δημόσια Διοίκηση, να τον ψηφίσουμε. Μία σωστή διάταξη που έχετε για την αξιολόγηση των προϊσταμένων, τμηματαρχών και κύρια των διευθυντών και των γενικών διευθυντών, την υπονομεύετε με την αναβολή λειτουργίας των κρίσεων. 
      Σας είπε ο Κοινοβουλευτικός Εκπρόσωπος, σας είπε ο εισηγητής, σας διατρανώνω και εγώ από αυτό το Βήμα, ότι εάν όντως αυτό που λέτε το πιστεύετε, δώστε μία παράταση στις θέσεις των προϊσταμένων που λήγουν το 2007 και να γίνουν οι κρίσεις όλες το έτος 2008. Άκουσα ότι ζήτησε ο κ. Παυλόπουλος οκτώ μήνες παράταση για να συνταχθούν οι εκθέσεις αξιολόγησης. Εμείς λέμε σε δώδεκα μήνες να ολοκληρωθούν και ελάτε στις αρχές του 2008 να γίνουν οι κρίσεις όλων των προϊσταμένων. Ιδού η Ρόδος, ιδού και το πήδημα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μακρυπίδη.
      Το λόγο έχει ο κ. Αντωνακόπουλος.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, η Κυβέρνηση της Νέας Δημοκρατίας εκτός από τη λεηλασία του εισοδήματος των εργαζομένων, λεηλατεί και τις ορολογίες της ελληνικής γλώσσας. Έτσι, λοιπόν, μιλάμε σήμερα για ένα νέο δημοσιοϋπαλληλικό κώδικα, που συνιστά ουσιαστικά τη μεταρρύθμιση, κατά τα λεγόμενα της Κυβέρνησης, στο χώρο της Δημόσιας Διοίκησης. Μα, ούτε νέος είναι ούτε μεταρρύθμιση είναι αυτή. Δεν είναι νέος κώδικας, διότι απλά έχει γίνει το εξής: Πήρατε τον παλιό Κώδικα, ενσωματώσατε ό,τι διατάξεις ψηφίστηκαν εδώ, στο Κοινοβούλιο, μετά την ψήφιση του Κώδικα το 1999 και φέρατε και πέντε άρθρα, τα οποία έχουν σκοπιμότητες στραγγαλισμού και ελέγχου της Δημόσιας Διοίκησης. Θα μπορούσατε να φέρετε αυτά τα πέντε άρθρα ως διατάξεις ενός νόμου και να γίνει και συζήτηση. Δεν το κάνατε, διότι με τον τρόπο που ψηφίζουμε σήμερα, δεν μπορεί να γίνει συζήτηση επί της ουσίας στα άρθρα.
      Έτσι, λοιπόν, απορεί κάποιος, δύο χρόνια τι συζητήσεις γίνονταν σ’ εκείνη την επιτροπή που έκανε εξήντα συνεδριάσεις –δεν ξέρω εάν ήταν και αμειβόμενες οι συνεδριάσεις της επιτροπής- για να βάλει πέντε άρθρα, τα οποία είναι πολύ απλά. Φαίνεται ποιος είναι ο λόγος και βάλατε και το τελευταίο άρθρο, που ουσιαστικά καταργεί όλα τα υπόλοιπα, γιατί μεταθέτετε την εφαρμογή του Κώδικα στο 2011. Συζητούσατε, δηλαδή, δύο χρόνια σε εξήντα συνεδριάσεις για να βάλετε πέντε άρθρα, τα οποία θα εφαρμοστούν το 2011. Αυτό είναι αποτελεσματικότητα λειτουργίας. Έτσι χαρακτηρίζεται, λοιπόν, η λειτουργία της Κυβέρνησης, μ’ αυτήν την ταχύτητα και μ’ αυτήν την αποτελεσματικότητα. 
      Δεν συνιστά μεταρρύθμιση, δεν συνιστά τομή αυτό που συζητάμε για τη Δημόσια Διοίκηση. Έχουμε δει ποιες είναι οι μεταρρυθμίσεις που κάνει η συγκεκριμένη Κυβέρνηση σε όλα τα πεδία της πολιτικής και κοινωνικής ζωής. Είδαμε τι εννοούσατε ως μεταρρύθμιση στο Εθνικό Σύστημα Υγείας, όπου τελικά κάνατε μια διοικητική αναδιάρθρωση, δημιουργήσατε συγχύσεις στα επίπεδα διοίκησης του Εθνικού Συστήματος Υγείας και το μόνο που έμεινε, ήταν να επιδοθείτε για άλλη μια φορά στο σπορ του συντηρητικού μεγαλοκρατισμού. Δημιουργείτε θέσεις παχυλά αμειβόμενων διοικητών, συμβούλων και τακτοποιείτε τους «ημετέρους» εκεί. 
      Είδαμε τη μεγάλη μεταρρύθμιση στο φορολογικό. Μεγάλη μεταρρύθμιση και αυτή! Τρία δισεκατομμύρια διακόσια εκατομμύρια πέφτουν στις πλάτες των εργαζομένων, των λαϊκών στρωμάτων ως έμμεσοι φόροι. Και απαλλάξατε βεβαίως, μέσω της μείωσης του συντελεστή στα διανεμόμενα κέρδη, τους πλούσιους και τους χαρίσατε 1.000.000.000 ευρώ. Αυτή είναι η μεταρρύθμιση.
      Είδαμε στα εργασιακά τη μεγάλη μεταρρύθμιση που κάνατε, την πλήρη απορύθμιση των εργασιακών σχέσεων. Καταργήσατε οκτάωρα, υπερωρίες, τη μονιμότητα για τους εργαζόμενους στις Δ.Ε.Κ.Ο., απελευθερώσατε το ωράριο λειτουργίας των καταστημάτων. Όλα αυτά, βεβαίως, για να έρθουν επενδύσεις, για να υπάρξει ανάπτυξη. Μα, ποια ανάπτυξη θα υπάρξει; Μ' αυτό το σύστημα που εφαρμόζετε εσείς, δεν έχετε συγκεκριμένη κατεύθυνση. Το μόνο που σας ενδιαφέρει, είναι τα λάφυρα από την κατάκτηση του κράτους να μοιραστούν αναλόγως με τη δύναμη που έχει ο καθένας σ' αυτό το σύστημα.
      Μεταρρύθμιση στο ασφαλιστικό: Πήραμε γεύση από το μίνι ασφαλιστικό, αύξηση εισφορών, μείωση παροχών, χάρισμα εκατοντάδων εκατομμυρίων ευρώ σε επιχειρήσεις που έχουν καταληστεύσει το Ι.Κ.Α.. 
      Και έρχεστε, λοιπόν, σήμερα και μιλάτε για τη μεταρρύθμιση του κράτους, λέγοντας ότι η Α.Δ.Ε.Δ.Υ. συμφώνησε μαζί σας. Μα, δεν συμφώνησε η Α.Δ.Ε.Δ.Υ. μαζί σας. Σας κατήγγειλε ότι πάτε να εγκαθιδρύσετε το κράτος της Δεξιάς, διότι μεταθέτετε την εφαρμογή του Κώδικα το 2011. Αυτή είναι η ουσία. Πώς να σας εμπιστευτεί κάποιος, όταν ήδη έχετε δείξει δείγματα γραφής για το πώς εννοείτε την αξιοκρατία στις κρίσεις των δημοσίων υπαλλήλων; Με το ν. 3260/2004 εξισώσατε τους υπαλλήλους που ήταν απόφοιτοι λυκείου μ’ αυτούς που είχαν δίπλωμα πανεπιστημίου, μ’ αυτούς που είχαν διδακτορική διατριβή, που είχαν δίπλωμα ξένης γλώσσας. Τους εξισώσατε όλους, πήγατε προς τα κάτω, δηλαδή, συνολικά τη Δημόσια Διοίκηση, γιατί έπρεπε να βρείτε ανθρώπους δικούς σας, που δεν είχαν αυτές τις προϋποθέσεις, για να τους βάλετε σε θέσεις ευθύνης.
      Έτσι, λοιπόν, θα σας πω με αριθμούς ότι στο Λεκανοπέδιο, από τους εκατόν ογδόντα πέντε διευθυντές, προϊσταμένους στις Δ.Ο.Υ., οι εκατόν εβδομήντα ήταν υποψήφιοι στα ψηφοδέλτια της Δ.Α.Κ.Ε.. Αυτή είναι η πραγματικότητα. Μα, τέτοια σφραγίδα δωρεάς έχουν οι υποψήφιοι της Δ.Α.Κ.Ε., που όλοι αξίζουν να είναι διευθυντές ή προϊστάμενοι στις Δ.Ο.Υ.; Αν θέλετε, μπορώ να συγκρίνω με αριθμούς στο παρελθόν. Ρωτήστε τους, λοιπόν, ποιες ήταν οι αναλογίες, γιατί κάθε υπηρεσία είναι γνωστή, είναι μια οικογένεια στην ουσία και γνωρίζονται μεταξύ τους. 
      Για το χώρο της μέσης εκπαίδευσης, 99,9%, όλοι είναι κομματικά στελέχη. Ένα στην Εύβοια βάλατε, επειδή εκεί υπήρχε μεγάλο εσωτερικό πρόβλημα στη Νέα Δημοκρατία και δεν τα εύρισκαν μεταξύ τους. Και έρχεται βροχή αποφάσεων διοικητικών δικαστηρίων, όπου βγάζουν παράνομες πολλές τέτοιες κρίσεις. 
      Αυτό, λοιπόν, χαρακτηρίζει τη λειτουργία της πολιτικής ηγεσίας σε σχέση με την αντιμετώπιση του κράτους. Σέβεστε το δημόσιο; Όχι, δεν το σέβεστε. Δεν το θέλετε. Συμπράξεις Δημόσιου και Ιδιωτικού Τομέα, μεγάλη παράμετρος για την αναπτυξιακή πορεία του τόπου. Όμως, βγάλατε εντελώς έξω το δημόσιο από τους όρους, τους κανόνες των μεγάλων έργων που θα γίνουν. Ούτε επίβλεψη ούτε παραλαβή, καμία σχέση το ελληνικό δημόσιο. Γενικώς, οι τεχνικοί του δημοσίου, οι επιστήμονες που υπηρετούν στο ελληνικό δημόσιο, είναι άχρηστοι για σας, για να ασχοληθούν με τα μεγάλα έργα που θα γίνουν μέσω της Σύμπραξης Δημόσιου και Ιδιωτικού Τομέα. 
      Έτσι, λοιπόν, βλέπετε το ελληνικό δημόσιο, αυτός είναι ο ρόλος του κράτους; Εντελώς έξω από την παραγωγική διαδικασία; Έχουμε το Δ΄ Κοινοτικό Πλαίσιο Στήριξης. Και εδώ εντελώς έξω το δημόσιο από την αξιολόγηση των προτάσεων και την επιλογή των μεγάλων έργων; Τόσο πολύ τους εμπιστεύεστε; Αυτή είναι η αγωνία σας για το ελληνικό δημόσιο και το ενιαίο διοικητικό σύστημα, που δεν εμπιστεύεστε καν να ακουμπήσει το χώρο της ανάπτυξης, το χώρο των υποδομών; 
      Δείχνετε ότι έχετε σκοπιμότητες. Και τα πέντε άρθρα που φέρνετε, έχουν σκοπιμότητες. Είναι η σκοπιμότητα των μετατάξεων, έχουμε μπροστά μας άρωμα εκλογών. Πρέπει, λοιπόν, τώρα να εκμαυλίσετε όλο αυτόν τον κόσμο που θέλει να φύγει για την επαρχία, που έχει οικογενειακές υποχρεώσεις. Θα  βγάλετε, λοιπόν, μια λίστα με κενά θέσεων όπου μπορούν να μεταταγούν και, βέβαια, οι αιτήσεις θα είναι πολλαπλάσιες από τις προσφερόμενες θέσεις και εκεί θα αρχίσει το γνωστό πανηγύρι. Πάμε σε εκλογές. Αυτός είναι ο στόχος σας και όλο το άλλο είναι το περίβλημα αυτού του περιεχομένου της μικροπολιτικής. 
      Βέβαια, μιλάτε για τις αντικειμενικές κρίσεις που θα γίνουν, όταν εφαρμοστεί και αν εφαρμοστεί, γιατί το 2011 σαφέστατα δεν θα είστε Κυβέρνηση. Άρα, υπολογίζετε χωρίς τον ξενοδόχο, γιατί ουσιαστικά είστε φιλοξενούμενοι για πολύ μικρό χρονικό διάστημα στην Κυβέρνηση. Δυστυχώς, καταφέρατε και ετούτη τη φορά να ξεγελάσετε τον ελληνικό λαό. 
      Εδώ, όμως, δείχνετε τις προθέσεις σας και λέτε ότι προϋπόθεση είναι η εμπειρία που τη δίνετε εσείς και που θα την ξαναδώσετε για τη νέα τριετία το  καλοκαίρι που θα τους επανακρίνετε, με τα γνωστά κριτήρια του νόμου Παυλόπουλου, αυτού του μεγάλου εφευρήματος, του  μνημείου αξιοκρατίας, που τελικά είναι σαφής αυτός ο νόμος, γιατί αξιολογούμε την εμπειρία, την αποτελεσματικότητα γενικώς και αορίστως και εξισώνουμε τους πάντες με τα πάντα. Ευτυχώς που δεν βάλατε και απολυτήριο δημοτικού, ώστε να εξισωθεί με το master και την ξένη γλώσσα. Ουσιαστικά εκεί τα φτάσατε τα πράγματα, γιατί έχουμε δει ανθρώπους που μυρίζουν ναφθαλίνη, να τους έχετε βάλει στις προθήκες της ελληνικής Δημόσιας Διοίκησης. Τα αποτελέσματα είναι γνωστά, πολλές φορές έχουμε φτάσει και σε αστείες καταστάσεις, που συμβαίνουν μέσα στο χώρο της Δημόσιας Διοίκησης. 
      Κύριε Υπουργέ, αυτός είναι ένας κώδικας κυβερνητικής αναξιοπιστίας και σαφέστατα είσαστε με το κράτος του αυταρχισμού. Δεν είναι τυχαίες οι ακραίες συμπεριφορές των λειτουργών που έχετε στο χώρο της δημόσιας τάξης. Είστε ένα κράτος που δίνει προτεραιότητα στο να καταπιέζετε τον πολίτη, να αφαιρείτε δικαιώματα, να τον παρακολουθείτε και γι’ αυτό, τελευταία, πρώτο Υπουργείο με αύξηση δαπανών, είναι αυτό της Δημόσιας Τάξης και όχι το Υπουργείο Υγείας. Θέλετε το κράτος του χωροφύλακα, το κράτος του αστυφύλακα, του αγροφύλακα, το κράτος με τις κρυφές κάμερες, το κράτος που περιορίζει τα δικαιώματα. 
      Είστε το κράτος της λαϊκής Δεξιάς παλαιάς κοπής, είστε η Κυβέρνηση που επιδίδεται στην εξής τακτική τα τελευταία χρόνια: Μεταθέτετε, για ό,τι κακό υπάρχει στον τόπο, τις ευθύνες στο παρελθόν. Οι λύσεις που δίνετε, είναι για το μέλλον, λέτε ότι το 2011 θα εφαρμοστεί αυτός ο νόμος και σχολιάζετε το παρόν. Αυτός είναι ο ρόλος σας, τρία χρόνια τώρα αυτό κάνετε. Οτιδήποτε είναι να γίνει, θα γίνει στο μέλλον. Ουσιαστικά θέλετε να «αγοράσετε νόμο» και ομολογείτε την αδυναμία να ασκήσετε εξουσία.
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Βεβαίως, σας φεύγουν οι προθέσεις, γιατί ουσιαστικά εξαπατήσατε τον ελληνικό λαό, υποσχόμενοι στους πάντες τα πάντα. Δεν μπορείτε να τα κάνετε, δεν θέλετε να τα κάνετε, γιατί αν γίνουν πραγματικότητα, θα προδώσετε τον εαυτό σας ως Κυβέρνηση, γιατί είστε μια Κυβέρνηση του αυταρχισμού, του νεοσυντηρητισμού και του συντηρητικού μεγαλοκρατισμού. Δεν είστε Κυβέρνηση της αγοράς και του νεοφιλελευθερισμού. Αυτά συγκεχυμένα τα εφαρμόζετε, πινελιές βάζετε, ανάλογα με τα συμφέροντα που θέλετε να τακτοποιήσετε στην αγορά. 
      Έτσι, λοιπόν, αυτός ο Κώδικας θα είναι ένας κώδικας που θα μείνει στα χαρτιά, ένας κώδικας που έδειξε για άλλη μια φορά πώς εννοείτε τις μεγάλες διακηρύξεις και για άλλη μια φορά απέδειξε η Κυβέρνησή σας ότι «ώδινεν όρος και έτεκεν μυν». Είναι βεβαίως αυτονόητο ότι δεν μπορεί ένα κόμμα όπως το ΠΑ.ΣΟ.Κ. να ψηφίσει έναν τέτοιο Κώδικα. 
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε. 
      Κυρία Πρόεδρε, ο κ. Παυλόπουλος είναι γεγονός πως είναι ένας αξιόλογος και διακεκριμένος νομικός, μαχητής της παράταξής του, αλλά πάντοτε βρίσκεται στη λάθος πλευρά και έχει ατυχείς εμπνεύσεις και επιλογές. Γι’ αυτό ακριβώς και η πολύ χαμηλή του δημοτικότητα, δυσανάλογη του ρόλου που έχει παίξει τα προηγούμενα χρόνια στο κόμμα της Νέας Δημοκρατίας, αλλά και στα νομοθετήματα και στις βασικές πολιτικές επιλογές της Κυβέρνησης.  Αν μάλιστα η δημοτικότητα του κ. Παυλόπουλου ήταν το κριτήριο αξιολόγησης της κυβερνητικής πολιτικής, ως πρωταγωνιστής Υπουργός, τότε πράγματι θα ήταν και άλλος ο δείκτης αποδοχής της Κυβέρνησής σας. Αυτό είναι το παράδοξο. 
      Ο κ. Παυλόπουλος λοιπόν, προχθές εδώ στη Βουλή, όταν συζητούσαμε το μέγα θέμα, το «εθνικό», όπως και ο ίδιος το χαρακτήρισε, των υποκλοπών, δικαιολόγησε την απουσία του κυρίου Πρωθυπουργού, λέγοντας πως έχει να κάνει άλλα πιο σοβαρά πράγματα. Και βεβαίως όλοι ξέρουμε ποια ήταν αυτά, να κόψει την πίτα των γυναικών της  Νέας Δημοκρατίας. Συμπαθητική και αξιόλογη εκδήλωση, αλλά δε νομίζω να αντισταθμίζεται με τη σπουδαιότητα της παρουσίας του στο Κοινοβούλιο για να δώσει απαντήσεις σε κρίσιμα θέματα, όπως τα έχει χαρακτηρίσει ο κ. Παυλόπουλος, εθνικά, πολιτικά, που αφορούν τα ανθρώπινα δικαιώματα, τη χώρα, τον κάθε πολίτη. Θα ήθελα να ξέρουμε πώς αισθάνθηκε ο κύριος Πρωθυπουργός, όταν τον ενημέρωσαν ότι παρακολουθούσαν τα τηλέφωνά του και πως πιθανόν κρίσιμες εθνικές πληροφορίες να βρίσκονται στα χέρια «μη φίλιων» κέντρων. Να μας ακούσει επίσης για το πώς θα αποτρέψουμε την επανάληψη αυτού του φαινομένου, του τραγικού γεγονότος και πώς θα βάλουμε όλοι πλάτη για να περιορίσουμε τις αρνητικές συνέπειες από τη χρήση των προϊόντων των υποκλοπών. 
      Αυτό είναι το αίσθημα της πολιτικής ευθύνης, αυτό πρέπει να διακρίνει έναν Πρωθυπουργό και όχι το κυνήγι της δημοφιλίας. Δυστυχώς, όμως, τον κ. Καραμανλή δεν τον διακρίνει αυτό το αίσθημα, όπως δεν διακρίνει και την Κυβέρνηση.
      Χθες ο κ. Παυλόπουλος από αυτό εδώ το Βήμα για να δικαιολογήσει το πολιτικό και διοικητικό πραξικόπημα στη Δημόσια Διοίκηση, που πραγματοποίησε ο ίδιος στο όνομα της παράταξής του και της αποκατάστασης της τάξης των γαλάζιων παιδιών, επικαλέστηκε την παρέμβαση του 1981 του ΠΑ.ΣΟ.Κ. στη Δημόσια Διοίκηση. Κοιτάξτε μέτρο σύγκρισης. Και μόνο η χρονική απόσταση από μια άλλη πραγματικότητα με άλλα ήθη και έθιμα στη δημόσια ζωή, αποκαλύπτουν σε ποιο χρονικό ορίζοντα πολιτεύεται η Νέα Δημοκρατία. Έχει καμία σχέση το 1981 με το 2007; Απολύτως καμία. Το 1981 το ΠΑ.ΣΟ.Κ. παρέλαβε μία Δημόσια Διοίκηση ανύπαρκτη ουσιαστικά, παρελκόμενο της Νέας Δημοκρατίας, ούτε καν του κόμματος, γιατί τότε δεν είχε κόμμα, αργότερα το χτίσατε το κόμμα. Ήταν παρελκόμενο εξωθεσμικών συμφερόντων. Αυτή ήταν η πραγματικότητα και μην κάνετε συγκρίσεις, γιατί αδικείτε τον εαυτό σας. Σαν παράταξη έχετε κάνει βήματα μπροστά και αυτό είναι σημαντικό και το αναγνωρίζουμε. 
      Όμως, αυτό το πολιτικό και διοικητικό πραξικόπημα απ’ ό,τι φαίνεται θέλει να το ολοκληρώσει ο κ. Παυλόπουλος και γι’ αυτό βάζει τη μεταβατική διάταξη στον Κώδικα, κάτι που τον αδικεί. Διατηρεί όλα τα θετικά του Κώδικα του 1999 και εισάγει και μερικά νέα σημαντικά και θετικά στοιχεία, όπως τη μέριμνα για την οικογένεια, τη μονογονεϊκή, αλλά και την άδεια στο γονέα όπως και μία σειρά άλλες διατάξεις αυτονόητες, που θα έπρεπε να έχουν γίνει. 
      Κυρία Πρόεδρε, αυτό το δεύτερο διοικητικό πραξικόπημα είναι ανάλογο της ήπιας προσαρμογής στην οικονομία, είναι ανάλογο των πραιτόρων του κ. Πολύδωρα, που σκοντάφτουν σε ζαρντινιέρες. 
      Αυτή είναι η πολιτική και η ιδεολογία τού μεσαίου χώρου. Δεν προχωρούν σε άμεσα διοικητικά και πολιτικά πραξικοπήματα. Προχωρούν σταδιακά, κλιμακωτά το δρόμο της σαλαμοποίησης σε όλα τα πεδία. Αυτή είναι η φιλοσοφία του περίφημου μεσαίου χώρου της Νέας Δημοκρατίας. Οφείλω να σας πω ότι επικοινωνιακά επιτυγχάνει προσωρινά και το έχει αποδείξει η ζωή. Αποτελέσματα δεν φέρνει. Γι’ αυτό και η απογοήτευση των  πολιτών είναι μεγάλη, γι’  αυτό  και αυτή η απογοήτευση γίνεται θυμός και οργή, που θα τη συναντήσετε στις κάλπες των επερχόμενων εθνικών εκλογών.
       Με αυτό το νομοθέτημα στέλνετε μήνυμα στη Δημόσια Διοίκηση, όχι στα δικά σας κομματικά παιδιά, τα οποία έχουν στρογγυλοκαθίσει στις ηγετικές κλίμακες της Δημόσιας Διοίκησης, αλλά γενικότερα στη Δημόσια Διοίκηση, ότι εμείς θα είμαστε εδώ, τα δικά μας παιδιά θα κυριαρχούν και με αυτό το διοικητικό, πολιτικό και νομοθετικό τρόπο θα κυβερνούμε. Συνεπώς πρέπει να πειθαρχήσετε στις επιλογές, πρέπει να είστε νομιμόφρονες απέναντι στην πολιτική μας, γιατί διαφορετικά δεν έχετε μέλλον, αφού εμείς θα επιλέγουμε το μέλλον σας και όχι η προσφορά σας, η ανιδιοτέλεια σας, όχι τα προσόντα σας, όχι η προσπάθειά σας. Αυτό είναι το μήνυμα που στέλνετε για την πειθάρχηση της Δημόσιας Διοίκησης. 
      Αυτό δεν είναι το μήνυμα που στέλνετε τούτες τις μέρες στην πανεπιστημιακή κοινότητα και γενικότερα στην κοινωνία, την οποία θέλετε να τρομοκρατήσετε, να φοβίσετε με τους βανδαλισμούς και τις πυρπολήσεις στους δρόμους; Αυτού του αγώνα δεν ηγήθηκε ο κ. Πολύδωρας τις τελευταίες ημέρες; Τσαλακώσατε και την κ. Γιαννάκου, όταν ο κ. Αντώναρος βγήκε χθες και ανήγγειλε ότι το άσυλο θα νομοθετηθεί άμεσα, αξιοποιώντας τις τηλεοπτικές εικόνες των τελευταίων ημερών, πριν από το  νόμο-πλαίσιο; Τσαλακώσατε την κ. Γιαννάκου στην κυριολεξία και αναγκαστήκατε να κάνετε πίσω μετά από ένα εικοσιτετράωρο, γιατί φαίνεται πως σας απείλησε με παραίτηση. Αυτή είναι η πραγματικότητα. 
      Θέλατε, λοιπόν, να «σηκώσετε» την κρίση, να προκαλέσετε επεισόδια, για να τεκμηριώσετε την επιλογή σας, να βρείτε άλλοθι για την πρόωρη προσφυγή στις κάλπες. Αυτό είναι το σχέδιο σας. Το έχουν καταλάβει όλοι. Και μόνο ο Πρωθυπουργός θέλει να κρύβεται πίσω από το δάκτυλο του, γιατί αυτός είναι ο εμπνευστής αυτού του σχεδίου. Ξέρετε πως δεν μπορείτε να φτάσετε στο τέλος της τετραετίας, γιατί θα είναι καταπέλτης η λαϊκή οργή. Θέλετε να κρατήσετε ένα μεγάλο άλλοθι: «Όλα θα σας τα κάναμε και θα σας τα δίναμε στο τέλος της τετραετίας. Αυτό δεν μας το επέτρεψαν οι συντεχνίες, οι αναρχικοί, οι μικροομάδες, που προκαλούν επεισόδια και βεβαίως η Αντιπολίτευση, με το ΠΑ.ΣΟ.Κ, το Συνασπισμό και ενίοτε το Κομμουνιστικό Κόμμα Ελλάδος. Γι’ αυτό θέλουμε νωπή τη λαϊκή εντολή, για να προχωρήσουμε.» Με φόβο, με πειθαναγκασμό δεν λυτρώνετε την κοινωνία, δεν την απελευθερώνετε, δεν απελευθερώνετε τις δημιουργικές της δυνάμεις και εσείς, ως Κυβέρνηση, θα βουλιάξετε στο ίδιο αδιέξοδο στο οποίο, δυστυχώς, οδηγείτε τη χώρα. 
      Τελειώνοντας, κυρία Πρόεδρε, θέλω να πω ότι καθολική είναι η κριτική της κοινής γνώμης και πολλοί δημόσιοι υπάλληλοι αντιδρούν στην αρνητική πραγματικότητα, την οποία βιώνουν. Αυτήν πρέπει να αναδείξουμε. 
      Εμείς, κύριε Υπουργέ, δεν θέλουμε μεγαλοστομίες ούτε περιμέναμε από εσάς να κάνετε θαύματα, όπως έχουμε ακούσει. Όταν ακούμε «επανίδρυση του κράτους», κρυβόμαστε, γιατί ουσιαστικά ξέρουμε ότι είναι η προσπάθεια να κτίσετε το κομματικό κράτος και σ’ ένα βαθμό το έχετε κτίσει. Τούτες τις μέρες θέλετε να το ολοκληρώσετε. 
      Η Δημόσια Διοίκηση είναι πολύπλοκο και πολυσύνθετο πρόβλημα. Το ΠΑ.ΣΟ.Κ. και με το ν. 2190/94 και με το άρθρο 103 του Συντάγματος έκανε σημαντικά βήματα. Άφησε, όμως, και πολλά κενά και λάθη πίσω και πολλές αδυναμίες, ιδιαίτερα στη διαφάνεια  και στην παραγωγικότητα της Δημόσιας Διοίκησης. Ακόμη πιο πολλά στην αποκεντρωμένη λειτουργία της, κοντά στον πολίτη. 
      Βήμα-βήμα, θα είμαστε κοντά σας. Προχωρήστε στη λύση αυτών. Εσείς αντί να κάνετε αυτά, είστε όλο μεγάλα λόγια περί «σπασίματος του αποστήματος», περί «επανίδρυσης του κράτους». Αυτά είναι μεγάλα λόγια, τα οποία δεν πείθουν κανένα. Αφήστε τα λόγια αυτά, προσγειωθείτε στην πραγματικότητα και ελάτε βήμα-βήμα μαζί με την Α.Δ.Ε.Δ.Υ., τους δημοσίους υπαλλήλους, αυτούς που θέλουν να προσφέρουν να προχωρήσουμε μπροστά. Αντί γι’ αυτά, ξαναδημιουργείτε νέα κομματοκρατία στη Δημόσια Διοίκηση και βεβαίως νέα γενιά συμβασιούχων, καταπατώντας αυτά που λέγατε προεκλογικά. Αυτά που χρεώνατε σε μας –και δικαίως σε μεγάλο βαθμό- τα κάνετε στο πολλαπλάσιο. Αυτή είναι η πολιτική σας, δυστυχώς, εις βάρος της χώρας και των πολιτών. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο  κ. Λοβέρδος. 
      ΑΝΔΡΕΑΣ ΛΟΒΕΡΔΟΣ: Ευχαριστώ πολύ, κυρία Πρόεδρε, γι’ αυτήν την ευνοϊκή μεταχείριση. Είμαι ειδικός εισηγητής του ΠΑ.ΣΟ.Κ σε ό,τι αφορά την αναθεώρηση του άρθρου 56 και του άρθρου 57 του Συντάγματος. Πρέπει να πάω στην Επιτροπή Αναθεώρησης του Συντάγματος, όπου άλλωστε είναι και ο Υπουργός κ. Παυλόπουλος. 
      Κυρία Πρόεδρε, είχα την τιμή να είμαι πρόεδρος της επιτροπής για την σύνταξη του Υπαλληλικού Κώδικα που κατέληξε το 1999 εδώ και ψηφίστηκε από τη Βουλή. Έχω υπ’ όψιν μου και την τότε συζήτηση στην Επιτροπή Δημόσιας Διοίκησης, αλλά και στην Ολομέλεια. Μεταφέρω στους συναδέλφους την εμπειρία της προεδρίας μιας επιτροπής, που δούλεψε, πριν πάω εγώ στο Υπουργείο Εσωτερικών ως Γενικός Γραμματέας και μετά από εμένα. 
      Η δουλειά για την επεξεργασία νέου Υπαλληλικού Κώδικα, κυρίες και κύριοι συνάδελφοι, είναι μια πολύ κοπιαστική δουλειά. Είναι επεξεργασία από νομοθετημένη επιτροπή με τη διαδικασία των κωδίκων, όπου συμμετέχει η Α.Δ.Ε.Δ.Υ., συμμετέχουν οι εργαζόμενοι στον τομέα της Δημόσιας Διοίκησης μαζί με ανώτατους υπαλλήλους του Υ.Π.ΕΣ.Δ.Δ.Α. και μαζί φυσικά με καθηγητές πανεπιστημίου και δικαστές, με την πολιτική ηγεσία του Υπουργείου παρούσα. 
      Είναι μια διαδικασία τόσο σοβαρή, ώστε η προηγούμενη, κατά κυριολεξία αλλά και κατ’ ουσία, αναθεώρηση του Υπαλληλικού Κώδικα, που έγινε το 1999, έγινε πενήντα χρόνια από τη σύνταξη του  προηγούμενου, που ίσχυε και την περίοδο  μετά τη Μεταπολίτευση και εφαρμόσαμε και εμείς. Πενήντα χρόνια κράτησε ο αναθεωρηθείς το 1999 Υπαλληλικός Κώδικας, όχι ο αναθεωρηθείς ως προς μία διάταξη αυτού, που το  κάνει ο νομοθέτης συνέχεια, αλλά διά καθολικής αναθεώρησης. Και γιατί πήρε πενήντα χρόνια; Γιατί είναι μία πολύ σοβαρή δουλειά, πολυσχιδής, με λεπτομέρειες. Γι’ αυτό άλλωστε αξίζει να χρησιμοποιείται ως προς αυτήν η διαδικασία των κωδίκων. 
      Λίγα χρόνια μετά, με νωπές τις παρατηρήσεις της Νέας Δημοκρατίας, ως αντιπολίτευσης, για τον Υπαλληλικό Κώδικα του 1999, έρχεται μία τύποις αναθεώρησή του, υπό την έννοια του νέου Υπαλληλικού Κώδικα. Και αυτό, γιατί, όπως ο εισηγητής μας κ. Σαλαγιάννης κατέδειξε με την εισήγησή του χθες, από τα εκατόν εξήντα εννέα άρθρα του Υπαλληλικού Κώδικα τα εκατόν είκοσι τέσσερα μεταφέρονται πιστά στον καινούργιο. Άρα έχουμε αλλαγές για λίγες μόνο διατάξεις και ουσιαστικές αλλαγές έχουμε σε σοβαρή κατεύθυνση για ελάχιστες εξ αυτών. Άρα πρόκειται για μία διαδικασία κλασικής, απλής νομοθετικής μεταβολής διατάξεων του Υπαλληλικού Κώδικα και όχι φυσικά για σύνταξη νέου. Αυτό είναι το πρώτο που πρέπει να κρατήσει η Βουλή σήμερα, γιατί, εφόσον είναι έτσι –και είναι έτσι- καταστρατηγείται το Σύνταγμα, που επιβάλλει εδώ την ψήφιση του Κώδικα ως έχει,  όπως μας το φέρνει η νομοθετημένη επιτροπή, χωρίς δυνατότητες παρέμβασης.
      Είναι λάθος από πάνω ως κάτω η διαδικασία και όσον αφορά τη συνταγματική της βάση και όσον αφορά, όπως απέδειξα με τη σύντομη τοποθέτησή μου, την ουσία του θέματος. Λάθος, απολύτως! 
      Και πέραν αυτού, στις διατάξεις εκείνες τις ελάχιστες, που συγκροτούσαν στο παρελθόν απλές νομοθετικές αλλαγές και αφορούσαν λόγου χάριν τα ανώτατα στελέχη της διοικήσεως –έχει ξαναγίνει αυτό πολλές φορές και από τα δύο κόμματα, ως κυβερνώντα κόμματα- ακόμα και γι’ αυτές, που θα αρκούσε απλή νομοθετική παρέμβαση, υπάρχει και επί της ουσίας λαθροχειρία, αφού οι νέες ρυθμίσεις, που αφορούν το καθεστώς των στελεχών της Δημόσιας Διοίκησης παραπέμπονται, για να εφαρμοστούν σε χρόνο μέλλοντα, στο 2010-2011. 
      Απεδείχθησαν όλα αυτά με την τοποθέτηση του εισηγητή μας και με την τοποθέτηση συναδέλφων και δεν χρειάζεται να επανέλθω. Είναι άλλωστε θέματα απλής αριθμητικής και χρονολογιών. Δεν είναι ζητήματα στα οποία μπορούν να υπάρξουν άλλα αντίθετα επιχειρήματα. Για ένα μόνο επιχείρημα ουσίας θα κάνω λόγο στη συζήτηση επί της αρχής, ακριβώς γιατί συνιστά, παρ’ ότι είναι θέμα που εξειδικεύεται σε διατάξεις του Κώδικα και ειδικά στο άρθρο 84, ζήτημα αρχής. 
      Κυρίες και κύριοι Βουλευτές, τι υπήρχε στον Κώδικα, όπως θεσπίστηκε το 1999;
Υπήρξε καθολική αλλαγή του προϊσχύσαντος, επαναλαμβάνω, Κώδικα, αλλαγή που δικαιολογούσε τη χρησιμοποίηση της διαδικασίας των κωδίκων και ανταποκρινόταν στην κυριολεξία της έννοιας του Δημοσιοϋπαλληλικού Κώδικα, αλλά υπήρξε και μεγάλη αλλαγή σε ό,τι αφορά τα στελέχη της Δημόσιας Διοίκησης, κυρίως, στις ανώτατες βαθμίδες, του γενικού διευθυντή και του διευθυντή. 
      Τι αποπειραθήκαμε να κάνουμε τότε, προσπάθεια που, βέβαια, είχε και αντίλογο; Αλλά η γνώμη της Πλειοψηφίας είχε και μία άποψη για το πώς βλέπει τη διοίκηση και τις κακοδαιμονίες της. Είπαμε, κυρίες και κύριοι Βουλευτές, ότι σε ένα κοινοβουλευτικό πολίτευμα, που κάθε φορά μ’ εκλογές ή με αλλαγές Υπουργών δημιουργεί ανατροπές στην ηγεσία της διοίκησης, Υπουργός, Υφυπουργός, Γενικός Γραμματέας, επιτέλους πρέπει να υπάρχει μνήμη, επιτέλους πρέπει να υπάρχει διοικητική ιεραρχία, που να εγγυάται τη συνέχεια, ώστε ακόμα και σε περίοδο κυβερνητικών ή υπουργικών κρίσεων το κράτος να ανταποκρίνεται στα μείζονα καθήκοντά του. Επικράτησε αυτή η λυτρωτική σκέψη για εκείνη την εποχή, τα τέλη της δεκαετίας του 1990, και για σήμερα, επαναλαμβάνω εγώ. 
      Έτσι, μετατρέψαμε τη θέση του γενικού διευθυντή, κύριε Υφυπουργέ, σε βαθμό και επιτύχαμε –μάρτυρές μου είναι όλοι οι Υπουργοί της προηγούμενης κυβέρνησης και όλοι οι επικεφαλής των ηγετικών ομάδων της Αντιπολίτευσης ως προς τα διάφορα Υπουργεία- στην κορυφή της διοικητικής ιεραρχίας, ανεξαρτήτως φρονημάτων, να υπάρχουν προσοντούχοι που θα μπορούσαν να πάρουν πάνω στις πλάτες τους τα βάρη της Δημόσιας Διοίκησης. Αλλού επιτύχαμε, αλλού όχι, αλλά κατά βάση είχαμε επιτύχει. 
      Τότε η αντιπολίτευση διά στόματος του σημερινού Υπουργού, του κ. Παυλόπουλου, μας εμέμφετο, κυρίες και κύριοι Βουλευτές, γιατί αυτό το πρότυπο δεν το φθάσαμε κάτω-κάτω, στους τμηματάρχες δηλαδή ή στους προϊστάμενους γραφείων. Αυτή ήταν η κριτική της το 1999. 
      Και αναλαμβάνει Κυβέρνηση. Ανήκω στους αφελείς που στοιχημάτιζαν ότι αυτό δεν θα αλλάξει, μιλώντας με στελέχη της διοίκησης μετά από την Κυριακή της 7ης Μαρτίου 2004, όπως και ότι ο κύριος Υπουργός δεν μπορεί να αλλάξει πρόσωπο μέσα σε λίγες ημέρες, επειδή απλώς η Νέα Δημοκρατία κέρδισε τις εκλογές. Όμως, τρεις μήνες μετά γίνεται το πραξικόπημα του 2004, εκείνο το πραξικόπημα στη Δημόσια Διοίκηση, που η Νέα Δημοκρατία εγκατέλειψε τον πρόσφατο εαυτό της και κατέστη πρότυπο του Τζουμπέ. Προσέξτε, όχι αντάξια του Τζουμπέ, αλλά ο Τζουμπές απέκτησε μέτρο σύγκρισης στην ελληνική διοικητική ιστορία. Και τι έφερε εδώ; Τα κριτήρια του 2004, δηλαδή κανένα κριτήριο, θέση εκποδών όλης της ιεραρχίας της διοίκησης και παραπομπή του ζητήματος στο μέλλον, δηλαδή στον Υπαλληλικό Κώδικα, που ήρθε σήμερα να θέσει κριτήρια, αλλά για το 2010 και μετά, χωρίς να επαναφέρει το βαθμό του γενικού διευθυντή και του διευθυντή, δηλαδή την πάγια ηγεσία της Δημόσιας Διοίκησης, που θα εξασφαλίζει τη μνήμη και τη συνέχεια στη δράση της και, τελικώς, τη χρηστή διοίκηση, γιατί αυτό είναι το ζητούμενο. 
      Χωρίς πρότυπο η Νέα Δημοκρατία, χειρίστρια του πολιτικού χρόνου κατά τις εκλογικές της ανάγκες στη μία ή στην άλλη περίοδο, ως παράγωγο αυτού του είδους της σκέψης και της δράσης έφερε ενώπιον μας ένα κείμενο, που ούτε νέος Κώδικας είναι, διότι επαναλαμβάνει τη συντριπτική πλειοψηφία των διατάξεων του παλαιού, ούτε διατάξεις με άμεση ισχύ θεσπίζει, γιατί και αυτές τις ελάχιστες που θεσπίζει, τις παραπέμπει στο μέλλον και δεν συνιστά τίποτα περισσότερο από μία απόπειρα εντυπωσιασμού, ότι δήθεν ψηφίζουμε νέο Υπαλληλικό Κώδικα και μία απόπειρα διατήρησης της διοικητικής ιεραρχίας για τα χρόνια που αυτή φαντάζεται πως θα κυβερνά, στα πρότυπα της εξυπηρέτησης της κομματικής της πελατείας.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη Ψαρούδα): Ευχαριστούμε πολύ. 
      Το λόγο έχει ο κ. Αναστάσιος Καραμάριος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κυρίες και κύριοι συνάδελφοι, θα ξεκινήσω, διαβάζοντας το άρθρο 103 του Συντάγματος μας, το οποίο λέει στην παράγραφο 1 τα εξής: «Οι δημόσιοι υπάλληλοι είναι εκτελεστές της θέλησης του κράτους και υπηρετούν το λαό. Οφείλουν πίστη στο Σύνταγμα και αφοσίωση στη πατρίδα…» κ.λπ.. Γι’ αυτήν τη συνταγματική επιταγή, ευτυχώς, ο μόλις κατελθών του Βήματος καθηγητής κ. Λοβέρδος κράτησε τα προσχήματα αυτής της συζήτησης από απόψεως Αντιπολιτεύσεως. 
      Γι’ αυτήν τη μεγάλη μερίδα του ελληνικού λαού, τους δημοσίους υπαλλήλους, που στηρίζεται διαχρονικά το κράτος μας, δεν βρέθηκε ένας συνάδελφος να εξυμνήσει ή να πει το ρόλο του δημοσίου υπαλλήλου. Ο δημόσιος υπάλληλος ήταν και είναι στο μεγαλύτερο βαθμό συνεπής προς τα καθήκοντά του. Και αν κάποτε εμφανίζονται οποιεσδήποτε ατασθαλίες, αυτό δεν οφείλεται στον ίδιο τον υπάλληλο, αλλά στη δομή της διοίκησής μας, η οποία διοίκηση είναι το πρωταρχικό καθήκον κάθε πολιτείας.
      Κυρίες και κύριοι συνάδελφοι, οποιοδήποτε πολιτειακό καθεστώς στον κόσμο, με οποιαδήποτε μορφή και αν είναι, δεν μπορεί να ορθοποδήσει, εάν δεν υπάρχει η διοίκηση του κράτους. Αυτή η διοίκηση, δυστυχώς, δεν μπορούμε να αντιληφθούμε διαχρονικά ότι πάσχει εξαιτίας των πολιτικών αντιπαραθέσεων και σκοπιμοτήτων, γιατί είναι ματαιοπονία σήμερα να λέμε εμείς ή οι άλλοι τι έγινε στο παρελθόν ή τι ατασθαλίες υπήρξαν. Εκείνο που προέχει σήμερα είναι να δούμε τι πρόκειται να κάνουμε. 
      Θα έλεγα στον αγαπητό καθηγητή κ. Λοβέρδο ποια είναι η καλύτερη συνταγματική κατοχύρωση του δημοσίου υπαλλήλου και των υπηρεσιών προς το κράτος. Εκείνη που γίνεται κάθε φορά με νόμο ή εκείνη που γίνεται με βάση έναν Κώδικα Δημοσίων Υπαλλήλων ο οποίος, όπως ετόνισε, γίνεται από μία επιτροπή ειδημόνων, που ξέρουν πράγματι τι θα πει Δημόσια Διοίκηση; Είναι πολύ σοφή η διάταξη του Συντάγματος, που προβλέπει και οι νόμοι, που ισχύουν μέχρι σήμερα για τις βασικές ρυθμίσεις στη διοίκηση του κράτους. Γι’ αυτό και η οργάνωση της πολιτείας έχει ξεχωριστό κεφάλαιο στο Σύνταγμα. Αλίμονο, εάν τη διοίκηση κάθε φορά την αφήναμε στο νομοθέτη και όπως θέλει κάθε φορά, με την πλειοψηφία, την οποία έχει, να αλλάζει πάντοτε εκείνο που θέλει!
      Εάν, λοιπόν, η επιτροπή αυτή, η οποία συνεστήθη με το νόμο του 2004, έκανε τη δουλειά της, καλά ή όχι, αυτό ήρθε στη Βουλή ως κεφάλαιο ολόκληρο για να ψηφιστεί από εμάς. Η μόνη δυνατότητα που είχε η Βουλή ήταν τότε στη Διαρκή Επιτροπή Δημόσιας Διοίκησης να κρατήσει τον Κώδικα, εάν ήθελε, και να προσέλθουν οι ίδιοι άνθρωποι, οι οποίοι είχαν αποφασίσει την επιτροπή αυτή, να ξανασυντάξουν τις οποιεσδήποτε τροποποιήσεις. Αυτό κάναμε εμείς ως αντιπολίτευση, όταν ήρθε ο Κώδικας Διοικητικής Διαδικασίας και τον κρατήσαμε με τον κ. Παυλόπουλο. Και ήρθε η κυβέρνησή σας -προς τιμήν της- και απεδέχθη αυτές τις προτάσεις μας και εδιορθώθη εκείνος ο Κώδικας. Τι κάνατε εσείς τόσες μέρες που συζητείτο στη Διαρκή Επιτροπή; 
      Πού θέλω να καταλήξω, κυρίες και κύριοι συνάδελφοι; Ο κύριος Υπουργός, αλλά και ο κ. Αγοραστός, ο αξιότιμος συνάδελφος μας, απαρίθμησαν ποιες είναι οι νέες ρυθμίσεις στο νέο Κώδικα Δημοσίων Υπαλλήλων. Κανένας σας δεν έπιασε να τις δει μία προς μία. Είναι, πράγματι, καλύτερες από τον προηγούμενο Κώδικα; Ναι, ασφαλώς και είναι. Το παραδέχεσθε έμμεσα. 
      Άρα, λοιπόν, αυτός ο Κώδικας έρχεται σήμερα με τη μορφή αυτή και όχι αυτήν που θέλει ο κ. Λοβέρδος, διότι ξεχνά τι σημαίνει επηυξημένη δύναμη νομοθετική, που έχει ο Κώδικας όταν ψηφίζεται κατά αυτόν τον τρόπο και όχι ο εκάστοτε νόμος, που η Βουλή τον αλλάζει όποτε θέλει. Αν η διάρκεια του προηγούμενου Κώδικα ήταν πενήντα χρόνια, ήταν γιατί υπήρξαν άλλες εποχές, κυρίες και κύριοι. Ξέρετε τη διαχρονική ιστορία της πολιτικής μας ζωής. Το Σύνταγμα του 1975 -αυτό που εσείς δεν ψηφίσατε και αποχωρήσατε από τη Βουλή- και οι διατάξεις του, οι οποίες και σήμερα υπάρχουν, είναι εκείνες με τις οποίες εμείς θεμελιώσαμε τη Δημόσια Διοίκηση, την οργάνωση της πολιτείας, με βάση το νόμο και τη σωστή διοίκηση, που πρέπει να έχει ένα κράτος.
      Το 1999 ήρθατε και κάνατε αυτές τις μεταρρυθμίσεις. Βεβαίως, μετά το ν.2190 κάνατε εκείνο που θέλατε. Αλλάξατε τη διοίκηση του κράτους, όπως τη θέλατε, προσλάβατε όσους θέλατε και ήρθατε ξαφνικά με τον Κώδικα Δημοσίων Υπαλλήλων, θεσμοθετήσατε αυτές τις διατάξεις και λέτε «μην τις αγγίξετε».
      Όχι, κυρίες και κύριοι. Εάν σήμερα υπάρχει ένα λάθος στις νέες ρυθμίσεις, αυτές δεν τις έκανε μόνο η Νέα Δημοκρατία. Τις έκανε η συσταθείσα επιτροπή με νόμο του 2004, σε αυτούς οι οποίοι ενεπιστεύθη η Βουλή τη σύνταξη του σημερινού Κώδικα. Εκείνο που θα μπορούσαμε –το είπα πρωτύτερα- να κάνουμε ήταν να διορθώσουμε κατά τη συζήτησή του στην επιτροπή. 
      Σήμερα, λοιπόν , τι υπάρχει; Ένας νέος Κώδικας Δημοσίων Υπαλλήλων. Αυτούς που εμείς έχουμε υποχρέωση να σεβαστούμε, σε αυτούς που προσβλέπουμε στη καλύτερη διοίκηση του κράτους και με τις νέες διατάξεις πιστεύω –χωρίς να θέλω να τις απαριθμήσω- ότι μια προς μια είναι η καλύτερη προσπάθεια, την οποία αυτήν τη στιγμή καταβάλαμε όλοι μας και όλοι εσείς που ήσασταν στη Διαρκή Επιτροπή και εκείνοι οι οποίοι συνέπραξαν στο να φέρουν ένα μόρφωμα νομοθετικό, έναν Κώδικα, ο οποίος πιστεύω ότι σήμερα αποδίδει τα μέγιστα στο βαθμό, τον οποίο χρειάζεται.
      Παλαιά, κυρίες και κύριοι συνάδελφοι,  το 1990, είχα την τιμή, από αυτήν εδώ τη θέση, να είμαι εισηγητής μιας άλλης μεγάλης μεταρρυθμίσεως, της διοίκησης του 2000. Τότε, με το μακαρίτη τον Κανελλόπουλο, συνεστήθη μια επιτροπή σοφών, η οποία έφερε ένα τόμο «Διοίκηση του 2000». Σας πληροφορώ ότι πέρασε η δεκαετία, ήρθαμε σήμερα, το 2007, και εκείνος ο Κώδικας ακόμα δεν υλοποιήθηκε, παρά τις προσπάθειες, που κάναμε όλοι μας. Αλλά  σήμερα έχω την εντύπωση ότι αυτό το κομμάτι της διοίκησης, που λέγεται Κώδικας Δημοσίων Υπαλλήλων, θέλω να πιστεύω οργανωτικά είναι πράγματι σύμφωνος με το νόμο και με τις πραγματικές μας καταστάσεις.
       Ας μην αρχίσουμε με το παρελθόν και να λέμε ότι εμείς, η Νέα Δημοκρατία, διαλύσαμε το κράτος σήμερα με τις νέες διατάξεις. Αφήστε, κυρίες και κύριοι. Εάν σήμερα στον κόσμο πλανάται μια ιδέα και μόνο είναι ότι αυτήν τη στιγμή η διοίκηση δεν έχει αλλάξει από απόψεως δομής, γιατί σε πολλές θέσεις βλέπουμε τα ίδια πρόσωπα.
      Καλώς κάνουμε. Πρέπει να αντιληφθούμε όλοι οι συνάδελφοι εδώ ότι από εμάς περιμένει ο κόσμος να νομοθετήσουμε σωστά και όχι, όπως παρήλασαν από εδώ κάποιοι συνάδελφοι, απαξιώνοντας τα πάντα, λέγοντας ότι ντρέπονται να μιλάνε με τον κόσμο. Λάθος κάνετε, κύριοι. Εσείς και εμείς είμαστε οι άνθρωποι που έστειλε ο κόσμος εδώ για να νομοθετούμε και εμείς έχουμε την ευθύνη προς το λαό. Όχι, κυρίες και κύριοι, εμείς πρέπει να αναλάβουμε την ευθύνη ότι αυτά που φτιάχνουμε είναι για το λαό και είναι η καλύτερη προσπάθεια, την οποία έχουμε να προσφέρουμε. Μην αρχίζετε, λοιπόν, να τα ισοπεδώνετε. Θέλετε να προσθέσετε για να  βοηθήσετε; Ξέρετε πολύ καλά ότι δεν μπορούμε να προσθέσουμε τίποτα. Άρα, επί της γενικής αρχής μια και μόνο είναι η διαπίστωση: Ότι διαχρονικά η πολιτεία μας προσπαθεί να κάνει το καλύτερο και έχω τη βεβαιότητα ότι η σημερινή Κυβέρνηση, με αυτόν τον Κώδικα, τον οποίο φέρνουμε προς ψήφιση, έχει επιτύχει την καλύτερη δυνατή προσπάθεια, να συγχρονίσει τη διοίκηση με τα σημερινά μέσα και την προοπτική, την οποία έχει μπροστά η πολιτεία μας. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο κ. Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, θα έλεγα στον απερχόμενο συνάδελφο κ. Καραμάριο ότι η προσπάθειά του να υπερασπιστεί τη διαδικασία της κατάθεσης Κώδικα με την οποία η Κυβέρνηση ουσιαστικά τροποποιεί κάποιες διατάξεις του υφιστάμενου Κώδικα, δεν είναι η βασική μας αντίθεση. Η βασική μας αντίθεση ακριβώς είναι ότι η Νέα Δημοκρατία χρησιμοποιεί τη διαδικασία του Κώδικα Κατάστασης των Δημοσίων Υπαλλήλων Πολιτικών και Διοικητικών για να νομιμοποιήσει την κρατικοποίηση ουσιαστικά, την κομματικοποίηση, την κατάληψη του κράτους, την οποία πραγματοποιεί συστηματικά στα τρία χρόνια διακυβέρνησής της, της θητείας της.
      Κυρίες και κύριοι συνάδελφοι, καταψηφίζουμε αυτήν τη πρόταση, αυτόν το Κώδικα, όπως λέτε, που κάθε άλλο παρά Κώδικας είναι, γιατί σε τελική ανάλυση δεν συμβάλλει στο να εξελιχθεί η Δημόσια Διοίκηση, όπως έχει ανάγκη να συνεχίσει την εξελικτική πορεία, την οποία διαμόρφωσε τα προηγούμενα χρόνια, μια πορεία όπου ο επαγγελματισμός, η ικανότητα ήταν τα βασικά κριτήρια για την εξέλιξη των δημοσίων υπαλλήλων και η ανάθεση με αντικειμενικά κριτήρια επικεφαλής υπεύθυνων οργανικών θέσεων ήταν μια διαδικασία, που αποτελούσε τη μόνιμη διαδικασία εξέλιξης και ανάθεσης της ευθύνης στους υπαλλήλους για να μπορέσουν να διακριθούν και να προσφέρουν αυτό το οποίο, ως δημόσιοι υπάλληλοι, έχουν να προσφέρουν και επιπλέον βέβαια ήταν μια διαδικασία, η οποία επένδυε, στο παρελθόν, στο δημόσιο υπάλληλο και στη Δημόσια Διοίκηση.
      Βέβαια έχουμε μια διαφορετική φιλοσοφία. Η Νέα Δημοκρατία είναι εχθρική απέναντι στη Δημόσια Διοίκηση. Δεν θέλετε το κράτος, θέλετε να το απομειώσετε γι’ αυτό και η συμπεριφορά σας στην πράξη δεν είναι μόνο υπονομευτική τής λειτουργίας του κράτους, δεν σκοπεύετε μόνο να μειώσετε το κράτος και τη Δημόσια Διοίκηση και τα νομικά πρόσωπα Δημόσιας Διοίκησης, είστε εχθρικοί και επιθετικοί απέναντι στη λειτουργία των ίδιων των δημοσίων υπαλλήλων, τους οποίους εκδιώξατε μαζικά, τους οποίους στείλατε στο περιθώριο, τους οποίους υποβιβάσατε, κυνηγήσατε. Και αυτό είναι μια πολιτική, η οποία είναι ίδιον της Δεξιάς, είναι ίδιον της νεοσυντηρητικής και νεοφιλελεύθερης πολιτικής, την οποία πραγματοποιείτε στη νέο-καραμανλική εξουσία, την οποία έχετε αυτήν την περίοδο. 
       Επομένως, κυρίες και κύριοι συνάδελφοι, εμείς δεν μπορούμε να περιμένουμε τίποτα άλλο από εσάς, δεν έχετε ,όμως, δικαίωμα να επιχειρήσετε να ξεγελάσετε, τελικά –θα έλεγα- να εξαπατήσετε, διότι και αυτήν ακόμη τη ρύθμιση της εισαγωγής αντικειμενικών κριτηρίων για την επιλογή των προϊσταμένων οργανικών θέσεων, για τους οποίους επανέρχεστε στον ορισμό τριετούς θητείας, τη μεταθέτετε. Υποστηρίζετε ότι εισάγεται διά του Κώδικα η ρύθμιση απλά και μόνο για να νομιμοποιήσετε μια διαδικασία παραμονής των δικών σας ανθρώπων, τους οποίους πράγματι τοποθετήσατε μόλις αναλάβατε Κυβέρνηση αυθαίρετα, με εκείνο το έκτρωμα της παρέμβασης του κ. Παυλόπουλου, ο οποίος βεβαίως συνεχίζει να νομίζει ότι μπορεί να υπερασπιστεί τη Δημόσια Διοίκηση, όμως, οι περισσότερες πολιτικές του ενέργειες, οι περισσότερες πολιτικές του νομικές πρωτοβουλίες ήταν εχθρικές απέναντι στη Δημόσια Διοίκηση.
      Δεν πιστεύετε, κύριοι, στο κράτος και στη Δημόσια Διοίκηση. Ορκίζεστε απλά και μόνο στην αγορά. Περιμένετε ότι η αγορά τελικά θα λύσει τα προβλήματα αυτού του λαού και αυτού του τόπου. Επομένως θέλετε να υποβαθμίσετε, να απαξιώσετε, να περιθωριοποιήσετε τη Δημόσια Διοίκηση, το κράτος, τα νομικά πρόσωπα δημοσίου δικαίου.
      Αντίθετα, εμείς πιστεύουμε ότι είναι ευκαιρία όταν φέρνει κάποιος έναν Κώδικα, να αναδείξει τη νέα αντίληψη, που πρέπει να υπάρχει για το δημοσιοϋπαλληλικό δυναμικό μιας χώρας, την αντίληψη ότι πρέπει να έχουμε τους καλύτερους, ότι πρέπει να έχουμε συνεχώς εκπαιδευόμενους δημοσίους υπαλλήλους, με συνεχείς μετεκπαιδεύσεις, με τη δυνατότητα οικονομικής αποδοχής και επαρκής εξασφάλισης, με δημοκρατία στη λειτουργία της διοίκησης και όχι το αυταρχικό κράτος, τύπου αφεντικού, το οποίο εισάγατε και με το, οποίο ως αφέντες, λειτουργείτε σε όλα τα επίπεδα της Δημόσιας Διοίκησης, κυνηγώντας μάλιστα, κύριε Υφυπουργέ, τους δημοσίους υπαλλήλους. 
      Λυπάμαι ειλικρινά διότι πράγματι μια Κυβέρνηση, η οποία υποστηρίζει ότι θέλει να βοηθήσει στην εξέλιξη της χώρας, τον πιο βασικό τομέα αυτής της χώρας, που είναι το κράτος, που είναι η Δημόσια Διοίκηση, που είναι τα νομικά πρόσωπα του δημοσίου δικαίου -το ίδιο ζούμε εξάλλου και στον ευρύτερο δημόσιο τομέα, τι κάνετε με τις Δ.Ε.Κ.Ο., επίσης μια επιχείρηση ξεπουλήματος, διάλυσης, ξεπατώματος  σε οτιδήποτε θεσμικά, δημοκρατικά μπορεί να λειτουργήσει σ’ αυτήν τη χώρα-  θέλετε  με αυτόν τον Κώδικα σήμερα να μας πείσετε ότι δήθεν έρχεστε να προωθήσετε τα συμφέροντα του. 
      Δυστυχώς, κύριοι συνάδελφοι, λυπάμαι, διότι δεν μας δίνετε τη δυνατότητα, με αυτόν τον τρόπο που εισηγείστε, να συζητήσουμε και να ζητήσουμε αλλαγές. Εμείς θέλουμε να αλλάξουμε. Δεν μπορεί να αφήσετε για παράδειγμα να ισχύσουν τα κριτήρια για τους προϊσταμένους οργανικών θέσεων με τριετή θητεία για μετά το 2008, διότι εσείς εν τω μεταξύ μέχρι το 2008 θα έχετε φροντίσει, επειδή λήγει η θητεία αυτών που βάλατε πριν τρία χρόνια, το 2004, να τους επανατοποθετήσετε και επομένως θα πάνε άλλα τρία χρόνια οι ίδιοι, οι διορισμένοι, τους οποίους βάλατε εσείς, άνευ κριτηρίων και άνευ διαδικασιών. 
Επομένως, κυρίες και κύριοι συνάδελφοι, να ολοκληρώσετε, να νομιμοποιήσετε την κατάληψη του κράτους, την οποία κάνατε. 
      Βέβαια, ισχυριστήκατε, δυστυχώς, και ο ελληνικός λαός το πίστεψε ότι εσείς θα κάνατε επανίδρυση του κράτους δήθεν, μια επανίδρυση, η οποία θα είχε σκοπό να απαλλάξει τις κακές κομματικές –και δεν ξέρω εγώ τι άλλο υποστηρίζατε τότε- συνθήκες, τις οποίες είχε διαμορφώσει το ΠΑ.ΣΟ.Κ.. Ο λαός σας πίστεψε. Σήμερα διαπιστώνει ότι τον ξεγελάσατε πολύ απλά. Όλα τα είπατε μόνο και μόνο για να πάρετε την ψήφο του. Στην πράξη ουσιαστικά κατοχυρώνετε το κομματικό κράτος, εκδικείστε τους δημοσίους υπαλλήλους, προχωρώντας σε μία πολιτική απαξίωσης της Δημόσιας Διοίκησης, διότι πώς άλλως να χαρακτηρίσω ότι τολμάτε να εισηγηθείτε έναν Κώδικα, τον οποίο τελικά και η Α.Δ.Ε.Δ.Υ., στο σύνολό της, απορρίπτει; Αλλά προπαντός αυτό το ακροτελεύτιο άρθρο, το οποίο βάζετε, όπου λέτε ότι η ισχύς αυτού του Κώδικα θα έρθει από το 2011 και μετά, αποτελεί ένα στίγμα για τη δημοκρατική λειτουργία αυτής της πολιτείας. Ειλικρινά λυπάμαι, διότι αναλάβατε την ευθύνη και εσείς, κύριε Υφυπουργέ –λείπει ο κύριος Υπουργός, την «κοπάνησε» κοινώς…
      ΑΝΑΣΤΑΣΙΟΣ ΚΑΡΑΜΑΡΙΟΣ: Είναι στην Επιτροπή Αναθεώρησης του Συντάγματος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν ξέρω πού είναι, εν πάση περιπτώσει, δεν με ενδιαφέρει, δικό του θέμα να την κοπανήσει, διότι βέβαια είναι δύσκολο να υπερασπισθείς αυτά τα πράγματα. Πώς να τα υπερασπισθείς; Κάπου, εν πάση περιπτώσει, έχουν όρια ορισμένα πράγματα, δεν μπορείς να τα υπερασπισθείς.
      ΠΡΟΕΔΡΟΣ (Άννα Μπενάκη-Ψαρούδα): Κύριε Τσοχατζόπουλε, παρακαλώ, λίγο την έκφραση που είπατε μάλλον πρέπει να τη διορθώσουμε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τέλος πάντων, κυρία Πρόεδρε, με συγχωρείτε. Εδώ ζούμε τέτοια πράγματα καθημερινά. Δεν βλέπετε τι γίνεται έξω; Εδώ πέρα έχουν έρθει…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ. Εγώ αναφέρομαι μόνο στην έκφραση που χρησιμοποιήσατε και σας παρακαλώ να τη διορθώσετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: ...για να αλλάξουν το νόμο-πλαίσιο για την παιδεία. Μα, είναι τρομακτικά πράγματα. 
      Γι’ αυτό σας παρακαλώ, κύριοι συνάδελφοι, να έχετε κατανόηση, όταν εμείς αισθανόμαστε την ανάγκη, πέραν του ότι καταψηφίζουμε, να αναδείξουμε πόσο λανθασμένα, πόσο αντιφατικά, πόσο απατηλά έναντι όσων υποσχεθήκατε είναι τα αποτελέσματα των πολιτικών σας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15 ο-21ο» καθώς και στους λοιπούς χώρους του Μεγάρου της Βουλής των Ελλήνων, σαράντα έξι μαθητές και μαθήτριες και δύο συνοδοί καθηγητές από το 2ο Γυμνάσιο Πετρούπολης.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Παρακαλώ τώρα να δώσουμε το λόγο και στον κ. Χριστοδουλάκη κατ’ εξαίρεση, που για κάποιο κώλυμα δεν μπόρεσε να εγγραφεί εγκαίρως.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Η Βουλή ενέκρινε.
      Το λόγο έχει ο κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κυρία Πρόεδρε.
      Κυρίες και κύριοι συνάδελφοι, η συζήτηση του Κώδικα Δημοσίων Υπαλλήλων στη Βουλή θα μπορούσε, υπό διαφορετικές πολιτικές συνθήκες, να έχει αποτελέσει μία σημαντική ευκαιρία όχι μόνο σύγκλισης, αλλά συμφωνίας και κοινής διακήρυξης των πολιτικών δυνάμεων του τόπου, ιδιαίτερα των δύο μεγάλων κομμάτων, για το πώς οραματίζονται το μέλλον της Δημόσιας Διοίκησης, τι κανόνες αξιοκρατίας θεσπίζουν, τι μηνύματα δίνουν σε εκείνους τους δημοσίους λειτουργούς, οι οποίοι μοχθούν να τα βγάλουν πέρα, παλεύοντας και σ’ ένα περιβάλλον, το οποίο δεν έχει κίνητρα και σε μία κοινωνία, η οποία είναι ιδιαίτερα επιφυλακτική και καχύποπτη απέναντί τους. Αλλά παρ’ όλα αυτά αυτοί μοχθούν, επιμένουν και είναι εκείνα τα στελέχη τα οποία βγάζουν πέρα το έργο τής Δημόσιας Διοίκησης, μέσα σε πολλαπλώς δύσκολες συνθήκες. 
      Θα ήταν, επίσης, ένα μήνυμα στους νέους, σε αυτούς οι οποίοι σπουδάζουν και καταρτίζονται σήμερα σε διάφορες βαθμίδες ότι θα μπορούν να προσδοκούν ένα μέλλον, στο οποίο θα επιλεγούν αξιοκρατικά χωρίς να χρειαστεί να καταφύγουν σε βουλευτικά γραφεία ή σε κομματικές σκοπιές ή σε άλλα μέσα, προκειμένου να απαντήσουν στα σοφά ερωτήματα, που βάζουν οι αστείες και οι χυδαίες προφορικές συνεντεύξεις και στις ερωτήσεις που βλέπουμε να γίνονται, ως πρόσχημα, για να επιλέγονται κομματικά προσδιορισμένα άτομα για να στελεχώσουν το δημόσιο μηχανισμό. 
      Αλλά αυτό, βέβαια, δεν αποτελεί πλέον έκπληξη, διότι σε πάρα πολλά ζητήματα χειρισμού, που κάνει η Κυβέρνηση, δεν θέτει τα συμφέροντα της πολιτείας και του έθνους, πάνω από τα κομματικά ιδιοτελή συμφέροντα. Είδαμε χθες να γίνεται επιβεβαίωση αυτής της πικρής διαπίστωσης μ’ έναν τρόπο, ο οποίος θα είναι εξαιρετικά επώδυνος για τους Έλληνες πολίτες. Τα προηγούμενα χρόνια η Νέα Δημοκρατία, προκειμένου να δημιουργήσει ένα πολιτικό ανάχωμα στον ποταμό των υποσχέσεων, που είχε δώσει προεκλογικά και όλοι ήξεραν ακόμη και ένα παιδί του δημοτικού σχολείου ήξερε ότι δεν μπορούν να υλοποιηθούν, έκανε τη σκηνοθεσία της περιβόητης απογραφής. Έτσι φούσκωσε τα ελλείμματα, η ελληνική οικονομία τιμωρήθηκε επί τρία χρόνια και τώρα επινόησε το άλλο πρωτότυπο θέμα, να φουσκώσει το εθνικό εισόδημα, έτσι ώστε να χαμηλώσουν οι δείκτες του ελλείμματος και να μπορέσει να βγει από την επιτήρηση.
      Χθες ανακοίνωσε η Ευρωπαϊκή Επιτροπή ότι θα επιβληθεί ένα βαρύτατο πρόστιμο, μέσω των αναδρομικών εισφορών, στην ελληνική οικονομία, που είναι πολύ πιθανό να φθάσει τα 4.000.000.000 ευρώ, ίσως και παραπάνω, επειδή θα αποδειχθεί ότι η ελληνική οικονομία έπρεπε, εάν το είχε αυτό υπ’ όψιν της ανέκαθεν να καταβάλλει αυξημένους φόρους στην Ευρωπαϊκή Ένωση και σε μια σειρά από άλλα ταμεία. Είναι παγκόσμια πρωτοτυπία μία χώρα και μία οικονομία να τιμωρείται, επειδή φουσκώνει τεχνητά το έλλειμμα και να ξανατιμωρείται επειδή ξεφουσκώνει τεχνητά το έλλειμμα. Και αυτό δεν είναι τίποτε άλλο παρά η τιμή, το κόστος, το οποίο καταβάλλει ο ελληνικός λαός στην προσπάθεια της Κυβέρνησης να θέσει στην προκρούστεια κλίνη της κομματικής λογικής όλα τα μεγάλα ζητήματα της ελληνικής πολιτείας. 
      Παρόμοια ροπή επιδεικνύει και στο συζητούμενο σήμερα Κώδικα Δημοσίων Υπαλλήλων, διότι δεν υπάρχει αμφιβολία ότι υπάρχουν αρκετές θετικές διατάξεις, οι οποίες άλλωστε υπήρξαν προϊόν μακροχρόνιου μόχθου αρκετών στελεχών και ιδίως της προηγούμενης Κυβέρνησης και βρήκατε εσείς αυτές τις κωδικοποιημένες διατάξεις, έχετε όμως έναν ιδιαίτερο τρόπο, κύριοι της Κυβέρνησης, να ναρκοθετείτε ακόμα και τις πολύ σημαντικές καινοτόμες ιδέες, που έχει ο Κώδικας. Θα αναφέρω μερικά παραδείγματα.
      Θέτετε -και πολύ σωστά- όριο διορισμού, ανώτατο όριο ηλικίας για να διοριστεί κάποιος δημόσιος υπάλληλος. Μα, δεν το έχετε ναρκοθετήσει αυτό με την περίφημη επινόηση, που κάνατε να ξαναφέρετε την Αγροφυλακή με τις προσλήψεις που είχαν γίνει το 1990; Γιατί δεν εφαρμόζετε τα κριτήρια ορίου ηλικίας, που θεσπίζετε σήμερα, και σε αυτό το Σώμα, το οποίο ετοιμάζετε τώρα; Αλλά θέλετε απλώς να αποζημιώσετε τους κομματικούς υποτακτικούς σας και να τους κάνετε τοποτηρητές στην ύπαιθρο, όχι για να προστατεύουν την περιουσία των αγροτών, που εν πάση περιπτώσει θα ήταν μία αναποτελεσματική ενδεχομένως, αλλά καλοπροαίρετη επιδίωξη, αλλά για να έχετε τους δικούς σας ανθρώπους του μηχανισμού να κατοπτεύουν την πολιτική διαδικασία, διότι με τα δικά σας κριτήρια ηλικίας αποδεικνύετε και μόνοι σας ότι θα είναι άκρως αναποτελεσματική. 
      Δεύτερον, εισάγετε μία θετική διάταξη ότι πρέπει να γίνεται ετήσιος προγραμματισμός προσλήψεων, έτσι ώστε να προλαβαίνει το Α.Σ.Ε.Π. να κάνει τις αναγκαίες διαδικασίες. Μάλιστα. Και γιατί δεν θεσπίζετε, παρακαλώ ένα ακροτελεύτιο άρθρο, με το οποίο θα καταργούνται αμέσως, εδώ και τώρα, όλες οι φαύλες διαδικασίες προσλήψεων, οι οποίες ήδη βρίσκονται καθ’ οδόν, όπως είναι οι τρεις χιλιάδες προσλήψεις στη Δ.Ε.Η., όπως είναι οι προσλήψεις που έγιναν στον Ο.Τ.Ε. -επειδή χρειάζεται στελέχη ο Ο.Τ.Ε., πράγμα το οποίο ανακαλύψατε αφού δώσατε τις εθελούσιες εξόδους, στην Πυροσβεστική, στην Αγροφυλακή, που σας ανέφερα και σε τόσους άλλους κλάδους που προσλαμβάνετε άτομα με τις αστείες ερωτήσεις, όπως πότε έγινε ο Τρωικός Πόλεμος και ποιος παίζει μπάλα σε ποια ομάδα; Αυτή είναι η Δημόσια Διοίκηση του μέλλοντος, την οποία οραματίζεσθε; Εάν το πιστεύετε, έστω και κατ’ επίφαση, έστω και υποκριτικά, πείτε ότι όλες οι προσλήψεις, που έχουν δρομολογηθεί, εφόσον δεν έχουν περατωθεί, θα πραγματοποιηθούν με τις προδιαγραφές τις οποίες ορίζει αυτός ο Κώδικας και να σας χειροκροτήσουμε και εμείς και να δει και ένα φως η ελληνική κοινωνία επιτέλους έπειτα από το τριετές κομματικό σκότος, που έχετε επιβάλει.
      Πάμε σε άλλα θέματα τώρα. Θεσπίζετε όλη αυτήν τη διαδικασία επιλογής προϊσταμένων μ’ ένα σωστό τρόπο και μετά έρχεσθε και βάζετε την ακροτελεύτια νάρκη ότι αναστέλλεται η εφαρμογή της για του χρόνου, για το 2008. Γιατί; Επειδή σας βολεύει εσάς να ανανεώσετε την τριετή θητεία των δικών σας τυφλά κομματικά επιλεγμένων στελεχών για άλλη μία τριετία και αργότερα βλέπουμε, θα έρθει άλλη μία ακροτελεύτια διάταξη σ’ ένα μελλοντικό νομοσχέδιο και πάλι θα δούμε τι θα κάνουμε. 
      Πάμε σε άλλα θέματα τώρα. Στα υπηρεσιακά συμβούλια. Γίνεται μια αντικειμενοποίηση, αλλά κρατάτε πάλι ως κομματική επιλογή το θέμα του Προεδρείου. Εγώ σας προτείνω, κύριοι της Κυβέρνησης, ο Πρόεδρος των Υπηρεσιακών Συμβουλίων να είναι ευθύνη και αρμοδιότητα του Α.Σ.Ε.Π., το οποίο έτσι θα αρχίσει να εμπλέκεται περισσότερο, όχι μόνο στη διαδικασία αξιολόγησης για την αρχική πρόσληψη, αλλά και για την αξιολόγηση και κρίση και του υπαλλήλου, στη διάρκεια της σταδιοδρομίας του. Έτσι θα μπορέσουμε να πούμε και να δεχθούμε και εμείς ότι είναι μια αντικειμενική διαδικασία. Στο άρθρο 80 εισάγετε την ιδέα της αξιολόγησης του υπαλλήλου, αλλά αυτό θα είναι άκρως αναποτελεσματικό και πάρα πολύ φοβούμαι, όπως φοβούνται και όλοι οι πολίτες, ότι θα καταντήσει άλλο ένα κομματικό τεστ, ιδιαίτερα με τη δική σας διακυβέρνηση. 
      Σας προτείνω, λοιπόν, εάν θέλετε να κάνετε αξιολόγηση ατομική στη Δημόσια Διοίκηση, προτρέχετε. Διότι πρέπει να μεσολαβήσει πρώτα ο θεσμός της αξιολόγησης μονάδας, ο θεσμός της αξιολόγησης υπηρεσίας, έτσι ώστε να μπορούμε να συγκρίνουμε συνολικότερες επιδόσεις με αυτό που γίνεται σε άλλα κράτη ή με ομοειδείς υπηρεσίες σε άλλα μέρη της χώρας, να αρχίσουν να βγάζουν συμπεράσματα οι πολίτες, να τα αξιολογήσει ευλόγως και με μια άνεση το αρμόδιο Υπουργείο και μετά να περάσουμε σε εσωτερικές ατομικές αξιολογήσεις. Διότι έτσι όπως πάμε τώρα, θα είναι ένας φάκελος, που θα έχει ένα έγγραφο και ανάλογα θα επιλέγεται το χρώμα της μελάνης εάν θα είναι γαλάζιο, πράσινο ή κόκκινο, για να βαθμολογείτε δήθεν αξιοκρατικά, τις επιδόσεις των υπαλλήλων. 
      Έτσι πολύ φοβάμαι ότι ακόμη και καλές διατάξεις θα στραβοπατήσουν με τη δική σας διακυβέρνηση. Και γι’ αυτό πρέπει επειγόντως ο ελληνικός λαός να συνειδητοποιήσει ότι με τη διάταξη αυτή και με τον Κώδικα αυτό δεν θα φτιαχτεί η χρηστή και αποτελεσματική διοίκηση του μέλλοντος, αλλά θα είναι άλλη μια ευκαιρία, για να χρησιμοποιήσουμε το μηχανισμό της πολιτείας, ως ένα κομματικό προγεφύρωμα, έτσι ώστε να κρατήσουμε τις συνειδήσεις των πολιτών και να ελέγξουμε την απόδοση των υπηρεσιών στους πολίτες. Γι’ αυτό εμείς δεν μπορούμε να συμφωνήσουμε σε αυτήν τη διαδικασία και είναι δική σας ευθύνη αυτή, γιατί θα έπρεπε να έχετε διασφαλίσει προϋποθέσεις συναίνεσης. Αλλά όπως και σε άλλα ζητήματα, όπως είναι η μεταρρύθμιση του άρθρου 16 του Συντάγματος, όπως είναι η προστασία των δασών, όπως είναι τόσα και τόσα, επιλέγετε πάντα στενές οπτικές, αντί να καλλιεργείτε ένα θέμα πραγματικής συναίνεσης και συνεργασίας για μεγάλα θέματα. 
      Σας ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς. 
      Κύριε Υφυπουργέ, έχετε το λόγο. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, παρακολουθώ εδώ, ενεώς, δυο ημέρες, απ’ αυτό το Βήμα της Βουλής, τους αγορητές και τις αγορήτριες της Αξιωματικής Αντιπολίτευσης, του ΠΑ.ΣΟ.Κ., να διαρρηγνύουν τα ιμάτιά τους, να ξεσκίζουν τις σάρκες του προσώπου τους, να τραβούν τα μαλλιά τους, διότι, ενώ μας παρέδωσαν μια Δημόσια Διοίκηση ευρωπαϊκού επιπέδου, ακομμάτιστη, η οποία «κοψομεσιαζόταν» για να εξυπηρετεί τον πολίτη, τον οποίο αντιμετώπιζε, ως πελάτη, όπως οι ιδιωτικές επιχειρήσεις, ήρθαμε εμείς, οι ατάλαντοι διαχειριστές της εξουσίας, και σε λιγότερο από τρία χρόνια, κατεδαφίσαμε όλο αυτό το υπέροχο οικοδόμημα. 
      Αγαπητοί συνάδελφοι του ΠΑ.ΣΟ.Κ., είστε στο σωστό δρόμο, συνεχίστε. Να συνεχίσετε έτσι να αγορεύετε απ’ αυτό το Βήμα της Βουλής, διότι δεν απευθύνεστε προς αλλοδαπούς μη εργαζομένους στην Ελλάδα, διότι και οι αλλοδαποί, οι οποίοι εργάζονται στην Ελλάδα γνωρίζουν το βίο και την πολιτεία του ΠΑ.ΣΟ.Κ., και όλων σας. Εάν απευθυνόσασταν, λοιπόν, σ’ ένα εντελώς ξένο ακροατήριο, θα μπορούσατε, ίσως, να κινήσετε την υποψία ότι έχετε και δίκιο. Έχετε κυβερνήσει από το 1981 έως το 2004, είκοσι χρόνια, πλην ενός σύντομου διαλείμματος της Νέας Δημοκρατίας, η οποία διέθετε και πλειοψηφία της μιας ψήφου. 
      Λοιπόν, αυτό το οποίο υφίσταται σήμερα σε όλους τους τομείς και στη Δημόσια Διοίκηση, και στην οικονομία, και στην υγεία, και στην παιδεία, παντού, είναι έργο των ημερών σας. Και τα προβλήματα τα οποία σήμερα αντιμετωπίζει η Κυβέρνηση της Νέας Δημοκρατίας, του Πρωθυπουργού Κώστα Καραμανλή, είναι προβλήματα, τα οποία οφείλονται ακριβώς στις πολιτικές σας, στις νομοθετικές ρυθμίσεις που ψηφίσατε, αλλά και στον τρόπο με τον οποίο ασκήσατε εξουσία όλα αυτά τα χρόνια.
      Λοιπόν, δεν γνωρίζει ο ελληνικός λαός ότι όταν ο κ. Τσοχατζόπουλος και οι άλλοι Υπουργοί του ΠΑ.ΣΟ.Κ. ανέλαβαν την εξουσία, μετά τις εκλογές του Οκτωβρίου του 1981, δεν έκαναν οι ίδιοι κουμάντο στα Υπουργεία, αλλά ήταν κάτι δασύτριχοι, κάτι μαλλιάδες με κάτι αμπέχονα, οι οποίοι υπαγόρευαν μέσα στα Υπουργεία και μέσα στα νομικά πρόσωπα τις πολιτικές, υπαγόρευαν τις διοικητικές πρακτικές και γίνονταν αμείλικτοι διώκτες των συναδέλφων τους. 
      Έχει ξεχάσει, νομίζετε, ο ελληνικός λαός ότι δεν κοιτάζατε μόνο τα δικά σας παιδιά, απλώς για να εξυπηρετήσετε, αλλά χωρίς όφελος για τα δικά σας παιδιά, κυνηγούσατε τους αντιπάλους; 
      Θα αναφερθώ σε μεταθέσεις αστυνομικών νεοδημοκρατών, οι οποίοι από τα Ιωάννινα πήγαιναν στα Χανιά, και αντίστοιχα άλλων νεοδημοκρατών αστυνομικών οι οποίοι πήγαιναν στα Ιωάννινα. 
      Θα μπορούσα να κατανοήσω, αν και είναι αντίθετο με την ψυχολογία μου, με τη νοοτροπία μου και με το δικό μου πολιτικό πολιτισμό, να γίνονται αυτά τα πράγματα, ακόμη και για τους δικούς μας. Αλλά χωρίς να θέλετε να ωφελήσετε τους δικούς σας, απλώς να διώκετε, να ταλαιπωρείτε και να διαλύετε οικογένειες, στο όνομα της κομματικής εμπάθειας, ε, αυτό είναι πρωτάκουστο! 
      ΝΙΚΟΛΑΟΣ ΣΑΛΑΓΙΑΝΝΗΣ: Για πότε μιλάτε; 
      (Θόρυβος στην Αίθουσα-κωδωνοκρουσίες)
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για πότε μιλάμε; Δεν τα ξέρετε αυτά; Αναδιφήσετε στα Πρακτικά της Βουλής, για να δείτε ότι έχουν γίνει ερωτήσεις, επερωτήσεις και καταγγελίες.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Ανδρεουλάκο και κύριοι συνάδελφοι, όχι διάλογο από το Βήμα εδώ στην Αίθουσα. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ξεχάσουμε επίσης ότι εδώ μέσα στη Βουλή, αξιωματικός της ΕΛ.ΑΣ., που είχε υπηρετήσει σε πόστο δικό σας, φακέλωνε τους συναδέλφους του με χαρακτηρισμούς ανεπίτρεπτους; Λοιπόν, αφήστε κύριοι, διότι δεν μπορείτε να θυμάστε επιλεκτικά το παρελθόν. Όταν εμείς αναφερόμαστε στο πρόσφατο παρελθόν σας, στις δικές σας πρακτικές και στις πολιτικές σας, μας λέτε –ο κ. Καστανίδης, χθες- «μην αναφέρεστε ως κυβέρνηση στο παρελθόν». Εσείς, όμως, έχετε δικαίωμα να πηγαίνετε στην εποχή του Κολοκοτρώνη, του Καραϊσκάκη, του Μάρκου Μπότσαρη, του Μαυροκορδάτου, του Βούλγαρη κ.λπ.. Όπου σας συμφέρει, λοιπόν, είστε οι πολιτικοί κληρονόμοι του Ελευθερίου Βενιζέλου. Αλλά, όμως, και εκεί επ’ ωφελεία απογραφής. Ξεχνάτε π.χ. ότι το 1917-1920 υπήρχε δικτατορία, με κοινοβουλευτικό μανδύα και από το Βήμα της Βουλής –από την παλιά Βουλή- αγόρευαν οι Βουλευτές και δεν κατεγράφοντο αυτά που έλεγαν αλλά εγίνετο λογοκρισία και στα Πρακτικά καταγράφονταν αυτό που ήθελε η κυβέρνηση. Επίσης, τα Μακρονήσια τότε εφευρέθηκαν, κύριε Σαλαγιάννη. Και, επειδή γέμισαν τα νησιά του Αιγαίου, πήγαν εξόριστοι και στη Σαρδηνία και στην Κορσική.
      Ξεχνάτε επίσης, ότι το 1948, επί φιλελευθέρας κυβερνήσεως, κεντρώας κυβερνήσεως του Θεμιστοκλή Σοφούλη έγινε ο ν. 509 και όλη η έκτακτη νομοθεσία, η οποία βεβαίως άνοιξε το δρόμο για τις εξορίες και για τα έκτακτα στρατοδικεία. Και πρέπει να γνωρίζετε ότι ο Πιουριφόϋ έφυγε από εδώ, αφού ήταν πρέσβης των Η.Π.Α. από το 1948, το Μάρτιο του 1952, τέσσερις μήνες αφού ανέλαβε ο Συναγερμός, ο Αλέξανδρος Παπάγος. Και, επίσης, πρέπει να θυμηθούμε ότι και τα έκτακτα στρατοδικεία έπαυσαν να λειτουργούν, όταν ανέλαβε Πρωθυπουργός ο Αλέξανδρος Παπάγος και ο Ελληνικός Συναγερμός. 
      ΝΙΚΟΛΑΟΣ ΣΑΛΑΓΙΑΝΝΗΣ: Ζήτω η Δεξιά!
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σταματήστε, λοιπόν, να μιλάτε περί Δεξιάς. Η Δεξιά, κύριοι συνάδελφοι, διακρίνεται από πολιτική μετριοπάθεια και όχι από πνεύμα κομματισμού. Αυτό το γνωρίζετε πάρα πολύ καλά εσείς. Γιατί τον κομματισμό και την κομματική εμπάθεια την έχετε κάνει βίωμα σας. Ας μην αναφερόμαστε, λοιπόν, στο παρελθόν. Ας αναφερθούμε στο συζητούμενο νομοσχέδιο. 
      Ποια είναι η τακτική σας, κύριοι συνάδελφοι; Προσπαθείτε να εμφανίσετε ότι δεν γίνεται τίποτα, ότι πρόκειται για κάτι μικρορυθμίσεις και έπρεπε να έρθουν, μ’ ένα νομοσχέδιο. Αλλά δεν είναι έτσι τα πράγματα. Νέες ρυθμίσεις γίνονται, εκ των οποίων τριάντα σοβαρότατες, που αναφέρθηκαν και δεν θα τις επαναλάβω. Και βεβαίως κορωνίδα αυτών των μεταρρυθμίσεων, μια μεγάλη καινοτομία είναι το νέο σύστημα επιλογής των προϊσταμένων στις θέσεις ευθύνης, με αντικειμενικά κριτήρια, μετρήσιμα στη συντριπτική τους πλειοψηφία και μεταξύ των οποίων η συνέντευξη υπεισέρχεται στη γενική βαθμολογία για το επίπεδο των γενικών διευθυντών με σύνολο βαθμολογίας 12,5% και για το επίπεδο των διευθυντών στο 7%. Ενώ σήμερα ισχύει η συνέντευξη η δική σας ως αποκλειστικό κριτήριο για το 100% της βαθμολογίας. Όλα κρίνονται από τους «ημέτερους», χωρίς κριτήρια.
    Και μάλιστα λέτε ότι θα ψηφίζατε τον Κώδικα, εάν αυτό το σύστημα επιλογής το θέταμε αμέσως σε ισχύ, δηλαδή τα άρθρα 84, 85, 86 εσείς θα τα ψηφίζατε. Και αναζητείτε άλλοθι για να μην ψηφίσετε αυτό το νομοσχέδιο, που έγινε με συναινετικές διαδικασίες. Συνήνεσε η Α.Δ.Ε.Δ.Υ. Και είναι προς τιμήν της που συνήνεσε διότι δεν συνήνεσε μόνο στον αξιοκρατικό και στον αντικειμενικό τρόπο επιλογής των προϊσταμένων στις θέσεις ευθύνης σε όλα τα επίπεδα, αλλά συνήνεσε και σε δυσάρεστες διατάξεις, όπως στην επιμήκυνση του χρόνου παραγραφής των αξιώσεων του δημοσίου κατά των υπευθύνων δημοσίων υπαλλήλων από δυο σε πέντε χρόνια. 
    Και μάλιστα μετέθεσε και το χρόνο έναρξης της πενταετούς παραγραφής ,η οποία δεν θα είναι πλέον πέντε χρόνια, γιατί η παραγραφή αρχίζει από το χρόνο κατά τον οποίο γίνεται γνωστή η ζημιά σ’ αυτόν, που έχει το δικαίωμα να κάνει τον καταλογισμό. Επίσης, συνήνεσε για πρώτη φορά στο να υπάρξει πειθαρχική δικαιοδοσία του Υπουργού Εσωτερικών, Δημόσιας Διοίκησης και Αποκέντρωσης σε όλο το εύρος της Δημόσιας Διοίκησης για τα εξής πολύ σημαντικά για τον πολίτη και για την ποιότητα των σχέσεων κράτους-πολίτη πειθαρχικά αδικήματα, για ανάρμοστη συμπεριφορά των υπαλλήλων προς τον πολίτη, για αδικαιολόγητη μη εξυπηρέτηση για μη έγκαιρη εξυπηρέτηση του πολίτη, για άρνηση συνεργασίας των δημοσίων υπηρεσιών με τα Κέντρα Εξυπηρέτησης Πολιτών και, επίσης, για μη εφαρμογή διατάξεων περί απλούστευσης των διαδικασιών και πατάξεως της γραφειοκρατίας. Διότι και αυτό αντιμετωπίζουμε. Και συνήνεσε σ’ αυτά η Α.Δ.Ε.Δ.Υ., όπως συνήνεσε στο να υπάρξουν εγγυήσεις για τις καταχρήσεις που σημειώνονται με τις ψευτοαναρρωτικές.
    Εισάγουμε, λοιπόν, εδώ έναν Κώδικα καινούργιο, γιατί γίνονται τριάντα σημαντικές μεταρρυθμίσεις με τη συναίνεση της Α.Δ.Ε.Δ.Υ. Και λέτε ότι δεν είναι καινούργιος. Ποιες ήταν οι σαρωτικές αλλαγές που κάνατε με το ν. 2683/1999 τον ισχύοντα Δημοσιοϋπαλληλικό Κώδικα, κύριοι συνάδελφοι; Επαναλάβατε απλώς το δίκαιο του προεδρικού-διατάγματος 611/77. Η μοναδική καινοτομία που κάνατε σε λάθος κατεύθυνση και η οποία αποδείχτηκε καταστροφική ήταν ότι κάνατε τα επίπεδα ιεραρχίας βαθμούς και έτσι θεσπίσατε μια πάγια ισόβια ιεραρχία. Μπορούσε ένας να μείνει δεκαπέντε χρόνια γενικός διευθυντής ή διευθυντής; Όταν ένας μπορεί να μείνει ισοβίως διευθυντής ή γενικός διευθυντής, ποιο κίνητρο έχει για να εργαστεί; Δεν θα καταληφθεί επιπλέον και από αλαζονεία; Αλλά και οι από κάτω, που θέλουν να ανελιχθούν, δεν απογοητεύονται; Δεν πρέπει, λοιπόν, να υπάρχουν περιοδικές κρίσεις για να διατηρείται το ενδιαφέρον στο υπαλληλικό προσωπικό, για να είναι καλύτερο και αποδοτικότερο; 
    Αυτό κάνατε. Και έρχεστε όλα τα χρόνια που κυβερνήσατε και παίζετε, όπως σας συμφέρει. Όταν σας συμφέρει κάνετε πάγια την ιεραρχία, και όταν δεν σας συμφέρει την κάνετε επί θητεία. Όταν ανέλαβε ο κ. Κούβελας το Υπουργείο Προεδρίας και έκανε την ιεραρχία πάγια, το 1993 ήρθατε εσείς τα καταργήσατε όλα και την κάνατε επί θητεία. Και με τον ισχύοντα Δημοσιοϋπαλληλικό Κώδικα θεσπίσουμε πάγια ισόβια ιεραρχία. Κατά τα άλλα δεν αλλάξατε τίποτε. Ενσωματώσατε μόνο τις διατάξεις, που είχατε ψηφίσει με νομοσχέδια κατά τη διάρκεια της διακυβέρνησης σας περί των πολιτικών αδικημάτων των δημοσίων υπαλλήλων. Αυτό ήταν. Και τώρα μας κατηγορείτε εμάς, γιατί ενσωματώνουμε στον Κώδικα ρυθμίσεις που ήδη ισχύουν.
    Κυρίες και κύριοι συνάδελφοι, αυτός δεν είναι ο ρόλος της κωδικοποιήσεως; Διάσπαρτες διατάξεις τις ενσωματώνουμε, τις εντάσσουμε σε μια λογική εσωτερικής συνοχής του νομοθετήματος και εισάγουμε ένα νομοθέτημα με τη μορφή Κώδικος και με τη συνταγματική διαδικασία, που προβλέπει το άρθρο 76 παράγραφος 6 του Συντάγματος. Καινοτομούμε σ’ αυτό το σημείο; Μονόδρομος είναι. 
    Μας λέτε, γιατί δεν φέραμε ένα νομοσχέδιο. Αν φέρναμε νομοσχέδιο, δεν θα ήμασταν σοβαροί. To φέρνουμε με τη διαδικασία των κωδίκων, διότι παραδίδουμε ένα μνημειώδες νομοθέτημα, το οποίο θα το σεβαστεί ο χρόνος και θα το σεβαστείτε και εσείς οψέποτε αλλάξετε μυαλά και πείσετε τον ελληνικό λαό ότι μετανοήσατε για τα πολιτικά σας αμαρτήματα και έρθετε στην εξουσία. Διότι πρέπει να εναλλάσσονται τα κόμματα στην εξουσία. Αυτό είναι δημοκρατία. Και όχι να βιάζεστε παράωρα, να έρθετε στην εξουσία κατεδαφίζοντας τα πάντα με μια πολιτική στείρας αντιπολίτευσης. Δεν είναι το ζητούμενο η εξουσία, κύριε Καστανίδη. Το ζητούμενο είναι πώς θα προσφέρουμε στον ελληνικό λαό. Πώς θα πολιτευθούμε, έτσι ώστε να βελτιώσουμε τη ζωή του σε όλους τους τομείς της Δημόσιας Διοίκησης, σε όλους τους τομείς, παντού. 
    Και από πού φαίνεται, κύριοι συνάδελφοι, ότι αυτές οι ρυθμίσεις του νέου συστήματος επιλογής των προϊσταμένων στη Δημόσια Διοίκηση θα ισχύσουν από το 2011; 
    ΚΩΝΣΤΑΝΤΙΝΟΣ ΓΕΙΤΟΝΑΣ: Από κει που αναφερθήκαμε.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας εξηγήσω. Αυτό που λέτε είναι εσφαλμένο. Πότε ψηφίστηκε ο ν. 3260; Στα μέσα Αυγούστου του 2004. Από πότε άρχισαν οι μεταβολές; Από τα τέλη του 2004, κυρίως. Έρχομαι στους γενικούς διευθυντές. Καθ’ όλη τη διάρκεια του 2005 κρίθηκε περίπου το 100% των νέων γενικών διευθυντών. Διότι προλάβαινε μόνο και έγινε εντός του 2004 η επιλογή ενός γενικού διευθυντού του Υπουργείου Οικονομίας και Οικονομικών και ενός επίσης γενικού διευθυντού από το δικό μας Υπουργείο ώστε να συσταθεί το επταμελές Ειδικό Υπηρεσιακό Συμβούλιο. Επομένως όλες οι κρίσεις των γενικών διευθυντών έγιναν εντός του 2005. 
    Κατά συνέπεια, λογικά και λόγω της τριετούς θητείας, οι κρίσεις θα γίνουν το 2008. Από πότε εμείς λέμε ότι ισχύουν αυτές οι διατάξεις; Από 1.1.2008. Λοιπόν, αφήστε τα προσχήματα, αφήστε τα άλλοθι και ελάτε, έστω και την τελευταία στιγμή, να ψηφίσετε αυτό το νομοθέτημα, το οποίο έχει και τη συναίνεση της Α.Δ.Ε.Δ.Υ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ο Υφυπουργός Εσωτερικών Δημόσιας Διοίκησης και Αποκέντρωσης, πλοήγησε το σκάφος των επιχειρημάτων του μέχρι τη δεκαετία του 1940. Από ποιο έτος θέλετε να ξεκινήσω, κύριε Υφυπουργέ; Θέλετε από το 1952, στο οποίο αναφερθήκατε ειδικά; 
    (Θόρυβος στην Αίθουσα)
    Εγώ, λοιπόν, δεν θα κάνω κάτι τέτοιο, αλλά θα ξεκινήσω από το σήμερα. Και θα ξεκινήσω με μια δήλωση: Θέλω να δηλώσω από το πιο επίσημο Βήμα της χώρας ότι συντάσσομαι με το απέραντο, συγκλονιστικό, σιωπηλό πλήθος της Κωνσταντινούπολης, που συγκεντρώθηκε στην κηδεία του δολοφονημένου Χράντ Ντίνγκ και που μετουσίωσε, μετασχημάτισε το βουβό πόνο του σε μια ουράνια ιαχή «Είμαστε όλοι Αρμένιοι». Αυτό πρέπει να είναι το μήνυμα, που πιστεύω ότι θέλει να εκπέμψει το σύνολο του πολιτικού κόσμου προς τη διεθνή κοινότητα. Ελπίζω ότι αυτή η δήλωσή μου εκφράζει το σύνολο του πολιτικού κόσμου. Ελπίζω ότι καλύπτει τη σιωπή της Κυβέρνησης, που θα όφειλε να τοποθετηθεί από την πρώτη στιγμή για τη δολοφονία του Αρμένιου Χράντ Ντίνγκ, διότι μ’ αυτόν τον τρόπο θα εδήλωνε ότι όλη η χώρα μάχεται για την υπεράσπιση αυτονόητων ιστορικών δικαιωμάτων των ορθόδοξων κοινοτήτων που ξεκληρίστηκαν στις αρχές του προηγούμενου αιώνα από τον τουρκικό εθνικισμό.
      Κυρίες και κύριοι συνάδελφοι, θα ακούσω το επιχείρημα της Κυβέρνησης ότι πρέπει να μείνουμε στο Δημοσιοϋπαλληλικό Κώδικα που αρχίσαμε να συζητούμε από χθες.
      Επιθυμώ να πω στον κύριο Υφυπουργό που μόλις κατέβηκε από το Βήμα, ότι το χειρότερο είδος επιχειρηματολογίας είναι να αποδίδεις στον πολιτικό σου συνομιλητή άποψη που ουδέποτε εξέφρασε, διότι με αυτόν τον τρόπο μπορείς να υπηρετήσεις καλύτερα την προσχηματισμένη εντύπωση που έχεις. 
      Κανείς, κύριε Ανδρεουλάκο, από τους αγορητές του ΠΑ.ΣΟ.Κ. δεν σας είπε ότι το Μάρτιο του 2004 το ΠΑ.ΣΟ.Κ. σας παρέδωσε μία τέλεια Δημόσια Διοίκηση. Κανείς δεν σας το είπε αυτό. Σας είπαμε όμως όλοι μας ότι έγιναν βήματα για τη βελτίωση της Δημόσια Διοίκηση και ότι επιπροσθέτως έπρεπε να διανυθεί πολύ μεγάλη απόσταση ακόμα έως ότου όλοι μαζί αναφωνήσουμε ότι φθάσαμε στο επιθυμητό αποτέλεσμα. 
      Δεν έχει κανένας μας τη συνείδηση, ούτε Έλληνας πολίτης ούτε Έλληνας πολιτικός, ότι η διοίκηση είτε τώρα είτε στο πρόσφατο παρελθόν επέλυσε τα προβλήματά της, ότι έγινε παραγωγική, ότι έγινε απολύτως αξιόπιστη, αντιγραφειοκρατική, ότι μπορεί να επεμβαίνει σε άμεσους χρόνους και με αποτελεσματικό τρόπο να εξυπηρετεί τον Έλληνα πολίτη. Συνεπώς μη αποδίδετε μας απόψεις που ουδέποτε ελέχθησαν. 
      Σας λέμε, όμως, ότι κάνετε βήματα προς τα πίσω, ότι αντί να συνεχίσετε μία πολιτική που θα μπορούσε να οδηγεί τη Δημόσια Διοίκηση βήμα-βήμα προς τα εμπρός, με τις πολιτικές σας ενέργειες κάνετε βήματα προς τα πίσω και μάλιστα αποφασιστικά βήματα προς τα πίσω.
      Ας ξεκινήσω, λοιπόν, από το Δημοσιοϋπαλληλικό Κώδικα που συζητούμε. 
      Πρώτα απ’ όλα, κύριε Καραμάριε, ξέρετε ότι δεν ισχύει η ευχή σας να διαμορφώσουμε άλλες λύσεις από αυτές που εισηγείται η Κυβέρνηση, διότι στη διαδικασία των κωδίκων δεν μπορούμε...
      ΑΝΑΣΤΑΣΙΟΣ ΚΑΡΑΜΑΡΙΟΣ: Στην επιτροπή είπα όχι εδώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν μπορούμε να αλλάξουμε κάτι. Το ίδιο είναι. Τώρα, στην επιτροπή αναθεώρησης, πάμε πολλούς μήνες πίσω. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Έτσι μπράβο, εκεί. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μιλώ για τις συζητήσεις που γίνονται στο κοινοβουλευτικό Σώμα. Το τι θα μπορούσε να γίνει στην επιτροπή, είναι μία άλλη ιστορία.
      Θέλω, λοιπόν, να κάνω μερικές παρατηρήσεις.
      Θεωρώ ότι ο Δημοσιοϋπαλληλικός Κώδικας και κάθε Δημοσιοϋπαλληλικός Κώδικας δεν μπορεί να επιλύσει τα μεγαλύτερα από τα προβλήματα που αντιμετωπίζει η Δημόσια Διοίκηση. Άρα, λοιπόν, η φιλοδοξία που περιγράφεται στην εισηγητική έκθεση, ότι διά της προτάσεώς της η Κυβέρνηση επιχειρεί να εφαρμόσει μια βαθιά διοικητική μεταρρύθμιση, ότι θέλει να καταστήσει τη Δημόσια Διοίκηση παραγωγική και αντιγραφειοκρατική, ότι θέλει να επιλύσει διαρθρωτικά προβλήματα, δεν υπηρετείται από το συζητούμενο σχέδιο νόμου σε καμία απολύτως περίπτωση. Διότι εάν θέλαμε να υπηρετήσουμε τους στόχους μιας, εκτεταμένης διοικητικής αναδιάρθρωσης, αυτό θα μπορούσε να γίνει όταν θα συζητούσαμε –και αυτό δεν έγινε ούτε στο παρελθόν ούτε τώρα- θέματα που αφορούν την αρχιτεκτονική της Δημόσιας Διοίκησης, τον τρόπο με τον οποίο λαμβάνονται οι κυβερνητικές αποφάσεις και οι αποφάσεις στο ανώτατο διοικητικό επίπεδο. 
      Θα μπορούσαμε να αντιμετωπίσουμε διαρθρωτικά προβλήματα, εάν συζητούσαμε τη διαφοροποίηση του εκτελεστικού κράτους από το επιτελικό κράτος, με τη διάθεση να επανασυστήσουμε το εκτελεστικό κράτος μόνο στην περιφέρεια και όχι στο κέντρο. 
      Θα έπρεπε να συζητήσουμε θέματα μεγάλης σημασίας, όπως είναι οι διυπουργικοί κλάδοι και τα συναφή με το μισθολόγιο και το βαθμολόγιο. Κάτι τέτοιο δεν συμβαίνει.
      Συνεπώς η εμβέλεια του εγχειρήματός σας με το Δημοσιοϋπαλληλικό Κώδικα που εισηγείστε είναι πολύ μικρή και εν πολλοίς λανθασμένη. 
      Πριν καταλήξω στο γνωστό θέμα της επιλογής στελεχών για τις θέσεις ευθύνης, θα σας δώσω μερικά παραδείγματα για να εννοήσετε. Γιατί οι παρεμβάσεις σας είναι λανθασμένες. 
      Ισχυρίζεστε ότι αποτελεί μεγάλο επίτευγμα το ότι στελέχη του συνδικαλιστικού κινήματος θα συμμετέχουν στον προγραμματισμό των προσλήψεων και μάλιστα επικαλείστε το επιχείρημα ότι η συμμετοχή των εκπροσώπων του συνδικαλιστικού κινήματος θα απέτρεπε ενδεχομένως την εκάστοτε κυβέρνηση να προσλαμβάνει προσωπικό πέραν των αναγκών του κράτους. Αποκρύπτετε, όμως, την άλλη όψη, στην οποία δεν μπορεί να σας διευκολύνει το συνδικαλιστικό κίνημα, μία όψη, που θα αποκαλυφθεί σύντομα και σχετίζεται με το ερώτημα: τι θα συμβεί όταν το συνδικαλιστικό κίνημα διά των εκπροσώπων του θα σας προτείνει, με βάση τις κενές οργανικές θέσεις, ότι πρέπει να προχωρήσετε σε πρόσληψη αλλά εσείς θα αρνείσθε; Ή εάν σας υποδεικνύει ο συνδικαλιστικός εκπρόσωπος να προσλάβετε υπαλλήλους για το Εθνικό Σύστημα Υγείας και όχι για την Αγροφυλακή; Το θέμα δεν είναι να σας συγκρατήσει ο εκπρόσωπος των συνδικαλιστών από το να κάνετε περισσότερες προσλήψεις. Το θέμα είναι ότι δεν θα ακούτε το συνδικαλιστικό κίνημα, όταν θα σας προτείνει προσλήψεις με ορθολογική κατανομή ή όταν σας προτείνει να κάνετε προσλήψεις και δεν θα τις κάνετε, παρ΄ό,τι τα οργανικά κενά θα υπάρχουν.
      Παράδειγμα δεύτερον. Ισχυρίζεστε ότι είναι μεγάλο βήμα να προβλέπονται ηθικές αμοιβές για τους υπαλλήλους που έκαναν μία εξαιρετική πράξη, κατά την υπηρεσία τους, ή προσφέρουν κοινωνικό έργο. Βεβαίως, ότι αυτό είναι μία καλή ιδέα. Αλλά οι ηθικές αμοιβές, κύριε Υφυπουργέ, πρέπει να δίνονται κυρίως σε αυτή τη μικρή πια, απομένουσα ρομαντική στρατιά δημοσίων υπαλλήλων που εξακολουθεί να σέβεται τον όρκο της, διαχειρίζεται τους φυσικούς και ανθρώπινους πόρους με τρόπο απολύτως νόμιμο και που κάνει ό,τι μπορεί, στα όρια της αυτοθυσίας, καθημερινά να εξυπηρετήσει τον Έλληνα πολίτη. Αυτόν το δημόσιο υπάλληλο θα έπρεπε να διακρίνετε μέσα από την πληθύ των υπολοίπων, που συνήθως δεν σέβονται τον όρκο τους. Γι’ αυτόν δεν προβλέπονται ηθικές αμοιβές. Αλλά τα κίνητρα, όπως και οι αρνητικές κρίσεις των υπαλλήλων, είναι ένα από τα μεγάλα θέματα που επίσης δεν συζητούμε. 
      Θα σας δώσω τρίτο παράδειγμα για όσα αστόχαστα προτείνετε. 
      Ισχυρίζεστε ότι μόλις στο 7% έως 12% συμμετέχει η συνέντευξη στην κρίση των υποψηφίων, για να καταλάβουν μία θέση προϊσταμένου, γενικού διευθυντή ή διευθυντή ή προϊσταμένου άλλης οργανικής μονάδας. Συμφωνώ μαζί σας ότι έτσι είναι. Αλλά για ποια αξιολόγηση μιλάμε; Η αξιολόγηση είναι ένα από τα συστατικά μέρη της τελικής κρίσης. Θα θέλατε να μου περιγράψετε τις αρχές, τις κατευθυντήριες γραμμές ενός αξιόπιστου συστήματος αξιολόγησης; Διότι έχει δίκιο ο κ. Παυλόπουλος, όταν λέει ότι υπάρχουν διοικητικά συστήματα και υποσυστήματα στον τόπο μας που έχουν να αξιολογηθούν πάρα πολλά χρόνια. 
      Μπορείτε να μου περιγράψετε ένα αξιόπιστο σύστημα αξιολόγησης στο οποίο έχετε καταλήξει; 
      Ισχυρίζεσθε επίσης, ότι είναι σημαντικό το ότι δημιουργείται ένα ειδικό υπηρεσιακό συμβούλιο, η σύνθεση του οποίου δεν καθορίζεται ευθέως από την Κυβέρνηση. Ξέρετε, όλα αυτά περί αντικειμενικών κριτηρίων θα ήταν δυνατό να μην προβλέπονται από τη νομοθεσία εάν υπήρχε μία και μόνον προϋπόθεση για την οποία όλοι θα συμφωνούσαν: Πολύ μεγαλύτερη σημασία του τρόπου της κρίσεως έχει το ποιος κρίνει. Πόσο δηλαδή είναι αξιόπιστο το όργανο που καλείται να κρίνει, την ιδέα που προτείνω τώρα, την έχω προτείνει και ως Βουλευτής της συμπολίτευσης, την έχω προτείνει ακόμα και ως Υπουργός. Μάλιστα όταν βρέθηκα για λίγους μήνες στο Υπουργείο Εσωτερικών, Δημόσια Διοίκηση και Αποκέντρωσης εκτός από το σχέδιο νόμου που είχα ετοιμάσει για το Συνήγορο του Πολίτη, ετοίμαζα και άλλες ρυθμίσεις, αλλά η μετακίνησή μου στο Υπουργείο Μεταφορών, δεν μου έδωσε το χρόνο.
      Λοιπόν, το κρίσιμο είναι η αντικειμενική  σύνθεση, η υπεράνω υποψίας  σύνθεση του οργάνου που καλείται να κρίνει. Ξέρετε ποιος θα ήταν ο καλύτερος τρόπος; Εάν όλοι οι καθηγητές που θα συμμετάσχουν στη σύνθεση του ειδικού υπηρεσιακού συμβουλίου ή οι εκπρόσωποι της δικαιοσύνης ή οι εκπρόσωποι της Δημόσια Διοίκηση προέκυπταν όχι με διορισμό από τον πρύτανη ή από το δικαστήριο ή από εσάς, αλλά με κλήρωση. 
      Τότε δεν θα μπορούσε κανένας να διαμαρτυρηθεί ότι μεσολαβεί το κομματικό στοιχείο ή η κομματική κρίση. Δεν θα χρειαζόταν καν η κατηγοριοποίηση αντικειμενικών κριτηρίων. Δεν σας λέω ότι είναι λάθος αλλά δεν είναι το μείζον. 
      Επανέρχομαι τώρα σε έναν από τους βασικούς σας συλλογισμούς για να κλείσω: Είπατε, κύριε Υφυπουργέ, στη ρύμη του λόγου σας: «αφήστε τη Δεξιά –χρησιμοποιώ σχεδόν ακριβώς τις εκφράσεις σας- η Δεξιά διακρίνεται για τη μετριοπάθεια της». Πρέπει να σας πω ότι εκείνη την ώρα αισθάνθηκα ένα σκίρτημα και αισθάνθηκα την ανάγκη να καλέσω από το χώρο των αθανάτων αυτούς οι οποίοι προσέτρεξαν είτε ως δένδρα είτε ως νεκροί να ψηφίσουν στις εκλογές βίας και  νοθείας του 1961. Αλλά επειδή δεν θέλω να ανατρέξω στο παρελθόν της παράταξής σας, επανέρχομαι στο παρόν:
      Κύριε Υφυπουργέ, τι σημαίνει ότι η κρίση με αντικειμενικά κριτήρια των υποψηφίων για τις θέσεις προϊσταμένων θα γίνουν από 1-1-2008 και επέκεινα; Μιλήσατε για τους γενικούς διευθυντές. Θα ήταν πάρα πολύ χρήσιμο αν μας λέγατε οι υπόλοιποι προϊστάμενοι οργανικών μονάδων πότε έχουν επιλεγεί.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το 2005. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ένας μεγάλος αριθμός το 2004 και υπάρχει και ένας αριθμός το 2005. Το επιχείρημά σας όμως ότι κάποιοι  επιλέχθηκαν το 2005 είναι έωλο…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όλοι.
       ΧΑΡΑΛΑΜΠΟΣ ΚΑΣΤΑΝΙΔΗΣ: …διότι η ακροτελεύτια διάταξή σας προβλέπει ότι οι ρυθμίσεις των άρθρων 84-86 του Δημοσιοϋπαλληλικού Κώδικα που εισηγείστε, αρχίζουν να εφαρμόζονται από 1-1-2008. Δεν σημαίνει ότι αυτομάτως και αυτοί που θα κριθούν το 2008 θα υπαχθούν στα κριτήρια του νέου Δημοσιοϋπαλληλικού Κώδικα. Διότι είναι πάρα  πολύ ενδιαφέρον…
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τι είναι αυτά που λέτε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Μαρκογιαννάκη, κρατήστε για τον εαυτό σας το ερώτημα και μην απευθύνεστε σε μένα λέγοντας «Τι είναι αυτά που λέτε»!
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εμένα παρατηρείτε, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα): Να μην κάνετε διάλογο με τους συναδέλφους.
      ΧΑΡΑΛΑΜΠΟΣ ΚΑΣΤΑΝΙΔΗΣ: Απευθύνθηκε ο συνάδελφος σε μένα λέγοντας, τι είναι αυτά που λέτε…
      ΠΡΟΕΔΡΟΣ (Άννα Μπενάκη-Ψαρούδα): Να μην κάνετε διάλογο, κύριε συνάδελφε. Όλοι έχουν απευθυνθεί στους ρήτορες και το Προεδρείο παρεμβαίνει με τον ίδιο τρόπο για όλους!
      ΧΑΡΑΛΑΜΠΟΣ ΚΑΣΤΑΝΙΔΗΣ: Μου κάνει εντύπωση η αδιαφοροποίητη κρίση σας. Είναι έξοχη!
      Έλεγα λοιπόν, κυρίες και κύριοι συνάδελφοι, ότι υπάρχει μια πολύ απλή ιδέα την οποία θα μπορούσε να υιοθετήσει η Κυβέρνηση, ώστε να αρθούν οι οποιεσδήποτε αμφισβητήσεις. Να νομοθετήσει ότι οι επιλεγέντες το 2004 ή το 2005, όταν λήξει η θητεία τους παραμένουν στη θέση τους, μέχρις ότου να εφαρμοστούν τα νέα κριτήρια στην επιλογή των νέων προϊσταμένων. Γιατί δεν το κάνει; Είναι απλό. Η διαφορά μας δεν είναι οι πέντε ή έξι μήνες. Αντιθέτως μάλιστα θα δοθεί και πολύς χρόνος στην Κυβέρνηση για να κάνει τις εσωτερικές της αξιολογήσεις. Γιατί δεν το λέει; Είναι τόσο απλό. Ας το πει και έχουμε τελειώσει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θα χρειαστώ, κυρία Πρόεδρε.
      Χθες δήλωσα ότι, αν η Κυβέρνηση πει ότι θα κρίνει όλους όσους πρόκειται να είναι υποψήφιοι για τις θέσεις ευθύνης με το νέο σύστημα, εμείς θα ψηφίσουμε το Δημοσιοϋπαλληλικό Κώδικα. Είναι πάρα πολύ απλό. Δεν το κάνει όμως διότι, πράγματι, η στόχευσή της είναι κομματική. Είναι απόλυτη η διάθεσή της να ελέγξει την κρατική ιεραρχία. Είναι απόλυτο το σύνδρομο του ιδιοκτήτη από το οποίο διακατέχεται η παράταξη της Νέας Δημοκρατίας. Και αυτό δεν προκύπτει μόνο από τη συζήτηση του σημερινού νομοσχεδίου. Προκύπτει από το γεγονός ότι ήδη αυξάνονται ραγδαία, όπως λέει η έκθεση του Συμβουλίου  Ευρώπης, οι καταδίκες της χώρας με σειρά αποφάσεων σε βάρος της Ελληνικής Αστυνομίας για κακή μεταχείριση διαφόρων πολιτών, από την περίεργη δράση  κουκουλοφόρων, που απελευθερώνει την Κυβέρνηση στο να εκδηλώσει τις πιο αντιδραστικές θέσεις για τη λειτουργία της τριτοβάθμιας εκπαίδευσης. Προκύπτει το συμπέρασμά μου περί ιδιοκτησίας του κράτους –για τη Νέα Δημοκρατία πάντοτε πρόκειται- από τις θέσεις της σχετικά  με τη συζήτηση για τις υποκλοπές.
      Κυρίες και κύριοι συνάδελφοι, εδώ δεν πρόκειται για μια παράταξη που απλώς δικαιώνει το χαρακτήρα του «ιδιοκτήτη». Πρόκειται για ένα συντηρητικό τσιμπούρι που έχει καθίσει πάνω στο κοινωνικό σώμα και το απομυζά, για ένα συντηρητικό βρόγχο που κινδυνεύει να κόψει τον αέρα στο ελληνικό κοινωνικό σώμα. Δεν είναι, κυρίες και κύριοι συνάδελφοι, η πολιτική σας η πολιτική του μεσαίου χώρου. Είναι η πολιτική σας των μεσαίων όρων του συντηρητικού τρόπου και του συντηρητικού τρόμου. Αυτό είσαστε! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ο κ. Ζώης, ως Κοινοβουλευτικός Εκπρόσωπος της Νέας Δημοκρατίας, έχει το λόγο.
      ΧΡΗΣΤΟΣ ΖΩΗΣ: Κυρία Πρόεδρε, παρακολουθήσαμε αυτές τις δύο ημέρες μια παρέλαση ομιλητών και μια έκθεση επιχειρημάτων τα οποία λίγο-πολύ με ένα μονότονο τρόπο επαναλαμβάνονται με αφορμή οποιαδήποτε συζήτηση οποιουδήποτε νομοσχεδίου. Ακούσαμε τα πάντα. Ακούσαμε κριτική με αφορμή το συζητούμενο σχέδιο νόμου έως και την απογραφή. Ακούσαμε αναδρομές στο παρελθόν, πειράζουν όμως όταν αυτού του είδους οι αναφορές τυγχάνουν απάντησης, αλλά πρέπει να δίνονται απαντήσεις. Ακούσαμε μέχρι και κριτική η οποία φτάνει στον τρόπο με τον οποίο διεξήχθησαν οι εκλογές του 1960-1961. Ακούσαμε απ’ όλα. Μπροστά σε όλα αυτά εγώ θα επιλέξω να χαμηλώσω τους τόνους, γιατί έχω την εδραία πεποίθηση ότι η πλειοψηφία δεν έχει ανάγκη ούτε  την πόλωση ούτε την ένταση ούτε επιζητεί να χτίσει διαχωριστικές γραμμές ούτε αναζητεί να βρει διαφορές εκεί που δεν υπάρχουν, ώστε να κατοχυρώσει μια παρουσία στον ελληνικό λαό, η οποία δεν βρίσκει έρεισμα παρά μόνο όταν συνοδεύεται από λογικά επιχειρήματα από ουσιαστικές προτάσεις που έχουν να κάνουν με τα προβλήματα του λαού.
      Δυστυχώς η Αξιωματική Αντιπολίτευση και με τη συζήτηση του Κώδικα Δημοσίων Υπαλλήλων δεν αποδεικνύει τίποτα άλλο παρά την ένδεια των επιχειρημάτων της. Στην προσπάθεια της να υψώσει τον πήχη μεταμφιέζοντας αυτήν την προσπάθεια σε εποικοδομητική κριτική, σε εποικοδομητική στάση κάνει την πιο αυστηρή αυτοκριτική στο παρελθόν της αλλά αυτό ξεχνάει να το πει, ξεχνάει να το επισημάνει, ώστε αυτή η αυτοκριτική να έχει στοιχεία ειλικρίνειας, να είναι μια αυτοκριτική η οποία αντιμετωπίζεται ως αυτοκριτική, να είναι μια αυτοκριτική η οποία πιάνει τόπο. Και να γίνω πιο σαφής:
      Εφηύρε ο Κοινοβουλευτικός Εκπρόσωπος της Αξιωματικής Αντιπολίτευσης το εξής επιχείρημα προκειμένου να δικαιολογήσει τη στάση του κόμματός του να μην ψηφίσει έναν ολόκληρο κώδικα. Πρότεινε στην Κυβέρνηση, η θητεία όλων όσων, διευθυντών και προϊσταμένων, λήγει στο 2007 να παραταθεί έως και το τέλος του 2007, ώστε να συμπεριληφθούν όλοι οι κρινόμενοι, οι υπό κρίση γενικοί  διευθυντές και προϊστάμενοι στο νέο κώδικα. 
      ΒΑΣΙΛΕΙΟΣ ΟΙΚΟΝΟΜΟΥ: Τι πιο λογικό; 
      ΧΡΗΣΤΟΣ ΖΩΗΣ: Αφήστε, κύριε Οικονόμου! Θα σας πω εγώ τι είναι πιο λογικό. 
      Πιο λογικό είναι, κύριοι συνάδελφοι, να ομολογήσετε, πριν υποβάλετε το αίτημά σας, το αυτονόητο, αυτό που σας διαφεύγει, ότι αναγνωρίζετε με αυτόν τον τρόπο εμμέσως ή αμέσως, αν θέλετε, την ένδεια, το έλλειμμα του Kώδικα τον οποίοn εσείς μας αφήσατε, τουλάχιστον για τη συγκεκριμένη ρύθμιση. Και έρχεστε εδώ με θράσος να μας πείτε, άξιο το έργο σας, πολύ καλή η δουλειά σας, αξιοκρατικά τα κριτήρια επιλογής των διευθυντών και των προϊσταμένων, μπορούν να εγγυηθούν μια Δημόσια Διοίκηση όπως αυτή που θέλουμε, όπως αυτή που αξίζει στους Έλληνες πολίτες, αλλά κάντε το τώρα, παραβλέποντας, όπως σας εξήγησε και ο κύριος Υπουργός χθες και ο κύριος Υφυπουργός σήμερα, τις τεχνικές δυσκολίες, αυτού του εγχειρήματος. Αντιπροτείνετε: Αφού υπάρχουν τεχνικές δυσκολίες να παραταθεί η θητεία όλων των προ?σταμένων και των διευθυντών και ας κριθούν όλοι με το νέο Κώδικα του 2008. Και σας απαντούν ότι η συντριπτική πλειοψηφία θα κριθεί ούτως ή άλλως με το νέο Κώδικα μέσα στο 2008. 
      ΝΙΚΟΛΑΟΣ ΣΑΛΑΓΙΑΝΝΗΣ: Γιατί δεν το κάνετε;
      ΧΡΗΣΤΟΣ ΖΩΗΣ: Όχι, κύριε Σαλαγιάννη! Δεν θα κόψουμε εμείς τη Δημόσια Διοίκηση για να ικανοποιήσουμε ένα αίτημά σας, το οποίο έπρεπε να έχετε υποβάλει πρώτα και κύρια στην κυβέρνησή σας έντεκα χρόνια από το 1993 έως το 2004. Έπρεπε να το έχετε υποβάλει πρώτα και κύρια στην κυβέρνησή σας όταν έφερε Κώδικα Δημοσίων Υπαλλήλων. Έπρεπε να το έχετε υποβάλει στην κυβέρνησή σας όλα αυτά τα χρόνια! 
      Είναι θέατρο του παραλόγου, κυρία Πρόεδρε, να αντιμετωπίζουμε με μία τέτοιου είδους προσχηματική κριτική που δεν έχει κανέναν άλλο στόχο παρά να απαξιώσει οτιδήποτε έχει γίνει αυτά τα τρία χρόνια στη διακυβέρνηση της Νέας Δημοκρατίας στον τομέα της Δημόσιας Διοίκησης, να χρωματίσει με τον πλέον απαράδεκτο τρόπο όλους όσους υπηρετούν τώρα από θέσεις ευθύνης και έτσι να κάνει τι αλήθεια; Να προδικάσει και την τύχη όλων αυτών που σήμερα υπηρετούν σε θέσεις ευθύνης; Τι σόι ισοπεδωτική αντιμετώπιση και απαξιωτική αντιμετώπιση είναι αυτή όλων των προϊσταμένων, όσων υπηρετούν σε θέσεις ευθύνης σήμερα με αυτό το απαξιωτικό «γαλάζια παιδιά», «δικοί σας»; Και ποιοι είναι οι «δικοί σας» για να είναι αυτοί που υπηρετούν σήμερα «δικοί μας»; 
      Δεν καταλαβαίνετε ότι αυτή η κριτική κάνει πρώτα και κύρια κακό σε σας; Δεν αντιλαμβάνεστε ότι αυτού του είδους η κριτική δεν οδηγεί πουθενά αλλού παρά να επιβεβαιώνει ακόμη μία φορά αυτό που έχει διαπιστώσει ο ελληνικός λαός στα είκοσι πέντε χρόνια διακυβέρνησης του τόπου από το ΠΑ.ΣΟ.Κ.; Ότι ο στόχος σας, η πολιτική σας, η σκέψη σας είναι πώς να έχετε μια κομματικά ελεγχόμενη Δημόσια Διοίκηση; Αυτό αποδεικνύετε εμμέσως όταν διαχωρίζετε και σήμερα όλους όσους υπηρετούν σε θέσεις ευθύνης, σε «γαλάζιους» και μόνο «γαλάζιους» από άλλους οι οποίοι δεν ξέρω τι ήταν. Εγώ προσωπικώς δεν γνωρίζω, για να  μην αναφερθώ στην απαράδεκτη απαρίθμηση χθες που υποχρέωσε και τον Υπουργό να απαντήσει –γιατί δεν μπορούσε να κάνει διαφορετικά- που είχε να κάνει με πρόσωπα που έχουν υπηρετήσει στο παρελθόν και με απαράδεκτες αναφορές, του ποιος κάθεται πίσω από τον Υπουργό και πού ήταν αυτός ο άνθρωπος και ποιος άλλος στο Υπουργείο ήταν διευθυντής και τι χρώματος ήταν και τι ψήφιζε και τι δεν ψήφιζε. Είναι αυτή η συζήτηση από έναν πολιτικό κόσμο που φιλοδοξεί κατά δήλωσή του να πάει τη χώρα μετά το 2007 να της δώσει μια προοπτική; Είναι αυτή η συζήτηση κατά την οποία όλοι αρνούμαστε να παρελθοντολογούμε, αλλά όλοι τρέχουμε και κάνουμε αναφορές σ’ αυτό το παρελθόν, το οποίο έχει καταδικάσει ο ελληνικός λαός; 
      Κυρία Πρόεδρε, πριν το 2004 είτε ρωτούσες έναν πολίτη είτε ρωτούσες ένα δημόσιο υπάλληλο αν είναι ευχαριστημένος από τη Δημόσια Διοίκηση που έχει ο τόπος μας, θα σου έλεγαν όλοι «όχι». Ούτε οι πολίτες ήταν ευχαριστημένοι από τη Δημόσια Διοίκηση ούτε οι υπάλληλοι. Δεν αμφισβητεί κανένας σήμερα ότι υπάρχουν συντονισμένες προσπάθειες της Κυβέρνησης, οι οποίες με τον πλέον σημειολογικό και χαρακτηριστικό τρόπο βρήκαν την αναφορά τους από την κατάθεση του πρώτου νομοσχεδίου της νέας διακυβέρνησης στη Βουλή και αφορούσε στη Δημόσια Διοίκηση από το Υπουργείο Εσωτερικών ότι αυτή η Κυβέρνηση έχει ως στόχο την επανίδρυση του κράτους. Όσο και αν έχει λοιδορηθεί αυτή η φράση, όσο και αν έχει λοιδορηθεί αυτός ο στόχος, όση προσπάθεια και αν καταβάλλεται να υπάρξει μια σύγχυση και ένας αποπροσανατολισμός στον κόσμο, η αλήθεια παραμένει μία: ότι η επανίδρυση του κράτους είναι ο πρώτος στόχος  μιας Κυβέρνησης, η οποία έχει αναλάβει με εντολή του ελληνικού λαού να αντιμετωπίσει αυτές τις προκλήσεις που δεν μπορέσατε να απαντήσετε είκοσι πέντε χρόνια. 
      Και τι έχουμε σήμερα; Έχουμε έναν Κώδικα –γιατί γι’ αυτόν συζητούμε σήμερα- ο οποίος τελεί υπό την έγκριση -γιατί προηγουμένως υπήρξε  συναίνεση και συνεννόηση, συζήτηση και συνεργασία- της Α.Δ.Ε.Δ.Υ. και θα μου επιτρέψετε να σας πω ότι έχουμε και πολίτες, οι οποίοι απαντώντας στο πολύ συγκεκριμένο ερώτημα: ποιον εμπιστεύονται περισσότερο, την Κυβέρνηση ή την Αντιπολίτευση για να αντιμετωπίσει τα ζητήματα της Δημόσιας Διοίκησης, απαντούν σαφώς «την Κυβέρνηση». Έχουμε, λοιπόν, απαντήσει ή είμαστε σε καλό δρόμο, γιατί πραγματικά απαντούμε με σταθερότητα και με συνέπεια και στο αίτημα των δημοσίων υπαλλήλων, να βελτιώσουμε τις συνθήκες στη Δημόσια Διοίκηση και αυτό φαίνεται  από το συγκεκριμένο Κώδικα με τον τρόπο που αυτός εκπονήθηκε και υποβλήθηκε στη Βουλή, αλλά και από τους πολίτες οι οποίοι αβίαστα απαντούν στις ερωτήσεις που τους τίθενται για τις επιδόσεις της Κυβέρνησης στη Δημόσια Διοίκηση. 
      Δεν αρέσουμε; Τι να κάνουμε; Αν δεν σας αρέσουμε, ποιο είναι το σημείο σύγκρισης όμως και κριτικής σας για το τι σας αρέσει και δεν σας αρέσει; Το δικό σας παρελθόν; Η δική σας προσφορά στη Δημόσια Διοίκηση; Η δική σας εργασία; Μα, είναι αυτά που καταδικάστηκαν! Μας ζητάτε να κάνουμε τι δηλαδή; Μας ζητάτε να περπατήσουμε το διάδρομο που μας αφήσατε; Μας ζητάτε να ακολουθήσουμε τα δικά σας ίχνη; Μα, δεν είμαστε ανόητοι για να κάνουμε κάτι τέτοιο, το οποίο έχει καταδικαστεί από τον ελληνικό λαό με τον πιο κατηγορηματικό τρόπο! 
      Μας ζητάτε να σηκώσουμε περισσότερο τον πήχη; Εγώ, δεν θα σας ρωτήσω γιατί δεν το κάνατε εσείς όταν κυβερνούσατε. Θα σας πω όμως ότι οι μεγάλες αλλαγές δεν γίνονται από τη μια μέρα στην άλλη. Εγώ προσωπικά έχω πει και με άλλη αφορμή σε συζήτηση άλλου θέματος εδώ μέσα πάλι, που αφορούσε το Υπουργείο Εσωτερικών ότι οι μεγάλες αλλαγές έρχονται στην πραγματικότητα μέσα από μια συνεπή, συνεχή διαδρομή, η οποία τοποθετεί ψηφίδες σε ένα μωσαϊκό. Δεν έρχονται οι μεγάλες αλλαγές με έναν Κώδικα, με ένα σχέδιο νόμου! Άκουσα χθες ότι δεν υπάρχει τίποτα οραματικό, δεν υπάρχει καμιά μεγάλη μεταρρύθμιση! Σαν τι οραματικό και σαν ποια μεγάλη μεταρρύθμιση θα μπορούσατε να καταθέσετε και δεν την άκουσα ούτε στην επιτροπή ούτε αυτές τις δύο μέρες που διεξάγεται η συζήτηση εδώ μέσα; Και γιατί δεν τη λέτε; Φοβάστε μήπως σας κλέψουμε τις ιδέες μπαίνοντας σε προεκλογική περίοδο; Φοβάστε μήπως κλέψουμε κάτι από αυτά τα σοφά που θα πείτε και δεν λέτε; Πείτε τα έξω από εδώ μέσα, ομολογήστε τα στον ελληνικό λαό. 
      Η αλήθεια, λοιπόν, κυρία Πρόεδρε, είναι ότι ο πήχης υψώνεται προσχηματικά. Η αλήθεια είναι ότι πάνω από αυτόν τον πήχη δεν θα μπορούσαν ούτε οι ίδιοι να περάσουν. Τον τοποθετούν, αλλά παραμένουν κριτές του αγωνίσματος και αφήνουν άλλους να προσπαθούν παραβλέποντας ή, αν θέλετε, υπονομεύοντας τα όσα ήδη έχουν κάνει. 
      Ακούστηκαν πολλά. Δεν χρειάζεται να επαναλάβω ποιες είναι οι τομές, ποιες είναι οι αλλαγές και ποια είναι τα βήματα που γίνονται. Τα είπε ο Υπουργός, τα είπε ο Υφυπουργός, τα είπαν πολλοί καλοί συνάδελφοι που πήραν το λόγο χθες. Πρέπει όμως να πω ότι ο Κοινοβουλευτικός Εκπρόσωπος της Αξιωματικής Αντιπολίτευσης διέπραξε ένα ολίσθημα σήμερα. Μίλησε για περίεργη δράση κουκουλοφόρων υπαινισσόμενος ότι αυτή η περίεργη δράση αυτών των κουκουλοφόρων εξυπηρετεί τρόπον τινά τους στόχους της Κυβέρνησης. Θέλω να πιστεύω ότι εν τη ρύμη του λόγου του ο κ. Καστανίδης προέβη σε αυτήν την αναφορά. 
      Θέλω να πιστεύω ότι δεν ήθελε να πει  αυτό που εγώ αντιλήφθηκα και -είμαι βέβαιος-  αντιλήφθηκαν  και άλλοι εδώ μέσα. Θέλω να πιστεύω  ότι αν κακώς τον παρερμήνευσα, θα νιώσει  την ανάγκη να πάρει το λόγο  και να ξεκαθαρίσει τα της περίεργης δράσης κουκουλοφόρων αυτήν τη χρονική περίοδο που συζητούμε κρίσιμα θέματα στο χώρο της εκπαίδευσης και το κατά πόσο και πώς υπηρετούνται οι στόχοι της Κυβέρνησης από αυτήν την περίεργη δράση κουκουλοφόρων. 
      Δεν αρμόζει στον πολιτικό κόσμο να προβαίνει σε τέτοιου είδους αναφορές. Δεν έχει ανάγκη η Αξιωματική Αντιπολίτευση να καταφεύγει σε τέτοιου είδους επιχειρηματολογία για να αποφύγει το προφανές: να καταδικάσει με τον πιο ξεκάθαρο τρόπο τη δράση αυτή και να συμπαρασταθεί στην Κυβέρνηση και στα όργανα του κράτους που προσπαθούν να αντιμετωπίσουν αυτήν τη δράση, στα πλαίσια πάντοτε της νομιμότητας. 
      Επειδή υπήρξε ακόμη και μία αναφορά στη δολοφονία του Αρμένιου δημοσιογράφου  στην Τουρκία, θέλω να πω, κυρία Πρόεδρε, ότι είναι προφανής η συμπαράσταση του πολιτικού κόσμου, είναι προφανές  ότι συμμεριζόμαστε πλήρως τον πόνο των οικείων του Αρμένιου δημοσιογράφου, είναι προφανές ότι καταδικάζουμε με τον πιο απερίφραστο τρόπο οτιδήποτε πλήττει τα ανθρώπινα δικαιώματα, φιμώνει την ελευθερία του λόγου. Είναι πολύ προφανές ότι αυτό γίνεται πολύ περισσότερο όταν ο ελληνικός λαός έχει να μοιραστεί κοινές εμπειρίες, ιστορικά βιώματα και την ίδια βάναυση μεταχείριση με τον αρμενικό λαό. 
      Δεν περίμενα όμως ποτέ ότι ακόμη και με αυτήν την αφορμή θα αναζητούσε έρεισμα αντιπολιτευτικής κριτικής ο αξιότιμος εκπρόσωπος της Αξιωματικής Αντιπολίτευσης προκειμένου να καταδείξει ακόμη μία φορά ότι υπάρχουν διαφορές που χωρίζουν τη Νέα Δημοκρατία και το ΠΑ.ΣΟ.Κ.. Υπάρχουν διαφορές, αλλά είναι κατάντια για την Αξιωματική Αντιπολίτευση να καταφεύγει σε τέτοιου είδους αναφορές για να αναζητήσει εκείνες τις διαφορές που έχει ανάγκη, ώστε να μπορεί να απευθύνεται στον ελληνικό λαό. Άλλες είναι οι διαφορές, μπορούμε να τις συζητήσουμε, πάντως όχι αυτές στις οποίες κατέφυγε σήμερα ο κ. Καστανίδης.
	Ευχαριστώ, κυρία Πρόεδρε.
	(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ ( Άννα Μπενάκη- Ψαρούδα):  Ευχαριστούμε τον κ. Ζώη.
	Η Κοινοβουλευτική Εκπρόσωπος του Κ.Κ.Ε. κ. Βέρα Νικολαϊδου έχει το λόγο.
	ΒΕΡΑ ΝΙΚΟΛΑΪΔΟΥ:  Ευχαριστώ, κυρία Πρόεδρε.
	Κυρίες και κύριοι Βουλευτές, ξεκινώντας από τη δολοφονία του Αρμένιου Χραντ Ντινκ -και είδαμε όλοι αυτήν τη λαοθάλασσα χθες στην Κωνσταντινούπολη- στις μνήμες όλων μας περνούν και μία σειρά γεγονότα που είτε ζήσαμε είτε διαβάσαμε. Δεν σας κρύβω ότι προσωπικά μου ήλθαν οι ίδιες εικόνες από παλιότερα συλλαλητήρια στην Αθήνα και στη Θεσσαλονίκη μετά από τη δολοφονία του Γρηγόρη Λαμπράκη, Βουλευτή της Αριστεράς, Ολυμπιονίκη και Αντιπροέδρου της Ελληνικής Επιτροπής για τη Διεθνή Ύφεση και Ειρήνη που δολοφονήθηκε από το τότε παρακράτος για τις ιδέες του. 
      Γι’ αυτό ακριβώς, κύριε Υπουργέ, παρ΄ότι χθες στην τοποθέτησή μας αναφερθήκαμε και αναδείξαμε τα βασικά, κατά τη δική  μας άποψη βέβαια, των στοιχείων που περιέχει ο Κώδικας που συζητάμε, ο Κώδικας εξασφαλίζει τη συνέχιση της ίδιας πολιτικής που γνωρίσαμε μέχρι σήμερα, που θέλει μία Δημόσια Διοίκηση-μηχανισμό εξυπηρέτησης των συμφερόντων της ολιγαρχίας του μεγάλου κεφαλαίου, ενώ έπρεπε να είναι ένας Κώδικας που θα εξασφάλιζε τα εργασιακά και δημοκρατικά δικαιώματα των εργαζομένων και γενικότερα του λαού και της χώρας. 
      Κάνατε μία ιστορική αναδρομή και με βάζετε σε πειρασμό πολύ σύντομα να πω πέντε κουβέντες για την ιστορική διαδρομή  του Κώδικα που συζητάμε και που ξέρετε ότι ξεκινάει από το 1911, τότε ως «Κώδιξ», που καθιέρωνε βέβαια τη μονιμότητα των δημοσίων υπαλλήλων, ωστόσο περιείχε την πολιτική ομηρία και τον απόλυτο έλεγχο του φρονήματος σε κατά καιρούς στιγμές υποχώρησης του λαϊκού κινήματος στις δικτατορίες: του Πάγκαλου το 1925 -κάνατε μία αναφορά σε όλα αυτά- του Μεταξά  το 1936, του Βενιζελικού ιδιώνυμου το 1931, στην κατοχή, στον εμφύλιο, στη χούντα το 1967 με τα γνωστά πιστοποιητικά κοινωνικών φρονημάτων. Αυτός ο Υπαλληλικός Κώδικας τότε αποτέλεσε τον πολιορκητικό κριό, θα έλεγα, για κάθε μορφής διώξεων των κομμουνιστών, των προοδευτικών, των εργαζόμενων στο δημόσιο, γενικά όσων είχαν το θάρρος και αντιστέκονταν.
	Το 1947 σε συνέχεια, μέσα στον εμφύλιο, με το ν. 342  συγκροτήθηκε Επιτροπή Υπαλληλικού Κώδικα. Αυτή έκανε τόσες και τέτοιες τροποποιήσεις πάνω στον Κώδικα του 1911, που το κείμενό της, όταν κατατέθηκε από την τότε κυβέρνηση στη Βουλή κι έγινε ο ν. 1811/1951, αποτέλεσε στην ουσία στρατιωτικό  νόμο. Προσδιοριστική της αντιλαϊκότητας αυτού του νόμου αποτελεί και επίκληση -που νομίζω σε όλους είναι γνωστή- του τότε Υπουργού Οικονομικών κ. Μαύρου που είπε: «Κύριοι Βουλευτές, επειδή εκ της ψηφίσεως του Υπαλληλικού Κώδικος εξαρτώνται γενικότερα συμφέροντα του κράτους, είναι δε και επιθυμία της αμερικάνικης αποστολής, παρακαλώ τη Βουλή όπως δεχθεί το νομοσχέδιο ως ψηφισθέν». Αυτά είναι από τα Πρακτικά της Βουλής 20-12-1951. 
      Μετά ο Κώδικας αυτός είχε κάποιες τροποποιήσεις το 1976, το 1999 και τώρα με το νέο σχέδιο, όπως εσείς το έχετε καταθέσει. Είτε όμως ως Κώδιξ μέχρι το 1976 που αποτέλεσε εργαλείο εθνοκάθαρσης της Δημόσιας Διοίκησης από τους κομμουνιστές και τους άλλους προοδευτικούς  δημόσιους υπάλληλους, από αυτούς που γέμισαν  τα ξερονήσια στα οποία κάνατε αναφορά, είτε ως Κώδικας μετέπειτα, αλλά και με τις σημερινές κυβερνητικές τροποποιήσεις, ποτέ δεν έπαψε να αποτελεί μηχανισμό χειραγώγησης και πειθαναγκασμού των εργαζομένων στο δημόσιο για την απαρέγκλιτη λειτουργία τους ως γρανάζια μιας Δημόσιας Διοίκησης του συγκεκριμένου κράτους του κεφαλαίου. Έτσι, λοιπόν, η Κυέβέρνηση για άλλη μια φορά παρουσίασε και πρόβαλε το συγκεκριμένο σχέδιο που Κώδικα σαν μεγάλο βήμα εκδημοκρατισμού, προσαρμοσμένο στο ευρωπαϊκό κεκτημένο, σαν προϊόν μιας καρποφόρας συνεργασίας με όλους τους αρμόδιους φορείς και ιδίως με την Α.Δ.Ε.Δ.Υ.. Επανειλημμένα ο κύριος Υπουργός τόνισε ότι η συντριπτική πλειοψηφία των  διατάξεών του προέκυψε ύστερα από συμφωνία με την Α.Δ.Ε.Δ.Υ. και ότι περιέχει τριάντα καινοτομίες με κοινωνικό πρόσωπο που εξασφαλίζουν την επιμόρφωση των υπαλλήλων, την κινητικότητα των υπαλλήλων μεταξύ Υπουργείων -έτσι ονομάζονται τώρα οι αυθαίρετες μετατάξεις- και με πειθαρχικές διατάξεις που επίσης, όπως μας είπατε και χθες και σήμερα, συμφωνεί η Α.Δ.Ε.Δ.Υ. με αλλαγές που αποβλέπουν να εκσυγχρονίσουν τον Υπαλληλικό Κώδικα για την αποτελεσματική λειτουργία της Δημόσιας Διοίκησης. 
      Ακούστηκαν πολλά βέβαια και από τους Βουλευτές και αγορητές του ΠΑ.ΣΟ.Κ. και πολλές φορές μας έκαναν να  πιστέψουμε ότι δεν έχουν κυβερνήσει όλα αυτά τα χρόνια και δεν αισθάνονται και καμία ευθύνη μαζί με εσάς για το πού έχει φθάσει η Δημόσια Διοίκηση.
	Κυρίες και κύριοι Βουλευτές, οι αλλαγές που γίνονται με το κυβερνητικό σχέδιο, όπως έχει κατατεθεί, πράγματι εκσυγχρονίζουν τον Κώδικα, αλλά με στόχο στο να πάρει  η κρατική μηχανή, αυτό που λέμε Δημόσια Διοίκηση, τις αναγκαίες στροφές, ώστε να γίνει πιο αποτελεσματική για την κερδοφορία του κεφαλαίου και πιο συμβατή φυσικά με την Ευρωένωση,  αλλά και τους άλλους ιμπεριαλιστικούς οργανισμούς του κεφαλαίου. Η ουσία και ο στόχος είναι ένας  και αυτό το επιβάλλει η ανταγωνιστικότητα στη Δημόσια Διοίκηση, γιατί πρέπει να διευκολύνει την επιχειρηματικότητα και γι’ αυτό μέσα σε δέκα, δεκαπέντε μέρες θα πρέπει να ολοκληρώνει τις διαδικαστικές διοικητικές υποχρεώσεις των επιχειρηματιών.
      Άλλωστε αυτό αναφέρεται και στα πορίσματα της τελευταίας εαρινής συνόδου της Ευρωπαϊκής Ένωσης και αυτό ακριβώς φροντίζει και κάνει το νέο σχέδιο τροποποιώντας τον Υπαλληλικό Κώδικα, όπου συντομεύονται και τροποποιούνται οι διαδικασίες για χορήγηση των επιδοτήσεων και των άλλων διευκολύνσεων των επιχειρηματιών. Αυτή είναι η μία πλευρά. 
      Και φυσικά από την άλλη δεν θέλω να επαναλάβω αυτά που είπαμε χθες για το ρόλο των δημοσίων υπαλλήλων και πώς τον φαντάζεστε με μια σειρά περιορισμούς. Και όχι μόνο στο ρόλο των υπαλλήλων, αλλά επειδή μιλήσατε για αξιοκρατία και οι δύο πλευρές πάρα πολλές φορές, ειλικρινά για ποια αξιοκρατία μιλάτε; Εάν πράγματι θέλατε ή θέλετε να καθιερώσετε την αξιοκρατία, δεν έχετε παρά να κάνετε ένα απλό πράγμα που κατ’ επανάληψη έχουμε ζητήσει, να καθιερώσετε τέτοια αντικειμενικά μετρήσιμα κριτήρια που να μην επιδέχονται αμφισβήτηση, έτσι ώστε το άλφα να είναι άλφα, το βήτα να είναι βήτα και να μην μπορούν οι τελευταίοι να έρχονται μπροστά, ώστε να εξυπηρετούνται οι υμέτεροι με τις γνωστές πελατειακές σχέσεις και για τους ρουσφετολογικούς σας σκοπούς. 
      Όπως είπα, σχολιάσαμε τον Κώδικα χθες. Εμείς πιστεύουμε ότι δεν κινείται στην κατεύθυνση των αναγκών της χώρας και για τους λόγους που έχουμε επικαλεστεί τον καταψηφίζουμε στο σύνολό του. 
      ΠΡΟΕΔΡΟΣ (Άννα Μπενάκη-Ψαρούδα): Μια σύντομη παρέμβαση του κ. Καστανίδη παρακαλώ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ πολύ, κυρία Πρόεδρε. 
      Όταν πριν από λίγο μιλούσα και ισχυρίστηκα ότι παρότι στο άρθρο τρίτο του νομοσχεδίου προβλέπεται ότι η ισχύς των άρθρων 84 ως 86 θα αρχίσει από την 1/1/2008, είναι πιθανόν να μην εφαρμοστούν και να μετατεθούν για το μέλλον, κάποιοι συνάδελφοι έκριναν ότι αυτό είναι νομική παραδοξολογία. 
      Θα ήθελα λοιπόν να κάνω μια σκέψη στο χρόνο που έχω και να διατυπώσω ένα ερώτημα προς τον παριστάμενο κύριο Υφυπουργό: 
      Χθες μόλις ο προϊστάμενός σας Υπουργός κ. Παυλόπουλος είπε ότι διεκδίκησε την άνεση του ενός έτους –η λέξη «άνεση» είναι δική μου- ώστε να είναι έτοιμος για την αξιολόγηση. Αν λοιπόν, κύριε Υφυπουργέ, η αξιολόγηση δεν είναι έτοιμη στις 31/12/2007 και η αξιολόγηση γνωρίζουμε ότι είναι στατιστικό στοιχείο της κρίσης, υπάρχει πιθανότητα να μεταβάλλετε το χρόνο εφαρμογής των διατάξεων;
      Θα παρακαλέσω τη δέσμευση σας, διότι ακριβώς την ίδια επίνευση, την ίδια συγκατάνευση έδινε πριν από μήνες ο Υπουργός Υγείας κ. Αβραμόπουλος σε ό,τι αφορά την εφαρμογή των κοινοτικών οδηγιών για τις εφημερίες και πριν από λίγες ημέρες, παρά τις διαβεβαιώσεις του, έδωσε τέλος εφαρμογής του ισχύοντος συστήματος τη λήξη του 2007 και εφαρμογής των νέων κοινοτικών οδηγιών την 1/1/2008. 
      Μπορείτε λοιπόν να κάνετε τη δήλωση ότι από 1/1/2008 θα εφαρμοστούν, κάτω από οποιεσδήποτε συνθήκες, τα νέα κριτήρια και να διαβεβαιώσετε το Σώμα ότι θα αφήσετε τους πάντες στη θέση τους μέχρι την έναρξη εφαρμογής του νέου συστήματος; Γιατί δεν το κάνετε; 
      ΠΡΟΕΔΡΟΣ (Άννα Μπενάκη - Ψαρούδα): Για δευτερολογία θα πάρουν το λόγο ο κ. Μαρκογιαννάκης, επίσης ο εισηγητής του ΠΑ.ΣΟ.Κ. και ο κ. Γείτονας και θα κλείσετε εσείς, κύριε Υπουργέ. 
      Ορίστε, κύριε Μαρκογιαννάκη, έχετε το λόγο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, με εντυπωσιάζει αυτό το οποίο ελέχθη στη συνέχεια της τοποθέτησης του κ. Καστανίδη, σχετικά με την μεταβατική ημερομηνία του άρθρου τρίτου για τη μεταβατική διάταξη, η οποία τίθεται σε σχέση με την εφαρμογή των άρθρων 84 και 86. 
      Όπως το θέσατε τώρα, αγαπητέ συνάδελφε, παρεμβαίνοντας βάζετε ένα άλλο ζήτημα, όχι ερμηνείας της διάταξης.
       Στην αρχική σας τοποθέτηση κάνατε ερμηνεία της διάταξης και είπατε ότι όπως είναι διατυπωμένη δίνει τη δυνατότητα όχι άμεσης εφαρμογής από την 1/1/2008, αλλά μεταγενέστερα. Προφανώς αντιληφθήκατε το ατόπημα και επανέρχεστε τώρα και θέλετε να εκμαιεύσετε απάντηση του κυρίου Υφυπουργού, εάν είναι ενδεχόμενο στο μέλλον να έλθει νομοθετική πρωτοβουλία της Κυβέρνησης με την οποία θα αλλάζει το άρθρο τρίτο και θα λέμε ότι δεν αρχίζει την 1/1/2008 αλλά αρχίζει στην 1/1/2009. Είναι προφανές ότι αντιληφθήκατε το ατόπημά σας και θέλετε να το δικαιολογήσετε. 
      Αγαπητοί συνάδελφοι, κυρία Πρόεδρε, εγώ μπορώ να πω ότι δεν υπήρξε πράγματι καμία ουσιαστική κριτική στο σχέδιο νόμου το οποίο ψηφίζουμε. Κριτική επί της ουσίας, διότι είναι περίπου πενήντα οι τροποποιήσεις οι οποίες γίνονται, επί της ουσιαστικότητας και δεν έγινε καμία. Αυτό σημαίνει ότι ως πρωτοβουλία νομοθετική παίρνει άριστα. Η κριτική εστιάστηκε μόνο και μόνο στη μεταβατική διάταξη, η οποία μεταφέρει το χρόνο έναρξης της ισχύος στην 1/1/2008.   
      Εκτιμώ, όμως, ότι όπως εξήγησε ο Υπουργός Εσωτερικών χθες, ο κ. Παυλόπουλος, οι λόγοι οι οποίοι επιβάλλουν αυτήν τη μετάθεση της έναρξης ισχύος είναι ουσιαστικότατοι και δικαιολογημένοι. Όμως εκτιμώ περαιτέρω ότι καταλυτική ήταν η τοποθέτηση του κ. Ανδρεουλάκου σήμερα, διότι είχα κατά νου κι εγώ ως εισηγητής της Πλειοψηφίας ότι πράγματι οι προαγωγές στους διευθυντές και γενικούς διευθυντές, επειδή παρακολουθούμε όλοι τα τεκταινόμενα, δεν έγιναν το 2004 στη συντριπτική τους πλειοψηφία αλλά έγιναν σχεδόν όλες το 2005. 
      ΝΙΚΟΛΑΟΣ ΣΑΛΑΓΙΑΝΝΗΣ: Ψέματα!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Σας παρακαλώ πολύ!
      ΝΙΚΟΛΑΟΣ ΣΑΛΑΓΙΑΝΝΗΣ: Δεν είναι έτσι!
      ΠΡΟΕΔΡΟΣ (‘Αννα Μπενάκη - Ψαρούδα): Σας παρακαλώ, κύριε Σαλαγιάννη, θα μιλήσετε. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Σας παρακαλώ, μη με διακόπτετε! ‘Έχω και προσωπική εμπειρία σε τελευταία ανάλυση. 
      ΠΡΟΕΔΡΟΣ (‘Αννα Ψαρούδα - Μπενάκη): Κύριε Μαρκογιαννάκη, μην απαντάτε σας παρακαλώ!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Αποδεικνύεται λοιπόν ότι όλη η επιχειρηματολογία σας ήταν ένα οικοδόμημα που χτίστηκε πάνω στην άμμο. Διότι από την ώρα που οι προαγωγές όσων υπηρετούν σήμερα ως γενικοί διευθυντές και διευθυντές και τμηματάρχες έγιναν σχεδόν όλες το 2005, από εκεί και πέρα γιατί συζητάμε; Δεν το ξέρατε αυτό; Και ήταν λάθος και της πολιτικής ηγεσίας του Υπουργείου που από την αρχή που θέσατε το θέμα εγγράφως δεν απέδειξε τα παραπάνω ούτως ώστε να μην συζητάμε για το παρελθόν όπως κάναμε δύο μέρες. Αντί να συζητάμε την ουσία του, συζητούσαμε τι γινόταν πριν από τριάντα χρόνια, διότι ακριβώς δεν υπήρχαν επιχειρήματα ουσιαστικά για να γίνει μια κριτική για τις διατάξεις οι οποίες περιέχονται σε αυτό. 
      Απόδειξη όμως περαιτέρω για την ορθότητα της νομοθετικής πρωτοβουλίας της Κυβέρνησης αποτελεί το γεγονός ότι έρχεται σήμερα η Αξιωματική Αντιπολίτευση να μας πει τι; Σπεύσατε να εφαρμόσετε το ταχύτερο δυνατόν το νέο Κώδικα περί Υπαλλήλων, διότι διαφορετικά θα συνεχίζετε να εφαρμόζετε τις διατάξεις που εμείς είχαμε θεσπίσει στο παρελθόν, τις οποίες προφανώς σήμερα αναθεματίζετε, αναθεματίζοντας τον ίδιο σας τον εαυτό πολιτικά εννοώ για εκείνα που κάνατε τότε. 
      Αλλά, κυρία Πρόεδρε, εγώ θέλω να κάνω κάποιες άλλες επισημάνσεις επειδή άκουσα πράγματα στη διάρκεια της συζήτησης του νομοσχεδίου που ένας λογικός άνθρωπος όσο ψύχραιμος κι αν είναι δεν μπορεί κάποια στιγμή να μην αντιδράσει. 
      Μας είπατε ότι η Νέα Δημοκρατία κομματικοποιεί τη Δημόσια Διοίκηση και περίπου έτσι επιδερμικά περάσατε και μάλιστα με πολλές θριαμβολογίες τη δική σας συμπεριφορά. 
      Μπορείτε, αγαπητέ συνάδελφε της Μειοψηφίας, να μου πείτε πώς συμβαίνει ο ελληνικός λαός στην πλειοψηφία του να ψηφίζει τη Νέα Δημοκρατία ως κόμμα και η Α.Δ.Ε.Δ.Υ. να ελέγχεται και μάλιστα συντριπτικά από το ΠΑ.ΣΟ.Κ.;
Και μπορείτε να μου εξηγήσετε πώς συμβαίνει ή να μας δώσετε και ένα νούμερο η Κεντρική σας Επιτροπή πόσους κρατικοδίαιτους έχει; Είναι ή δεν είναι η πλειοψηφία;
	ΝΙΚΟΛΑΟΣ ΣΑΛΑΓΙΑΝΝΗΣ: Ψάξτε στη δική σας πόρτα…
	ΧΡΗΣΤΟΣ ΜΑΡΚΟΓΙΑΝΝΑΚΗΣ: Παρακαλώ πάρα πολύ. Η δική μας δεν έχει τίποτα.
	ΠΡΟΕΔΡΟΣ (Άννα Μπενάκη - Ψαρούδα): Κύριε Σαλαγιάννη, ηρεμήστε, σας παρακαλώ. Αμέσως μετά θα πάρετε το λόγο.
	Συνεχίστε, κύριε Μαρκογιαννάκη.
	ΧΡΗΣΤΟΣ ΜΑΡΚΟΓΙΑΝΝΑΚΗΣ: Μπορείτε να μας πείτε λοιπόν πόσους κρατικοδίαιτους έχει η Κεντρική σας Επιτροπή; Έφθασε στο σημείο να είναι ο Γενικός Αρχηγός Γ.Ε.Ε.Θ.Α. μέλος της Κεντρικής Επιτροπής του ΠΑ.ΣΟ.Κ.. Ήταν ή δεν ήταν έτσι; 
      Μας μιλάτε για κομματικοποίηση της Δημόσιας Διοίκησης από τη Νέα Δημοκρατία; Έγιναν σημεία και τέρατα κατά την περίοδο που κυβερνούσατε αυτόν τον τόπο. Δεν υπήρχε οικογένεια η οποία να μην έχει πληγεί. Έχω εγώ προσωπικά βιώματα, αγαπητέ συνάδελφε, από τη συμπεριφορά σας. Παραλίγο να διαλύσετε την οικογένειά μου εξαιτίας τού ότι καταδιώξατε μέλος της οικογένειάς μου κατά τρόπον απηνή και απαράδεκτο. Όταν απευθύνθηκα στον τότε Υπουργό Εσωτερικών, με απέπεμψε σκαιώς καίτοι ήμουν πολιτευτής της Νέας Δημοκρατίας, λέγοντάς μου «κύριε, περάστε έξω». Ή νομίζετε ότι τα ξεχνά αυτά τα πράγματα ο ελληνικός λαός; 
      Πηγαίνετε σε οποιοδήποτε χωριό της περιφέρειας να κάνετε πολιτική από την πλευρά της Νέας Δημοκρατίας, όπου σε αντιμετωπίζουν με συμπάθεια και σε χειροκροτούν, αλλά δεν σε ψηφίζουν διότι λένε «δεν μπορούμε επειδή μας έχουν διορίσει ένα-δύο άτομα από το κάθε σπίτι». Τριάντα έξι έχετε διορισμένους στο δικό μου το χωριό, αγαπητέ συνάδελφε. Τριάντα έξι οικογένειες, λοιπόν, με χαιρετάνε, με αγαπάνε, με χειροκροτάνε, αλλά δεν με ψηφίζουν διότι δεν υπήρχε κενή θέση στην οποία να μη χώνατε τον οποιονδήποτε, δύο και τρία άτομα από κάθε οικογένεια. Έρχεστε σήμερα και μας μιλάτε για κομματισμό και μας μιλάτε για «γαλάζια» παιδιά και μας μιλάτε για Δεξιά εσείς που είχατε διαλύσει το κράτος στην πραγματικότητα, στην κυριολεξία; Αυτά τα πράγματα να μην τα ξεχνάτε, διότι δεν τα ξεχνά ο ελληνικός λαός. 
	Θα ήθελα να σας δώσω μία συμβουλή και να κάνω μία παρατήρηση, κυρία Πρόεδρε. Φαίνεται ότι η παρατεταμένη καλοκαιρία εν μέσω χειμώνος έχει δημιουργήσει παραισθήσεις σε κάποιους και νομίζουν πως είναι καλοκαίρι και κάνουν όνειρα θερινής νυκτός λέγοντάς μας ότι έρχεται η ώρα των εκλογών, τις οποίες θα κερδίσει το ΠΑ.ΣΟ.Κ.. Αν αυτά πιστεύετε και αν έτσι συμπεριφέρεστε, όχι εκλογές δεν θα κερδίσετε, αλλά ακόμα πιο χαμηλά θα πάτε στις επόμενες εκλογές, να είστε βέβαιοι γι’ αυτό, γιατί δεν έχετε αξιοπιστία δεν είστε αξιόπιστοι.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ (Άννα Μπενάκη-Ψαρούδα): Ο κ. Σαλαγιάννης έχει το λόγο.
	ΝΙΚΟΛΑΟΣ ΣΑΛΑΓΙΑΝΝΗΣ: Κυρία Πρόεδρε, να πάρει την κασέτα ο αγαπητός συνάδελφος να την πάει στα Χανιά να τον χειροκροτήσουν. Πολύ ωραία τα είπε για τους δικούς του που του ζητάνε ρουσφέτια. Δεν μπορεί να κάνει πολλά γιατί τα κάνει η συντεχνία των Υπουργών του. Να πάει εκεί λοιπόν και να τα πει στα καφενεία του χωριού του ο κύριος συνάδελφος. Εκεί να δούμε τι σημαίνει αντιλαϊκή πολιτική, εκεί να δούμε τι σημαίνει πολιτική απέναντι στον αγροτικό τομέα, εκεί να δούμε τι σημαίνει κράτος της Δεξιάς. Να πάει εκεί να τα πει ο κύριος συνάδελφος.
	Υπάρχει ένα θέμα. Μιλάμε για τον Κώδικα των Δημοσίων Υπαλλήλων. Πού έχουμε επικεντρωθεί; Στα τρία άρθρα. Εκεί είναι το κύριο θέμα. Η Α.Δ.Ε.Δ.Υ. λέει ότι χωρίς τα άρθρα αυτά δεν υπάρχει νέος Κώδικας. Μας το είπε στην επιτροπή. Όλα τα άλλα είναι φιοριτούρες. Ένα είναι το θέμα, πώς αξιολογούνται και πώς εξελίσσονται οι δημόσιοι υπάλληλοι.
	Λέει η Κυβέρνηση: «Θα το εφαρμόσω από 1/1/2008 γιατί θέλω ένα περιθώριο για να φτιάξω την υποδομή που χρειάζομαι, για να προετοιμαστώ». Είναι δικαιολογία γι’ αυτούς, πρόσχημα για μας. Ισχυρίζεται η Νέα Δημοκρατία, ο κύριος Υπουργός ότι «εμείς προσχηματικά δεν στηρίζουμε το νομοσχέδιο και δεν ψηφίζουμε τον Κώδικα και προσχηματικά επικαλούμαστε αυτήν την αναβολή». Να πέσουν οι μάσκες λοιπόν, να σταματήσουν τα προσχήματα. Απλά πράγματα. 
      Αφού όλοι είχαν διοριστεί και είχαν κριθεί το 2005 που λέει ο Υπουργός και αφού δεν υπάρχει κανένα πρόβλημα, γιατί θέλει αυτήν την έρημη τη συναίνεση -όχι μόνο τη δική μας- σε έναν Κώδικα όπου πρέπει να υπάρχει η μέγιστη συναίνεση και της Α.Δ.Ε.Δ.Υ.; Η Α.Δ.Ε.Δ.Υ. αρχίζει νέους αγώνες αν δεν πάρει πίσω το ακροτελεύτιο άρθρο ο κύριος Υπουργός. Γιατί λοιπόν θέλει τη συναίνεσή μας για ένα πράγμα για το οποίο δεν υπάρχει καμία έννοια κατά την άποψή τους; Απλά πράγματα: Να δηλώσουν ότι κανένας δεν θα κριθεί έστω και αν λήγει η θητεία του. Των περισσότερων η θητεία λήγει τώρα, το 2007. Είναι ψέμα το άλλο που λένε. Να δηλώσουν λοιπόν, αφού νομίζουν ότι έχουν δίκιο, ότι το 2007 κανένας δεν θα κριθεί και θα κριθούν οι πάντες με την αξιολόγηση που θέτει ο νέος Κώδικας. Απλά πράγματα. Τα άλλα είναι φιοριτούρες, τα άλλα είναι προσχήματα. Γιατί δεν το κάνουν; Ή έχουμε πολιτική ειλικρίνεια, έστω ελάχιστη, ή αλλιώς είναι μία πολιτική ξετσίπωτη αυτή που εφαρμόζετε. 
      Είμαστε έτοιμοι να ψηφίσουμε αυτόν τον Κώδικα. Αν αυτά που λένε ισχύουν, τον ψηφίζουμε. Πάρτε το λόγο, κύριε Υφυπουργέ, και πείτε ότι κανένας δεν θα κριθεί μέχρι το 2008 κι εμείς το ψηφίζουμε, αλλιώς είστε καταγέλαστοι.
	ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
	Ο κ. Γείτονας έχει το λόγο για να δευτερολογήσει.
	ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
	Κύριε Υπουργέ, μας είπατε ότι με αυτά που λέμε μοιάζουμε σαν να απευθυνόμαστε σε αλλοδαπούς. Δεν απευθυνόμαστε σε αλλοδαπούς αλλά στην Κυβέρνησή σας, η οποία είναι και δείχνει καθημερινά «ξένη» προς τα προβλήματα του τόπου και ιδιαίτερα στα προβλήματα της Δημόσιας Διοίκησης. Είναι «ξένη» δε προς τις ανάγκες του μέλλοντος. 
      Μην προσπαθείτε πάλι να κρυφτείτε στο παρελθόν. Αυτό κάνατε και πάλι. Θέλω να πω κάτι που έχω ξαναπεί σ’ αυτήν την Αίθουσα: Η ιστορία δεν ξαναγράφεται και δεν ξαναγράφεται στα μέτρα κανενός. Έχει γραφεί και είναι γνωστό τι χρεώνει και τι πιστώνει στους πολιτικούς και στις παρατάξεις και δυστυχώς έχει χρεώσει πολλά στην παράταξή σας. 
      Τουλάχιστον, κύριε Υπουργέ, όταν μιλάτε για το παρελθόν, σας παρακαλώ να μην έχετε επιλεκτική μνήμη. Αναφερθήκατε σ’ ένα μικρό διάλειμμα Κυβέρνησης Νέας Δημοκρατίας στα είκοσι χρόνια. Ήταν μεγάλο το διάλειμμα, ήταν τεσσάρων χρόνων. Δεν πρέπει να έχετε ιδιαίτερα επιλεκτική μνήμη και να διαγράφετε πράγματα που τα θυμάται ο κόσμος και είναι επίκαιρα, όπως το unfair της κυβέρνησης εκείνης του κ. Μητσοτάκη, όταν μάλιστα σήμερα ξεπουλιέται πολιτιστική κληρονομιά στις διάφορες δημοπρασίες. Φτάσατε στο 1868, μιλήσατε για το ’48, μιλήσατε για τον Παπάγο, ξεχάσατε όμως ότι συμπράξατε το ’91 με τον Γλύξμπουργκ στη φυγή των κειμηλίων. Και τώρα είναι όψιμα τα αντανακλαστικά της Κυβέρνησης του κ. Βουλγαράκη για το θεαθήναι. Δεν πείθετε κανέναν ούτε μπορείτε να  αποσείσετε τις ευθύνες σας.
	Κυρία Πρόεδρε, εγώ θέλω ακόμα να πω στον κύριο Υπουργό το εξής: Κύριε Υπουργέ, θα κριθείτε με όρους παρόντος και μέλλοντος. Συνεχώς κρυπτόμενοι στο παρελθόν δείχνετε ότι δεν αλλάξατε. Φορέσατε βέβαια τα ρούχα του «κεντρώου μεταρρυθμιστή και αντικρατιστή». Μάλιστα ο κύριος  Πρωθυπουργός χθες στην κοπή της πίτας των γυναικών της Νέας Δημοκρατίας με αυτό το προσωπείο παρουσιάστηκε. Αλλά η πολιτική σας πράξη και στη Δημόσια Διοίκηση δείχνει ότι οι αντιλήψεις σας για το κράτος, που το θέλετε αυταρχικό και συγκεντρωτικό, δεν έχουν αλλάξει. Η πολιτική σας πράξη δείχνει ότι θέλετε το κράτος φέουδο και αυτό δείχνετε και μ’ αυτό το νομοσχέδιο. Να πω ότι στην πράξη κινείσθε με τα αταβιστικά σύνδρομα της παράταξής σας; Το τονίζω γιατί, όπως είπα, ενώ φορέσατε «κλεμμένα ρούχα» κεντρώου μεταρρυθμιστή και αντικρατιστή, ενώ στην πράξη αποδεικνύεστε αλλιώς, όπως παλιά. Αυτή την πολιτική υποκρισία κρίνουμε, αυτήν την πολιτική σας πράξη καταψηφίζουμε. 
      Στον Κώδικα τι λέμε; Πρώτον, πιστεύω ότι θα μπορούσαμε αυτές τις οριακές βελτιώσεις και προσθήκες –πολλές ενσωματώνουν ρυθμίσεις που είχαν γίνει εν τω μεταξύ με νόμους εκτός Κώδικα- να τις συζητήσουμε ελεύθερα. Μας λέτε εκ του ασφαλούς «δεν έχετε προτάσεις», αλλά απεδείχθη ότι ουσιαστικά θέλατε να δεσμεύσετε και την κυβερνητική Πλειοψηφία σε συναίνεση χωρίς αντιπροτάσεις. Μη μας λέτε λοιπόν για προτάσεις. Δεν τις θέλετε.
       Έγινε πολλή συζήτηση για το ακροτελεύτιο άρθρο. Εγώ σας το είπα χθες το είπαν και άλλοι συνάδελφοί μου του ΠΑ.ΣΟ.Κ.. Ιδού η Ρόδος. Αφαιρέστε το άρθρο 3 για την αναστολή. Να συμφωνήσουμε. Κάνετε ρητή δήλωση πως θα εφαρμοστεί. Το είπαν προηγούμενα και ο κ. Καστανίδης και ο κ. Σαλαγιάννης. Μη μας λέτε εμάς για προσχήματα. Εσείς ουσιαστικά χρησιμοποιείτε τις μικρές βελτιώσεις σαν «στάχτη στα μάτια» για να προχωρήσετε στα μουλωχτά αυτήν την κομματική σας επιδίωξη.
      Και επειδή μιλάτε πάλι για προτάσεις, να επαναλάβω. Σας είπα και χθες. Πρώτη πρόταση: να θωρακίσετε το Α.Σ.Ε.Π., να κλείσετε τις κερκόπορτες. Συμφωνούμε όλοι; Όχι. Εσείς ανοίγετε συνεχώς νέες. 
     Δεύτερη πρόταση: να κλείσουμε την τρύπα που υπήρχε και επί των ημερών μας των συμβάσεων έργου. Προσλαμβάνονται χιλιάδες χωρίς κανένα κριτήριο. Και σας είπα: δεν θέλατε να βάλετε πολλά κριτήρια; Βάλτε τουλάχιστον το κριτήριο της δημοσιότητας και ένα κριτήριο αξιοκρατίας. Να ξέρουν τα παιδιά του κόσμου ότι έστω πέντε θέσεις σ’ ένα Υπουργείο, στην νομαρχία τάδε, στην επαρχία, θα καλυφθούν με συμβάσεις έργου. Να πάνε να κάνουν όλοι αίτηση, να συμμετάσχουν και να ξέρουν ότι θα κριθούν αντικειμενικά. 
     Δεν είναι αυτές προτάσεις; Δεν είναι πρόταση συγκεκριμένη αυτό που σας λέμε να πάρετε πίσω την αναστολή στην πράγματι θετική ρύθμιση που έχει ο Κώδικας, γιατί τα αντικειμενικά κριτήρια της επιλογής των στελεχών. 
     Σταματώ εδώ. Δεν έχω χρόνο. Αυτό που καταψηφίζουμε, κύριε Υπουργέ, μαζί με τον Κώδικα, είναι η πολιτική σας και η υποκρισία στη στάση σας. 
     Ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, έχετε το λόγο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αντικείμενο της συζήτησης είναι ο Δημοσιοϋπαλληλικός Κώδικας. Δεν είναι οι προσλήψεις, ούτε οι συμβασιούχοι. Μας κάνετε υποδείξεις. Κυβερνήσατε είκοσι χρόνια. Την δημοσιότητα γιατί δεν την εφαρμόσατε; Τους συμβασιούχους γιατί δεν τους μονιμοποιήσατε; Εμείς μονιμοποιήσαμε τριάντα πέντε χιλιάδες. 
     ΚΩΝΣΤΑΝΤΙΝΟΣ ΓΕΙΤΟΝΑΣ: …(δεν ακούστηκε)
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Γείτονα, ακούστε με. Εγώ σας άκουσα με θρησκευτική ευλάβεια. Εμείς μονιμοποιήσαμε με το προεδρικό διάταγμα 164/2004 τριάντα πέντε χιλιάδες συμβασιούχους. Αυτούς που εσείς με αδιαφανείς διαδικασίες, με συμβάσεις ορισμένου χρόνου ή με συμβάσεις έργου προσλάβατε. Και μας κατηγορείτε και από πάνω; 
     Μιλάτε για την κληρονομιά. Κυβερνήσατε είκοσι χρόνια. Τα ανάκτορα του Τατοΐου, γιατί δεν τα κάνατε μουσείο; Να καταγραφούν τα πάντα. Τα αφήσατε. Εμείς δεν μπορούσαμε να το κάνουμε, γιατί θα μας λέγατε βασιλικούς. Άρα, λοιπόν, η ευθύνη ακέραια πέφτει πάνω σας. Αν το έκανε ο Γείτονας ως αρμόδιος Υπουργός ή αν το έκανε ο αείμνηστος Ανδρέας Παπανδρέου ή αν το έκανε ο Σημίτης θα σας λέγανε, γιατί κάνατε τα τέως ανάκτορα μουσείο; Για να διαφυλαχθούν και ως κτήριο και ως πολύτιμα αντικείμενα. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Τα είχατε φυγαδεύσει αυτά σε σύμπραξη με τον Γλύξμπουργκ. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν το κάνατε. Και αφού δεν το κάνατε δεν έχετε το δικαίωμα να ομιλείτε, που έλεγε και ο αείμνηστος ο Κουτσόγιωργας. 
     Και έρχομαι τώρα στην ταμπακιέρα. Ξέρετε, κύριε Γείτονα και κύριοι συνάδελφοι, ότι τα περισσότερα υπουργεία, τα περισσότερα νομικά πρόσωπα, οι περισσότερες δημόσιες υπηρεσίες, δεν είχαν συγκροτήσει εντός του 2004, επί τη βάσει του ν. 3260/2004 που έγινε νόμος του κράτους περί τα μέσα Αυγούστου 2004, τα υπηρεσιακά τους συμβούλια για να κάνουν επιλογή τμηματαρχών και διευθυντών; Αντιλαμβάνεστε, λοιπόν, ότι το σύνολο των τμηματαρχών και των διευθυντών θα κριθούν το 2008. Και σας είπα και προηγουμένως ότι ακόμα και το επταμελές Ειδικό Υπηρεσιακό Συμβούλιο, που προβλέπει ο Δημοσιοϋπαλληλικός Κώδικας και ο ν. 3260, συγκροτήθηκε τέλος Δεκεμβρίου με αρχές Ιανουαρίου 2005. Γιατί; Γιατί έπρεπε να επιλεγούν οι δυο γενικοί διευθυντές, οι οποίοι μετέχουν από πλευράς Δημόσιας Διοίκησης. Δηλαδή ο Γενικός Διευθυντής Διοικητικού του Υπουργείου Προεδρίας της Κυβερνήσεως και ο Γενικός Διευθυντής Οικονομίας και Οικονομικών. Το σύνολο, λοιπόν, θα κριθούν το 2008. Αφήστε, λοιπόν, τα προσχήματα. Έστω και την τελευταία στιγμή μεταμεληθείτε και πείτε «θα ψηφίσουμε το νομοσχέδιο». 
     Εγώ, κατ’ αρχήν, το έχω δηλώσει, κύριε Γείτονα, ότι είμαι δεξιός. Είμαι περήφανος, γιατί ανήκω στην παράταξη της μετριοπάθειας και της προκοπής, που, ό,τι καλό έχει ο τόπος, είναι έργο δικό της. 
     Είπε ο κ. Αντωνακόπουλος εδώ ότι η Κυβέρνηση της Νέας Δημοκρατίας φιλοξενείται. Ποιος είναι ο οικοδεσπότης της εξουσίας; Φιλοξενούμαστε στην εξουσία εμείς; Το 45% του ελληνικού λαού, που μας έφερε εδώ, φιλοξενείται στην εξουσία; Δηλαδή, με τέτοια καθεστωτική και αυταρχική νοοτροπία νομίζετε ότι, οψέποτε γίνουν εκλογές, είτε φέτος, είτε του χρόνου θα σας αναθέσει ο ελληνικός λαός τις ευθύνες της διακυβερνήσεώς του; Πλανάσθε, κύριε Γείτονα, πλάνην οικτράν. Αλλάξτε μυαλά. Δείξτε ότι μετανοήσατε. Θεμιτό είναι. Έτσι δεν είναι; Και να είστε σίγουροι τότε, ότι αν το δείξετε αυτό με συγκεκριμένες συμπεριφορές, θα σας εμπιστευθεί ξανά ο ελληνικός λαός. Όσο δεν το δείχνετε και απεναντίας έρχεστε εδώ και συμπεριφέρεστε σαν να προκύψατε ως πολιτικοί αερόλιθοι σήμερα σ’ αυτόν τον τόπο και να μας κατηγορείτε εμάς για τα κακά αποτελέσματα της κακής σας διακυβερνήσεως, δεν νομίζω ότι αυτό μπορεί να εκτιμηθεί από τον ελληνικό λαό.
     Είπε και κάποιος συνάδελφος του ΠΑ.ΣΟ.Κ. ή αγορητής της Αριστεράς -δεν θυμάμαι- ότι εμείς απαξιώνουμε το κράτος. Το απαξιώσατε, κύριε Γείτονα, το κράτος αυτά τα χρόνια που κυβερνήσατε. Βάλατε τις εταιρείες μέσα στο κράτος και τώρα προσπαθούμε εμείς να το ανορθώσουμε. Και κάνατε έτσι τις δημόσιες υπηρεσίες, ώστε να βάζουν μόνο υπογραφές. Να μην μπορεί να γίνει έργο χωρίς τις εταιρείες. Επιτρέψατε στα ιδιωτικά συμφέροντα να εισβάλλουν μέσα στην Δημόσια Διοίκηση. Και εμείς δίνουμε τη μάχη ανασυγκρότησης και επανίδρυσης του κράτους. Και έχουμε μαζί μας τη  μεγάλη πλειοψηφία του ελληνικού λαού, η οποία θα καταγραφεί όχι μόνο στις δημοσκοπήσεις, αλλά και οψέποτε γίνουν εκλογές. Ελάτε την τελευταία στιγμή και πείτε ναι στο νομοσχέδιο για τον καινούριο Δημοσιοϋπαλληλικό Κώδικα. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ερωτοτροπείτε με τις πρόωρες εκλογές κλωθογυρίζετε σ’ αυτό. Εμείς σας περιμένουμε. 
     ΠΡΟΕΔΡΟΣ (Άννα Μπενάκη-Ψαρούδα): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίαση μας, αφού πρώτα ξεναγήθηκαν στην έκθεση με θέμα: «Οι Έλληνες στην Διασπορά 15ος-21ος αιώνας» καθώς και στους λοιπούς χώρους του Μεγάρου της Βουλής, σαράντα οκτώ μαθητές και μαθήτριες και δύο συνοδοί δάσκαλοι του 2ου Δημοτικού Σχολείου Ναυπάκτου Αιτωλοακαρνανίας. Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης.
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.» έγινε δεκτό επί της αρχής κατά πλειοψηφία.
      Εισερχόμαστε στην ψήφιση των άρθρων.
      Ερωτάται το Σώμα: Γίνεται δεκτό το άρθρο πρώτο ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο πρώτο έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο δεύτερο ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο δεύτερο έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο τρίτο ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το άρθρο τρίτο έγινε δεκτό ως έχει κατά πλειοψηφία.
      Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης «Κύρωση του Κώδικα Κατάστασης Δημοσίων  Πολιτικών Διοικητικών Υπαλλήλων και Υπαλλήλων Ν.Π.Δ.Δ.»
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.» έγινε δεκτό σε μόνη συζήτηση κατά πλειοψηφία επί της αρχής, των άρθρων και του συνόλου και έχει ως εξής:
      (Να καταχωρηθεί το νομοσχέδιο)
      
	ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΟΣ (Άννα Μπενάκη-Ψαρούδα): Με τη συναίνεση του Σώματος και ώρα 13.46΄, λύεται η συνεδρίαση για αύριο ημέρα Πέμπτη 25 Ιανουαρίου 2007 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Τροποποιήσεις διατάξεων του Κώδικα Οδικής Κυκλοφορίας (κωδ. Ν. 2696/1999, ΦΕΚ 57 Α΄)» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
	Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
3 / 150ΑΡΒΑΝΙΤΗ24/1/2007

Τελευταία Αποθήκευση:	30/1/2007 12:11:00 μμ	Από:	Αρβανίτη Κωνσταντίνα
Εκτυπώθηκε:	24/1/2007 12:34:00 μμ

