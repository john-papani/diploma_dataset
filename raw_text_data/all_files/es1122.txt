      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΚΕ΄
      Παρασκευή 22 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας των Βουλευτών Μ. Γιαννάκου και Μ. Παπαδόπουλου, σελ.
      2. Ανακοινώνεται ότι τη συνεδρίαση παρακολουθούν μαθητές, από το Α΄ Γυμνάσιο Παλαιού Φαλήρου, το Γυμνάσιο Βενεράτου Ηρακλείου Κρήτης, το 3ο Τεχνικό Επαγγελματικό Εκπαιδευτήριο Καρδίτσας και το 13ο Δημοτικό Σχολείο Καλαμάτας, σελ.
      3. Συζήτηση επί προσωπικού θέματος, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της 25ης Νοεμβρίου 2002, σελ.
      4. Συζήτηση επικαίρων ερωτήσεων:
      α) Προς τον Υπουργό Μεταφορών και Επικοινωνιών: i) σχετικά με τη λήψη των αναγκαίων μέτρων για την απλοποίηση των κλήσεων των δεκαψήφιων τηλεφωνικών αριθμών, σελ.
      ii) σχετικά με τη λήψη των αναγκαίων μέτρων για την καλύτερη φύλαξη και φωτοσήμανση των διαβάσεων του σιδηροδρομικού δικτύου της Πελοποννήσου, σελ.
      β) Προς τον Υπουργό Εθνικής Παιδείας και Θρησκευμάτων: i) σχετικά με την αντιμετώπιση των προβλημάτων ασφαλούς στέγασης του 2ου Τεχνικού Επαγγελματικού Εκπαιδευτηρίου Γιαννιτσών, σελ.
      ii) σχετικά με την αντιμετώπιση του προβλήματος της δωρεάν στέγασης και σίτισης των φοιτητών του Πανεπιστημίου Ιωαννίνων κλπ.
      γ) Προς τον Υπουργό Γεωργίας, σχετικά με την καθυστέρηση καταβολής των αποζημιώσεων στους αγρότες της περιοχής Τυρνάβου Λάρισας, σελ.
      δ) Προς την Υπουργό Περιβάλλοντος, Χωροταξίας και Δημοσίων Έργων, σχετικά με τον καθαρισμό και την αποστράγγιση της κεντρικής τάφρου της πεδιάδας των Φιλίππων, που πλημμύρισε από τις έντονες βροχοπτώσεις κλπ., σελ.
      5) Συζήτηση επερώτησης προς τον Υπουργό Οικονομίας και Οικονομικών, σχετικά με το Γ΄ Κοινοτικό Πλαίσιο Στήριξης, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίων νόμων.
      1. Οι Υπουργοί Εμπορικής Ναυτιλίας, Εξωτερικών, Οικονομίας και Οικονομικών και Δικαιοσύνης, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για τις θαλάσσιες μεταφορές», σελ.
      2. Οι Υπουργοί Ανάπτυξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Γεωργίας, Μεταφορών και Επικοινωνιών και Εμπορικής Ναυτιλίας, κατέθεσαν σχέδιο νόμου: «Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΕΣΟΥΛΗΣ Ν., σελ.
      ΚΑΡΡΑΣ Κ., σελ.
      ΜΑΝΤΕΛΗΣ Α., σελ.
      ΞΗΡΟΤΥΡΗ Α., σελ.
      ΣΤΡΑΤΑΚΗΣ Ε., σελ.
      ΣΤΡΑΤΗΛΑΤΗΣ Ν., σελ.
      ΣΤΡΙΦΤΑΡΗΣ Σ., σελ.
      ΤΣΑΚΛΙΔΗΣ Ι., σελ.
      ΦΟΥΝΤΟΥΚΙΔΟΥ Π., σελ.
      ΧΑΤΖΗΜΙΧΑΛΗΣ Φ., σελ.
      Β. Επί προσωπικού θέματος:
      ΑΛΟΓΟΣΚΟΥΦΗΣ Γ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΠΑΧΤΑΣ Χ., σελ.
      Γ. Επί της επερώτησης.
      ΑΛΟΓΟΣΚΟΥΦΗΣ Γ., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΛΑΦΑΖΑΝΗΣ Π., σελ.
      ΞΗΡΟΤΥΡΗ Α., σελ.
      ΠΑΧΤΑΣ Χ., σελ.
      ΠΡΑΚΤΙΚΑ  ΒΟΥΛΗΣ
      Ι’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΚΕ΄
      Παρασκευή 22 Νοεμβρίου 2002
      	Αθήνα, σήμερα στις 22 Νοεμβρίου 2002, ημέρα Παρασκευή και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
      	ΠΡΟΕΔΡΕΥΩΝ (Παναγιώτης Σγουρίδης):  Κυρία και κύριοι συνάδελφοι, αρχίζει η συνεδρίαση.
      	 Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Νικόλαο Στρατηλάτη,  Βουλευτή Καβάλας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Λαογραφικός και Πολιτιστικός Σύλλογος Σελεκάνου Κρήτης ζητεί οικονομική ενίσχυση για την αναδάσωση του δάσους του Σελεκάνου.
      2) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Ιερά Κοινότητα του Αγίου Όρους διαμαρτύρεται για το περιεχόμενο του Νομοσχεδίου που αφορά στη λεγόμενη υποβοήθηση στην ανθρώπινη αναπαραγωγή.
      3) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία η Ένωση Αστυνομικών Υπαλλήλων Νομού Ιωαννίνων ζητεί την απαλλαγή της από την υποχρέωση επάνδρωσης του Αστυνομικού Τμήματος Μέρτζιανης για υπηρεσιακούς και κοινωνικούς λόγους.
      4) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία μόνιμοι κάτοικοι και επαγγελματίες της περιοχής Ακτίου του Δήμου Ανακτορίου Αιτωλ/νίας ζητούν τη χορήγηση κάρτας ελευθέρας διάβασης από Άκτιο προς Πρέβεζα.
      5) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Ένωση Κοζανιτών Μονάχου διαμαρτύρεται για τον τρόπο επιλογής και πρόσληψης εκπαιδευτικών σε εκπαιδευτικές μονάδες του εξωτερικού.
      6) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Επαγγελματική Ένωση Γενικών Ιατρών διαμαρτύρεται για την διαδικασία ελέγχου της συνταγογραφίας των ασφαλισμένων του ΙΚΑ που μεταβαίνουν στα Κέντρα Υγείας.
      7) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία  ο Σύλλογος Προσωπικού Εργαζομένων Γ.Ν.Α. «ΙΠΠΟΚΡΑΤΕΙΟ» ζητεί την επίλυση εργασιακών τους προβλημάτων.
      8) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Απόστολος και η κα Παναγιώτα Δοσούλα διαμαρτύρονται για τα προβλήματα που αντιμετωπίζει ο γιός τους Βασίλης Δοσούλας, ανάπηρος από ακρωτηριασμό.
      9) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ένωση Ιατρών Δημόσιας Υγείας – ΕΣΥ ζητεί την επίλυση μισθολογικών προβλημάτων του κλάδου.
      10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Σωματείο Εργαζομένων στα ΕΛΤΑ Νομών Φθιώτιδας και Ευρυτανίας ζητεί επίλυση εργασιακών τους προβλημάτων.
      11) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία οι κυρίες Κουράκου Ευγενία, Μαγγίνα - Σαμψούνη Ελένη και Μανώτη Αλεξάνδρα, νοσηλεύτριες, ζητούν την επίλυση υπηρεσιακού τους προβλήματος.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί την ολοκλήρωση του έργου «Διάφραγμα πηγών Μαλαύρας – πέτασμα τσιμεντενέσεων».
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά φορολογικά προβλήματα των Εμπορικών Συλλόγων της Κρήτης.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανάγκη αποπεράτωσης του αρδευτικού έργου της λεκάνης Λακωνίων στην περιοχή Μεραμβέλλου Κρήτης.
      15) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Ένωση Κοζανιτών Μονάχου ζητεί να προσλαμβάνονται ομογενείς έλληνες εκπαιδευτικοί από το χώρο της Γερμανίας για τη στελέχωση των ελληνικών σχολείων της Γερμανίας.
      16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Πανελλήνια Ένωση Ιατρών Δημόσιας Υγείας – ΕΣΥ ζητεί την επίλυση μισθολογικών αιτημάτων του κλάδου τους.
      17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία μόνιμοι κάτοικοι και επαγγελματίες περιοχής Ακτίου ζητούν τη χορήγηση κάρτας ελεύθερης διάβασης από Άκτιο προς Πρέβεζα.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος Ιεράπετρας, Ησίοδος ζητεί την απλούστευση των διαδικασιών για τη λήψη απαλλαγών από τον ΕΛΓΑ.
      19)  Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε δημοσίευμα εφημερίδας που αφορά στάσεις εργασίας των ιατρών του Νοσοκομείου Αγρινίου και των Κέντρων Υγείας του Νομού.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΕΠΕ  ΕΜΜ. ΚΑΡΑΛΑΚΗΣ και ΥΙΟΙ διαμαρτύρεται για τα αποτελέσματα φορολογικού ελέγχου και ζητεί επανέλεγχο.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Γενειατάκη Ειρήνη, επιτηδευματίας, διαμαρτύρεται για την απόρριψή της από το πρόγραμμα γυναικείας επιχειρηματικότητας του ΕΟΜΜΕΧ.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Υπάλληλοι Αορίστου Χρόνου του ΕΟΤ οι οποίοι υπηρετούν στη Διεύθυνση Τουρισμού Κρήτης ζητούν τη μονιμοποίησή τους.
      23) Ο Βουλευτής Ρεθύμνου κ. ΕΜΜΑΝΟΥΗΛ  ΛΟΥΚΑΚΗΣ κατέθεσε αναφορά με την οποία ζητεί την κατασκευή αερολιμενικών εγκαταστάσεων επιπέδου διεθνούς αεροδρομίου στο Νομό Ρεθύμνου.
      24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Ευλαμπία Μαυροβουνιώτου ζητεί την αναπροσαρμογή της σύνταξής της από τον ΟΓΑ.
      25) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ιορδάνης Τιφτίκογλου ζητεί το διορισμό του ως αναπληρωτής καθηγητής.
      26) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Δήμαχος Δράμας ζητεί την ίδρυση και λειτουργία Κέντρου Εκπαίδευσης Νεοσύλλεκτων στη Δράμα.
      27) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι Γονείς του Βασίλη Δοσούλα που υπέστει τριπλό ακρωτηριασμό σε ατύχημα με ιπτάμενο δελφίνι, υποβάλλουν υπόμνημα στο οποίο αναφέρονται τα προβλήματα που αντιμετωπίζει το παιδί τους στη ζωή του και ζητούν εξεύρεση λύσεων.
      28) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Κονιστρών Εύβοιας ζητεί τη λήψη μέτρων για την εύρυθμη λειτουργία και στελέχωση του ταχυδρομικού γραφείου Κονιστρών.
      29) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία το Τοπικό Συμβούλιο Δ.Δ. Στύρων Δήμου Στυρέων ζητεί τη συνέχιση της λειτουργίας του ταχυδρομικού γραφείου και ταχυδρομείου Στύρων.
      30) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την επίλυση συνταξιοδοτικών προβλημάτων των μελών του.
      31) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί να εξετασθούν 17 εκπρόθεσμες αιτήσεις κατοίκων της περιοχής του για την ένταξή τους στο πρόγραμμα πριμοδότησης πρώτης εγκατάστασης νέων αγροτών.
      32) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Πανελλήνια Ένωση Ιατρών ζητεί να χορηγηθούν στα μέλη της τα επιδόματα κινήτρων απόδοσης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 230/5-7-02 ερώτηση δόθηκε με το υπ΄ αριθμ. 333/19-7-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στο από 5-7-02 έγγραφό σας, με το οποίο μας διαβιβάσατε την με αριθμό 230 ερώτηση, για την επιβολή ΦΠΑ στην παροχή υπηρεσιών των δικηγόρων, η οποία κατατέθηκε στη Βουλή, από το Βουλευτή κ. Σωτήρη Κούβελα, σας πληροφορούμε τα εξής:
      1. Η Επιτροπή για τη φορολογική μεταρρύθμιση, παρουσιάζοντας τις προτάσεις της έδωσε τις κατευθυντήριες γραμμές για τη φορολογική μεταρρύθμιση που σαν στόχο έχουν:
      -  την απλούστευση των διαδικασιών λειτουργίας του συστήματος φορολογίας,
      -  την ενίσχυση της ανταγωνιστικότητας της οικονομίας μας,
      -  τον εκσυγχρονισμό του φορολογικού συστήματος και καλύτερο έλεγχο των συναλλαγών.
      2. Η πρόταση για επιβολή ΦΠΑ στην παροχή υπηρεσιών των δικηγόρων, περιλαμβάνεται, μεταξύ άλλων, στις προτάσεις της «Επιτροπής αναμόρφωσης του Ελληνικού φορολογικού συστήματος».
      Οι προτάσεις της επιτροπής, όπως ήδη έχει ανακοινωθεί, δεν είναι δεσμευτικές για το Υπουργείο, αλλά μελετώνται και αποτελούν αντικείμενο διαλόγου με τους ενδιαφερόμενους φορείς. Σημειώνεται ότι, από τις προτάσεις θα υλοποιηθούν, όσες από αυτές είναι δημοσιονομικά αναγκαίες και κοινωνικά δίκαιες.
      Ο Υφυπουργός
      ΑΠ. ΦΩΤΙΑΔΗΣ»
      2. Στην με αριθμό 225/5-7-02 ερώτηση δόθηκε με το υπ’ αριθμ. 254/24-7-02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην με αριθμό 225/5-7-2002 ερώτηση που κατέθεσε στη Βουλή των Ελλήνων ο Βουλευτής κ. Π. Ψωμιάδης, σας γνωρίζουμε ότι για το εν λόγω θέμα έχουν επιληφθεί οι αρμόδιες Δικαστικές Αρχές και στα πλαίσια της λειτουργικής τους αρμοδιότητας, σύμφωνα με τον Κώδικα Οργανισμού Δικαστηρίων και Κατάστασης Δικαστικών Λειτουργών, θα ενεργήσουν ό,τι επιβάλλεται από τα καθήκοντά τους.
      Τέλος, έχει ήδη τεθεί ως πρώτος άξονας προτεραιότητας στο Επιχειρησιακό Πρόγραμμα για την Κοινωνία της Πληροφορίας η μηχανοργάνωση όλων των Δικαστικών υπηρεσιών της χώρας.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      3. Στην με αριθμό 238/5-7-02 ερώτηση δόθηκε με το υπ’ αριθμ. 7219/23-7-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 238/5-7-02 την οποία κατέθεσε ο Βουλευτής κ. Παν. Αδρακτάς και αφορά στις ειδικότητες στα ΤΕΕ, σας γνωρίζουμε τα ακόλουθα:
      Κατά το σχολικό έτος 2000 -01 λειτούργησαν 13 τομείς με 43 ειδικότητες Α΄ κύκλου και 40 ειδικότητες Β΄ Κύκλου.
      Κατά το σχολικό έτος 2001 -02 λειτούργησαν οι ίδιοι τομείς με τις ίδιες ειδικότητες και στον Α΄ και στο Β΄ κύκλο.
      Και για το σχολικό έτος 2002-03 θα λειτουργήσουν 13 τομείς με 40 ειδικότητες στον Α΄ κύκλο και με 39 ειδικότητες στο Β΄ κύκλο.
      Συνεπώς το σύστημα διαθέτει μια απόλυτη σταθερότητα.
      Οι μόνες συγχωνεύσεις που έγιναν για το έτος 2002-03 είναι:
      1. Η συγχώνευση των ειδικοτήτων του Ηλεκτρονικού Τομέα (στον Α΄ κύκλο)
      α. «Ηλεκτρονικός Συσκευών και Εγκαταστάσεων» και β. «Ηλεκτρονικός Υπολογιστικών Μονάδων» σε Ηλεκτρονικός Συσκευών – Εγκαταστάσεων και Υπολογιστικών Μονάδων», όπου το ωρολόγιο πρόγραμμα ήταν ταυτόσημο εκτός από ένα μάθημα. Στο Β΄ κύκλο οι ειδικότητες του τομέα θα παραμείνουν ως έχουν.
      2. Η συγχώνευση των ειδικοτήτων του τομέα Πληροφορικής – Δικτύων Η/Υ (του Β΄ Κύκλου) α. «Υποστήριξης Συστημάτων και Δικτύων Υπολογιστών» και β. «Υποστήριξης Συστημάτων και Εφαρμογών Υπολογιστών» σε « Υποστήριξης Συστημάτων – Εφαρμογών και Δικτύων Υπολογιστών», όπου το ωρολόγιο πρόγραμμα ήταν ταυτόσημο εκτός από ένα μάθημα. Στον Α΄ κύκλο λειτουργούσε και θα λειτουργήσει μία ειδικότητα.
      3. Η συγχώνευση των ειδικοτήτων του Τομέα Υγείας και Πρόνοιας (του Α΄ κύκλου).
      α. «Βοηθών Ιατρικών και Βιολογικών Εργαστηρίων». β. «Βοηθών Ακτινολογικών Εργαστηρίων» και γ. «Βοηθών Φαρμακείων» σε «Βοηθών Ιατρικών-Βιολογικών-Αντινολογικών Εργαστηρίων και Φαρμακείων». Οι ειδικότητες των Βοηθών Ιατρικών και Βιολογικών Εργαστηρίων», Βοηθών Φαρμακείων, (μαθητές πανελλαδικά 11) και η ειδικότητα Βοηθών Αντινολογικών Εργαστηρίων (μαθητές 36), λόγω του χαρακτήρα του εκπαιδευτικού και τεχνικού εξοπλισμού τους αλλά και του αντικειμένου του έργου τους θα πρέπει να απευθύνονται σε μαθητές μεγαλύτερης ηλικίας. Στον Β΄ Κύκλο διατηρούνται και οι τρεις ειδικότητες. Και ως εκ τούτου οι απόφοιτοι από τον Β΄ Κύκλο θα μπορούν να εργάζονται ως απόφοιτοι με τις παραπάνω ειδικότητες.
      Όλες οι ανωτέρω συγχωνεύσεις έγιναν μετά από εισήγηση επιτροπής, που συνεστήθη με την Υπουργική Απόφαση Γ2/6627/23.1.02 με σκοπό την καλύτερη οργάνωση των σπουδών και των ειδικοτήτων των μαθητών μας, έτσι ώστε οι απόφοιτοι να αποκτούν εκείνη την τεχνική εκπαίδευση που θα τους επιτρέπει όχι μόνο να ασκούν ένα επάγγελμα με την αποφοίτηση, αλλά και να μπορούν να μεταλλάσσονται σε συγγενή επαγγέλματα κατά τη διάρκεια του επαγγελματικού τους βίου, που σύμφωνα με μελέτες κάθε πέντε χρόνια πλέον αλλάζει.
      Ο Υφυπουργός
      Ν. ΓΚΕΣΟΥΛΗΣ»
      4. Στην με αριθμό 256/5.7.02 ερώτηση δόθηκε με το υπ’ αριθμ. 72193/23.7.02 έγγραφο από τον Υφυπουργού Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 256/5.7.02 την οποία κατέθεσε ο Βουλευτής κ. Μ. Χαλκίδης και αναφέρεται στα ΤΕΕ Βέροιας, σας γνωρίζουμε τα ακόλουθα:
      Η απόφαση της συγχώνευσης των τομέων και ειδικοτήτων των ΤΕΕ Βέροιας, που υπάρχουν και στα τρία ΤΕΕ, έγινε κατόπιν εισήγησης του Προϊσταμένου γραφείου ΤΕΕ της Βέροιας, με τη σύμφωνη γνώμη της Νομ. Επιτρ. Παιδείας του Νομού Ημαθίας, με σκοπό να εξασφαλισθεί η αναβάθμιση του παρεχόμενου εκπαιδευτικού έργου με συγκέντρωση του εξοπλισμού και του εκπαιδευτικού δυναμικού, ώστε να εξασφαλίζεται ο πλουραλισμός των παιδαγωγικών απόψεων και των διδακτικών μεθοδολογιών.
      Επιπροσθέτως σας ενημερώνουμε ότι λειτούργησαν το 2001-02 με απόφαση του Υπουργείου Παιδείας ολιγομελή τμήματα, ανταποκρινόμενοι στο αίσθημα της τοπικής κοινωνίας για παρακολούθηση μαθημάτων στο σχολείο τους και στην ειδικότητα που επιθυμούσαν.
      Τέλος, σας γνωρίζουμε ότι και ο Προϊστάμενος και ο Αναπληρωτής Προϊστάμενος της Δ/νσης Δ.Ε., αντιλαμβανόμενοι την απαίτηση και τη λειτουργία ενός ποιοτικού σχολείου συναίνεσαν στην παραπάνω πρόταση. 
      Ο Υφυπουργός
      Ν. ΓΚΕΣΟΥΛΗΣ»
      5. Στην με αριθμό 252/5-7-2002 ερώτηση δόθηκε με το υπ’ αριθμ. 468/24-7-2002 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Απαντώντας στην ερώτηση με αριθμό 252/5-7-2002  των Βουλευτών κυρίων Αντώνη Σκυλλάκου και Ορέστη Κολοζώφ και κατά το μέρος που μας αφορά, έχουμε να παρατηρήσουμε τα εξής:
      Κατά τη συνεδρίαση που πραγματοποιήθηκε στις Βρυξέλλες στις 3 Ιουνίου 2002, στο πλαίσιο των εργασιών της Ομάδας Εργασίας του Συμβουλίου «Θεωρήσεις», ο εθνικός μας εκπρόσωπος ενημέρωσε τις Αντιπροσωπείες των εταίρων μας, οι οποίοι εφαρμόζουν την ενισχυμένη συνεργασία Schengen, σχετικά με τις τελευταίες μεταβολές στην ισχύουσα νομοθεσία μας για την είσοδο και παραμονή αλλοδαπών στη χώρα μας μετά την ψήφιση και τη δημοσίευση στην εφημερίδα της Κυβερνήσεως του ν. 3013 (ΦΕΚ 102 Α΄/1/5/2002) περί «Αναβάθμισης της πολιτικής προστασίας και λοιπές διατάξεις».
      Ειδικότερα, αναφέρθηκε μεταξύ άλλων ότι στην παράγραφο 8 του άρθρου 25 του ν. 3013/2002 προβλέπει ότι οι άδειες παραμονής που έχει εκδώσει η χώρα μας, σύμφωνα με τα αναφερόμενα στο άρθρο 66 του ν. 2910/2001 (ΦΕΚ 91 Α΄), των οποίων η ισχύς έληξε ή θα λήξει παρατείνονται, αυτοδικαίως, μέχρι 31.12.2002.
      Η ενημέρωση των Αντιπροσωπειών των εταίρων στο πλαίσιο της Ομάδας Εργασίας αποτελεί τη συνήθη πρακτική πληροφόρησης των εταίρων στο πλαίσιο Schengen, καθώς έχει διαπιστωθεί ότι αποτελεί την ταχύτερη και ασφαλέστερη μέθοδο ενημέρωσης των εμπλεκομένων υπηρεσιών κάθε κράτους – μέλους. Οι Αντιπροσωπείες θα ενημερώσουν αρμοδίως τις πρεσβείες και τα προξενεία τους που είναι διαπιστευμένα στην Ελλάδα.
      Ο Αναπληρωτής Υπουργός
      ΤΑΣΟΣ ΓΙΑΝΝΙΤΣΗΣ»
      6. Στην με αριθμό 259/8-7-02 ερώτηση δόθηκε με το υπ’ αριθμ. 68141/1-8-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 259/8-7-02 ερώτηση που κατατέθηκε στη Βουλή από το Βουλευτή κ. Στ. Μάνο, σας πληροφορούμε ότι το θέμα της ένταξης όλων των Σπουδαστών μελών οικογένειας τακτικού υπαλλήλου ή συνταξιούχου, στην υγειονομική περίθαλψη του Δημοσίου, θα ληφθεί υπόψη κατά τη σύνταξη νέου κανονισμού παροχών περίθαλψης από τον Οργανισμό Περίθαλψης Ασφαλισμένων του Δημοσίου (Ο.Π.Α.Δ.) ο οποίος συστάθηκε σύμφωνα με το ν. 2768/99.
      Ο Υφυπουργός
      Ε. ΝΑΣΙΩΚΑΣ»
      7. Στην με αριθμό 274/8-7-02 ερώτηση δόθηκε με το υπ’ αριθμ. 29/1-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 274/8-7-02 που κατέθεσε στη Βουλή ο Βουλευτής κ. Ηλίας Καλλιώρας, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ Αυτοκινητόδρομος ΠΑΘΕ του ΥΠΕΧΩΔΕ τα εξής:
      Τα έργα των Παρακάμψεων του Αγίου Κωνσταντίνου και Καμμένων Βούρλων δημοπρατήθηκαν με το σύστημα της Προεπιλογής και η Α΄ φάση των διαγωνισμών ολοκληρώθηκε με την εκδίκαση των αντιρρήσεων που υποβλήθηκαν κατά των Πρακτικών Προεπιλογής με τις από 15-5-2002 Αποφάσεις ΥΠΕΧΩΔΕ.
      Κατά των παραπάνω αποφάσεων ασκήθηκαν αιτήσεις ασφαλιστικών μέτρων στο ΣτΕ από Κοινοπραξίες Εργοληπτικών Επιχειρήσεων (Ε/Ε) που δεν προεπιλέγησαν και η εκδίκασή τους αναμένεται να ολοκληρωθεί εντός του τρέχοντος μηνός.
      Στη συνέχεια θα γίνει Β΄ φάση των διαγωνισμών των έργων με την υποβολή των οικονομικών προσφορών των προεπιλεγεισών Κοινοπραξιών Ε/Ε και Ε/Ε. Εκτιμάται ότι θα ολοκληρωθεί η Β΄ φάση των διαγωνισμών και θα εγκατασταθούν οι Ανάδοχοι των έργων πριν το τέλος του τρέχοντος έτους.
      Η Υπουργός
      Β. ΠΑΠΑΝΔΡΕΟΥ»)
      
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, θα σας ανακοινώσω το δελτίο επικαίρων ερωτήσεων της Δευτέρας 25 Νοεμβρίου 2002. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
      1.- Η με αριθμό 123/18-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Δημόσιας Τάξης, σχετικώς με τις προθέσεις του Υπουργείου για τη σύσταση Τμήματος Συνοριακών Φυλάκων στο Νομό Μαγνησίας κλπ.
      2.- Η με αριθμό 144/19-11-2002 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Μεταφορών και Επικοινωνιών, σχετικώς με την πρόσφατη διακοπή λειτουργίας του Αεροδρομίου των Σπάτων λόγω της έντονης κακοκαιρίας κλπ.
      3.- Η με αριθμό 142/19-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εσωτερικών, Δημόσιας Διοίκησης και Αποκέντρωσης, Γεωργίας, σχετικώς με τις διαδικασίες προσλήψεων προσωπικού στον Οργανισμό Πληρωμών και Ελέγχου Κοινοτικών Επιδοτήσεων Προσανατολισμού και Εγγυήσεων (ΟΠΕΚΕΠΕ).
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής)
      1.- Η με αριθμό 133/18-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τις καθυστερήσεις στην καταβολή των πιστώσεων του Προγράμματος Βιολογικής Καλλιέργειας.
      2.- Η με αριθμό 145/19-11-2002 επίκαιρη ερώτηση της Βουλευτού της Νέας Δημοκρατίας κ. Μαρίας Κόλλια-Τσαρουχά προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την καθυστέρηση πληρωμής των έργων του Ειδικού Προγράμματος Τοπικής Αυτοδιοίκησης για το Νομό Σερρών κλπ.
      3.- Η με αριθμό 141/19-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με την επαναπρόσληψη πολύτεκνης μητέρας, που απολύθηκε λόγω διακοπής της λειτουργίας της Ολλανδικής Τράπεζας I.N.G. στη χώρα μας.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 136/19-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Μεταφορών και Επικοινωνιών, σχετικώς με τη λήψη των αναγκαίων μέτρων για την απλοποίηση των κλήσεων των δεκαψήφιων τηλεφωνικών αριθμών κλπ.
      Η επίκαιρη ερώτηση του κ. Μαντέλη είναι η ακόλουθη:
      «Ορθά και δικαιολογημένα έγινε η επέκταση του εύρους των τηλεφωνικών αριθμών σε δεκαψήφιους, ώστε να υπάρχει μεγαλύτερο απόθεμα αριθμών προς διάθεση και, ταυτόχρονα, να είναι πρόδηλη στον πολίτη η κατηγορία της τηλεπικοινωνιακής υπηρεσίας που αφορά.
      Όμως η κλήση των δεκαψήφιων αριθμών είναι δυσχερέστατη, γίνονται λάθη, άστοχες κλήσεις, τελικά ταλαιπωρείται ο πολίτης και χάνει περισσότερο χρόνο. Παρ’ όλο δε που έχει παρέλθει τρίμηνο από την καθιέρωση του συστήματος αυτού, δεν έχει ληφθεί μέχρι σήμερα κανένα μέτρο για την απλοποίησή του και τη διευκόλυνση του πολίτη. Τούτο δε, ενώ είναι γνωστό πως μπορούσε να παραλείπεται ο χαρακτηριστικός αριθμός όχι μόνο του υπεραστικού αλλά και του ζευκτικού κέντρου για κλήσεις μέσα στην ίδια περιοχή, ώστε να εξυπηρετείται ο πολίτης και να καλεί πληκτρολογώντας τετραψήφιο αριθμό μόνον, αντί για δεκαψήφιο.
      Γι’ αυτό ερωτάσθε, κύριε Υπουργέ: 
     Προτίθεσθε και πότε να λάβετε μέτρα για την απλοποίηση των κλήσεων των δεκαψήφιων τηλεφωνικών αριθμών και τη διευκόλυνση των πολιτών;»
     Ο Υφυπουργός Μεταφορών και Επικοινωνιών κ. Εμμανουήλ Στρατάκης έχει το λόγο για τρία λεπτά να πρωτολογήσει.
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
     Κυρία και κύριοι συνάδελφοι, απαντώντας στην ερώτηση του αγαπητού συναδέλφου, του κ. Μαντέλη, σχετικά με το θέμα που θέτει, διαμέσου της Βουλής των Ελλήνων και στον ελληνικό λαό, θέλω να πω ότι πράγματι υπάρχει το τελευταίο διάστημα μία προσπάθεια στο να εκσυγχρονιστεί όσο γίνεται καλύτερα το όλο σύστημα που έχει σχέση με την επικοινωνία και βέβαια με τα τηλέφωνα. 
     Το Υπουργείο Μεταφορών, σε συνεργασία με την Εθνική Επιτροπή Τηλεπικοινωνιών και  Ταχυδρομείων, πριν από δύο χρόνια ανέθεσε μια μελέτη σχετικά με τον τρόπο και τη διαδικασία αριθμοδότησης. Η μελέτη λοιπόν αυτή που έγινε με πολλή επιστημοσύνη, θα έλεγα, ανέδειξε ότι θα έπρεπε και στη χώρα μας να αξιοποιηθεί το κλειστό δεκαδικό σύστημα, δεδομένου ότι οι νέες τεχνολογίες απαιτούν ενδεχομένως περισσότερους αριθμούς, οι επικοινωνίες διευρύνονται και αυξάνεται ο αριθμός των χρηστών, με αποτέλεσμα να χρειαζόμαστε περισσότερα νούμερα.
      Αυτή, λοιπόν, η μελέτη έδειξε πως πρέπει να πάμε στο κλειστό δεκαδικό αριθμοδοτικό σύστημα. Είναι ένα σύστημα που δεν εφαρμόζεται για πρώτη φορά στη χώρα μας, αλλά εφαρμόζεται από πολλές άλλες χώρες της Ευρώπης, από τη Δανία, την Ιταλία, την Ισπανία, τη Γαλλία, την Πορτογαλία, την Ελβετία κλπ. Είναι ένας μεγάλος αριθμός χωρών, που το εφαρμόζει, και το σύστημα αυτό θεωρείται τελικά πως είναι το καλύτερο.
      Έγινε μία πολύ συστηματική προσπάθεια. Κατ’ αρχάς πήγαμε στην πρώτη εφαρμογή που έχει σχέση με το να πάμε στα δέκα νούμερα, στο δεκαψήφιο αριθμό. Αυτό, παρά τις εντυπώσεις που ενδεχομένως δημιουργήθηκαν, έδειξε στην πράξη ότι μόνο το 3,5% που πληθυσμού έκανε λάθος και κλήσεις πήγαιναν στον ΟΤΕ, για να τους δώσει την πληροφόρηση, το μήνυμα, ότι πρέπει να καλέσουν με διαφορετικό τρόπο. 
      Ήλθαμε στην τελευταία ημερομηνία στις 19 του μήνα, όπου άλλαξε το αρχικό μηδενικό με το δύο. Εδώ διαπιστώνουμε κάτι ακόμα πιο ευχάριστο ότι μόνο το 1,5% κάνει λάθος ή έκανε λάθος τον πρώτο μήνα εφαρμογής του. Αυτό σημαίνει ότι ήταν ένας πραγματικά σωστός τρόπος, για να μπούμε σε αυτήν τη νέα κατάσταση.
      Θέλω να πω δε ότι σε σχέση με το ερώτημα, όπως ακριβώς τίθεται, ότι δεν είναι δυνατόν να πάμε σε χρήση μικρότερου αριθμού ψηφίων, δηλαδή σε τετραψήφιο, διότι ενέχεται ο κίνδυνος να γίνουν πολλά λάθη. Επειδή το σύστημα δεν αφορά μόνο τον ΟΤΕ, αλλά αφορά όλη τη χώρα και όλες τις εταιρείες τηλεφωνίας, εκτιμούμε ότι με αυτόν τον τρόπο πράγματι αποφεύγονται τα γνωστά λάθη από το παρελθόν, τις γνωστές –ας τις ονομάσουμε έτσι- παρεμβολές στα κυκλώματα, και η όλη κατάσταση εξελίσσεται προς τη σωστή κατεύθυνση. 
      Βέβαια πρέπει να πω ότι υπάρχουν άλλες μέθοδοι μέσα από τη χρήση μνημών, ώστε να πάμε στη χρήση ενός κοινού αριθμού για κάποιον χρήστη, που μπορεί να έχει ταυτόχρονα πέντε ή δέκα αριθμούς. Αυτό, όμως, είναι κάτι διαφορετικό από τη δυνατότητα να πάμε σε τέσσερα νούμερα, που μπορεί να μας δημιουργήσουν άλλα προβλήματα. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Μαντέλη, έχετε δύο λεπτά, για να αναπτύξετε την ερώτησή σας.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, σας έδωσα με την ερώτησή μου την ευκαιρία να κάνετε μία σημαντική διευκόλυνση στον πολίτη και βλέπω ότι το Υπουργείο Μεταφορών δεν κατάλαβε την ερώτησή  μου. Καθόλου δεν την έχετε καταλάβει. 
     Μου είπατε αν είναι καλοί οι δέκα αριθμοί. Οι δέκα αριθμοί είναι πάρα πολύ καλοί, τους έχουμε ανάγκη, είναι σπάνιος πόρος και έχει οικονομική αξία. Κανείς δεν είπε ότι δεν είναι καλοί οι αριθμοί. Εξάλλου, πρέπει να πω ότι επί των ημερών μου ως Υπουργού Μεταφορών ξεκίνησε η προσπάθεια, για να κάνουμε τον δωδεκαψήφιο αριθμό, γιατί αυτό έδινε μεγαλύτερη χωρητικότητα. Άλλο σας υπέδειξα να κάνετε και μέχρι στιγμής το αρνείστε. 
     Ξέρετε πολύ καλά -και το εφαρμόζαμε στη χώρα μας και εφαρμοζόταν σε όλο τον κόσμο- ότι μπορούμε να παίρνουμε έναν αριθμό και όταν είμαστε στο ίδιο κέντρο να παραλείπουμε τον ενδεικτικό αριθμό του κέντρου. Ακόμα και σήμερα όταν τηλεφωνήσετε στην Αμερική, στην Αγγλία ή στην Αυστραλία, ενώ έχετε ένα διεθνή αριθμό, θα πάρετε, όταν απευθύνεστε εκτός της Ελλάδος, με το διεθνές χαρακτηριστικό. Όταν παίρνετε εντός της Ελλάδος, δεν επαναλαμβάνετε το διεθνές χαρακτηριστικό. 
      Ξέρετε πολύ καλά μέχρι τώρα ότι ακόμα και με συμβατική, αναλογική τεχνολογία και όχι με ψηφιακή, η οποία έχει τεράστιες δυνατότητες, πως, όταν παίρναμε από την Αθήνα στη Θεσσαλονίκη ή από την Αθήνα στην Κόρινθο, παίρναμε και βάζαμε τον υπεραστικό αριθμό μπροστά. Όταν, όμως, ήμασταν μέσα στην Κόρινθο ή μέσα στη Θεσσαλονίκη, δεν βάζαμε το χαρακτηριστικό αριθμό μπροστά.
       Έτσι και τώρα μπορούμε να μη βάζουμε το χαρακτηριστικό αριθμό 210 για την Αθήνα, όταν τηλεφωνούμε μέσα στην Αθήνα. Όταν μάλιστα είμαστε στην περιοχή του κέντρου, στα Πατήσια, στου Ζωγράφου ή στην Κηφισιά μπορούμε να παραλείπουμε και το χαρακτηριστικό αριθμό του ζευκτικού κέντρου, να παραλείψουμε άλλα τρία στοιχεία, διότι τεχνολογικά γίνεται. Γινόταν με τα υψοστροφικά συστήματα, που ήταν τα αρχαιότερα συστήματα που είχαμε στη χώρα και γίνονταν και με τα αναλογικά συστήματα της προηγούμενης τεχνολογίας. Αλίμονο, εάν δεν γίνεται με τα ψηφιακά συστήματα!
       Θα σας παρακαλούσα -γιατί είναι καθαρά ένα έξυπνο τεχνικό ζήτημα- να βάλετε τους έξυπνους τεχνικούς να σας απαντήσουν, για να κάνετε ένα πολύ καλό και να εξυπηρετηθεί ο πολίτης. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στρατάκη, έχετε δύο λεπτά για να δευτερολογήσετε. 
      ΕΜΜΑΜΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, θα ήθελα να επισημάνω στον αγαπητό συνάδελφο, ότι εμείς δεν αρνούμαστε να εφαρμόσουμε την όποια εξέλιξη της τεχνολογίας υπάρχει. 
      ΑΝΑΣΤΑΣΙΟΣ ΜΑΝΤΕΛΗΣ: Δεν χρειαζόταν κάποια εξέλιξη, γιατί και η παλιά τεχνολογία το έκανε.
      ΕΜΜΑΜΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Η παλιά τεχνολογία, όμως, δεν ανταποκρίνεται στα σημερινά δεδομένα και αυτό είναι το πρόβλημα.
      Θέλω να επισημάνω ξανά και να πω ότι  μέσα από τα καινούρια δίκτυα, που είναι γνωστά ως ευρυζωνικά ή με άλλους τρόπους που έχουν σχέση με την καινούρια τεχνολογία, οι δρομολογήσεις των κλήσεων γίνονται με ανάλυση των ψηφίων των καλούμενων αριθμών. Εάν, για παράδειγμα, παραλείψουμε τους πρώτους αριθμούς που λέτε, για να πάμε στο τετραψήφιο και πάμε και καλέσουμε τους άλλους αριθμούς, ενδεχόμενα μετά την ανάλυση να συμπέσουμε με άλλα νούμερα και να βρεθούμε σε λάθος. Το ίδιο θα συμβεί αν πάμε και με τους τελευταίους αριθμούς…
      ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, έχετε πάει σε κανένα μέρος του κόσμου; Έχετε πάει στη Γαλλία, στην Αμερική; Κάνουν αυτό το πράγμα; 
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Το θέμα δεν είναι αν κάπου αλλού, μ΄ ένα άλλο σύστημα, εφαρμόζεται κάτι που ενδεχόμενα μπορεί στο μέλλον να μας δημιουργήσει πρόβλημα. Το θέμα είναι να δούμε αν με επιστημονικό πράγματι τρόπο, τεκμηριωμένα μπορούμε να δώσουμε ένα καλύτερο αποτέλεσμα. Διότι αν είναι να πάμε σε μία κατάσταση, που θα μας δημιουργεί τα προβλήματα του αναλογικού τρόπου, τότε δεν θα έχουμε κάνει τίποτα. Το θέμα είναι να διαφυλάξουμε εκείνο που πρέπει να διαφυλάξουμε, δηλαδή την ασφάλεια και την ακρίβεια της τηλεφωνοδοσίας. 
     Εκείνο που θέλω να πω και να τονίσω είναι ότι, αν πράγματι επιστημονικά η οποιαδήποτε εξέλιξη τεκμηριώνεται και μπορούμε να εφαρμόσουμε συστήματα που να διευκολύνουν τον πολίτη, αυτό ασφαλώς δεν έχουμε καμία πρόθεση να το αρνηθούμε. Αντίθετα, έχουμε την πολιτική βούληση να το διευρύνουμε, να το εφαρμόσουμε το συντομότερο δυνατό και βέβαια να είσθε σίγουρος, κύριε συνάδελφε, ότι θα το βάλουμε σε πρώτη προτεραιότητα. 
     Θέλω να πω, όμως, ότι αυτήν τη στιγμή η εμπειρία και η επιστημονική γνώση που υπάρχει, δεν μας δίνει τη δυνατότητα να πάμε σ΄ ένα τέτοιο σύστημα, διότι ενδεχόμενα αυτό να μας δημιουργήσει άλλης μορφής προβλήματα, που εμείς τουλάχιστον σε αυτήν τη φάση θέλουμε να τα αποφύγουμε. Πριν τεκμηριωθούν οι επιστημονικές απόψεις και η επιστημονική γνώση, που να μπορεί να μας δώσει αυτό που λέτε εσείς και που σήμερα λένε ότι δεν μπορεί να γίνει, δεν μπορούμε να προχωρήσουμε.
     Ευχαριστώ πολύ.
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακάλεσε ο Υφυπουργός κ. Στρατάκης να συζητηθεί και η επόμενη δική του ερώτηση, γιατί έχει κάποια δουλειά. 
     Συμφωνεί το Σώμα; 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί η δεύτερη επίκαιρη ερώτηση δεύτερου κύκλου με αριθμό 146/19.11.2002 του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Μεταφορών και Επικοινωνιών, σχετικώς με τη λήψη των αναγκαίων μέτρων για την καλύτερη φύλαξη και φωτοσήμανση των διαβάσεων του σιδηροδρομικού δικτύου της Πελοποννήσου.
     Η επίκαιρη ερώτηση του κυρίου συναδέλφου έχει ως εξής:
     «Σε εξαιρετικά άσχημη κατάσταση από άποψη ασφάλειας εξακολουθεί και βρίσκεται το σιδηροδρομικό δίκτυο Πελοποννήσου. Για μία ακόμη φορά παρά λίγο να θρηνήσουμε θύματα, όταν ΙΧ επιβατικό αυτοκίνητο πέρασε από αφύλακτη, και χωρίς φωτισμό, διάβαση και συγκρούστηκε με διερχόμενη αμαξοστοιχία, που κινούνταν στην κατεύθυνση Κορίνθου-Πατρών, ενώ λίγο αργότερα, με παρέμβαση περιπολικού που είχε ανάψει το φάρο του, απετράπη η σύγκρουση της αμαξοστοιχίας με άλλη που ερχόταν από την αντίθετη κατεύθυνση.
     Αυτό το περιστατικό, χωρίς να είναι μειωμένο, δείχνει την άθλια κατάσταση που βρίσκεται το σιδηροδρομικό δίκτυο της Πελοποννήσου, η σχεδίαση του οποίου έγινε την εποχή του Χαριλάου Τρικούπη. Χαρακτηριστικό είναι ότι το πλάτος της γραμμής παραμένει στο ένα μέτρο και η ταχύτητα των συρμών στα σαράντα χιλιόμετρα, όταν η αντίστοιχη γραμμή Αθηνών-Θεσσαλονίκης είναι 1,4 μέτρα.
     Ταυτόχρονα, η Ευρωπαϊκή Ένωση έχει διαθέσει κονδύλια 1,5 τρισεκατομμυρίου δραχμών περίπου για την αναβάθμιση του σιδηροδρομικού δικτύου, ενώ ο Επίτροπος για την Περιφερειακή Πολιτική κ. Μισέλ Μπαρνιέ έχει εκφράσει την ανησυχία του για την απορρόφηση των κονδυλίων και απειλεί με πρόστιμο.
     Επειδή η ζωή των πολιτών είναι πολύτιμη και τα όποια έργα αναβάθμισης που γίνονται είναι εξαιρετικά χρονοβόρα 
     Ερωτάται ο κύριος Υπουργός γιατί δεν χρησιμοποιείται μέρος των κονδυλίων για την άμεση φύλαξη και φωτοσήμανση των διαβάσεων και αν έχει γίνει, τουλάχιστον, κάποια μελέτη για το ύψος του κόστους αυτού;»
     Οίστε, κύριε Υφυπουργέ, έχετε το λόγο για τρία λεπτά να πρωτολογήσετε.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, απαντώντας στο ερώτημα του κυρίου συναδέλφου, θέλω να πω ότι ο ΟΣΕ στα πλαίσια της υλοποίησης των προγραμματικών συμφωνιών έχει καταρτίσει πρόγραμμα για τις ισόπεδες διαβάσεις, που είναι σε εξέλιξη. Πρέπει να πω ότι για την περιοχή της Πελοποννήσου έχουν συμπεριληφθεί εκατόν δεκαέξι αφύλακτες διαβάσεις, με ένα συνολικό προϋπολογισμό της τάξεως των 20 εκατομμυρίων ευρώ.
      Σε σχέση με το ερώτημα που θέτετε, κύριε συνάδελφε, για το ύψος του κόστους μιας τέτοιας διαδικασίας και μιας τέτοιας διάβασης με αυτόματα ηχοφωτεινά συστήματα, πρέπει να πω ότι είναι περίπου της τάξεως των 172.000 ευρώ.
      Πρέπει να πω, όμως, ότι ήδη από αυτές οι πενήντα δύο έχουν ολοκληρωθεί και στα πλαίσια του προγράμματος αυτού μένουν ακόμα οι εξήντα τέσσερις για τις οποίες πρέπει να ολοκληρωθούν οι διαδικασίες, ώστε να είναι έτοιμες προς παράδοση και χρήση.
      Θέλω να πω, όμως, ότι πράγματι υπάρχει το Γ΄ Κοινοτικό Πλαίσιο Στήριξης και τα χρήματα που αναφέρετε, όμως, το Υπουργείο Μεταφορών και Επικοινωνιών έχει δρομολογήσει προγράμματα, που αναφέρονται συνολικά στην αναβάθμιση του σιδηροδρομικού δικτύου της χώρας.
      Θα μπορούσα να σας πω και χαρακτηριστικά νούμερα και σε σχέση με τα κονδύλια και σε σχέση με τις προδιαγραφές των καινούριων γραμμών, ώστε πράγματι και οι ταχύτητες να αυξηθούν και εν πάση περιπτώσει να κάνουμε ουσιαστικά την πρώτη τομή μετά τον Χαρίλαο Τρικούπη, σε σχέση με τα σιδηροδρομικά δίκτυα της χώρας. Θέλω να πιστεύω ότι αυτό γίνεται αντιληπτό κάθε μέρα. Θα μπορούσα να αναφέρω ότι τα χρήματα που διατίθενται γι’ αυτό το σκοπό ανέρχονται περίπου στα 28,04 εκατομμύρια ευρώ και ιδιαίτερα για την Πελοπόννησο. Βέβαια μέσα σ’ αυτά συμπεριλαμβάνονται αναβαθμίσεις των σιδηροδρομικών γραμμών Κορίνθου - Ανδρίτσας και Άργους - Ναυπλίου, η στρώση ισοπέδων διαβάσεων που είναι και αυτές 0,5 εκατομμύρια ευρώ, κατασκευή στηθαίων ασφαλείας της τάξεως των 2,1 εκατομμυρίων ευρώ και ένα σωρό άλλα κονδύλια όπως για τη δυτική Ελλάδα που παρέχονται περίπου στο ύψος των 23,7 εκατομμυρίων ευρώ, κονδύλια δηλαδή υψηλά. Εν πάση περιπτώσει εκτιμούμε ότι με αυτά τα κονδύλια και τα έργα που θα υλοποιηθούν μέσα απ’ αυτά, ουσιαστικά θα αναβαθμιστεί το δίκτυο, θα υπάρξουν καλύτερες και μεγαλύτερες ταχύτητες και οι πολίτες θα εξυπηρετούνται από πλευράς μεταφοράς. Θέλω να πιστεύω πως και σεις κατανοείτε ότι αν μετά από τόσα χρόνια εφαρμόζεται ένα πρόγραμμα, τόσο μεγάλης πνοής έχει και κάποιες καθυστερήσεις. Πρέπει να πω, όμως, ότι εμείς προχωρούμε με ικανοποιητικούς ρυθμούς και ευελπιστούμε ότι γρήγορα θα ολοκληρώσουμε τουλάχιστον το σχεδιασμό που έχουμε βάλει για την αναβάθμιση του εθνικού δικτύου. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καρράς έχει το λόγο.
      ΚΩΝΣΤΑΝΤΙΝΟΣ ΚΑΡΡΑΣ: Κύριε Υπουργέ, για ακόμη μια φορά η Κυβέρνησή σας μας διαβεβαιώνει ότι έχει πάρει τα αναγκαία μέτρα και για ακόμη μια φορά μας καθησυχάζετε ότι η ολοκλήρωση των έργων είναι πολύ κοντά. Όμως, κύριε Υπουργέ, μέχρι να ολοκληρωθούν θρηνούμε συνέχεια θύματα, συνέχεια, στους δρόμους, στις πλημμύρες, στα ολυμπιακά έργα, στις διαβάσεις, παντού. Σ’ αυτόν τον ακήρυχτο πόλεμο υπάρχει η αδιαφορία της Κυβέρνησής σας. Ο Έλληνας πολίτης δεν έχει καμία ασφάλεια όταν μετακινείται. Ακόμη και στους Αγίους Θεοδώρους στο σπίτι του Πρωθυπουργού έχει γίνει ατύχημα εκεί, είναι αφύλακτες οι διαβάσεις. Εγώ έκανα μια μικρή περιοδεία έξω από την Αττική. Ξέρετε πόσες διαβάσεις είναι αφύλακτες ακόμη και στην εθνική οδό. Αυτή είναι η Ελλάδα του σήμερα, κύριε Υπουργέ, και είναι αλήθεια ότι το κάθε πέρασμα με αυτοκίνητο σε μια αφύλακτη διάβαση ισοδυναμεί με καρμανιόλα. Μιλάμε για ρώσικη ρουλέτα. Είναι ευτύχημα ότι δεν θρηνήσαμε εκείνο το Σάββατο θύματα. Επιτέλους κυβερνάτε είκοσι χρόνια και είμαι σίγουρος ότι ο ΟΣΕ σας έχει επισημάνει πολλές φορές την ανάγκη για τη φωτοσήμανση των διαβάσεων και όσο μεγάλο και αν είναι το κόστος οφείλετε να το λύσετε ή να το λύσουμε όλοι μαζί. Η μόνη ουσιαστική παρέμβαση του Υπουργείου σας για τις αφύλακτες διαβάσεις ήταν η  διαφήμιση με το μεγάλο ηθοποιό μας το Θανάση το Βέγγο, ο οποίος έκανε και το σποτ χωρίς λεφτά και είχε αυτήν την οδυνηρή εμπειρία. Μάλιστα έδωσε και μαθήματα ήθους και φιλότιμου. Αλλά δεν θα πρέπει τώρα να περιμένουμε έναν άλλο ηθοποιό να πάθει προς Θεού ένα ατύχημα για να κάνει ένα δεύτερο σποτ. Και είμαι σίγουρος ότι ο κ. Μπαρνιέ δεν θα έχει καμία αντίρρηση και σεις θα μπορέσετε να δικαιολογήσετε τα έξοδα από τα κονδύλια της Ευρωπαϊκής Ένωσης, ώστε να μη δέχεστε άλλες ενοχλητικές επιστολές. Εν πάση περιπτώσει ασχοληθείτε με την ασφάλεια του πολίτη. Γι’ αυτό μας έχει ψηφίσει ο ελληνικός λαός για να ασχοληθούμε με την ασφάλειά του και άλλα πολλά. Σκύψτε πάνω απ’ αυτό το πρόβλημα. Είναι φοβερό, δεν αισθάνεται ασφαλής κανείς όταν περνάει τις γραμμές. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Οφείλω να ομολογήσω ότι με καλλιτεχνική υπερβολή κάνατε μια πολύ ωραία παρέμβαση.
      ΚΩΝΣΤΑΝΤΙΝΟΣ ΚΑΡΡΑΣ: Ευχαριστώ πολύ, κύριε Πρόεδρε, αλλά δεν υπερβάλλω σαν καλλιτέχνης.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θα ήθελα να πω στον αγαπητό συνάδελφο, ότι οι ανησυχίες του είναι πράγματι ανησυχίες όλων μας. 
      ΚΩΝΣΤΑΝΤΙΝΟΣ ΚΑΡΡΑΣ: Μένουν ανησυχίες.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Δεν μένουν καθόλου ανησυχίες και σ’ αυτό ακριβώς θέλω να απαντήσω. Άλλο το να έχουμε ανησυχίες και να επιδιώκουμε πράγματι να μειώσουμε τον αριθμό των ατυχημάτων που το έχουμε καταφέρει σε πολύ ικανοποιητικό βαθμό. Πρέπει να σας πω ότι έχουμε το μεγαλύτερο ποσοστό μείωσης των ατυχημάτων σε ευρωπαϊκό επίπεδο, αλλά  εμάς δεν μας ικανοποιεί –δεν υπερηφανευόμαστε γι’ αυτό-  για το λόγο ότι έχουμε ακόμη πολύ περισσότερα περιθώρια, να τα μειώσουμε, γιατί είμαστε ακόμη πολύ ψηλά. 
      Δεν δείχνουμε αδιαφορία. Είναι ένα πρόγραμμα που μόλις πρόσφατα ξεκινήσαμε. Έχουμε υλοποιήσει το 50% περίπου. Έχουμε πραγματοποιήσει πενήντα δύο και εξήντα τέσσερις είναι σε εξέλιξη και θα παραδοθούν γρήγορα από τις εκατόν δεκαέξι αφύλακτες διαβάσεις όπου εφαρμόζουμε αυτό το καινούριο σύστημα. Δείχνουμε πολύ μεγάλο ενδιαφέρον, υλοποιούμε με τους γρηγορότερους ρυθμούς όλα τα προγράμματα που έχουν σχέση με τις αφύλακτες διαβάσεις, αλλά και συνολικά με το σιδηροδρομικό δίκτυο  της χώρας και ειδικά για την περιοχή της Πελοποννήσου στην οποία αναφέρεστε. 
      Εκείνο που θέλω να πω επίσης είναι ότι καταβάλλουμε πολύ σημαντικές προσπάθειες να διαμορφώσουμε όρους και προϋποθέσεις και να διαμορφώσουμε στην κοινωνία κυκλοφοριακή συνείδηση, δηλαδή το πώς θα μπορέσουμε στο μέλλον να διαφυλάξουμε τη ζωή, που είναι ένα πολύτιμο αγαθό, από ατυχήματα αυτής της μορφής. Αυτό δεν γίνεται με το να έχουμε μόνο καλούς δρόμους, καλά οχήματα ή οτιδήποτε άλλο. Γίνεται με τη διαμόρφωση αυτής της συνείδησης. Τα στοιχεία λένε ότι ο ανθρώπινος παράγοντας ευθύνεται σε ποσοστό περίπου 92%, 80% οι οδηγοί και 12% οι πεζοί σε σχέση με τα ατυχήματα που συμβαίνουν στη χώρα μας. Έχουμε καταβάλει πολύ σημαντικές προσπάθειες σε όλα τα επίπεδα. Θα τα δείτε σύντομα. Τα βλέπετε ήδη με τα πάρκα κυκλοφοριακής αγωγής.
      ΚΩΣΤΑΣ ΚΑΡΡΑΣ: Η Κυβέρνηση ευθύνεται μόνο 8%;
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Όχι.  Είπα 80% οι οδηγοί και 12% οι πεζοί. Αυτό σημαίνει ότι ο ανθρώπινος παράγοντας έχει ευθύνη για το 92%. Για να διαφυλάξουμε αυτό το πράγμα προσπαθούμε να διαμορφώσουμε ένα κλίμα τέτοιο, ώστε η κυκλοφοριακή αγωγή, που και σε συνεργασία με το Υπουργείο Παιδείας θα ξεκινήσει να διαμορφώνεται σαν αντίληψη στα σχολεία, να συμβάλει στο να καταπολεμήσουμε αυτήν τη μάστιγα της σύγχρονης εποχής.
     ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στη δεύτερη επίκαιρη ερώτηση του πρώτου κύκλου με αριθμό 147/19-11-2002 της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Εθνικής Παιδείας και Θρησκευμάτων σχετικώς με την αντιμετώπιση των προβλημάτων ασφαλούς στέγασης του 2ου Τεχνικού Επαγγελματικού Εκπαιδευτηρίου Γιαννιτσών.
     Η επίκαιρη ερώτηση της κ. Φουντουκίδου έχει ως εξής:
     «Με χρηματοδότηση της Ε. Ε. στην πόλη των Γιαννιτσών κατασκευάστηκε σχολικό συγκρότημα, προκειμένου να στεγαστεί το 2ο ΤΕΕ. Με απόφαση της Νομαρχιακής Αυτοδιοίκησης Πέλλας στο κτίριο αυτό στεγάστηκε το 3ο Ενιαίο Λύκειο, ενώ οι χίλιοι μαθητές του ΤΕΕ παρέμεναν σ’ ένα κτίριο χωρητικότητας τετρακοσίων ατόμων και σε αίθουσες που διαμορφώθηκαν με νοβοπάν χωρίς ηχομόνωση.
     Οι κακοτεχνίες, η πτώση σοβάδων,  η έλλειψη κεραμοσκεπής,  αλλά το σπουδαιότερο η στατικότητα του κτιρίου, εγκυμονούν σοβαρούς κινδύνους για τη σωματική ακεραιότητα των μαθητών, των εργαζομένων και των διδασκόντων σ’ αυτό. Το θέμα ασφαλούς λειτουργίας που έχει θέσει στους αρμοδίους φορείς ο Σύλλογος Γονέων και Εκπαιδευτικών, έχει επισημανθεί και από τον προϊστάμενο της Τεχνικής Υπηρεσίας της Ν.Α Πέλλας, το δε κλιμάκιο του ΥΠ.Ε.Π.Θ που επισκέφθηκε το κτιριακό συγκρότημα, επισφράγησε όλα τα παραπάνω.
      Εκτός από το  θέμα της ασφάλειας, οι συνθήκες όπου φοιτούν οι μαθητές είναι απαράδεκτες, αφού στεγάζουν τα ταβάνια, οι αίθουσες είναι στενές, παραμένουν άβαφες, οι ηλεκτρικές εγκαταστάσεις είναι ασυντήρητες και ελλοχεύουν κίνδυνοι, ο αερισμός ελλιπής, η λειτουργικότητα δύσκολη και η ρυπαρότητα μεγάλη. Οι πολλές και συνεχείς υποσχέσεις για χρηματοδοτήσεις παραμένουν ανεκπλήρωτες.
     Γι’ αυτό ερωτάσθε, κύριε Υπουργέ:
     Γνωρίζετε τα προβλήματα των κτιριακών εγκαταστάσεων και υποδομών του 2ου ΤΕΕ Γιαννιτσών και τις συνθήκες κάτω από τις οποίες φοιτούν οι χίλιοι περίπου μαθητές;
     Σκέφτεστε να προχωρήσετε στις αναγκαίες εργασίες, ώστε το σχολείο να λειτουργεί σε συνθήκες ασφαλείας και σε πολιτισμένο και σύγχρονο περιβάλλον, όπως επιβάλλεται;»
     Θα απαντήσει ο Υφυπουργός Παιδείας και Θρησκευμάτων κ. Γκεσούλης.
     Ορίστε, κύριε Υφυπουργέ, έχετε το λόγο.
     ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων):  Ευχαριστώ, κύριε Πρόεδρε. Η εκπαίδευση και γενικότερα η παιδεία είναι ένας χώρος που απαιτεί από όλους μας και συναινέσεις και συγκλίσεις. Και βέβαια πρέπει να κυριαρχεί η ευαισθησία και η ευθύνη. Θα έλεγα ότι είναι ένας χώρος που προσφέρεται για συλλογικότητα, για να αντιμετωπίσουμε τα προβλήματα.
      Κάνω αυτήν την εισαγωγή, για να έρθω να πω κάτι το οποίο είναι γνωστό και έχουμε πει επανειλημμένα σ’ αυτήν την Αίθουσα, ότι, όσον αφορά τη σχολική στέγη τόσο για τις επισκευές όσο για τη μελέτη και κατασκευή μιας νέας σχολικής στέγης, η υπόθεση αυτή έχει αποκεντρωθεί. Έχει πάει στη Νομαρχιακή Αυτοδιοίκηση. Όλοι μιλάμε ότι θέλουμε μια Νομαρχιακή Αυτοδιοίκηση η οποία να ασχοληθεί με τα τοπικά προβλήματα και να πάρει επάνω της μια σειρά από τα μεγάλα και σημαντικά θέματα που αφορούν την τοπική κοινωνία.
      Έτσι συμβαίνει κι εδώ. Η σχολική στέγη σε όλη τη χώρα έχει πάει στη Νομαρχιακή μας Αυτοδιοίκηση, πλην της Αττικής που είναι στον Οργανισμό Σχολικών Κτιρίων.  
      Από κει και πέρα υπάρχει ο προγραμματισμός στο επίπεδο της νομαρχίας και στο επίπεδο της περιφέρειας η δυνατότητα και κονδύλια όσον αφορά τη σχολική στέγη. 
      Σχετικά με το ΤΕΕ στην πόλη των Γιαννιτσών. Πράγματι έγινε ένα καινούριο ωραίο κτίριο, το οποίο είχε προετοιμαστεί για να φιλοξενήσει το 2ο ΤΕΕ. Η Νομαρχιακή όμως Αυτοδιοίκηση, καθαρά αυτή, με δική της πρωτοβουλία και ευθύνη –έχει τη δυνατότητα- έκανε την επιλογή σε τοπικό επίπεδο να δώσει το σχολείο αυτό σε ένα ενιαίο λύκειο. Έτσι, λοιπόν, υπάρχει το θέμα σήμερα όσον αφορά τη στέγαση του Τεχνικού Επαγγελματικού Εκπαιδευτηρίου.
      Άρα, λοιπόν, έγινε σχολείο, το έδωσε η Νομαρχιακή Αυτοδιοίκηση στο ενιαίο λύκειο, σε ένα άλλο σχολείο.
      Δεύτερον, υπάρχει το κτίριο το οποίο συνεχίζει να φιλοξενεί σήμερα το Τεχνικό Επαγγελματικό Εκπαιδευτήριο, το οποίο δεν είναι από τα καλύτερα, όπως μας περιγράφετε στην ερώτηση. Κι έχετε δίκιο, διότι έστειλα κλιμάκιο για να δούμε τι ακριβώς συμβαίνει. 
      Θέλω, λοιπόν, να σας πληροφορήσω ότι το Υπουργείο Παιδείας, έλαβε μέριμνα ώστε να αντιμετωπισθούν αυτά τα προβλήματα τα οποία περιγράψατε.  Και καλώς κάνατε και τα περιγράψατε, αλλά πρέπει να τα επισημάνετε στη Νομαρχιακή Αυτοδιοίκηση. Κι εσείς ως συνάδελφος της περιοχής, αλλά και όλοι μαζί πρέπει να συνδράμουμε τη Νομαρχιακή Αυτοδιοίκηση, τους δημάρχους και όλους τους υπόλοιπους παράγοντες όχι στο επίπεδο των διαπιστώσεων αλλά των ενεργειών. 
      Το Υπουργείο Παιδείας, λοιπόν, έχει δώσει το 1999 γύρω στα 250.000.000 δραχμές στο νομό, στη Νομαρχιακή Αυτοδιοίκηση για την αντιμετώπιση των προβλημάτων. Το 2000 έδωσε γύρω στα 200.000.000 δραχμές. Το 2001 έδωσε 340.000.000 δραχμές. Και το έτος που διανύουμε, μετά την επίσκεψη και τη διαπίστωση όλων αυτών των προβλημάτων, έδωσε άλλα 340.000.000 δραχμές.
      Για την αντιμετώπιση, λοιπόν, των προβλημάτων και των επισκευών αυτού του Τεχνικού Επαγγελματικού Εκπαιδευτηρίου που περιγράφονται πραγματικά με ένα δραματικό τρόπο, πρέπει η Νομαρχιακή Αυτοδιοίκηση να αναλάβει τις ευθύνες της. Εάν τα χρήματα τα οποία δώσαμε στη Νομαρχιακή Αυτοδιοίκηση δεν είναι αρκετά, είμαστε εδώ να χρηματοδοτήσουμε και τη συνέχεια του έργου. Είναι, όμως, ένα θέμα που αφορά καθαρά τη Νομαρχιακή Αυτοδιοίκηση και πρέπει να το επισημάνουμε. Δεν μπορούμε να αποσιωπούμε και να θέτουμε το θέμα στο επίπεδο της Κυβέρνησης. 
      Εγώ δεν διαφωνώ και θέλω να συζητούμε τα προβλήματα τα οποία αφορούν την εκπαίδευση –και μάλιστα κάθε φορά να τα αναδεικνύουμε και να τα αντιμετωπίζουμε- αλλά να απονέμουμε τις ευθύνες και να ζητούμε και από τη Νομαρχιακή Αυτοδιοίκηση να αναλάβει αυτές τις ευθύνες τις οποίες δώσαμε. 
      ΠΡΟΕΔΡΕΥΩΝ (Παναγιώτης Σγουρίδης): Η κ. Φουντουκίδου έχει το λόγο δύο λεπτά, για να αναπτύξει την επίκαιρη ερώτησή της.
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, ας αφήσουμε τις πολιτικές σοφιστείες. Όλοι ξέρουμε τις αρμοδιότητες, αλλά όλοι ξέρουμε ότι υπάρχει έλλειψη πόρων και γι’ αυτό είστε υπεύθυνοι εσείς. Εάν είχατε ανταποκριθεί στις εκκλήσεις δεκαετίας και στη δική μου προσωπική ενημέρωση που έκανα και σε εσάς, σήμερα δεν θα συζητούσαμε. Είναι, όμως, καλύτερα που το συζητάμε στο Κοινοβούλιο. Και θα ήταν ακόμα καλύτερο, κύριε Υπουργέ, εάν είχαμε τη δυνατότητα προβολής εικόνας του σχολικού συγκροτήματος που στεγάζεται το 2ο ΤΕΕ Γιαννιτσών, γιατί η όποια περιγραφή ωχριά μπροστά στην εικόνα, μια εικόνα, όμως, που την ανέχεσθε επί δεκαετία.
     Να σας την περιγράψω, λοιπόν, όσο μπορώ πιο γλαφυρά; Πρόκειται για ένα κτίριο που ήταν διαμορφωμένο ώστε να φιλοξενήσει είκοσι επτά αίθουσες και τετρακόσιους είκοσι μαθητές και σήμερα φιλοξενεί εβδομήντα μία αίθουσες, μαζί με τα εργαστήρια και χίλιους μαθητές. Είναι ένα κτίριο χωρίς στέγη όπου όταν βρέχει δημιουργούνται λίμνες στους διαδρόμους, χωρίς αυλόγυρο -φιλοξενεί χίλιους μαθητές μέσα στους διαδρόμους- με εκθέσεις της Τεχνικής Υπηρεσίας της Νομαρχιακής Αυτοδιοίκησης, του Οργανισμού Σχολικών Κτιρίων, του Υπουργείου Εργασίας, του Υπουργείου Παιδείας που διαπιστώνουν, κύριε Υπουργέ, ότι υπάρχει θέμα ασφάλειας των μαθητών. Τι περιμένετε, λοιπόν, για να ευαισθητοποιηθείτε; 
      Εν πάση περιπτώσει, θα πρέπει να συνειδητοποιήσετε, κύριε Υπουργέ, ότι οι πόροι που στέλνετε για τα σχολεία στο Νομό Πέλλας δεν είναι επαρκείς. Μόνο αυτό το σχολικό συγκρότημα χρειάζεται 600.000 ευρώ. Θα περιμένετε να θρηνήσουμε θύματα; Τίθεται θέμα ασφαλούς και υγιεινής στέγασης των μαθητών. Έχετε υπόψη σας ότι πλέον απογοητευμένος ο Σύλλογος Γονέων και Κηδεμόνων έχει προσφύγει στην εισαγγελία. Και δεν θα ήθελα να φτάσουμε εκεί, γιατί εμείς δεν επιχαίρουμε γι’ αυτές τις καταστάσεις. Εμείς θέλουμε ένα ευχάριστο, υγιεινό περιβάλλον για τα παιδιά των Γιαννιτσών. Το δικαιούνται άλλωστε.
      Θα θέσουμε και θέμα εάν ορθώς παραχωρήθηκε το σχολείο που αναγέρθηκε με πόρους από το Β΄ Κοινοτικό Πλαίσιο Στήριξης για τεχνολογικού προσανατολισμού εκπαιδευτήριο σε γενικό λύκειο. Είναι ένα θέμα, που θα θέλαμε βέβαια να το αποφύγουμε.
      Κύριε Υπουργέ, να έχετε υπόψη σας το εξής: Η επαρχία Γιαννιτσών και ο Νομός Πέλλας γενικότερα συνεισφέρουν στην εθνική οικονομία διαχρονικά περισσότερο από αυτά που παίρνουν. Δικαιούνται, λοιπόν, τα παιδιά της Πέλλας και των Γιαννιτσών και καλής ποιότητας παιδεία, αλλά πολύ περισσότερο πολιτισμένο, υγιεινό, ποιοτικά αναβαθμισμένο και ευχάριστο περιβάλλον.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε δύο λεπτά για να δευτερολογήσετε.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Θα ήθελα να πω στην κυρία συνάδελφο ότι για αυτά που περιέγραψε δεν θα διαφωνήσω, γιατί έχω επισκεφτεί το νόμο και είδα και φωτογραφίες που μου έφεραν οι γονείς. Γι’ αυτό, επιστρέφοντας στην Αθήνα, είδα τη χρηματοδότηση έχει ο νομός και την αύξησα για να αντιμετωπιστούν τα προβλήματα.
     Εκεί που κάνετε το λάθος, κυρία Φουντουκίδου, είναι ότι απευθύνεστε στην Κυβέρνηση και όχι στη Νομαρχιακή Αυτοδιοίκηση που έχει την ευθύνη. 
      ΠΑΡΘΕΝΑ ΦΟΥΝΤΟΥΚΙΔΟΥ: Υπάρχει δυνατότητα διαδικασίας ελέγχου από τη Νομαρχιακή Αυτοδιοίκηση; Μην υποκρίνεστε.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Η Αντιπολίτευση δεν σημαίνει δημαγωγία. Η αύξηση των κονδυλίων που έγινε, εάν χρειάζεται, θα είναι ακόμη μεγαλύτερη. Όμως, όσον αφορά στην επισκευή, είναι θέμα καθαρά της Νομαρχιακής Αυτοδιοίκησης. Κάνετε μεγάλο λάθος, όταν απενοχοποιείτε τη Νομαρχιακή Αυτοδιοίκηση από την ευθύνη που έχει για το νομό σας και για κάθε νομό. Αυτό είναι το πρώτο.
     Δεύτερον, και βέβαια να πάει το θέμα στο εισαγγελέα. Και βέβαια να αναλάβουμε όλοι τις ευθύνες μας. Εγώ θα συμφωνήσω ότι αυτοί που αναλαμβάνουν δημόσια καθήκοντα θα πρέπει να είναι συνεπείς και υπεύθυνοι για να υπηρετήσουν τον πολίτη.
     Συνεπώς για το θέμα της σχολικής στέγης του νομού σας, το Υπουργείο είναι θετικό να τη στηρίξει με επιπλέον χρηματοδότηση. Όμως, δεν ξεκίνησαν τα έργα. Αυτό είναι το θέμα. 
     ΠΑΡΘΕΝΑ ΦΟΥΝΤΟΥΚΙΔΟΥ: Τώρα τι γίνεται;
     ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Εκείνο που ζητάτε από την Κυβέρνηση, είναι αύξηση της χρηματοδότησης στο οποίο απάντησα θετικά πολύ πιο πριν και απαντώ θετικά και τώρα.
     Το θέμα μας, όμως, είναι να υλοποιήσει η Νομαρχιακή Αυτοδιοίκηση έργο. Εκεί είναι το θέμα και πρέπει να το δείτε. Θα σας παρακαλέσω να φροντίσουμε όλοι μαζί για να ασχοληθεί η Νομαρχιακή Αυτοδιοίκηση με τα σχολεία. Χρήματα δώσαμε, αλλά θα δώσουμε και άλλα.
     Άρα, η Κυβέρνηση και ενδιαφέρεται για τα Ελληνόπουλα και δημιουργεί τις καλύτερες προϋποθέσεις για να μπορούν να γίνονται τα μαθήματα σωστά.
     Ευχαριστώ πολύ.
     ΠΑΡΘΕΝΑ ΦΟΥΝΤΟΥΚΙΔΟΥ: Δεν μου είπατε τι θα δώσετε για να γίνει το σχολείο.
     ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Είπα ότι σας έχουμε δώσει 340.000.000 δρχ….
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
     Η τρίτη με αριθμό 139/19.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εμπορικής Ναυτιλίας, σχετικώς με την αντιμετώπιση προβλημάτων στην ακτοπλοϊκή σύνδεση της νήσου Θάσου με την ηπειρωτική χώρα, διαγράφεται λόγω κωλύματος του κυρίου Υπουργού.
     Στη θέση της θα συζητηθεί η τρίτη επίκαιρη ερώτηση δευτέρου κύκλου με αριθμό 140/19.11.2002 του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος της δωρεάν στέγασης και σίτισης των φοιτητών του Πανεπιστημίου Ιωαννίνων κ.λπ.
     Η επίκαιρη ερώτηση του κ. Στριφτάρη έχει ως εξής:
      «Οι φοιτητές του Πανεπιστημίου Ιωαννίνων διαμαρτύρονται, γιατί πέρα από τα γενικότερα προβλήματα που πηγάζουν από την πολιτική που προωθεί η Κυβέρνηση στο χώρο της Ανώτατης Εκπαίδευσης, αντιμετωπίζουν πλήθος προβλημάτων, που έχουν να κάνουν με τις συνθήκες διαβίωσής τους.
      Από τα πιο οξυμμένα προβλήματα είναι το στεγαστικό, δεδομένου ότι ο αριθμός των φοιτητών χρόνο με το χρόνο αυξάνεται, ενώ τα σπίτια παραμένουν λίγα και τα ενοίκια υψηλά. Οι εστίες καλύπτουν μόνο το 6%-6.5% των φοιτητών. Στις εστίες της Δουρούτης οι συνθήκες διαβίωσης είναι απαράδεκτες και επιπλέον το Εθνικό Ίδρυμα Νεότητας έχει επιβάλει ενοίκιο, το οποίο μάλιστα σχεδιάζει να αυξήσει στα 50 ευρώ το μήνα, πράγμα εντελώς απαράδεκτο στα πλαίσια μιας δημόσιας δωρεάν παιδείας. 
      Επίσης προβληματική είναι και η μεταφορά των φοιτητών μιας και η εξυπηρέτηση με τα λεωφορεία των ΚΤΕΛ είναι αμφισβητήσιμη αλλά και ακριβή.
      Οι φοιτητές διεκδικούν, εκτός των άλλων, κατάργηση του ενοικίου στις εστίες, ανέγερση νέων εστιών, υπενοικίαση ξενοδοχείου ως προσωρινή λύση, επιδότηση των ενοικίων στην πόλη, αγορά λεωφορείων από το Πανεπιστήμιο για δωρεάν μεταφορά, κάρτα απεριορίστων διαδρομών, επιδότηση του εισιτηρίου.
      Ερωτάται ο κύριος Υπουργός:
      Τι μέτρα προτίθεται να πάρει η Κυβέρνηση για τη λύση των άμεσων προβλημάτων που αντιμετωπίζουν οι φοιτητές στο Πανεπιστήμιο Ιωαννίνων, αλλά και για να εξασφαλιστεί η δωρεάν στέγαση και σίτιση για όλους τους φοιτητές;»
      Το λόγο έχει ο Υφυπουργός Εθνικής Παιδείας και Θρησκευμάτων κ. Γκεσούλης, έχει το λόγο για τρία λεπτά για να πρωτολογήσει.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, διαβάζοντας την ερώτηση διαπίστωσα ότι διαμαρτύρονται οι φοιτητές, γιατί πέρα από τα γενικότερα προβλήματα που πηγάζουν από την πολιτική της Κυβέρνησης στο χώρο της ανώτατης εκπαίδευσης, αντιμετωπίζουν και επιμέρους προβλήματα, στα οποία θα απαντήσω. 
     Ποια είναι αυτή η πολιτική για την οποία μας μέμφεσθε; Μήπως είναι η αύξηση των θέσεων στην τριτοβάθμια εκπαίδευση, που έφθασε τις ογδόντα πέντε χιλιάδες κάτι, που συνιστά ανοιχτή πρόσβαση στην τριτοβάθμια εκπαίδευση, για να μην τρέχουν τα Ελληνόπουλα στο εξωτερικό; Ή μήπως έχουμε διαπιστώσει αυτό που κάνει η Κυβέρνηση και για το οποίο αισθάνεται περήφανη, το ότι αύξησε τα πανεπιστήμια στη χώρα μας, έχοντας δημιουργήσει στο σύνολο είκοσι πανεπιστήμια συν ένα το ανοιχτό, δεκαπέντε τεχνολογικά ιδρύματα και έτσι δίνοντας τη δυνατότητα στα ελληνόπουλα σε όλες τις περιοχές για επιλογή; Αυτά είναι τα αρνητικά για τα οποία μας μέμφεσθε για τη γενικότερη πολιτική μας, ώστε να κόψουμε τη φοιτητική μετανάστευση, που είναι μία οικονομική, κοινωνική και αν θέλετε και ανθρώπινη πληγή;
      Να πούμε για την πολιτική μας, η οποία λέτε ότι δεν είναι καθόλου καλή. Να σας δώσω, λοιπόν, δύο τρία στοιχεία. Τα τελευταία τέσσερα χρόνια φτιάξαμε πάνω από εκατόν ένα τμήματα στα πανεπιστήμια και στα ΤΕΙ. Έχουμε κάνει πάνω από διακόσια εξήντα μεταπτυχιακά στη χώρα μας για να μην πηγαίνουν στο εξωτερικό και ξοδεύονται, ακόμη κι αυτοί που δεν έχουν χρήματα. Δώσαμε 20 δισεκατομμύρια στα πανεπιστήμιά μας και στα ΤΕΙ  για την έρευνα. Έχουμε ενίσχυση των προπτυχιακών σπουδών τον τελευταίο χρόνο, πάνω από 30 δισεκατομμύρια δραχμές. Επιδοτούμε το ενοίκιο σε σαράντα πέντε χιλιάδες φοιτητές και παρέχουμε δωρεάν σίτιση σε εκατόν τριάντα χιλιάδες φοιτητές. Όλα αυτά συνιστούν εν μέρει την πολιτική μας για την οποία μέμφεσθε την Κυβέρνηση. Κι εγώ αισθάνομαι περήφανος όταν κάνουμε  αυτήν την πολιτική, που υπηρετεί τα Ελληνόπουλα και δίνουν τη δυνατότητα να έχουμε από τους καλύτερους δείκτες στην Ευρωπαϊκή Ένωση σε πτυχιούχους στη χώρα μας.
      Εγώ θα είμαι ο τελευταίος που θα πω ότι δεν πρέπει να βελτιώνουμε κάθε φορά τις συνθήκες για τα παιδιά μας που φοιτούν στα πανεπιστήμια, να δίνουμε περισσότερες δυνατότητες, να βελτιώνουμε τις συνθήκες διαβίωσής τους είτε σίτισης είτε διαμονής τους. 
      Όμως θέτετε ένα θέμα για το Πανεπιστήμιο Ιωαννίνων. Στοχεύσατε λάθος. Είναι από τα καλύτερα πανεπιστήμια στην Ευρωπαϊκή Ένωση, όσον αφορά και την έρευνα και τη λειτουργία του, ιδίως όμως όσον αφορά το εστιατόριο που υπάρχει, που είναι αξιολογημένο από κριτές της Ευρωπαϊκής Ένωσης και το θεωρούν πρώτο στην Ευρώπη. 
      Το δεύτερο στοιχείο είναι ότι υπάρχουν φοιτητικές εστίες για ορισμένο αριθμό φοιτητών. Θα μου πείτε «εγώ θα ήθελα όλους». Και εγώ θα ήθελα, περισσότερο απ’ όλους, αλλά η αύξηση του αριθμού των φοιτητών που τους παρέχουμε στέγη, είναι το μεγάλο γεγονός και έχει και τις παρενέργειές του.
      ΠΡΟΕΔΡΕΥΩΝ (Παναγιώτης Σγουρίδης):  Ο κ. Στριφτάρης έχει το λόγο για δύο λεπτά, να αναπτύξει την ερώτησή του.
      ΣΠΥΡΙΔΩΝ ΣΤΡΙΦΤΑΡΗΣ:  Κατ’ αρχάς να πω στον κύριο Υφυπουργό ότι δεν απάντησε σε κανένα από τα ερωτήματα που βάλαμε ύστερα από αναφορά των Συλλόγων του Φυσικού, του Χημικού, του Μαθηματικού, των Επιστημών Τέχνης, Βιολογικών Εφαρμογών και Τεχνολογιών και άλλων Σχολών από γενικές συνελεύσεις. Θα ξέρει πολύ καλά ότι δεν αναφερόμαστε στις συνθήκες σίτισης. Λέμε για τις συνθήκες στέγασης. Έχετε πάει στο Εθνικό Ίδρυμα Νεολαίας που χρησιμοποιείται για τη στέγαση των φοιτητών και έχετε δει ότι δεν μπορούν να ζήσουν εκεί οι φοιτητές. Γι’ αυτά να απαντήσετε και όχι για τα άλλα που οι φοιτητές σας φώναζαν «πτυχία για δουλειά, πτυχία με αξία και όχι διαβατήρια για την ανεργία» ή «ακούστε καλά τι λένε οι φοιτητές, έξω οι εταιρείες από τις σχολές». Δεν σας ρωτήσαμε γι ‘αυτά.
      Σας ρωτήσαμε  γιατί, κύριε Υφυπουργέ, υπάρχει -είτε το θέλετε είτε όχι- και το 22% των Ελλήνων που είναι κάτω από το όριο της φτώχειας και δικαιούνται αυτοί οι άνθρωποι να είναι τα παιδιά τους φοιτητές. Δικαιούνται και αυτοί να έχουν δωρεάν στέγαση και όχι μόνο το 6%. Είναι το 22% του ελληνικού λαού που έχει επίπεδο ζωής κάτω από το όριο της φτώχειας. Τα παιδιά αυτών δεν πρέπει να στεγάζονται δωρεάν; Δεν πρέπει να έχουν φθηνό εισιτήριο; Δεν πρέπει να έχουν λεωφορείο να μπορούν να πηγαίνουν στη σχολή τους;
      Γι’ αυτά να μας απαντήσετε και όχι για τα άλλα. Για τα άλλα έχετε καθημερινά προβλήματα να λύσετε. Δεν είναι ζήτημα επίκαιρης ερώτησης τα άλλα ζητήματα. Αυτά, όμως, είναι επίκαιρα γιατί υπάρχουν σήμερα φοιτητές που φεύγουν από το πανεπιστήμιο γιατί δεν μπορούν να ανταπεξέλθουν στις 120.000 δραχμές ενοίκιο που ζητάνε για ένα φοιτητή στα Γιάννενα, και το ξέρετε πολύ καλά. Δεν μπορούν ακόμα να φέρουν το βάρος όλης της διατροφής τους.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκεσούλη, έχετε δύο λεπτά να δευτερολογήσετε.
       ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, και αυτά που είπα στην πρωτολογία μου είναι ένα μέρος της ερώτησης και έπρεπε να απαντήσω γιατί πραγματικά είπα νωρίτερα ότι διαπίστωσα στην ερώτηση ότι υπάρχει μια πολιτική, η οποία υπονομεύει την νεολαία, έτσι τουλάχιστον φαίνεται στην ερώτηση και γι’ αυτό όφειλα μια απάντηση.
      Θα προχωρήσω στα επιμέρους. Θέλω να πω για τα Γιάννενα ότι στην πόλη αυτή λειτουργεί ένα συγκρότημα εξακοσίων εξήντα κλινών στην περιοχή της Πανεπιστημιούπολης. Στην πόλη των Ιωαννίνων λειτουργεί ακόμη μια φοιτητική εστία, η οποία ανήκει στο Εθνικό Ίδρυμα Νεότητος και είναι τετρακοσίων εβδομήντα κλινών. Είναι χίλιες εκατόν τριάντα οι κλίνες, οι οποίες υπάρχουν στα Γιάννενα.
      Περιγράφετε ότι είναι τραγικές οι συνθήκες. Ακούστε παρακαλώ και έχει σημασία. Ό,τι περιγράφω, αυτή είναι η πραγματικότητα. Ο φοιτητής στο δωμάτιο που διαμένει στις φοιτητικές κατοικίες έχει πρόσβαση από το δωμάτιό του στο διαδίκτυο. Διαθέτει τηλέφωνο. Κάθε δωμάτιο έχει δικό του ατομικό WC με ντους, λειτουργούν πλυντήρια ρούχων και δίνεται η δυνατότητα σε κάθε όροφο να υπάρχουν ψυγεία και κουζίνες, είναι εξασφαλισμένη η θέρμανση και η καθαριότητα και ό,τι άλλο είναι απαραίτητο. Αυτά είναι τα δωμάτια.
      Εγώ θα δεχθώ ότι θα θέλαμε περισσότερα και θα το επιδιώξουμε. Όταν υπάρχει έστω και ένα παιδί το οποίο διεκδικεί να έχει στέγαση και σίτιση και δεν του την έχουμε εξασφαλίσει, για μένα και για την Κυβέρνησή μου θα είναι ένα πρόβλημα. Αλλά, όμως, αυτά που υπάρχουν, τα οποία είναι τα καλύτερα στην Ευρωπαϊκή Ένωση, δεν μπορούμε να τα απαξιώνουμε  με μια μονοκονδυλιά με τέτοιο εύκολο τρόπο.
      ΣΠΥΡΙΔΩΝ ΣΤΡΙΦΤΑΡΗΣ: Σε ποιον τα λέτε αυτά;
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Θέλω, όμως, να προχωρήσω πιο κάτω και να πω –για να δώσουμε και ένα μήνυμα- ότι προγραμματίζονται δύο ακόμη παρεμβάσεις όσον αφορά τις  φοιτητικές κλίνες, στην Πανεπιστημιούπολη ένα συγκρότημα τριακοσίων κλινών  με χρηματοδότηση από το Γ΄ Κοινοτικό Πλαίσιο Στήριξης και υπάρχει η δυνατότητα και μελέτη που γίνεται τώρα για εκατόν πενήντα δωμάτια ακόμη σ΄ ένα νέο συγκρότημα που πρόκειται να ανεγερθεί. Άρα, λοιπόν, μπορούμε να συζητάμε για έναν προγραμματισμό για άλλες τετρακόσια πενήντα περίπου μονόκλινα δωμάτια.
      Όσον αφορά το φοιτητικό εισιτήριο, πράγματι στα Γιάννενα δεν υπάρχει επιδότηση όπως υπάρχει στις μεγάλες πόλεις, όπως στην Αθήνα και στη Θεσσαλονίκη. Και αυτό θα το μελετήσουμε.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 143/19-11-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με την καθυστέρηση καταβολής των αποζημιώσεων στους αγρότες της περιοχής Τυρνάβου Λάρισας κλπ..
      Η επίκαιρη ερώτηση της κ. Ξηροτύρη είναι η ακόλουθη:
      «Από την Τετάρτη 20 Νοεμβρίου 2002 οι αγρότες της ευρύτερης περιοχής Τυρνάβου Λάρισας θα βρίσκονται σε κινητοποιήσεις, εκφράζοντας έτσι την αγανάκτησή τους για τις ανεπαρκείς αποζημιώσεις τις οποίες δικαιούνται για τις τεράστιες ζημιές του περασμένου Δεκέμβρη, καθώς και για την καθυστέρηση στην καταβολή τους.
      Οι αγρότες καταγγέλλουν ότι τα στοιχεία, με βάση τα οποία καθορίζεται το ύψος της αποζημίωσης, δεν ανταποκρίνονται στην πραγματική παραγωγή της περιοχής, ο μέσος όρος της οποίας καθορίστηκε όχι από χρονιές κανονικής παραγωγής αλλά από χρονιές μειωμένης λόγω αντίξοων καιρικών συνθηκών.
      Επίσης καταγγέλλουν ότι το Υπουργείο δεν δίνει δεσμευτικό χρονοδιάγραμμα για την καταβολή των αποζημιώσεων. Η Κυβέρνηση, αντί να ικανοποιήσει τα δίκαια αιτήματα των αγροτών, επιχειρεί να τους διχάσει, καταβάλλοντας σε μερικές περιοχές, όπως το Δαμάσι, τις αποζημιώσεις μέχρι τέλος Νοέμβρη, ενώ για άλλες περιοχές αρνείται την έγκαιρη καταβολή τους.
      Επειδή, όμως, η καθυστέρηση καταβολής των αποζημιώσεων δημιουργεί σοβαρό πρόβλημα επιβίωσης για τους μικρομεσαίου αγρότες και τις οικογένειές τους και δυσκολεύει τη συνέχιση της παραγωγικής τους δραστηριότητας,
      Ερωτάται ο κύριος Υπουργός:
      Αν σκοπεύει να καταβάλει έγκαιρα μέχρι τα Χριστούγεννα τις αποζημιώσεις;
      Αν το ύψος της αποζημίωσης θα καθοριστεί με βάση την πραγματική παραγωγή, και
      Αν εξετάζει την καταβολή άτοκων δανείων μέσω της Αγροτικής Τράπεζας, τα οποία θα εξοφληθούν με την καταβολή των αποζημιώσεων, στην περίπτωση που οι αποζημιώσεις καθυστερήσουν.»
      Ο κύριος Υφυπουργός έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κυρία συνάδελφε, γνωρίζετε πολύ καλά ότι η χώρα μας αντιμετώπισε την τελευταία χρονιά μία από τις μεγαλύτερες καταστροφές, θα έλεγα τη μεγαλύτερη των τελευταίων εκατόν ετών. Το Δεκέμβριο του 2001 και τον Ιανουάριο του 2002 υπήρξε ένα ακραίο καιρικό φαινόμενο που έπληξε πάρα πολλές περιοχές της χώρας μας και με ιδιαίτερη ένταση την περιοχή του Τυρνάβου. Αμέσως μετά ακολούθησαν και άλλες καταστροφές, όπως βροχές, χαλάζι, πλημμύρες που έφθασαν μέχρι το Σεπτέμβριο. Αυτή η χρονιά ήταν μία από τις χειρότερες.
     Η Κυβέρνηση ανταποκρίθηκε άμεσα στα αιτήματα των παραγωγών και προσπάθησε να αντιμετωπίσει με αποτελεσματικό τρόπο και πιστεύω ότι το έκανε και το κάνει, την κατάσταση. Μέχρι στιγμή οι αποζημιώσεις που καλύπτονται από τον ΕΛΓΑ έχουν πληρωθεί στο σύνολο της χώρας και στο σύνολο των παραγωγών για τις απώλειες ζωικού κεφαλαίου και για την ηρτημένη παραγωγή, όπως συνηθίζουμε να λέμε για τη σοδιά της συγκεκριμένης περιόδου, αποζημιώσεις που αγγίζουν τα 70 δισεκατομμύρια δραχμές.
      Παράλληλα η Κυβέρνηση ενεργοποιώντας το πρόγραμμα των ΠΣΕΑ αμέσως μετά την υποβολή των δηλώσεων των παραγωγών κατέθεσε συγκεκριμένο πρόγραμμα αποκατάστασης ζημιών στην Ευρωπαϊκή Ένωση, όπως όφειλε να κάνει.
      Στις 22 Φεβρουαρίου έληγε η προθεσμία υποβολής των αιτήσεων των παραγωγών. Στις 27 Φεβρουαρίου η Κυβέρνηση είχε έτοιμο το πρόγραμμα. Στις 5 Μαρτίου αυτό το πρόγραμμα υποβλήθηκε στην Ευρωπαϊκή Ένωση. Είναι ένα πρόγραμμα ύψους 101,5 δισεκατομμυρίων δραχμών. Άρα μιλάμε για ένα πολύ μεγάλο πρόγραμμα, δύσκολο στην εφαρμογή του και στην υλοποίησή του, που όμως η Κυβέρνηση το διατύπωσε και το κατέθεσε με ταχύτατες διαδικασίες. Η Ευρωπαϊκή Ένωση ενέκρινε το πρόγραμμα αυτό στις 18 Σεπτεμβρίου. Από τις 18 Σεπτεμβρίου έως σήμερα η Κυβέρνηση προχώρησε στην εξατομίκευση των ζημιών και στην έναρξη πληρωμής των αποζημιώσεων.
      Γνωρίζετε πολύ καλά ότι και στην περιοχή του Τυρνάβου έχει γίνει αυτό και μάλιστα με προτεραιότητα. Ήδη μέσα στον Οκτώβριο έχουν αναρτηθεί στην περιοχή του Τυρνάβου κάποιες από τις καταστάσεις εξατομίκευσης των ζημιών για την πληρωμή των παραγωγών. Θεωρώ ότι είναι άδικο να λέτε ότι προσπαθούμε να διχάσουμε τους παραγωγούς επειδή πρώτες καταστάσεις αναρτήθηκαν στην περιοχή του Δαμασίου. Και είναι άδικο, γιατί από κάπου πρέπει να ξεκινήσει κανείς. Υπάρχουν εκατόν είκοσι χιλιάδες αιτήσεις και δεν μπορεί όλες αυτές να αναρτηθούν σε όλη τη χώρα σε μια ημέρα. Από κάπου ξεκινά κανείς. Δεν είναι, λοιπόν, απόπειρα διχασμού και νομίζω ότι δεν θα έπρεπε να περιέχεται στην ερώτησή σας. 
      Επίσης ξεπερνώ το γεγονός ότι αναφέρεστε σε κινητοποιήσεις, οι οποίες όπως γνωρίζετε δεν υπάρχουν πια. Ξεκίνησαν χθες και σήμερα δεν υπάρχουν, γιατί έχει προχωρήσει η διαδικασία, έχουν αποδεχθεί οι παραγωγοί του Τυρνάβου τη διαδικασία και το χρονοδιαγράμματα της Κυβέρνησης. Δεν υπάρχουν, λοιπόν, κινητοποιήσεις όχι μόνο εκεί, αλλά ούτε στην υπόλοιπη Ελλάδα. 
      Δεσμευτικό χρονοδιάγραμμα υπάρχει και είναι με βάση τις δυνατότητες ανταπόκρισης του μηχανισμού του ΕΛΓΑ ο οποίος ανέλαβε και τις διαδικασίες των ΠΣΕΑ στο διάστημα αυτό και για το σύνολο των αιτήσεων. 
      Πρέπει επίσης να πω ότι υπάρχουν αιτήσεις για αποκαταστάσεις ζημιών σε πάνω από οκτακόσια αγροτεμάχια σε όλη την Ελλάδα. Είναι ένα τεράστιο έργο που προσπαθούμε να το φέρουμε σε πέρας και πιστεύω ότι το κάνουμε με αρκετή επιτυχία.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Ξηροτύρη. Έχετε δύο λεπτά για να αναπτύξετε την ερώτησή σας. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Συμφωνώ μαζί σας, κύριε Υπουργέ, ότι οι ζημιές από το Δεκέμβριο μέχρι τον Ιανουάριο ήταν πρωτοφανείς. Γι’ αυτό οι αγρότες είναι απόλυτα δικαιολογημένοι, όπως ήταν απόλυτα δικαιολογημένες και οι κινητοποιήσεις τους. Με αυτές τις καταστροφές έχασαν ένα μεγάλο μέρος του εισοδήματός τους και μην έχοντας έγκαιρα την αποκατάσταση δεν μπορούν να προχωρήσουν στις γεωργικές τους δραστηριότητες για την επόμενη περίοδο. 
     Είναι, λοιπόν, δικαιολογημένες οι κινητοποιήσεις τους. Γι’ αυτό τελικά, μετά τις κινητοποιήσεις και μόλις χθες το βράδυ, δεσμεύτηκε η Κυβέρνηση μ’ ένα χρονοδιάγραμμα, για το οποίο –και γι’ αυτό διατήρησα και την ερώτησή μου σήμερα- οι αγρότες έχουν ακόμη επιφυλάξεις. Ενδεχομένως αν δεν τηρηθεί, ισχύει και το δεύτερο σκέλος της ερώτησής μου, ότι δηλαδή, αν δεν καταφέρετε να ολοκληρώσετε τη διαδικασία μέχρι το τέλος του Δεκεμβρίου, όπως υποσχεθήκατε, θα πρέπει να προχωρήσετε στην επίλυση του θέματος με ένα σχετικό δάνειο χωρίς τόκους. 
      Ας δούμε, όμως, την ουσία των πραγμάτων. Είναι γεγονός, κύριε Υπουργέ, ότι ήταν μεγάλο το μέγεθος των καταστροφών, ότι εδώ και πάρα πολλά χρόνια καθυστερείτε πολύ να δώσετε τις αποζημιώσεις και ότι με την παρέμβαση του ΕΛΓΑ  έχετε συντμήσει αυτόν το χρόνο. 
      Όμως, δεν χρειάζονται κάθε φορά οι κινητοποιήσεις των αγροτών. Έχουμε φθάσει στο σημείο να κινητοποιούνται οι αγρότες για αυτονόητα πράγματα και μετά η Κυβέρνηση να ενεργοποιεί τους μηχανισμούς. Αυτό είναι ένα μεγάλο πρόβλημα που πρέπει να το λύσουμε. 
      Πέρα από το γραφειοκρατικό πρόβλημα, για το οποίο αυτήν τη στιγμή βρήκατε τη λύση, ώστε να το ενεργοποιήσετε και να το απαλύνετε, έχουμε και ένα άλλο σοβαρό πρόβλημα, για το οποίο έχουν ενστάσεις οι αγρότες: Είναι το θέμα των αποδόσεων ανά στρέμμα. Θα μπορείτε να δικαιολογήσετε τον ΕΛΓΑ, που χρησιμοποίησε τις καταστάσεις ΔΙΚΑ. Ξέρετε, όμως, πολύ καλά ότι και οι συνεταιρισμοί των αγροτών στον Τύρναβο…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δώστε μου λίγο χρόνο παραπάνω, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Γιατί να σας δώσω παραπάνω χρόνο, κυρία Ξηροτύρη;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, στον κύριο Υπουργό δώσατε τέσσερα λεπτά. 
      ΠΡΟΕΔΡΕΥΩΝ (Παναγιώτης Σγουρίδης): Όχι, βέβαια. Αν είναι δυνατόν! Τρία λεπτά δικαιούται και μίλησε τριάντα δευτερόλεπτα παραπάνω. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εν πάση περιπτώσει. 
      Και οι παλαιότερες εκτιμήσεις του ΕΛΓΑ έχουν άλλες αποδόσεις ανά στρέμμα για την περιοχή του Τυρνάβου. Θα ήθελα και αυτό το θέμα να το δείτε με προσοχή. 
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
     Ορίστε, κύριε Χατζημιχάλη. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κυρία συνάδελφε, είναι λάθος ότι κάθε φορά η Κυβέρνηση αντιμετωπίζει τα προβλήματα μετά τις κινητοποιήσεις. Θα σας αναφέρω χαρακτηριστικά το εξής: 
     Έγινε σύσκεψη με τους αγρότες του Τυρνάβου στο Υπουργείο Γεωργίας και ενημερώθηκαν για το χρονοδιάγραμμα. Ήταν γνωστά τα μέτρα που έπαιρνε η Κυβέρνηση. Γνώριζαν οι παραγωγοί του Τυρνάβου, όχι από τη σύσκεψη στο Υπουργείο Γεωργίας αλλά πολύ νωρίτερα, ότι η Κυβέρνηση εκτός από τις αποζημιώσεις που υπάρχουν για ολόκληρη την Ελλάδα εκπονεί λόγω της κατάστασης της περιοχής ειδικό αναπτυξιακό πρόγραμμα ύψους 10,5 δισεκατομμυρίων δραχμών. Γνώριζαν ότι αυτό το πρόγραμμα πρόκειται να ανακοινωθεί. Στις κινητοποιήσεις τούς δόθηκε και η περίληψη του προγράμματος. Κατατέθηκε η μελέτη και την έχουν στα χέρια τους. Και όμως, στις κινητοποιήσεις αναφέρονταν στο αναπτυξιακό πρόγραμμα που δεν έχουν δει και που δεν πιστεύουν ότι θα δοθεί! 
      Αντιλαμβάνεται ο καθένας ότι μέσα στα πλαίσια του πολιτικού παιχνιδιού μπορεί να γίνονται τέτοιες διευθετήσεις ή να ακούγονται τέτοιες διατυπώσεις. Όμως, δεν μπορεί το ελληνικό Κοινοβούλιο να αποδέχεται αυτό άκριτα. Δεν μπορούμε να αποδεχόμαστε ότι είναι άδικες οι αποζημιώσεις. 
      Θα σας αναφέρω ένα παράδειγμα: 
      Πέρυσι, αν υπήρχε μια καταστροφή και ένας παραγωγός χρειαζόταν να προχωρήσει σε εκρίζωση του αμπελώνα του και σε αναμπέλωση, θα αποζημιωνόταν με 440 ευρώ, με 150 χιλιάδες δραχμές για την εκρίζωση ενός στρέμματος αμπελιού. Φέτος με αυτό το πρόγραμμα της ελληνικής Κυβέρνησης, ένας παραγωγός για την αναμπέλωση ενός στρέμματος αποζημιώνεται με 1000 ευρώ, δηλαδή με 340 χιλιάδες δραχμές το στρέμμα και όχι με 150 χιλιάδες, όπως ήταν πέρυσι, συν τα έξοδα για την απώλεια της παραγωγής του.
      Αυτό είναι μία τεράστια διαφορά. Αναφερθήκατε στο ύψος των αποζημιώσεων και τις χαρακτηρίσατε ανεπαρκείς και στοιχεία λάθος. Δεν είναι λάθος τα στοιχεία. Είναι στοιχεία, τα τελευταία της τριετίας 1997-1999 που χρησιμοποιούνται, όπως γνωρίζετε πάρα πολύ καλά, είναι στατιστικά δεδομένα για ολόκληρη τη χώρα και είναι τα στοιχεία που χρησιμοποιούμε για τις αποζημιώσεις σε ολόκληρη τη χώρα. Είναι τα τελευταία στοιχεία που διαθέτει η χώρα μας για να μπορέσει να βγάλει μέσους όρους για την αποζημίωση των παραγωγών.
      Δεσμευτικό χρονοδιάγραμμα υπάρχει. Προσπάθεια διχασμού δεν υπάρχει στη συγκεκριμένη περιοχή. Και πρέπει να γνωρίζετε πολύ καλά ότι την ευαισθησία που έχετε εσείς –και την αποδέχομαι-….
      ΠΡΟΕΔΡΕΥΩΝ (Παναγιώτης Σγουρίδης): Την έχει ο Υπουργός στο πολλαπλάσιο λόγω του ότι είναι και Βουλευτής Λάρισας. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Όχι, κύριε Πρόεδρε, δεν έχει σημασία ότι είμαι συντοπίτης των παραγωγών που έχουν πληγεί, ότι κατάγομαι από εκείνη την περιοχή. Την ίδια ευαισθησία έχει η ελληνική Κυβέρνηση για το σύνολο των παραγωγών που έχουν πληγεί. Δεν αφήνουμε τους παραγωγούς –και το δηλώσαμε από την πρώτη στιγμή- να τα βγάλουν πέρα μόνοι τους, όπως μπορούν, είμαστε δίπλα τους. Και θα σας πω μόνο ένα συγκριτικό στοιχείο. Η Γερμανία με τις καταστροφές που είχε, κυρία συνάδελφε, αποζημιώνει τους Γερμανούς παραγωγούς –είδαμε στην τηλεόραση εκείνες τις καταστροφές- με έξι δισεκατομμύρια δραχμές. Η ελληνική Κυβέρνηση έχει διαθέσει μέχρι τώρα για τους ‘Ελληνες παραγωγούς 250 δισεκατομμύρια δραχμές. Και αυτό είναι ένα συγκριτικό πλεονέκτημα για τη χώρα μας και ένδειξη της ευαισθησίας της ελληνικής Κυβέρνησης. 
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δευτέρου κύκλου.
      Πρώτη είναι η με αριθμό 137/19.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Στρατηλάτη προς τον Υπουργό Περιβάλλοντος Χωροταξίας και Δημοσίων Έργων, σχετικώς με τον καθαρισμό και την αποστράγγιση της κεντρικής τάφρου της πεδιάδας των Φιλίππων, που πλημμύρισε από τις έντονες βροχοπτώσεις κλπ.
      Η επίκαιρη ερώτηση του κ. Στρατηλάτη έχει ως εξής:
      «Η κεντρική τάφρος της πεδιάδας των Φιλίππων, που αποτελεί τον αποδέκτη νερών της περιοχής που βρίσκεται μεταξύ του Παγγαίου και των ορέων Λεκάνης στο Νομό Καβάλας (ως και σημαντικών περιοχών των Νομών Δράμας και Σερρών), ανήκει στην αρμοδιότητα του ΥΠΕΧΩΔΕ.
      Οι έντονες βροχοπτώσεις των τελευταίων μηνών προκάλεσαν σημαντικές ζημιές και πλημμύρες σε χωράφια χιλιάδων στρεμμάτων, με αποτέλεσμα να μην είναι δυνατή η συγκομιδή των καλλιεργειών.
      Ο καθαρισμός της κεντρικής τάφρου των Τεναγών (ως επίσης και χειμάρρων και τάφρων των περιοχών που επλήγησαν ιδιαίτερα),  καθίσταται πλέον επιτακτική ανάγκη.
      Απαιτείται λοιπόν η άμεση έναρξη των εργασιών καθαρισμού από το ΥΠΕΧΩΔΕ, προκειμένου να στραγγιστούν όσο το δυνατόν γρηγορότερα τα χωράφια για να αποφευχθεί τυχόν νέα πλημμύρα.
      Κατόπιν τούτων ερωτάται το Υπουργείο ΠΕΧΩΔΕ τι άμεσες ενέργειες προτίθεται να κάνει προκειμένου να αντιμετωπιστεί το συγκεκριμένο πρόβλημα, το οποίο έχει μεγάλες επιπτώσεις στον πρωτογενή οικονομικό τομέα της περιοχής».
      Ο Υφυπουργός  Περιβάλλοντος Χωροταξίας και Δημοσίων ‘Εργων κ. Ιωάννης Τσακλίδης έχει το λόγο για τρία λεπτά να πρωτολογήσει, από τον Κηφισσό στην τάφρο των Φιλίππων!
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατ’ αρχάς συμφωνώ με το συνάδελφο για το ότι έγιναν μεγάλες ζημιές στα Τενάγη Φιλίππων, λόγω της πλημμύρας που είχαμε τον Οκτώβριο. Βεβαίως, διαφοροποιούμαι στο ότι η αρμοδιότητα για τον καθαρισμό της κεντρικής τάφρου, όσο και άλλων μικρότερων, ανήκει στην αρμοδιότητα του ΥΠΕΧΩΔΕ. Αυτό ήταν με τη παλιά διοικητική δομή του κράτους. Με τη νέα διοικητική δομή ο καθαρισμός της κεντρικής τάφρου και των άλλων τάφρων μικρότερης σημασίας ανήκουν στη Νομαρχιακή Αυτοδιοίκηση και στην περιφέρεια πλέον. Πρέπει η Νομαρχιακή Αυτοδιοίκηση και η περιφέρεια, σε συνεργασία να επιλύουν αυτά τα προβλήματα. 
     Δυστυχώς μέχρι στιγμής υπάρχει μία σύγχυση. Αν διαβάσει κανείς τα έγγραφα του νομάρχη, ο Νομάρχης Καβάλας λέει, ότι με παρέμβασή του κατάφερε να εντάξει στο πρόγραμμα της περιφέρειας ανατολικής Μακεδονίας και Θράκης για το Γ’ Κοινοτικό Πλαίσιο Στήριξης το συγκεκριμένο έργο. Ο περιφερειάρχης απαντά ότι το συγκεκριμένο έργο δεν είναι ενταγμένο στο Γ΄ Κοινοτικό Πλαίσιο Στήριξης. Ποια είναι η αλήθεια; Το 1999 έγινε ένα περιφερειακό συμβούλιο στη συγκεκριμένη περιφέρεια όπου προτάθηκαν κάποια έργα, έγινε μία άτυπη προένταξη και του συγκεκριμένου έργου, αλλά για τα έργα αυτά έπρεπε να υπάρχει μία προετοιμασία. Η προετοιμασία αυτή δεν έγινε. ‘Ετσι, στο περιφερειακό συμβούλιο του 2000 και στο περιφερειακό συμβούλιο του 2002, όπου οριστικοποιήθηκαν οι προεντάξεις, το έργο αυτό δεν συμπεριλαμβάνεται.
      Νομίζω ότι ο Νομός Καβάλας δικαιούται από το ΠΕΠ της συγκεκριμένης περιφέρειας 70 δισεκατομμύρια δραχμές περίπου. Τα 200 εκατομμύρια που χρειάζονται για τον καθαρισμό της κεντρικής τάφρου μπορούσαν πολύ εύκολα να διασφαλιστούν.
      Επίσης, διασφαλίστηκε ένα άλλο έργο «μελέτη-κατασκευή έργων αξιοποίησης των αγωγών Φιλίππων και Παρατενάγιας περιοχής»  προϋπολογισμού 150 εκατομμυρίων, το οποίο περιλαμβάνει ως υποέργο τη βελτίωση των συνθηκών στράγγισης σε ορισμένες περιοχές των αγωγών, όχι όμως και της συγκεκριμένης περιοχής που υπέστη τις ζημιές. 
      Ο δε περιφερειάρχης στο έγγραφό του μου λέει ότι τόσο στο περιφερειακό συμβούλιο του 2000 όσο και στο περιφερειακό συμβούλιο του 2002 όπου έγιναν οι προεντάξεις και οι οριστικές εντάξεις, οι αποφάσεις ήταν ομόφωνες. Σ’ αυτές τις αποφάσεις βεβαίως δεν συμπεριλαμβανόταν το συγκεκριμένο έργο. Επομένως είναι κατανοητό πού υπάρχουν οι ευθύνες μέχρι σήμερα.
      Από κει και πέρα επαναλαμβάνω ότι με τους νόμους που υπάρχουν, ο νόμος 2503/97  παραδείγματος χάρη, λέει τι αρμοδιότητες έχει το ΥΠΕΧΩΔΕ και ποια έργα υπόκεινται στη δική του αρμοδιότητα. Είναι σαφές ότι ο καθορισμός της κεντρικής τάφρου των Τεναγών Φιλίππων δεν είναι αρμοδιότητα του ΥΠΕΧΩΔΕ.
      Τι πρέπει να γίνει τώρα; Η Κυβέρνηση εξασφάλισε κάποια χρήματα. Δεν μπορώ να σας πω ακόμα ποιο θα είναι το ύψος γιατί θα καθοριστεί σήμερα. Η βούλησή μας είναι να παρέμβουμε εάν είναι δυνατόν από τη Δευτέρα με επείγουσες διαδικασίες, ώστε να καθαρίσουμε και την κεντρική τάφρο και να κάνουμε ό,τι άλλο χρειάζεται ως επέμβαση, ώστε τουλάχιστον σ’ αυτήν τη φάση να μαζέψουν την παραγωγή τους οι κάτοικοι-αγρότες της περιοχής.
      Έχουμε επίσης ένα πρόγραμμα να παρέμβουμε καθοριστικά την επόμενη χρονιά ώστε να υπάρχει πλήρης καθαρισμός της σχετικής τάφρου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στρατηλάτη, έχετε το λόγο για δύο λεπτά να αναπτύξετε την ερώτησή σας.
      ΝΙΚΟΛΑΟΣ ΣΤΡΑΤΗΛΑΤΗΣ: ΄Οπως θα είδατε στο κείμενο της δικής μου ερώτησης, δεν είχε το στοιχείο του ελέγχου της Κυβέρνησης, τι δεν έπραξε μέχρι τώρα.  
      Όλα τα στοιχεία τα οποία ανέφερε ο κύριος Υπουργός αποδεικνύουν ότι τα όργανα της διοίκησης της περιφέρειας, η Τοπική Αυτοδιοίκηση στο σύνολό της, έχουν σοβαρές ευθύνες.
      Η δική μου ενέργεια ήταν για να μεταφέρω την αγωνία των παραγωγών της συγκεκριμένης περιοχής στο Κοινοβούλιο, να αναδείξω ουσιαστικά το θέμα.
      Χαίρομαι που ο κύριος Υπουργός ανακοινώνει ότι θα υπάρξει χρηματοδότηση από το συγκεκριμένο Υπουργείο για την αντιμετώπιση αυτού του μεγάλου προβλήματος.
      Ο στόχος της ενέργειας αυτής, για τον καθαρισμό της τάφρου έχει διπλό στόχο. Και αντιπλημμυρική προστασία προσφέρει αλλά παράλληλα τους θερινούς μήνες βοηθάει στην άρδευση του κάμπου ο οποίος παρ’ ότι είναι γόνιμος και εύφορος έχει μια ιδιάζουσα σύνθεση όπως θα ξέρετε, κύριε Υφυπουργέ, και το ξέρουμε όλοι μας. Αυτή η ιδιάζουσα σύνθεση του εδάφους δημιουργεί τεράστια προβλήματα με τις καθιζήσεις. Οι καθιζήσεις κρατούν νερό. Εάν είναι σωστά καθαρισμένα η κεντρική τάφρος μαζί με τα βοηθητικά κανάλια και το ύψος των υδάτων είναι συγκεκριμένο, αυτό βοηθάει πάρα πολύ στην αύξηση της παραγωγής των καλλιεργητών.
      Χαίρομαι για τη δήλωση του κυρίου Υφυπουργού. Νομίζω ότι θα χαρούν και οι κάτοικοι της περιοχής απ’ αυτήν τη δήλωση, ότι θα ξεκινήσει η διαδικασία καθαρισμού της κεντρικής τάφρου, διότι ο στόχος της δικής μου ενέργειας ήταν αυτός. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, τόσο εγώ όσο και ο κύριος συνάδελφος είμαστε μόνιμοι κάτοικοι της Παρατενάγιας περιοχής και έχουμε εύλογο ενδιαφέρον βεβαίως για …
      ΠΡΟΕΔΡΕΥΩΝ (Παναγιώτης Σγουρίδης): Για να μην πνιγείτε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Βεβαίως ήταν εύλογο και το ενδιαφέρον του κυρίου συναδέλφου και καλώς έκανε την ερώτηση.
     Η τοποθέτηση η δική μου δεν περιείχε καμία αιχμή περί του αντιθέτου. Απλώς έπρεπε να τοποθετήσουμε κάποια πράγματα στη θέση τους, ώστε να αναλάβουν τις ευθύνες τους αυτοί που τις έχουν. 
      Στη συγκεκριμένη περίπτωση έπρεπε να υπάρχει πολύ καλύτερη συνεργασία της Νομαρχιακής Αυτοδιοίκησης με την περιφέρεια. Είναι ελάχιστο το ποσό των 200 εκατομμυρίων. Επαναλαμβάνω ότι ο Νομός Καβάλας παίρνει 70 δισεκατομμύρια από το ΠΕΠ Ανατολικής Μακεδονίας και Θράκης. Μόνο σε έργα νομαρχιακής εμβέλειας είναι 17,5 δισεκατομμύρια. Και βεβαίως υπάρχει και το υπόλοιπο ποσό μέχρι τα 70 δισεκατομμύρια. Ο νομάρχης συμμετέχει στο περιφερειακό συμβούλιο και οι απόψεις του συζητούνται. Έχουν λόγο οι νομάρχες στο περιφερειακό συμβούλιο. Νομίζω ότι ένα τέτοιο ποσό 200 εκατομμυρίων είναι αστείο να κουβεντιάζει κανείς ότι δεν χωρούσε μέσα στο συνολικό ποσό. 
      Θα προλαβαίναμε τις καταστροφές. Δυστυχώς είχαμε τις καταστροφές γιατί υπήρχαν αυτές οι παραλείψεις. Δεν μπορεί οι ευθύνες να μετατίθενται στα κεντρικά Υπουργεία.
      Τα κεντρικά Υπουργεία έχουν συγκεκριμένες αρμοδιότητες και η Νομαρχιακή Αυτοδιοίκηση, η Περιφέρεια, έχουν συγκεκριμένες αρμοδιότητες. Πρέπει να τις αντιληφθούν οι ασκούντες, λοιπόν, την εξουσία και όσοι υπηρετούν τους θεσμούς αυτούς για να προλαβαίνουν τέτοιου είδους καταστροφές. Από εκεί και πέρα, από τη στιγμή που δημιουργήθηκε δυστυχώς το πρόβλημα, ασφαλώς πολύ καλά έκανε ο κύριος συνάδελφος και έκανε την ερώτηση. Προσπαθήσαμε ίσως και καθ΄ υπέρβαση των αρμοδιοτήτων μας να βρούμε χρήματα, να ξεκινήσουμε άμεσα, ώστε να λυτρώσουμε τους χιλιάδες κατοίκους της περιοχής σ΄ αυτήν τη φάση να μαζέψουν την παραγωγή τους και να κάνουμε και τις παρεμβάσεις εκείνες την επόμενη χρονιά με μελέτες και εδαφολογικές, σ΄ αυτά που αναφερθήκατε, ώστε να λύσουμε οριστικά το πρόβλημα τουλάχιστον για μια δεκαετία.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε κι εμείς, κύριε Τσακλίδη.
     Κύριοι συνάδελφοι, τη συνεδρίασή μας παρακολουθούν από τα άνω δυτικά Θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα εκατόν ογδόντα χρόνια από την Ελληνική Επανάσταση, εβδομήντα τρεις μαθητές και μαθήτριες και έξι συνοδοί - καθηγητές από το Α΄ Γυμνάσιο Παλαιού Φαλήρου.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Ήθελα να πω στους μαθητές ότι έχουμε κοινοβουλευτικό έλεγχο και βρίσκονται στην Αίθουσα οι Υπουργοί, οι οποίοι απαντούν στις ερωτήσεις των Βουλευτών.
      Η τελευταία επίκαιρη ερώτηση με αριθμό 138/19.11.2002 του ανεξάρτητου Βουλευτή κ. Γεωργίου Καρατζαφέρη προς τον Υπουργό Εξωτερικών, σχετικώς με το σχέδιο Ανάν για το Κυπριακό, την επίλυση του θέματος των αγνοουμένων κλπ., διαγράφεται λόγω κωλύματος του κυρίου Υπουργού. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Σγουρίδης): Δεν έχετε δικαίωμα, κύριε Καρατζαφέρη.
      ΓΕΩΡΓΙΟΣ ΚΑΡΑΤΖΑΦΕΡΗΣ: Επί προσωπικού, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Δεν έχετε δικαίωμα ούτε επί προσωπικού. Το ξέρετε πολύ καλά.
      ΓΕΩΡΓΙΟΣ ΚΑΡΑΤΖΑΦΕΡΗΣ: Έρχομαι εδώ και δεν βρίσκω Υπουργό να απαντήσει. 
      ΠΡΟΕΔΡΕΥΩΝ (Παναγιώτης Σγουρίδης): Οφείλω να σας πω ότι ο Υπουργός Εξωτερικών κ. Παπανδρέου λείπει στην Πράγα. Ο κ. Γιαννίτσης στο Μαρόκο, ο κ. Λοβέρδος είναι σε ανειλημμένη υποχρέωση στη Θεσσαλονίκη για το πρόγραμμα οικονομικής βοήθειας των Βαλκανίων και ο κ. Μαγκριώτης λείπει στη Νέα Υόρκη.
      ΓΕΩΡΓΙΟΣ ΚΑΡΑΤΖΑΦΕΡΗΣ: Επιτρέψτε μου να καταθέσω στα Πρακτικά τα ονόματα των αγνοουμένων, έτσι για την ιστορία.
      (Στο σημείο αυτό, ο ανεξάρτητος Βουλευτής κ. Γεώργιος Καρατζαφέρης καταθέτει για τα Πρακτικά τον προαναφερθέντα κατάλογο των ονομάτων των αγνοουμένων, ο οποίος βρίσκεται στο αρχείο του Τμήματος και Γραμματείας της Διεύθυνσης Στενογραφίας Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 21/15.11.2002 επερώτηση των Βουλευτών του Συνασπισμού της Αριστεράς και της Προόδου κυρίων και κυριών Ασημίνας Ξηροτύρη-Αικατερινάρη, Παναγιώτη Λαφαζάνη, Γεωργίου Αμπατζόγλου, Μαρίας Δαμανάκη, Φώτη Κουβέλη, Νικολάου Κωνσταντόπουλου προς τον Υπουργό Οικονομίας και Οικονομικών, σχετικά με το Γ΄ Κοινοτικό Πλαίσιο Στήριξης.
      Την επερώτηση θα την αναπτύξει για πρωτολογία και δευτερολογία, ως εισηγήτρια, η κ. Ασημίνα Ξηροτύρη-Αικατερινάρη.
      Επίσης, από τη Νέα Δημοκρατία ορίζεται Κοινοβουλευτικός Εκπρόσωπος ο κ. Αλογοσκούφης.
      Πριν δώσω το λόγο στην κυρία Ξηροτύρη-Αικατερινάρη, έχω την τιμή να ανακοινώσω στο Σώμα ότι: «Οι Υπουργοί Εμπορικής Ναυτιλίας, Εξωτερικών, Οικονομίας και Οικονομικών και Δικαιοσύνης, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για τις θαλάσσιες μεταφορές».
      Παραπέμπεται στην αρμόδια Διαρκή Επιτροπή.
      Επίσης, η Βουλευτής κυρία Γιαννάκου ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
     Η κ. Ασημίνα Ξηροτύρη-Αικατερινάρη έχει το λόγο για δεκαπέντε λεπτά.
      ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Συζητώντας είτε κατά το κοινοβουλευτικό έργο και έλεγχο είτε στην κοινωνία με τους ενδιαφερόμενους φορείς για τα θέματα σχεδιασμού και υλοποίησης του Γ΄ Κοινοτικού Πλαισίου Στήριξης, δυστυχώς κάθε φορά έρχονται στο προσκήνιο τόσο τα προβλήματα της ορθολογικής διαχείρισης των κοινοτικών και εθνικών πόρων, όσο και οι αναπτυξιακές επιλογές σε έργα, προγράμματα και δράσεις.
     Συζητάμε για το μεγαλύτερο αναπτυξιακό πρόγραμμα της χώρας και ίσως το τελευταίο αυτής της κλίμακας, από το οποίο θα  έπρεπε και θα μπορούσε κανείς να περιμένει να δημιουργηθεί η μεγάλη ευκαιρία για την ανάπτυξη και την απασχόληση, για την προώθηση της πραγματικής σύγκλισης με την Ευρωπαϊκή Ένωση. 
      Έχουμε επισημάνει επανειλημμένα ότι ο σχεδιασμός και οι μηχανισμοί υλοποίησης του προγράμματος παρουσιάζουν μεγάλες αδυναμίες. Το νομοθετικό πλαίσιο διαχείρισης ήρθε με μεγάλη καθυστέρηση, για να υποτάξει τελικά το σχεδιασμό και τη συμμετοχή στο συγκεντρωτικό σύστημα διαχείρισης. Αντί της αποτελεσματικότητας, της ποιότητας και της διαφάνειας που έπρεπε να επιδιώκεται μετά την εμπειρία του Α΄ και του Β΄ Κοινοτικού Πλαισίου  Στήριξης, δημιουργήθηκε ένας γραφειοκρατικός και συγκεντρωτικός μηχανισμός, που μεταφέρει την όλη διαδικασία σε μηχανισμούς που δεν λογοδοτούν σε πολιτικό επίπεδο ή, τουλάχιστον, δυσκολότατα ελέγχονται.
      Φθάσαμε έτσι στον τρίτο χρόνο και η πορεία υλοποίησης του Γ΄ Κοινοτικού Πλαισίου Στήριξης δημιουργεί όχι μόνο σε εμάς αλλά και σε όλο τον πολιτικό κόσμο, στην Αυτοδιοίκηση και στους λοιπούς φορείς υλοποίησης, σοβαρές ανησυχίες για την εξέλιξή του και όχι μόνο σε επίπεδο απορροφητικότητας, αλλά ακόμη και γι’ αυτήν την αποτελεσματικότητά του. Η Κυβέρνηση μέσω των αρμοδίων Υπουργών ή δεν μας πληροφορεί ή παραπληροφορεί την κοινή γνώμη με ασάφειες και γενικότητες. Τα αληθή στοιχεία γύρω από τις δεσμεύσεις και τις πληρωμές των επιμέρους επιχειρησιακών προγραμμάτων τα κρατά για τον εαυτό της και γι’ αυτό σήμερα επιχειρούμε εμείς μέσω του κοινοβουλευτικού ελέγχου να πάρουμε σαφείς απαντήσεις, μακριά από τη μέχρι σήμερα ατέλειωτη φιλολογία, τις ωραιοποιήσεις, τις λογιστικές μεθοδεύσεις και τα τεχνάσματα. Και αυτό όχι για να ασκήσουμε, κύριε Πρόεδρε, έναν άκαμπτο κοινοβουλευτικό έλεγχο, αλλά για να συνειδητοποιήσει όσο είναι καιρός και να αναλάβει τις ευθύνες της η Κυβέρνηση, ακόμη κι η Αντιπολίτευση και εμείς, αν μας αναλογούν, για το κορυφαίο αυτό ζήτημα της περιφερειακής ανάπτυξης της χώρας μας.
      Αναλυτικότερα:
      Οι διαχειριστικές αρχές και ιδιαίτερα η κεντρική διαχειριστική αρχή παρουσιάζουν προβλήματα δυσλειτουργίας και είχαμε δίκιο το 2000 στις επισημάνσεις μας. Μετά από τη μεγάλη καθυστέρηση στη σύστασή τους, σήμερα λειτουργούν πλέον του ενός έτους, με ακριβοπληρωμένο, εξειδικευμένο –υποτίθεται- προσωπικό και η απογείωση των προγραμμάτων δεν έχει γίνει.  Βασικές αιτίες γι’ αυτό: Η ανεπάρκεια των διαχειριστικών αρχών, προκειμένου να εξειδικεύσουν τις επιμέρους κατευθύνσεις για τη διαμόρφωση των προγραμμάτων και την ένταξη των έργων. Και το πολύ σημαντικότερο, ο τρόπος στελέχωσης των νέων υπηρεσιών. Νέες υπηρεσίες, που ουσιαστικά υποκατέστησαν τις γραμματείες των προηγουμένων διαχειριστικών περιόδων και μάλιστα με υψηλότατο κόστος λειτουργίας. Παραγκωνίσθηκαν και διασύρθηκαν οι δημόσιες υπηρεσίες, κεντρικές και περιφερειακές,  που άλλωστε εσείς επί εικοσαετία διοικείτε, και οι οποίες αποτελούν τον κορμό των τελικών δικαιούχων, υπηρεσίες που έπρεπε να βοηθηθούν για να «ωριμάσουν» και να ολοκληρώσουν τα έργα.
      Κάνουμε λάθος όταν εμείς, αλλά και όλοι οι εμπλεκόμενοι θεωρούμε ότι στο 80% των υπαλλήλων των νέων υπηρεσιών έχουν προσληφθεί κατεξοχήν με το κομματικό κριτήριο και στη συνέχεια αυτό της εξειδίκευσης ή και καθόλου;
      Και πρέπει εδώ, κύριε Υπουργέ, να μας απαντήσετε με σαφήνεια πόσο τελικά είναι το κόστος των διαχειριστικών αρχών και με παρρησία, είστε ευχαριστημένος από την απόδοσή τους;
      Η Κυβέρνηση και μέσω του αρμόδιου Υπουργείου λέει στον Τύπο και στον προϋπολογισμό που κατέθεσε και διαβεβαιώνει ότι μέχρι τις 30 Σεπτεμβρίου του 2002 έχει ενεργοποιηθεί το 74% του συνολικού προγράμματος, με τη δημοσιοποίηση των σχετικών προσκλήσεων προς τους τελικούς δικαιούχους και ότι σ’ αυτό έχουν ενταχθεί-εγκριθεί έργα και δράσεις για το 42% του συνολικού προγράμματος. Απ’ αυτά μόλις 22% έχουν «συμβολαιοποιηθεί» στα τρία σχεδόν χρόνια που πέρασαν και με βάση τις αιτήσεις πληρωμών έχουμε εισροές κοινοτικών πόρων που ανέρχονται  σε 3,2 δισεκατομμύρια ευρώ.
      Διαφαίνεται έτσι θολά ότι υπάρχει μια συνολική απορρόφηση της τάξεως του 10,5% περίπου. Όλα αυτά όμως δεν σημαίνουν γενικά και αόριστα ότι είμαστε εντάξει κι ότι δεν υπάρχει κίνδυνος απωλειών πόρων μέχρι το 2004, επειδή ισχύει ο κανόνας του «ν+2». Και σε καμία περίπτωση βέβαια δεν συμμεριζόμαστε τη γενική αισιοδοξία και τον εφησυχασμό, ότι δηλαδή η πορεία είναι θετική και θα επιτευχθούν οι στόχοι της περιφερειακής ανάπτυξης και κυρίως της απασχόλησης.
      Τα ποιοτικά και ποσοτικά στοιχεία των παραπάνω δεικτών, αν θέλουμε να είμαστε ειλικρινείς, το αντίθετο σημαίνουν. Είναι ιδιαίτερα ανησυχητικά. 
      Το 22% που έχει συμβασιοποιηθεί είναι πολύ μικρό ποσοστό για τον τρίτο χρόνο που διανύουμε, αν λάβουμε υπόψη ότι:
      Το μεγαλύτερο μέρος αυτού αφορά τα έργα γέφυρες του Β΄ Κοινοτικού Πλαισίου Στήριξης και των οποίων η αδυναμία συμφωνίας κλεισίματος και τελικά οριστικοποίησης των έργων αυτών, είναι δεδομένη.
      Απαντήστε μας: Πόσο είναι το ακριβές συνολικό ποσό που έχει δεσμευθεί στο Γ΄ Κοινοτικό Πλαίσιο Στήριξης για τα ημιτελή αυτά έργα;
      Δεύτερον, για τις νέες δράσεις και έργα ελάχιστα έχουν γνωστοποιηθεί. Ποιες είναι τελικά οι πραγματικές δεσμεύσεις; Είστε σίγουροι ότι μέσα από το σχήμα και τις διαδικασίες που επιλέξατε, οι νέες αυτές συμβάσεις που υπογράφηκαν από τους φορείς υλοποίησης αφορούν ώριμα και με πληρότητα μελετών έργα; Έχετε εκτιμήσει τα ποσοστά «αστοχιών», που για μας αναμένονται σημαντικά, αφού έχετε υποβαθμίσει ή ελάχιστα στηρίξει τις περιφερειακές και της αυτοδιοίκησης υπηρεσίες;
      Σε τι ποσοστό ανέρχονται οι προκαταβολές για να μπορεί να εκτιμήσει κανείς, σε σχέση και με τα παραπάνω προβλήματα, πόσο γυμνό και έωλο μένει ακόμη και αυτό το πενιχρό 10,5% των εισροών πληρωμής ή τα 3,2 δισεκατομμύρια ευρώ;
      Χρησιμοποιείτε συνεχώς τα στοιχεία του κλεισίματος του 2001 και βάσει αυτών συντάσσετε τους αισιόδοξους κατ’ εσάς πίνακες. Όμως, αν δούμε τους αντίστοιχους πίνακες του προϋπολογισμού, και ιδιαίτερα του προϋπολογισμού δημοσίων επενδύσεων, φαίνεται ότι η πορεία υλοποίησης Γ΄ Κοινοτικού Πλαισίου Στήριξης του 2002 έχει κάνει σημαντική κοιλιά. Φαίνεται ότι για το σύνολο του προγράμματος το 2002 οι συγχρηματοδοτήσεις θα είναι σε γενικό αριθμό μειωμένες κατά 10%, ενώ για τα περιφερειακά προγράμματα περισσότερο από 15% και για τα νομαρχιακά προγράμματα περισσότερο από 39%.
      Αυτό δεν φαίνεται να σας ανησυχεί. Ενώ εμείς λέμε ότι θα πρέπει να αναλάβετε τις ευθύνες σας για το ότι εγκαταλείψατε σε πόρους και δυναμικό τους φορείς υλοποίησης της περιφέρειας και της αυτοδιοίκησης. 
      Πώς είναι δυνατόν σε επίπεδο πληρωμών τα ΠΕΠ σήμερα να καρκινοβατούν όταν στα προηγούμενα προγράμματα τα ΠΕΠ ήταν πρωτοπόρα;
      Ας έρθουμε τώρα στα ποιοτικά στοιχεία των απορροφήσεων.
      Αφιερώσατε, πλην όμως μόνο στα λόγια, το 80% του Γ΄ Κοινοτικού Πλαισίου Στήριξης στην περιφέρεια. Τι συμβαίνει όμως με τους δείκτες απορρόφησης των ΠΕΠ. Στο 1,6% μόλις κυμαίνονται οι απορροφήσεις στη Θεσσαλία. Στο 2%-3% κυμαίνονται οι απορροφήσεις των ΠΕΠ δυτικής Μακεδονίας, Ηπείρου και βορείου Αιγαίου και στο 4%-5% τα υπόλοιπα, πλην βεβαίως της Αττικής που τίθεται επικεφαλής με 10% περίπου. Και να φανταστεί κανείς ότι με το Γ΄ Κοινοτικό Πλαίσιο Στήριξης περιμέναμε όλοι να αμβλυνθούν οι περιφερειακές ανισότητες.
      Αδράνεια, ανικανότητα και συγκεντρωτισμός από τη μια μεριά και Ολυμπιακοί Αγώνες από την άλλη, καταδικάσατε έτσι την ελληνική περιφέρεια στην υπανάπτυξη.
      Και μια προσέγγιση στα τομεακά προγράμματα.
      Κατ’ αρχάς το περίφημο και πολυδιαφημισμένο επιχειρησιακό πρόγραμμα «Κοινωνία της Πληροφορίας» ύψους 1 τρισεκατομμυρίου περίπου, κινδυνεύει να τιναχθεί στον αέρα από τις τεράστιες καθυστερήσεις και τις αλληλοεπικαλύψεις των φορέων.  Κατά τα στοιχεία του ΥΠΕΘΟ έχει «ενεργοποιηθεί» το 55% και τελικά οι συμβάσεις αφορούν μόλις το 19% και οι απορροφήσεις 2,6% περίπου όταν οι ανάγκες είναι τεράστιες για τη χώρα μας που είναι η τελευταία στην Ευρώπη σ’ αυτά τα θέματα.
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      Οι στόχοι και ο σχεδιασμός του φιλόδοξου αυτού προγράμματος απέχει πολύ από την ετοιμότητα και τις ανάγκες της ελληνικής οικονομίας στο δημόσιο και ιδιωτικό τομέα.
      Δεύτερον, το πρόγραμμα της ανταγωνιστικότητας. Ακόμη και για τα λίγα που έχουν ξεκινήσει εκφράζονται φόβοι ότι περιλαμβάνουν έργα και δράσεις μη επιλέξιμες. Συνεχώς ακούμε για ενισχύσεις, εντάξεις, αξιολογήσεις αλλά χρήματα στην αγορά δεν έχουν εισρεύσει. Γιατί δεν πληρώνονται οι δικαιούχοι επιχειρηματίες όταν από την άνοιξη έχουν βγει τα αποτελέσματα;
      Τρίτον, όσον αφορά τις μικρομεσαίες επιχειρήσεις, οι όροι και οι προϋποθέσεις ένταξης και ενίσχυσης οδηγούν τη συντριπτική πλειοψηφία, το 90%, στον αποκλεισμό των μικρών και μεσαίων και ευνοούν τις μεγάλες επιχειρήσεις διευρύνοντας έτσι το χάσμα της ανταγωνιστικότητας εντός των μικρομεσαίων επιχειρήσεων. 
      Όσον αφορά δε το ότι οι τράπεζες θα διαχειρισθούν στα περιφερειακά προγράμματα το μέρος των κονδυλίων του Γ΄ Κοινοτικού Πλαισίου Στήριξης που αφορούν τους τομείς της μεταποίησης και του τουρισμού και μάλιστα χωρίς ενδιάμεσο φορέα, χωρίς κανένα έλεγχο, χωρίς ρήτρες για τυχόν παρεκκλίσεις, χωρίς τελικά κανένα μηχανισμό δημόσιου συμφέροντος, μας βρίσκει εντελώς αντίθετους.
      Εμείς, κύριε Υπουργέ, ζητάμε περιφερειοποίηση της ανάπτυξης και όχι των τραπεζών. Ακόμη και ο Σύνδεσμος Βιομηχανιών Βορείου Ελλάδος τονίζει ότι η ρύθμιση αυτή ανατρέπει τη φιλοσοφία του Κοινοτικού Πλαισίου Στήριξης, καθώς δεν επιτρέπει στις περιφέρειες να εφαρμόσουν εξειδικευμένη στρατηγική για την ανταγωνιστικότητα και την καινοτομία και παράλληλα στις τοπικές κοινωνίες να συνδιαμορφώσουν τη δική τους αναπτυξιακή στρατηγική. 
      Και για όλα αυτά έχετε πλέον χάσει και τη δικαιολογία της ταχύτερης και εξειδικευμένης αντιμετώπισης, αφού τίποτα δεν έχει ξεκινήσει ακόμη και οι τράπεζες ομολογούν ότι θα χρειασθούν σημαντικό διάστημα για εκπαίδευση του προσωπικού ή πρόσληψη εξειδικευμένου. Και το σημαντικότερο: Η αμοιβή των τραπεζών θα αγγίζει το 4% της κρατικής ενίσχυσης στις μικρομεσαίες επιχειρήσεις, αμοιβή υπέρ του δέοντος προκλητική.
      Τι γίνεται με τη γεωργία και το Γ΄ Κοινοτικό Πλαίσιο Στήριξης; Ο τομέας της γεωργίας στο Γ΄ Κοινοτικό Πλαίσιο Στήριξης φέρεται να έχει επιτύχει με σχετικούς πάντα όρους τη μεγαλύτερη απορροφητικότητα μεταξύ των τομεακών προγραμμάτων στο ύψος των 12,5%. Είναι όμως γνωστό ότι το μεγαλύτερο μέρος αυτού είναι ειλημμένες υποχρεώσεις από το Β΄ Κοινοτικό Πλαίσιο Στήριξης.
      Από τα τρία βασικά προγράμματα για την ανάπτυξη και την ανασυγκρότηση της υπαίθρου, αυτό που αντιμετωπίζει τα πιο σοβαρά προβλήματα στην εφαρμογή του είναι των νέων αγροτών. 
      Για την προώθηση της ηλικιακής ανανέωσης του αγροτικού πληθυσμού προβλέπεται η ένταξη περί των δεκατεσσάρων χιλιάδων νέων αγροτών στο πρόγραμμα αυτό. Η συγκεκριμένη πρόβλεψη όχι μόνο δε θα λύσει το πρόβλημα αλλά και δεν πρόκειται να υλοποιηθεί γιατί το όλο σύστημα βαθμολόγησης, μοριοποίησης, ένταξης και παρακολούθησης παρουσιάζει σοβαρές δυσκολίες στην εφαρμογή του.
      Αποδεικνύεται, λοιπόν, ότι αγνοήθηκε και εδώ η πείρα από τη διαχείριση των προηγουμένων Κοινοτικών Πλαισίων Στήριξης, ενώ η διάλυση των υπηρεσιών και του Υπουργείου Γεωργίας δημιουργεί σοβαρότατα προβλήματα στους τελικούς δικαιούχους.
      Τέλος, τα μεγάλα προβλήματα και οι πρόσθετες παρενέργειες στα συγχρηματοδοτούμενα έργα είναι κανόνας πλέον. Και σας ερωτούμε: Πώς θα προχωρήσετε χωρίς το κατάλληλο θεσμικό πλαίσιο και τις προδιαγραφές, στην υλοποίηση ενός μεγάλου πακέτου έργων που η υλοποίησή τους επαφίεται στο σύστημα της συγχρηματοδότησης; Πότε επιτέλους θα συνεννοηθούν τα καθ’ ύλην αρμόδια Υπουργεία με το δικό σας Υπουργείο, κύριε Υπουργέ, για να προχωρήσετε στο θεσμικό πλαίσιο για τα συγχρηματοδοτούμενα έργα; Εμείς επανειλημμένα έχουμε εκφράσει τις επιφυλάξεις μας. εσείς εκφράζετε πολλά  θετικά επιχειρήματα γι’ αυτήν τη διαδικασία παραγωγής των δημοσίων έργων. Όμως, δεν υπάρχει θεσμικό πλαίσιο για να μπορέσουν να γίνουν οι συμβάσεις. Και όσες έγιναν μέχρι τώρα είχαν τεράστια προβλήματα και απέναντι στην Ευρωπαϊκή Ένωση από έγκριση αλλά και από εμάς εδώ με τις ερωτήσεις που έχουμε καταθέσει για το διπλασιασμό και τριπλασιασμό του κόστους των έργων. 
      Παρ’ όλα αυτά μυαλό δεν έχετε βάλει και μιλάτε για ένα μεγάλο πεδίο έργων από το Γ΄ Κοινοτικό Πλαίσιο Στήριξης, που θα λύσουν βασικά προβλήματα των υποδομών με το σύστημα της συγχρηματοδότησης. Και αυτό χωρίς θεσμικό πλαίσιο, χωρίς προδιαγραφές για να συνταχθεί μια τέτοια σύμβαση συγχρηματοδότησης. 
      Στα θέματα αυτά, αν προστεθούν τα μεγάλα προβλήματα στην παραγωγή των δημοσίων έργων, στην αμφίβολη ποιότητα των συγχωνευόμενων εργοληπτικών επιχειρήσεων, στα χαμηλά οικονομικά τους –διότι έπαιξαν με μεγάλο ρίσκο ακόμη και τις προκαταβολές των έργων στο χρηματιστήριο- καθώς και την έλλειψη σε ανθρώπινο δυναμικό και κατασκευαστικά υλικά από την υπερσυγκέντρωση των έργων του Γ΄ Κοινοτικού Πλαισίου Στήριξης και των Ολυμπιακών Αγώνων στην Αττική στην προσεχή διετία, τελικά σας ρωτάμε: Τι θα γίνει στην πράξη; Μπορεί η αγορά και οι υπηρεσίες να κινητοποιήσουν πόρους της τάξεως των 2 τρισεκατομμυρίων ανά εννιά μήνες; Θα υπάρξει ωριμότητα και υποδομή για την ορθολογική και ισόρροπη κατανομή των πόρων;
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, αυτό που κάνει η Κυβέρνηση και δυστυχώς το κάνει συστηματικά είναι να ωραιοποιεί τις εξελίξεις με το Γ΄ Κοινοτικό Πλαίσιο Στήριξης, την απορρόφηση των σχετικών κονδυλίων και την αποτελεσματικότητα των διατιθέμενων πόρων. Δυστυχώς όμως αυτή η επικοινωνιακή προπαγάνδα, κύριε Υπουργέ, δεν έχει καμία σχέση με την πραγματικότητα και με την πολιτική που ακολουθείτε.
     Δεν θα μιλήσω με υποθέσεις, αλλά με τα δικά σας επίσημα στοιχεία όπως κατατίθενται στους ετήσιους προϋπολογισμούς. Το 2001, κύριε Υπουργέ, προϋπολογίζατε συνολικές απολήψεις από την Ευρωπαϊκή Ένωση της τάξης των 6,6 δισεκατομμυρίων ευρώ. Τελικώς με βάση τα δικά σας στοιχεία εισπράξατε, όπως γράφει ο προϋπολογισμός 5,4 δισεκατομμύρια ευρώ, μία υστέρηση της τάξεως του 1,2 δισεκατομμυρίων ευρώ εκ των οποίων το 1 δισεκατομμύριο ευρώ –και αυτό έχει ιδιαίτερη σημασία- προέρχεται από τις δημόσιες επενδύσεις. Τον ίδιο χρόνο –και αναφέρομαι στο 2001- κάνατε προεισπράξεις από το Γ΄ Κοινοτικό Πλαίσιο Στήριξης της τάξης των 2 δισεκατομμυρίων ευρώ. Δεν θα μιλήσω για το είδος αυτό του χρηματοδοτικού εργαλείου που λέγεται «προεισπράξεις», το οποίο μου φαίνεται ότι είναι και ελληνική πατέντα: Να προεισπράττετε χρήματα, τα οποία δεν σας  έχει δώσει η Κοινότητα από το μέλλον για να τα ξοδεύετε σήμερα και να τα προεισπράττετε με επαχθέστατα επιτόκια βεβαίως και με τη γνωστή αβεβαιότητα που υπάρχει για την είσπραξη των κονδυλίων.
      Θέλω να μου πείτε όμως, κύριε Υπουργέ, αυτά τα 2 δισεκατομμύρια ευρώ, τις προεισπράξεις, που προφανώς τις χρησιμοποιήσατε για να κλείσετε τις μαύρες τρύπες του προϋπολογισμού, πού πήγαν; Πού διατέθηκαν ακριβώς αυτά τα λεφτά; Θα ήθελα να πληροφορήσετε τη Βουλή τι έγιναν αυτά τα 2 δισεκατομμύρια ευρώ προεισπράξεις του 2001. Και θέλω να μας πληροφορήσετε επίσης, αν έγιναν αντίστοιχες προεισπράξεις και για το 2002. 
      Το βέβαιο είναι ότι χωρίς αυτές τις προεισπράξεις θα είχαμε μία πρωτοφανή υστέρηση απορρόφησης κονδυλίων που θα έφτανε και θα ξεπερνούσε τα 3 δισεκατομμύρια ευρώ. Μιλάμε για απορροφήσεις στην αρχή του αιώνα που δυστυχώς, φτάνουν και προσεγγίζουν το ύψος των απορροφήσεων που είχαμε στη δεκαετία του ‘90. Το 2002 προβλέπατε συνολικές απολήψεις από την Ευρωπαϊκή Ένωση της τάξης των 6,6 δισεκατομμυρίων, περίπου στα ίδια επίπεδα.
      Στην εισηγητική έκθεση του προϋπολογισμού εκτιμάται ότι αυτές οι απολήψεις θα φτάσουν τα 6 δισεκατομμύρια ευρώ, υστέρηση 600 εκατομμυρίων ευρώ, εκ των οποίων τα 500 εκατομμύρια θα είναι από το πρόγραμμα δημοσίων επενδύσεων. Στην πραγματικότητα αυτή η υστέρηση για το 2002 θα είναι πολύ μεγαλύτερη στο πρόγραμμα δημοσίων επενδύσεων και θα προσεγγίσει τα 700 ή 800 εκατομμύρια ευρώ. Άλλωστε αυτό αποδεικνύεται και από την περικοπή φέτος κατά 1 δισεκατομμύριο ευρώ του προγράμματος δημοσίων επενδύσεων η οποία στην πραγματικότητα μέχρι το τέλος του χρόνου θα είναι πολύ παραπάνω. Τελικώς το πρόγραμμα δημοσίων επενδύσεων είτε λόγω μειωμένης απορρόφησης των κοινοτικών πόρων είτε λόγω έλλειψης εθνικών πόρων είτε γιατί θέλετε να ισοσκελίσετε τον προϋπολογισμό είναι ο μεγάλος χαμένος.
      Νομίζω ότι αυτή η κατάσταση που μόλις περιέγραψα με λίγους αριθμούς είναι ιδιαίτερα δραματική για την ανάπτυξη. Βεβαίως, πέρα από την απορρόφηση, υπάρχει και το θέμα της ποιότητας της απορρόφησης αυτής που γίνεται, της αποτελεσματικότητας και των επιδόσεων που έχει στην ανάπτυξη της χώρας. Δυστυχώς εδώ τα πράγματα είναι ακόμα πιο τραγικά διότι, κύριε Υπουργέ, σύμφωνα με τους υπολογισμούς που αναγκάστηκε να κάνει και το Υπουργείο Οικονομικών, κινούμεθα με αναπτυξιακούς ρυθμούς μόνο και μόνο χάρη στα κοινοτικά κονδύλια και εσχάτως χάρη στον υπέρμετρο δανεισμό των νοικοκυριών.
      Ο κ. Χριστοδουλάκης αναγκάστηκε να ομολογήσει ότι λόγω των κοινοτικών κονδυλίων για τα έργα των Ολυμπιακών Αγώνων, τα οποία είναι πεπερασμένης προοπτικής, η ανάπτυξη δεν μπορεί να πέσει στην Ελλάδα κάτω από 3,1% του ΑΕΠ. 
      Όταν έχουμε, λοιπόν, αναπτυξιακούς ρυθμούς της τάξης του 3,8%, καταλαβαίνουμε ότι αυτή η απορρόφηση των κοινοτικών πόρων, δεν έχει κανένα σχεδόν πολλαπλασιαστικό αναπτυξιακό αποτέλεσμα για τη χώρα μας. Το κυριότερο δε είναι ότι, αντί να διευρύνει τις αναπτυξιακές μας προοπτικές, δημιουργεί πρόσθετα ελλείμματα, κυρίως εμπορικά ελλείμματα, με τις εισαγωγές. 
      Εδώ αναδεικνύονται, λοιπόν, όλα τα προβλήματα της πολιτικής σας στην απορρόφηση των κοινοτικών κονδυλίων, στην κατεύθυνση και στον προσανατολισμό διάθεσης αυτών των κονδυλίων και στο αναπτυξιακό τους αποτέλεσμα. 
      Πολύ φοβούμεθα -και πρέπει να το πούμε εδώ- ότι πέρα από τη μικρή απορρόφηση και αυτά, τα οποία απορροφώνται, χάνονται μέσα στη χοάνη της γραφειοκρατίας, των πελατειακών σχέσεων και της πολυσύνθετης διαπλοκής.
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»: «180 χρόνια από την Ελληνική Επανάσταση», μαθητές και μαθήτριες και συνοδοί - καθηγητές από το Γυμνάσιο Βενεράτου Ηρακλείου Κρήτης.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Κύριε Υπουργέ, έχετε το λόγο.
    ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κύριε Πρόεδρε.
    Κυρία και κύριοι συνάδελφοι, θα ήθελα να απαντήσω στα θέματα, τα οποία τέθηκαν από τους αγαπητούς συναδέλφους του Συνασπισμού της Αριστεράς και της Προόδου. Νομίζω ότι μπορεί να γίνει ένας γόνιμος διάλογος, γιατί τα θέματα, που έθεσαν οι αγαπητοί συνάδελφοι, είναι πράγματι σημαντικά και νομίζω ότι είναι χρήσιμο να αναπτύξουμε όλες τις πτυχές στο βαθμό που ο χρόνος θα μας το επιτρέψει.
    Θα ξεκινήσω λέγοντας, αγαπητοί συνάδελφοι, ότι η επιτυχής υλοποίηση του Κοινοτικού Πλαισίου Στήριξης αποτελούσε πάντοτε για την Κυβέρνηση ένα από τα σημαντικότερα εγχειρήματα, που έχει να αντιμετωπίσει η χώρα. Έγκαιρα, πολύ πριν από τη λήξη της προηγούμενης πραγματικής περιόδου του Β΄ Κοινοτικού Πλαισίου Στήριξης 1994-1999, αλλά και πριν από την έναρξη της νέας περιόδου 2000-2006 του Γ΄ Κοινοτικού Πλαισίου Στήριξης, η Κυβέρνηση αφ’ ενός διασφάλισε την επιτυχή ολοκλήρωση του Β΄ Κοινοτικού Πλαισίου Στήριξης και την πλήρη απορρόφηση των κοινοτικών πόρων και αφ’ ετέρου μέσα από ανοιχτές και διαφανείς διαδικασίες με την κοινωνία επί τρία συνεχή έτη προετοίμασε τη φιλόδοξη και ακόμα μεγαλύτερη αναπτυξιακή παρέμβαση στο Γ΄ Κοινοτικό Πλαίσιο Στήριξης.
    Η Σύνοδος Κορυφής του Βερολίνου το Μάρτιο του 1999, όπου κατανεμήθηκαν για την Ελλάδα τα 9 τρισεκατομμύρια δραχμές κοινοτικών πόρων και διαμόρφωσαν τελικά τη νέα ανάπτυξη μίας παρέμβασης στο πρωτοφανές ύψος των 18 περίπου τρισεκατομμυρίων δραχμών κοινοτικών και δημοσίων εθνικών πόρων, ήρθε να επιβεβαιώσει τη συνέπεια της πολιτικής της Κυβέρνησης, αλλά και την εμπιστοσύνη των εταίρων ότι οι πόροι θα αξιοποιηθούν από την Ελλάδα αποτελεσματικά. 
    Ένα από τα πλέον κρίσιμα στοιχεία του σχεδιασμού για το Γ΄ Κοινοτικό Πλαίσιο Στήριξης ήταν η ανάγκη συγκροτημένης παρέμβασης, για να ενισχυθεί η αποτελεσματικότητα, η διαφάνεια, αλλά και η ποιότητα στη νέα διαρθρωτική παρέμβαση. Αυτό το επέβαλλαν αφ’ενός οι νέοι κανονισμοί, αλλά και αφ’ετέρου το χρέος να ανταποκριθούμε με επιτυχία στην πρόκληση του Γ΄ Κοινοτικού Πλαισίου Στήριξης αφήνοντας, αν θέλετε, πίσω μας λάθη και παραλείψεις του παρελθόντος και αντλώντας από την εμπειρία των δύο προηγουμένων Κοινοτικών Πλαισίων Στήριξης. Θέλουμε να διασφαλίσουμε τη συμβολή του στους κρίσιμους στόχους της πραγματικής σύγκλισης, της κοινωνικής συνοχής και της απασχόλησης.
    Για το σκοπό αυτό θεσμοθετήσαμε ένα νέο πλαίσιο διαχείρισης, παρακολούθησης και ελέγχου. Για πρώτη φορά υπάρχει πλαίσιο στη χώρα μας.
    Θεσμοθετήθηκε ένας αξιόπιστος και υψηλού επιπέδου μηχανισμός στη διάθεση των φορέων ευθύνης των ετησίων προγραμμάτων Υπουργείων και περιφερειών. 
    Συστάθηκαν τριάντα μία ευέλικτες υπηρεσίες στη Δημόσια Διοίκηση για την αποτελεσματική υλοποίηση των πόρων του Γ΄ Κοινοτικού Πλαισίου Στήριξης. Οι υπηρεσίες αυτές στελεχώθηκαν με χίλια περίπου στελέχη από το δημόσιο και τον ιδιωτικό τομέα.
      Τέθηκαν συγκεκριμένοι κανόνες για την παρακολούθηση, τη διαχείριση, τον έλεγχο, τις χρηματοδοτήσεις των έργων και δράσεων. Στόχος μας ήταν με αυτές τις διαδικασίες να αναδεικνύονται τα πλέον σκόπιμα και ώριμα έργα που θα  πετύχουν τους στόχους των πραγμάτων για τους οποίους έχουμε αυτοδεσμευθεί. 
      Θεσμοθετήθηκε και ενισχύθηκε ο ρόλος των Επιτροπών Παρακολούθησης με διευρυμένη πλέον τη συμμετοχή –και δικαίωμα ψήφου- της Τοπικής Αυτοδιοίκησης, των κοινωνικών και οικονομικών εταίρων των μη κυβερνητικών οργανώσεων. Πάνω από χίλια στελέχη της κοινωνίας συμμετέχουν στις Επιτροπές Παρακολούθησης σήμερα και ομόφωνα αποφασίζουμε σήμερα για την πορεία των προγραμμάτων μας , την εξέλιξη, την αξιολόγηση και την παρακολούθησή της. Το ομόφωνα έχει να κάνει  με τις δύο ενότητες των Επιτροπών Παρακολούθησης που προηγήθηκαν τα προηγούμενα χρόνια. 
      Σχεδιάστηκε και ολοκληρώθηκε το ολοκληρωμένο πληροφοριακό σύστημα, ένα κρίσιμο εργαλείο για τη διαφάνεια και την αποτελεσματικότητα στο Γ΄ Κοινοτικό Πλαίσιο Στήριξης που δίνει τη δυνατότητα πλέον μέσα από την ιστοσελίδα του Γ΄ Κοινοτικού Πλαισίου Στήριξης στον κάθε πολίτη, στον κάθε επιχειρηματία, στον κάθε δυνητικό τελικό δικαιούχο και στον κάθε φορέα υλοποίησης να παρακολουθεί καθημερινά την εξέλιξη του Γ΄ Κοινοτικού Πλαισίου Στήριξης. Όλα τα έργα με τον προϋπολογισμό τους, το φυσικό τους αντικείμενο, σε όλα τα προγράμματα είναι κατανεμημένα χωροταξικά και κατά τομέα πολιτικής στην ιστοσελίδα του Κοινοτικού Πλαισίου Στήριξης. Το Γ΄ Κοινοτικό Πλαίσιο Στήριξης αποτελεί πλέον ένα ανοικτό βιβλίο για όλους. 
      Τι καταγράφεται μέχρι σήμερα στην πορεία υλοποίησής του να τονίσω ότι έχει ενεργοποιηθεί το 75% των συνολικών μέτρων και του συνολικού προϋπολογισμού του Γ΄ Κοινοτικού Πλαισίου Στήριξης με τη δημοσιοποίηση σχετικών προσκλήσεων προς τους τελικούς δικαιούχους, προκειμένου οι τελευταίοι να υποβάλουν προτάσεις ένταξης έργων και δράσεων στα επιχειρησιακά προγράμματα. Τα τρία τέταρτα, δηλαδή, του Κοινοτικού Πλαισίου Στήριξης είναι ανοικτά στους φορείς υλοποίησης για να υποβάλουν τις προτάσεις τους στα επιχειρησιακά προγράμματα. Ένα σημαντικό βεβαίως τμήμα έχει ενταχθεί και έχει συμβολοποιηθεί. 
      Ο νέος διοικητικός μηχανισμός των ειδικών υπηρεσιών διαχείρισης που λειτουργεί στα Υπουργεία ή στις περιφέρειες έχει ήδη υποδεχθεί περίπου εννέα χιλιάδες προτάσεις έργων και δράσεων από τους τελικούς δικαιούχους, ενός προϋπολογισμού δαπάνης περίπου 17 δισεκατομμυρίων ευρώ που υπερβαίνει πλέον το 50% του συνολικού προϋπολογισμού του Γ΄ Κοινοτικού Πλαισίου Στήριξης. Έχουν δε ενταχθεί στα επιχειρησιακά προγράμματα, έχουν πάρει δηλαδή πράσινο φως και χρηματοδοτούνται ως φορείς υλοποίησης περίπου οκτώ χιλιάδες έργα και δράσεις, προϋπολογισμού δημόσιας δαπάνης 15 δισεκατομμυρίων ευρώ περίπου που αντιστοιχεί γύρω στο 47% του συνολικού προϋπολογισμού του Γ΄ Κοινοτικού Πλαισίου Στήριξης. Δηλαδή περίπου το μισό Κοινοτικό Πλαίσιο Στήριξης έχει σήμερα ήδη εγκεκριμένη χρηματοδότηση από το πρόγραμμα δημοσίων επενδύσεων και ένα σημαντικό τμήμα αυτού έχει ετοιμότητα υλοποίησης. 
      Στη συνέχεια, από τη στιγμή που χρηματοδοτούνται τα έργα αυτά, αφού εντάσσονται στο πρόγραμμα δημοσίων επενδύσεων, ο φορέας υλοποίησης, η νομαρχία, ο δήμος, ο οργανισμός, οι επιχειρήσεις, τα Υπουργεία προκηρύσσουν τα έργα για να αναλάβουν τις νομικές δεσμεύσεις. Έτσι έχουν αναληφθεί μέχρι σήμερα νομικές δεσμεύσεις για έργα και δράσεις προϋπολογισμού πλέον των 8 δισεκατομμυρίων ευρώ, που αντιστοιχεί, στο 25% του προϋπολογισμού του Γ΄ Κοινοτικού Πλαισίου Στήριξης, δηλαδή, πάνω από το ένα τέταρτο είναι σε φάση υλοποίησης. 
      Με βάση και τις αιτήσεις πληρωμών που έχουμε κάνει τώρα στην Ευρωπαϊκή Ένωση, διότι αυτό είναι το κρίσιμο στοιχείο και σημείο βάση του οποίου κρίνονται όλα τα κράτη-μέλη -το τι πόροι φεύγουν από τον κοινοτικό προϋπολογισμό προς τα αντίστοιχα κράτη-μέλη- οι εισροές κοινοτικών πόρων ανέρχονται στα 3,5 δισεκατομμύρια ευρώ για το Γ’ Κοινοτικό Πλαίσιο Στήριξης. Αυτές οι εισροές υπερβαίνουν το 16% της συνολικής αναλογούσας κοινοτικής συνδρομής. Όπως ξέρετε, 21,3 δισεκατομμύρια ευρώ είναι η απόφαση του Βερολίνου. Είναι τα 9 δισεκατομμύρια δραχμές  που έλεγα προηγουμένως και υπερκαλύπτουν 100% της αντίστοιχης συνδρομής του 2001.
      Αυτό σημαίνει ότι έχουμε διασφαλίσει πλήρως τις δεσμεύσεις μας στον κοινοτικό προϋπολογισμό του 2001 που οφείλουμε βάσει των νέων κανονισμών να απορροφήσουμε μετά από δύο χρόνια μέχρι το τέλος του 2003. 
      Συνεπώς μπορούμε βάσιμα να ισχυριστούμε ότι έχουμε διαφύγει οριστικά τον κίνδυνο απώλειας πόρων λόγω μη απορρόφησης τουλάχιστον μέχρι το 2004. Και με τις επιδόσεις μας μπορούμε με βεβαιότητα να πούμε από σήμερα ότι δεν διατρέχει κανέναν κίνδυνο απώλειας πόρων η χώρα μας λόγω μη απορρόφησης. 
      Η Ελλάδα, λοιπόν, δεν κινδυνεύει να χάσει πόρους και ας σταματήσει αυτή η έννοια να αναδεικνύεται σαν κύριο συστατικό της πορείας του Γ΄ Κοινοτικού Πλαισίου Στήριξης, λόγω μη έγκαιρης απορρόφησης. Άλλα κράτη δεν έχουν αυτή την ασφάλεια. 
      Στο τέλος του 2002 πολλά κράτη θα απωλέσουν πόρους από τον κοινοτικό προϋπολογισμό. Πολλά κράτη από τα υπόλοιπα δεκατέσσερα κράτη-μέλη θα χάσουν πόρους. Η Ελλάδα κινδυνεύει να χάσει πόρους. 
      Το αναπτυξιακό μας πρόγραμμα έχει συνεπώς μια θετική πορεία και μια δυναμική που μας επιτρέπει να αισιοδοξούμε βάσιμα για τους φιλόδοξους στόχους που έχουμε θέσει. 
      Μέχρι το 2002 στοχεύουμε στην πλήρη ενεργοποίηση όλων των μέτρων, όλων των αναπτυξιακών προγραμμάτων και να προσεγγίσουν περίπου το 100% του προϋπολογισμού. Δηλαδή μέχρι το τέλος του 2002 θέλουμε όλες οι δράσεις να έχουν εξειδικευθεί από τα μέτρα των προγραμμάτων και να έχουν ενεργοποιηθεί, να έχουν βγει δηλαδή οι προσκλήσεις ενδιαφέροντος προς τους φορείς υλοποίησης και τους εν δυνάμει τελικούς δικαιούχους και αυτά τα μέτρα να αγγίζουν το 100% περίπου, δεδομένου ότι πολλά μέτρα έχουν πολλαπλούς κύκλους και δεν βγάζουμε το συν του προϋπολογισμού σε έναν κύκλο, να έχουμε εντάξει έργα και δράση στα επιχειρησιακά προγράμματα που να υπερβαίνουν τον προϋπολογισμό του 50% του προϋπολογισμού του Γ΄ Κοινοτικού Πλαισίου Στήριξης. Δηλαδή τέλος 2002 θα έχουμε εντάξει έργα και δράσεις που θα υπερβαίνουν το 50% του Γ΄ Κοινοτικού Πλαισίου Στήριξης με αποτέλεσμα εφόσον θα έχει ενεργοποιηθεί το 100% εντός του έτους μέχρι το 2003 στόχος μας είναι ως ενταγμένα έργα και δράσεις το 100% του Γ΄ Κοινοτικού Πλαισίου Στήριξης. 
      Στο τέλος του 2003 θα έχει ολοκληρωθεί η ένταξη όλων των έργων και των δράσεων μέσα στο Γ΄ Κοινοτικό Πλαίσιο Στήριξης περίπου. Μετά θα χρειαστούν περίπου οκτώ με δώδεκα μήνες οι φορείς υλοποίησης να προκηρύξουν τα έργα τους και να εγκαταστήσουν αναδόχους, που σημαίνει ότι τέλος του 2004 θα έχουν αναληφθεί νομικές δεσμεύσεις για το σύνολο του προϋπολογισμού του Γ΄ Κοινοτικού Πλαισίου Στήριξης.
      Αυτό είναι μια πρωτοφανής επιτυχία της χώρας μας. Ποτέ άλλοτε δεν υπήρχε τέτοια ετοιμότητα. Και με το Β΄ Κοινοτικό Πλαίσιο Στήριξης η μεγάλη μας αγωνία ήταν αν θα μπορούσαμε μέχρι την τελευταία ημέρα να δεσμεύσουμε το σύνολο των πόρων που δικαιούται η χώρα από τον κοινοτικό προϋπολογισμό. Και το πετύχαμε  δυο χρόνια πριν από την καταληκτική ημερομηνία. Βεβαίως θα πρέπει τώρα το βάρος  να το ρίξουμε στην υλοποίηση των δράσεων και να ενισχύσουμε κυρίως την προσπάθεια όσον αφορά τους ρυθμούς υλοποίησης των έργων και των δράσεων.
Δεν είναι ορατό το αποτέλεσμα στην κοινωνία και στην οικονομία και κυρίως όσον αφορά τον ιδιωτικό τομέα, όπου εκεί πράγματι πρέπει να επιταχύνουμε όσο μπορούμε την προσπάθειά μας εντός του 2003, για να είναι ορατή αυτή η προσπάθεια και να σηματοδοτήσουμε την προώθηση του φιλόδοξου σχεδιασμού μας. 
      Θα ήθελα, αγαπητοί συνάδελφοι, να τονίσω ότι η αναπτυξιακή διαδικασία είναι μία μακροχρόνια διαδικασία και στο πλαίσιο του Γ΄ Κοινοτικού Πλαισίου Στήριξης έχουμε θέσει ως κοινωνία φιλόδοξους στόχους. Φιλόδοξοι είναι και οι στόχοι της χώρας. Πιστεύουμε σε αυτούς τους στόχους, αγωνιούμε για να τους πετύχουμε, γιατί είναι στόχοι κρίσιμοι για την πραγματική σύγκλιση, την ισόρροπη ανάπτυξη και τη βελτίωση της ποιότητας ζωής των πολιτών μας.
      Είναι κρίσιμο στο 70% των ανέργων να έχει προσφερθεί μια ευκαιρία για κατάρτιση και απασχόληση, το 15% τουλάχιστον των ανέργων να ωφεληθεί από ενεργητικές δράσεις στην απασχόληση και εβδομήντα χιλιάδες άτομα που απειλούνται με κοινωνικό αποκλεισμό να καταρτισθούν ή να τοποθετηθούν σε θέσεις εργασίας. 
      Είναι κρίσιμο να μειωθεί το ποσοστό σχολικής διαρροής στο 6% από το 11% που είναι σήμερα, να επιμορφωθούν τριακόσιες είκοσι χιλιάδες εκπαιδευτικοί, είκοσι χιλιάδες εργαζόμενοι στις μικρομεσαίες επιχειρήσεις και εκατόν είκοσι χιλιάδες αυτοαπασχολούμενοι.
      Είναι κρίσιμο να ολοκληρωθούν μεγάλοι αυτοκινητόδρομοι πρώτης προτεραιότητας, να μειωθεί σημαντικά η χρονοαπόσταση Πάτρας-Αθήνας-Θεσσαλονίκης κατά ενενήντα περίπου λεπτά και Ηγουμενίτσας-Αλεξανδρούπολης κατά εκατόν ογδόντα λεπτά, δηλαδή, κατά τρεις ώρες, να ολοκληρωθεί το εποχιακό οδικό δίκτυο. 
      Είναι κρίσιμος στόχος η ουσιαστική βελτίωση της ανταγωνιστικής θέσης της μικρομεσαίας επιχείρησης, της τεχνολογικής της αναβάθμισης, της ενθάρρυνσης δημιουργίας νέων επιχειρήσεων, της βελτίωσης του επιχειρηματικού περιβάλλοντος. 
      Είναι κρίσιμο να ενισχυθούν το 14% των αγροτικών εκμεταλλεύσεων. Στοχεύουμε σε δεκατέσσερις χιλιάδες ωφελούμενους νέους γεωργούς. Ενισχύονται νέες επενδύσεις στη μεταποίηση και εμπορία αγροτικών προϊόντων. Υλοποιείται μια νέα πολιτική για την ανάπτυξη της υπαίθρου.
      Είναι κρίσιμο να έχουμε πενήντα χρήστες internet ανά εκατό κατοίκους από πέντε που είναι σήμερα, να αναλογεί ένας ηλεκτρονικός υπολογιστής ανά δέκα μαθητές από πενήντα ένας που είναι σήμερα, το 100% των σχολείων και των κέντρων υγείας να είναι συνδεδεμένα με το διαδίκτυο, να αναλογούν εβδομήντα υπολογιστές ανά εκατό δημοσίους υπαλλήλους από δεκαπέντε που είναι σήμερα.
      Τέθηκε με έμφαση από την αγαπητή συνάδελφο το θέμα του διαχειριστικού πλαισίου του Γ΄ Κοινοτικού Πλαισίου Στήριξης. Νομίζω ότι πέρασε πολύς καιρός –περίπου δύο χρόνια- από τότε που το πλαίσιο διαχείρισης του Γ΄ Κοινοτικού Πλαισίου Στήριξης είχε προβληθεί από την Αντιπολίτευση ως μείζον ζήτημα. Είχα θεωρήσει τότε ότι το θέμα είχε επαρκώς συζητηθεί και ότι είχε εξαντληθεί.
      Τώρα επανέρχεται και μάλιστα με επιχειρηματολογία που δεν την κατανοώ. Δεν κατανοώ την επιχειρηματολογία σας, αγαπητοί συνάδελφοι του Συνασπισμού. Χρησιμοποιείτε χαρακτηρισμούς που δεν αρμόζουν σε στελέχη του μηχανισμού διαχείρισης του Γ΄ Κοινοτικού Πλαισίου Στήριξης που εργάζονται καθημερινά, χωρίς ωράριο, χωρίς Σαββατοκύριακα, με ευθύνη και συνέπεια, για να αντιμετωπίσουν τα δύσκολα και σύνθετα διαχειριστικά ζητήματα. 
      Τα εννέα χιλιάδες έργα για τα οποία ανέφερα προηγουμένως ότι έχουν ήδη υποδεχθεί διαχειριστικές αρχές, τα οκτώ χιλιάδες έργα που ήδη έχουμε εντάξει σήμερα γίνονται από αυτούς τους ανθρώπους. Εντάξαμε οκτώ χιλιάδες ώριμα έργα στο Γ΄ Κοινοτικό Πλαίσιο Στήριξης που αποτελούν περίπου το 45% του προϋπολογισμού του Γ΄ Κοινοτικού Πλαισίου Στήριξης. Αυτό είναι μια πρωτοφανής επιτυχία για τις διαχειριστικές αρχές και για τους φορείς υλοποίησης. 
      Κατ’ αρχάς, επειδή  στο συγκεκριμένο σημείο της επερώτησης μιλάτε για αδιαφάνεια, θα ήθελα να σας υπενθυμίσω το γεγονός ότι για πρώτη φορά υπάρχει πλαίσιο που διέπει τη διαχείριση, την παρακολούθηση και τον έλεγχο του Γ΄ Κοινοτικού Πλαισίου Στήριξης. Υπάρχει θεσμοθετημένο πλαίσιο που είναι δεσμευτικό για όλους είτε είναι Υπουργοί είτε είναι φορείς υλοποίησης. Τίποτε δεν γίνεται εν κρυπτώ. Εφαρμόζουμε, λοιπόν, αυτό το πλαίσιο και, αν έχετε κάτι συγκεκριμένο, είμαστε εδώ, για να το συζητήσουμε με ειλικρίνεια και όχι με γενικούς αφορισμούς και με χαρακτηρισμούς τους οποίους δεν νομίζω ότι χρειάζονται αυτά τα στελέχη.
      Συστήσαμε ειδικές υπηρεσίες που έχουν ως αποκλειστική ευθύνη τη διαχείριση, την παρακολούθηση και τον έλεγχο στο πλαίσιο του Κοινοτικού Πλαισίου Στήριξης και των προγραμμάτων μας. Στελεχώσαμε αυτές τις υπηρεσίες και το κάναμε με μία συγκεκριμένη επιλογή. 
      Η στελέχωση των υπηρεσιών αυτών έγινε με στελέχη υψηλών προδιαγραφών τόσο από το δημόσιο, όσο και από τον ιδιωτικό τομέα. Για πρώτη φορά υπάρχουν δημόσιες υπηρεσίες που έχουν «παντρέψει», που είναι συνέργια του δημόσιου και του ιδιωτικού τομέα. Και είναι μία τομή αυτό στη Δημόσια Διοίκησή μας. Είναι πρότυπο αυτό που πιστεύω ότι θα το ακολουθήσουμε και στη συνέχεια.
      Με κανονιστικές πράξεις καθορίσαμε τα απαιτούμενα προσόντα όλου του προσωπικού που στελεχώνουν αυτές τις ειδικές υπηρεσίες. Με κανονιστικές πράξεις καθορίσαμε όλη τη διαδικασία αξιολόγησης και τοποθέτησης του προσωπικού στις υπηρεσίες. Και αυτή η διαδικασία ήταν εκτός δημοσίου. Δεν ήταν της Κυβέρνησης δουλειά. Με κανονιστική πράξη θεσμοθετήσαμε αυτούς που θα κάνουν την αξιολόγηση. Προσωπικότητες, ο πρόεδρος του Νομικού Συμβουλίου του Κράτους προήδρευε σ’ αυτήν την Επιτροπή Αξιολόγησης με άλλα μέλη του Νομικού Συμβουλίου του Κράτους, εκπρόσωποι των κοινωνικών και οικονομικών εταίρων, καθηγητές ανωτάτων εκπαιδευτικών ιδρυμάτων και ανώτερα διευθυντικά στελέχη του δημοσίου.
      Όλο το προσωπικό που στελέχωσε τις ειδικές υπηρεσίες αξιολογήθηκε. Και τα στελέχη του δημόσιου τομέα που τοποθετήθηκαν στις υπηρεσίες αυτές επίσης αξιολογήθηκαν. Δεν υπάρχει καμία προηγούμενη απόσπαση δημοσίου υπαλλήλου που να έχει γίνει με διαδικασία αξιολόγησης. Όλα τα στελέχη υπόκεινται σε συνεχή αξιολόγηση. Κάθε δύο χρόνια έχουμε αξιολόγηση των στελεχών αυτών.
      Πιστεύω, λοιπόν, ότι έχουμε κάνει μία μικρή επανάσταση μέσα στη Δημόσια Διοίκηση. Παντρέψαμε το δημόσιο και τον ιδιωτικό τομέα. Έχουμε στελέχη με συνεχή εκπαίδευση και κατάρτιση, με ιδιαίτερους χώρους, με ηλεκτρονικούς υπολογιστές για κάθε στέλεχος. Και αυτό δημιούργησε ένα πλαίσιο διαφάνειας και όχι αδιαφάνειας, όπως προηγουμένως αναφέρατε.
      Αυτές οι διαχειριστικές αρχές ενεργοποίησαν το 75% του προϋπολογισμού του Κοινοτικού Πλαισίου Στήριξης μέχρι σήμερα. Αυτές οι διαχειριστικές αρχές έχουν υποδεχθεί και έχουν εντάξει περίπου οχτώ χιλιάδες έργα στα επιχειρησιακά μας προγράμματα. 
      Επειδή μιλάτε για τον προϋπολογισμό, που είναι κυρίως έργα – γέφυρα, θέλω να σας τονίσω, αγαπητοί συνάδελφοι, ότι από τα οχτώ χιλιάδες έργα που έχουν ενταχθεί στο Κοινοτικό Πλαίσιο Στήριξης τα είκοσι είναι έργα – γέφυρα. Τα έργα - γέφυρα είναι γνωστά. Είναι αυτά που γεφυρώνουν, αν θέλετε, τον προϋπολογισμό τους μεταξύ του Β΄ και του Γ΄ Κοινοτικού Πλαισίου Στήριξης. Και αυτά είναι γνωστά, είναι περίπου είκοσι έργα. Η γέφυρα Ρίου – Αντιρρίου, τα τμήματα της Εγνατίας, τα τμήματα  ΠΑΘΕ, ο σιδηροδρομικός μας άξονας, μεγάλα έργα υποδομής. Όλα τα υπόλοιπα είναι νέα έργα. 
      Αναφερθήκατε στις καθυστερήσεις των έργων του ιδιωτικού τομέα. Έχετε δίκιο. Υπάρχει μια σημαντική υστέρηση σήμερα σε ό,τι αφορά τις δράσεις του ιδιωτικού τομέα, είτε αφορούν τους αλιείς μας είτε αφορούν τους παραγωγούς γεωργούς μας είτε αφορούν τις μικρομεσαίες επιχειρήσεις.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σημαντική καθυστέρηση.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κατ’ αρχάς θέλω να επισημάνω ιδιαίτερα το γεγονός …
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σημαντική καθυστέρηση.
    ΧΡΗΣΤΟΣ ΠΑΧΤΑΣ (Υφυπουργός Οικονομίας): Σαφώς, σε ό,τι αφορά την υλοποίηση αυτών των δράσεων. Και είπα ότι έχετε δίκιο στο σημείο αυτό. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ο προηγούμενος μηχανισμός που δούλευε άριστα, γιατί έχει αυτήν τη σημαντική καθυστέρηση;
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κύριε Πρόεδρε, εάν με αφήνατε να ολοκληρώσω, θα είχατε πάρει και την απάντηση στο σημείο αυτό.
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, ας ολοκληρώσει ο κύριος Υπουργός και θα απαντήσετε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Και αυτό αναδεικνύει επίσης τη χαλαρότητα με την οποία πολλές φορές αντιμετωπίζουμε τα θέματα του Γ΄ Κοινοτικού Πλαισίου Στήριξης. Γιατί πρέπει να γνωρίζουμε τι σημαίνει ιδιωτική επένδυση, τι σημαίνει κρατική ενίσχυση, τι σημαίνει έγκριση από την Ευρωπαϊκή Ένωση ή διαβούλευση και τι χρόνο απαιτεί αυτή η διαδικασία. 
     Τα μέτρα, λοιπόν, του ιδιωτικού τομέα έχουν ιδιαιτερότητες και προϋποθέσεις ένταξης στα προγράμματα που δεν ισχύουν για τα δημόσια έργα. 
     Να τονίσω ότι υπάρχει μια σύνθετη διαδικασία που συνδέεται με την ίδια τη Συνθήκη της Ευρωπαϊκής Κοινότητας και τα θέματα των κρατικών ενισχύσεων. Η χώρα μας αντιμετωπίζει με ιδιαίτερη προσοχή τους όρους και τις προϋποθέσεις χορήγησης ενισχύσεων σε ιδιώτες, διότι είναι προφανές ότι επιθυμούμε την απόλυτη συμβατότητα με την κοινοτική νομιμότητα και τις διαδικασίες στις οποίες προβαίνει η Ευρωπαϊκή Επιτροπή. Αυτές οι διαδικασίες είναι πράγματι ιδιαίτερα χρονοβόρες όχι μόνο για την Ελλάδα, αλλά για όλα τα κράτη - μέλη.
      Ένα δεύτερο στοιχείο έχει να κάνει με τον τεράστιο όγκο εργασιών που απαιτούνται για τις δράσεις αυτές. Κατατίθενται χιλιάδες προτάσεις από την πλευρά των ιδιωτών που πρέπει να παραληφθούν, να αξιολογηθούν και να επιλεγούν με βάση τους διαθέσιμους πόρους. Αυτό είναι ένα δύσκολο και σύνθετο έργο που απαιτεί χρόνο.
      Γνωρίζουμε ότι διατυπώνονται ορισμένες ανησυχίες για το θέμα αυτό και θέλω να επισημάνω ότι καταβάλλουμε σημαντικές προσπάθειες για να απλοποιήσουμε τις διαδικασίες και να συμπτυχθούν οι αναγκαίοι χρόνοι υλοποίησής τους. Η επιτάχυνση των δράσεων που αφορούν τον ιδιωτικό τομέα, ιδιαίτερα στις μικρομεσαίες επιχειρήσεις, είναι ζήτημα προτεραιότητας για την Κυβέρνηση αυτήν την περίοδο. Είμαι βέβαιος ότι μετά από λίγους μήνες, στην αρχή του επόμενου έτους, θα υπάρχει μια άλλη εικόνα σε ό,τι αφορά στις δραστηριότητες του ιδιωτικού τομέα.
      Έρχομαι στο επόμενο σημείο, γιατί βλέπω ότι ο χρόνος περνά, για να κλείσω αυτήν την ενότητα, που έχει σχέση με τις δραστηριότητες των μικρομεσαίων επιχειρήσεων. Μας εγκαλείτε, γιατί αναθέτουμε τη διαδικασία του φορέα υποστήριξης στο τραπεζικό σύστημα. Δεν θέλω να επαναλάβω τους χαρακτηρισμούς –νομίζω ότι δεν μας τιμούν- που χρησιμοποίησε η συνάδελφος στην ομιλία της.
      Τι θέλουμε να κάνουμε, αγαπητοί συνάδελφοι; Θέλουμε να αξιοποιήσουμε ένα ανοιχτό συναλλακτικό σύστημα, δοκιμασμένο, προσβάσιμο και προσιτό, με το οποίο ο κάθε επιχειρηματίας, ο κάθε πολίτης είναι εξοικειωμένος. Η προσβασιμότητα και η εξοικείωση του πολίτη με το τραπεζικό σύστημα συνιστά και τον κύριο λόγο υιοθέτησης ενός νέου συστήματος φορέα υποστήριξης απευθείας από το τραπεζικό σύστημα. 
      Να διαμορφώσουμε, λοιπόν, ένα απλό, αποτελεσματικό και οικείο σύστημα, όπου με ταχύτητα και διαφάνεια θα μπορούν να διεκπεραιώνονται οι συνήθεις διαδικασίες, για να φύγουμε από τις χρόνιες διαδικασίες που είχαμε. Να διευκολύνουμε τη διαδικασία, αλλά να περιορίσουμε και το κόστος για τον υποψήφιο επενδυτή.  
      Έχουμε συμβληθεί με είκοσι εννέα τράπεζες, με χίλια πεντακόσια υποκαταστήματα. Από τη Δευτέρα 25 Νοεμβρίου και μέχρι τις 17 Ιανουαρίου ο μικρομεσαίος επιχειρηματίας θα έχει τη δυνατότητα να προσφύγει στο πιο κοντινό υποκατάστημα της επιχείρησής του και να υποβάλλει την αίτηση. Από εκεί και πέρα, αναλαμβάνει μέχρι την πλήρη ένταξη και έγκριση της μικρομεσαίας επιχείρησης να τρέξει το σύστημα.
      Το σύστημα ολοκληρώνεται μέσα σε τρεις μήνες, είκοσι πέντε εργάσιμες μέρες για την τράπεζα και ενάμισης εργάσιμος μήνας για τις περιφερειακές διευθύνσεις και πέντε ημέρες για την κατάθεση της δόσης πληρωμής από το φορέα υλοποίησης μετά την έγκριση χρηματοδότησης.
      Είναι ένα πρωτόγνωρο σύστημα.  Αξιοποιήσαμε την εμπειρία της Ευρωπαϊκής Ένωσης. Όπως πηγαίνει ο επιχειρηματίας και ζητά ένα επιχειρηματικό δάνειο, όπως πηγαίνει ένας πολίτης και ζητά ένα στεγαστικό δάνειο, την ίδια διαδικασία υιοθετήσαμε για να μπορέσουμε να βοηθήσουμε τις μικρομεσαίες επιχειρήσεις να οργανωθούν καλύτερα.
      Οι τράπεζες αναλαμβάνουν με νέο σύστημα συγκεκριμένες εργασίες ενημέρωσης των επενδυτών, παραλαβής και αξιολόγησης των αιτήσεων, χορήγησης των ενισχύσεων, παρακολούθησης και πιστοποίησης της επένδυσης. Οι όροι και οι προϋποθέσεις είναι δεσμευτικοί και ενιαίοι για όλες τις τράπεζες. 
      Έχουν, λοιπόν, ένα συμβουλευτικό ρόλο για την έγκριση και τη χορήγηση των ενισχύσεων. Οι αποφάσεις για τις ενισχύσεις αυτές λαμβάνονται από την περιφέρεια μέσα από συγκεκριμένες διοικητικές πράξεις των γνωμοδοτικών επιτροπών που υπάρχουν σε όλη την περιφέρεια. Το νέο σύστημα θα δοκιμαστεί και θα κριθεί η αποτελεσματικότητά του τόσο από τη δική μας πλευρά όσο και από τις μικρομεσαίες επιχειρήσεις.
      Κλείνοντας, θα ήθελα να τονίσω ότι πεποίθηση της Κυβέρνησης είναι πράγματι ότι η οικονομική ανάπτυξη επιτυγχάνεται με την κινητοποίηση του πλήθους των παραγωγών, των εργαζομένων, των επιχειρηματιών, των πιστωτικών ιδρυμάτων. Πρέπει όλοι να αντιληφθούμε το εύρος και τη σημασία των αλλαγών και το νέο προσανατολισμό, το εύρος και τη σημασία των δυνατοτήτων που αναδεικνύονται σε ένα περιβάλλον που ποτέ δεν ήταν καλύτερο τα τελευταία τριάντα χρόνια. 
      Οι κανόνες αυτού του παιχνιδιού της υλοποίησης του Γ΄ Κοινοτικού Πλαισίου Στήριξης είναι κανόνες δεσμευτικοί όχι μόνο για εμάς, αλλά για όλα τα κράτη-μέλη της Ευρωπαϊκής Ένωσης. 
      Θέλω να τονίσω ότι πρέπει να ρίξουμε το βάρος στην ποιότητα, στην αποτελεσματικότητα και στη διαφάνεια της δουλειάς μας, γιατί από εκεί κινδυνεύουμε, εάν κάποτε κινδυνέψουμε, να υπάρξει κάποτε απώλεια κοινοτικών πόρων και όχι από την έλλειψη απορροφητικότητας. Εκεί τη μάχη την έχουμε κερδίσει οριστικά.
      Πιστεύω ότι αυτή η προσπάθεια δεν μπορεί να είναι προσπάθεια μόνο της Κυβέρνησης. Είναι προσπάθεια της συνολικής κοινωνίας. Προς αυτήν την κατεύθυνση πιστεύω ότι θα κινηθούμε με αισιοδοξία, με πίστη στις δυνάμεις μας και στις δυνατότητές μας.
      Ευχαριστώ.
      ΠΑΝΑΓΙΩΤΗΣ ΛΑΦΑΖΑΝΗΣ: Για τις προεισπράξεις να μας πείτε κάτι.
      ΠΡΟΕΔΡΕΥΩΝ (Κωνσταντίνος Γείτονας): Θα υπάρξει δευτερολογία και τριτολογία του κυρίου Υπουργού. Δεν τελειώσαμε τη συζήτηση.
      Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Κύριε Υφυπουργέ, τα δικά μας στοιχεία αποκαλύπτουν ό,τι η απορρόφηση των επιχειρησιακών προγραμμάτων του εθνικού σκέλους του Κοινοτικού Πλαισίου Στήριξης μέχρι και το τέλος του τρίτου τριμήνου του 2002 ανέρχεται μόλις στο 12,85 % του συνόλου, ενώ αυτή των Περιφερειακών Επιχειρησιακών Προγραμμάτων μόλις στο 5,46% του συνόλου. Αυτά είναι τα δικά μας στοιχεία. Νομίζω ότι εκκρεμεί εδώ και πάρα πολύ καιρό η κατάθεση εκ μέρους σας των δικών σας στοιχείων προκειμένου να συνεννοηθούμε.
      Σας άκουσα να ομιλείτε για διάφορα ζητήματα αλλά θα συμφωνήσετε ότι ο λόγος για να είναι πειστικός, οφείλει να είναι σαφής. Πείτε μας, λοιπόν, τι έχετε απορροφήσει. Εάν τα δικά μας στοιχεία είναι λανθασμένα, αντιπαραθέστε στα δικά μας στοιχεία επιτέλους εδώ, στην Εθνική Αντιπροσωπεία, τα δικά σας στοιχεία. Διότι ομιλείτε περί μηχανογραφήσεως, περί επιτελικών στελεχών, περί νέων υπαλλήλων, περί πλαισίου, περί διαφάνειας, αλλά δεν μας έχετε πει ακόμη τι έχετε απορροφήσει και πώς έχει αξιοποιηθεί το Γ΄ Κοινοτικό Πλαίσιο Στήριξης, όχι μόνο για το 2001 αλλά και για το 2002.
      Εμείς οι οποίοι δεν ασκούμε κυβερνητική πολιτική μπήκαμε στον κόπο, βρήκαμε τα στοιχεία, όπως είχαμε υποχρέωση, και τα θέτουμε στην κρίση του Σώματος. Εσείς, λοιπόν, εδώ με πολύ σαφή και συγκεκριμένο τρόπο να μας πείτε τι έχετε απορροφήσει και ανά τομείς πώς έχετε κατανείμει τα απορροφηθέντα σχετικά κονδύλια. 
      Εγώ τουλάχιστον όσο σας παρακολούθησα -και σας παρακολούθησα με προσοχή και επί μακρόν- δεν κατάλαβα πώς απαντάτε στο συγκεκριμένο αυτό ερώτημα. Ενδεχομένως εγώ να σφάλλω, αλλά αυτό που λέω είναι στην κρίση όλων των συναδέλφων. Δεν ξέρω εάν και ένας συνάδελφος εδώ μέσα έχει αντιληφθεί τόση ώρα τι έχει απορροφήσει επιτέλους το ελληνικό κράτος από το Γ΄ Κοινοτικό Πλαίσιο Στήριξης και πώς έχει δρομολογήσει τις σχετικές διαδικασίες αναφορικά με τα κονδύλια αυτά.
      Επιλέγω να αναφερθώ στη μικρομεσαία επιχείρηση, κύριε Υφυπουργέ. Είναι γνωστό ότι από το σύνολο του Γ΄ Κοινοτικού Πλαισίου Στήριξης, κύριε Πρόεδρε, μόνο το 3,7% απευθύνεται αμιγώς σε δράσεις για τις μικρομεσαίες επιχειρήσεις. Αυτό μεταφράζεται σε ένα ποσό περίπου 660 δισεκατομμυρίων δραχμών για έξι χρόνια, δηλαδή 110 δισεκατομμύρια δραχμές το χρόνο. Συνεπώς σύμφωνα άλλωστε και με τα στοιχεία της SDE, από το Γ΄ Κοινοτικό Πλαίσιο Στήριξης αναλογούν σε κάθε μία μικρομεσαία επιχείρηση  κατ’ έτος για ανάπτυξη μόνο 15.714 δραχμές, κύριοι συνάδελφοι. Αυτό παίρνει κατ’ έτος η μικρομεσαία επιχείρηση. 
      Αυτό μάλιστα, κύριε Πρόεδρε, όταν οι μικρομεσαίες επιχειρήσεις είναι περιφερειακά κατανεμημένες, απασχολούν το 74% του εργατικού δυναμικού του ιδιωτικού τομέα, παράγουν περίπου το 30% έως 40% του ΑΕΠ και δημιουργούν τις επτά στις δέκα νέες θέσεις εργασίας. Συνεπώς τα κονδύλια που διατίθενται, κύριοι συνάδελφοι, από το Γ΄ Κοινοτικό Πλαίσιο Στήριξης για τις μικρομεσαίες επιχειρήσεις βρίσκονται σε πλήρη δυσαρμονία με τον κοινωνικοοικονομικό ρόλο που αυτές παίζουν. Το ερώτημά μου, και πάντοτε στο πλαίσιο του χρόνου που έχω, είναι: Θα αλλάξετε τα κριτήρια, κύριε Υφυπουργέ, αναφορικά με τις μικρομεσαίες επιχειρήσεις; 
      Δεν είναι δυνατόν, κύριοι συνάδελφοι, να αναφερόμαστε όλοι στο ρόλο της μικρομεσαίας επιχείρησης και σε ό,τι αφορά τον τομέα ανάπτυξης και ειδικότερα σε ό,τι αφορά την απορρόφηση πολιτών από το χώρο της ανεργίας και ένταξή τους στο χώρο της εργασίας και η Κυβέρνηση να επιφυλάσσει αυτήν τη ρύθμιση, κύριε Πρόεδρε, αναφορικά με το Γ΄ Κοινοτικό Πλαίσιο Στήριξης στις μικρομεσαίες επιχειρήσεις, όταν μάλιστα με την ειδικότερη ρύθμιση αναφορικά με το ελάχιστο, το απαράδεκτο αυτό ποσό που διατίθεται για τις μικρομεσαίες επιχειρήσεις από το Γ΄ Κοινοτικό Πλαίσιο Στήριξης τις έχει ρίξει βορά στις τράπεζες, οι οποίες διαχειρίζονται τα σχετικά κονδύλια.
      Κύριε Πρόεδρε, έχει δημιουργεί μία ευφορία, βεβαίως τεχνηέντως, από την Κυβέρνηση, στην ελληνική κοινωνία, ότι το Γ΄ Κοινοτικό Πλαίσιο Στήριξης είναι η πανάκεια, είναι η σωτηρία. Οι πάντες ελπίζουν ότι αυτό το Γ΄ Κοινοτικό Πλαίσιο Στήριξης θα λύσει τα προβλήματα. Μπορεί να λύσει ένα μέρος των προβλημάτων, αυτό είναι γεγονός, αλλά η Κυβέρνηση δεν κάνει τίποτε να αξιοποιήσει τη δυνατότητα που παρέχει το Γ΄ Κοινοτικό Πλαίσιο Στήριξης. Και ακόμη πιο ειδικά κύριε Πρόεδρε, δεν κάνει απολύτως τίποτε σε σχέση με τη μικρομεσαία επιχείρηση. Και είσθε εκτεθειμένοι σ’ αυτόν τον κόσμο, κύριε Υφυπουργέ. Είσθε εκτεθειμένοι απέναντι στους μικρομεσαίους επιχειρηματίες, οι οποίοι δίνουν το δικό τους αγώνα, μέσα σε αντίξοες  συνθήκες και πολλές επιχειρήσεις απειλούνται και με κλείσιμο, στη βάση της νέας δομής της αγοράς, όπως αυτή διαμορφώνεται και μάλιστα με έναν εξαιρετικά ραγδαίο και έντονο ρυθμό, με ένα ρυθμό ο οποίος σημαίνει ότι σε λίγο καιρό πάρα πολλές απ’ αυτές τις επιχειρήσεις, κατά το κοινώς λεγόμενο, θα κατεβάσουν τα ρολά.
      Οφείλετε επομένως να απαντήσετε εάν θα αλλάξετε τα κριτήρια προς την κατεύθυνση εκείνη που στηρίζει, που μπορεί να στηρίξει τη μικρομεσαία επιχείρηση.
      ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος του Συνασπισμού της Αριστεράς και της Προόδου ο κ. Νικόλαος Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, ο κύριος Υφυπουργός επιβεβαίωσε σήμερα ότι μία από τις πιο συνηθισμένες ασθένειες των κυβερνήσεων είναι η τάση της περιγραφής των προβλημάτων με προεξόφληση αισιοδοξίας.
     Ευχαριστημένη από τον εαυτό της η Κυβέρνηση για τον τρόπο με τον οποίο χειρίζεται, διαχειρίζεται και ελέγχει το Γ΄ Κοινοτικό Πλαίσιο Στήριξης. Αυτή η τάση ωραιοποίησης των πραγμάτων έχει πολύ συγκεκριμένες συνέπειες, με μεγάλο κοινωνικό και οικονομικό κόστος. Οδηγεί σε απόσταση από την πραγματικότητα. Όποια αυταρέσκεια και αν έχει η αισιοδοξία της Κυβέρνησης, η πραγματικότητα είναι μπροστά μας και τη ζούμε όλοι. Και η πραγματικότητα τεκμηριώνει τελικά τα πράγματα, τα δεδομένα, τα γεγονότα. 
      Η δεύτερη συνέπεια είναι ότι δεν εννοεί να αντιληφθεί η Κυβέρνηση, ότι οι πραγματικές αιτίες των προβλημάτων πρέπει να αντιμετωπιστούν. Και δεν το πράττει.
      Έτσι, λοιπόν, για μία ακόμα φορά και όσα συμβαίνουν με το Γ΄  Κοινοτικό Πλαίσιο Στήριξης, επιβεβαιώνουν γιατί είναι καθημερινή η ανάγκη να αμφισβητούνται ορισμένα στραβά και ανάποδα που συμβαίνουν σ’ αυτόν τον τόπο. Να αμφισβητείται κατ’ αρχήν και να ελέγχεται αυστηρά το μοντέλο, ο τρόπος, η νοοτροπία λειτουργίας του κράτους, ενός κρατικού και κυβερνητικού συστήματος, το οποίο εξακολουθεί, ακόμη και σε τέτοιες υποθέσεις ύψιστης σημασίας, όπως η διαχείριση του Γ΄ Κοινοτικού Πλαισίου Στήριξης, να διακατέχεται από το σύνδρομο των πελατειακών σχέσεων, από τις γραφειοκρατικές αγκυλώσεις και από την αδιαφάνεια στη διαχείριση των διαδικασιών λήψης των αποφάσεων. 
      Όσα συμβαίνουν με το Γ΄ Κοινοτικό Πλαίσιο Στήριξης δείχνουν να είναι ανάγκη να αμφισβητείται διαρκώς και να ελέγχεται αυστηρά το μοντέλο ανάπτυξης που προωθείται. Ένα μοντέλο που δίνει έμφαση σε μικρά έργα και διασπείρει τις κατανομές, σε έργα βιτρίνας, προβολής ή σκοπιμότητας και όχι στην εξασφάλιση των αναγκαίων υποδομών για ισόρροπη ανάπτυξη και κοινωνική στήριξη.
      Μία από τις μεγαλύτερες ανισότητες που υπάρχουν σήμερα στην Ελλάδα του 2002 είναι οι περιφερειακές ανισότητες που δεν προέκυψαν από μόνες τους. Επίσης, τα όσα συμβαίνουν με το Γ΄ Κοινοτικό Πλαίσιο Στήριξης δείχνουν γιατί είναι ανάγκη διαρκώς να ελέγχεται και αυστηρά να κρίνεται το μοντέλο διαχείρισης των πόρων. Οι αμαρτίες του Α΄ και του Β΄ Κοινοτικού Πλαισίου Στήριξης είναι γνωστές. Συμβαίνει και με το Γ΄ Κοινοτικό Πλαίσιο Στήριξης να βρίσκεται η χώρα μπροστά σε κινδύνους και να καταμετράει ήδη απώλειες. Απώλειες χρόνου, απώλειες προγραμματισμού, απώλειες αξιοποίησης και απώλειες πιστοποίησης, οι οποίες τελικά αθροίζονται και κοστίζουν.
      Σας άκουσα, κύριε Υπουργέ, να λέτε διάφορους δείκτες. Κάθε φορά που με μεγάλη ευχέρεια ακούω να επαναλαμβάνετε αυτούς τους τυποποιημένους δείκτες, είμαι υποχρεωμένος να σας επισημάνω  ότι αυτό το κάνατε κατά κόρον μέχρι που ήρθε η πραγματικότητα της Ευρώπης και σας προσγείωσε. Και σας είπε «βεβαίως η Ελλάδα δεν είναι η μίζερη Ελλάδα, αλλά δεν είναι και η ισχυρή Ελλάδα, με την ακόμη ισχυρότερη οικονομία», για τον απλούστατο λόγο ότι εμφανίζατε διπλά βιβλία. Και όταν κάποιος εμφανίζει διπλά βιβλία, για να μανουβράρει τα οικονομικά και κοινωνικά θέματα, το δούναι και λαβείν της διαχείρισής του, είναι έκθετος.
      Με την πολιτική απάτη των πλαστών στοιχείων θα καλλιεργούμε αισιοδοξία και δεν θα αντιμετωπίζουμε τις πραγματικές αιτίες των προβλημάτων: Γιατί αν κάτι βεβαιώνεται σήμερα, είναι ότι όλες αυτές οι αισιόδοξες δημαγωγίες, οι λαϊκισμοί χρόνων και χρόνων περί του δήθεν πλεονασματικού προϋπολογισμού, ήταν εν γνώσει σας ψευδείς. Δεν θέλω να επαναληφθεί το ίδιο με το Γ΄ Κοινοτικό Πλαίσιο Στήριξης. Εγκαίρως σας το επισημαίνουμε. 
      Και τι δεν ειπώθηκε προεκλογικά για τους αγρότες ως προς το Γ΄ Κοινοτικό Πλαίσιο Στήριξης; Δεν ειπώθηκε για τους αγρότες και για την ύπαιθρο συνολικά ότι είναι εξασφαλισμένοι πόροι 17 τρισεκατομμύρια δραχμές; Δεν γέμισαν όλη την Ελλάδα με τον όγκο τους και την ακαλαίσθητη εικόνα τους, οι αφίσες των 17 τρισεκατομμυρίων; Δεν ειπώθηκαν για τους ανέργους την απασχόληση και την κοινωνική προστασία, ότι είναι εξασφαλισμένοι πόροι 45 τρισεκατομμυρίων; Σήμερα ποια είναι η πραγματικότητα; Είναι ότι οι αγρότες βουλιάζουν με ανασφαλές παρόν και αβέβαιο μέλλον και η ανεργία παραμένει σήμερα είναι το μεγαλύτερο πρόβλημα της κοινωνίας μας και της οικονομίας μας.
      Γιατί τα λέω αυτά; Διότι, κύριε Υπουργέ, να δείτε τα πράγματα έτσι όπως τα βιώνουν εκείνοι που θέλουν να έρθουν σε επαφή μ’ αυτές τις διαδικασίες. Υπάρχει ένα σύστημα διαχείρισης, που εσείς το εκθειάζετε. Εμείς σας λέμε ότι αυτό το σύστημα διαχείρισης, είναι ανίκανο να ανταποκριθεί με τη δυναμικότητα και την ευελιξία που χρειάζεται, για την αποστολή του. Δεν το λέμε για να σας κάνουμε άσφαιρη κριτική. Διορθώστε ορισμένα πράγματα. Ο νομοθετημένος γραφειοκρατικός υπερσυγκεντρωτισμός, αυτή η εσωτερική λειτουργία που είναι η αποθέωση της γραφειοκρατίας, έχει φρακάρει τα πάντα. Η εμπειρία από το Β΄ και το Γ΄ Κοινοτικό Πλαίσιο Στήριξης στη σχέση κέντρου και περιφέρειας δεν αξιοποιήθηκε.  Με αποτέλεσμα όλα να έρχονται στο κέντρο. Τα τεχνικά δελτία έργων και προγραμμάτων, στέλνονται στην Αθήνα, αφού ήδη έχουν ελεγχθεί στην Περιφέρεια. Και έτσι αντί να έχουμε ευελιξία και αποτελεσματικότητα, έχουμε γραφειοκρατικές αγκυλώσεις και υπερσυγκέντρωση. Τώρα μπορεί να λέτε «θα» αντιμετωπίσουμε τον κίνδυνο. Μέχρι τώρα δεν τον έχετε αντιμετωπίσει. 
      Επίσης, υπάρχει μία πλήρης ανετοιμότητα των τελικών δικαιούχων να διεκδικήσουν προγράμματα. Και αυτό το ξέρετε. Η Αυτοδιοίκηση, κυρίως η Τοπική, έχει ουσιαστικά εγκαταλειφθεί. Η στελέχωσή της είναι ανεπαρκής για να διεκδικήσει και να εφαρμόσει σχετικά προγράμματα. Πάνω από το 70% των ΟΤΑ δεν έχει ουσιαστική δυνατότητα να πάρει προγράμματα, λ.χ. στην προοπτική για την αναδιάρθρωση της περιφέρειας, σε σχέση με τον αγροτικό τομέα. Κανείς δεν γνωρίζει και κανείς δεν εκπαιδεύει κανένα για το τι απαιτείται και τι πρέπει να γίνει.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Να πω κάτι πολύ χαρακτηριστικό. Μη με ελέγξετε, βέβαια, ως τοπικιστή, επειδή θα αναφερθώ στην Πελοπόννησο. Γνωρίζετε πολύ καλά ότι η Πελοπόννησος σήμερα είναι η δεύτερη πιο φτωχή περιφέρεια, μετά την Ήπειρο, στην Ευρώπη. Φαίνεται από τους δείκτες σας. Είναι χαρακτηριστική η αδυναμία της Πελοποννήσου και γι’ αυτό δεν έχει πάρει κανένα πρόγραμμα. Και εσείς θα συνομολογήσετε ότι έτσι έχουν τα πράγματα. 
      Το ΕΑΠΤΑ, επίσης, έχει σπαταληθεί σε άλλες δράσεις απ’ ό,τι αρχικά είχε σχεδιασθεί. Το αποτέλεσμα είναι δεδομένο. Λέτε: «Θα πάρουν τόσοι Οργανισμοί Τοπικής Αυτοδιοίκησης». Ε, λοιπόν, κανένας Οργανισμός Τοπικής Αυτοδιοίκησης –ελάχιστοι ίσως να εξαιρούνται- δεν θα πάρει. Οι Οργανισμοί Τοπικής Αυτοδιοίκησης στην πλειοψηφία τους δεν διαθέτουν μελέτες για να προχωρήσουν οτιδήποτε σε σχέση με το Γ΄ Κοινοτικό Πλαίσιο Στήριξης. 
      Σας επισημαίνω, λοιπόν, δύο πράγματα: Τη γραφειοκρατία του συστήματος που φτιάξατε, την εσωτερική δομή ενός συστήματος που είναι αντιαναπτυξιακό και αντιπαραγωγικό. Επίσης, σας επισημαίνω την αδυναμία των φορέων να προσεγγίσουν τις δυνατότητες, λόγω αυτών των συγκεκριμένων ελλείψεων. 
      Κάτι ακόμη. Η κατάσταση στη Δημόσια Διοίκηση είναι πλέον οριστικά ξεπερασμένη και η Δημόσια Διοίκηση δεν μπορεί να ανταποκριθεί στο Γ΄ Κοινοτικό Πλαίσιο Στήριξης. Οι δομές σε όλα τα Υπουργεία είναι τόσο ξεπερασμένες που δεν μπορεί να είναι αποτελεσματικές. Η διοίκηση δεν μπορεί, λόγου χάρη, να εκπονήσει και να θέσει σε εφαρμογή τα εκτελεστικά διατάγματα, τις εκτελεστικές οδηγίες των νόμων, που έχουν ψηφιστεί και αποτελούν βασική προϋπόθεση για την προώθηση του Γ΄ Κοινοτικού Πλαισίου Στήριξης. 
      Ο ν. 2508/ 1997 για την πολεοδομία και ο ν. 2742/ 2000 περί χωροταξικού σχεδιασμού παραμένουν ανενεργοί. Τι σημαίνει αυτό, μια και μιλάτε για τους ρυθμούς ανάπτυξης και για την ισόρροπη ανάπτυξη; Στον τρίτο χρόνο του Γ΄ Κοινοτικού Πλαισίου Στήριξης η χώρα δεν διαθέτει χωροταξικό σχέδιο για το σύνολο των περιφερειών, για το σύνολο της επικράτειας. Πότε θα γίνει; Όταν τελειώσει το Γ΄ Κοινοτικό Πλαίσιο Στήριξης; Πώς και με ποιο τρόπο θα τρέξουν τα προγράμματα; Πρόκειται για ολοκληρωμένο πρόγραμμα ανάπτυξης του αγροτικού χώρου και των αστικών αναπλάσεων. Πού θα εγκατασταθούν οι ανανεώσιμες πηγές ενέργειας, πού θα χωροθετηθούν οι βιομηχανικές περιοχές και τα βιοτεχνικά πάρκα, τα κέντρα χονδρεμπορίου και διαμετακόμισης, οι βιολογικοί σταθμοί,  οι χώροι υγειονομικής ταφής απορριμμάτων και τα εργοστάσια διαλογής των απορριμμάτων; 
      Πρόκειται για κρίσιμα ζητήματα και αντίστοιχα έργα υποδομών, πολλά από τα οποία θα έπρεπε να έχουν τελειώσει από το Β΄ Κοινοτικό Πλαίσιο Στήριξης. Διαχειριστικά βρήκατε τη σύζευξη, τα «έργα-γέφυρες» μεταξύ Β΄ και Γ΄ Κοινοτικού Πλαισίου Στήριξης. Ξέρετε, όμως, ότι αυτά κάποτε τελειώνουν. Αν η Πορτογαλία και η Ισπανία πήγαν πιο μπροστά από εμάς, αυτό συνέβη γιατί αξιοποίησαν καλύτερα το Α΄ και το Β΄ Κοινοτικό Πλαίσιο Στήριξης. 
      Να αναφερθώ και σε μια τέταρτη παρατήρηση. Προβλέπονται κονδύλια για την απασχόληση, την ανεργία και τη διά βίου κατάρτιση. Δικαιούχος αυτού του κοινωνικού ταμείου είναι ο ΟΑΕΔ.  Η σημερινή κατάσταση του ΟΑΕΔ δεν επιτρέπει αισιοδοξία, ότι δηλαδή θα μπορέσει να τρέξει αποτελεσματικά αυτά τα συγκεκριμένα προγράμματα. Μέσα σε μια δεκαετία τρεις φορές ο ΟΑΕΔ, με νόμους, ανασυγκροτήθηκε, για να μπορέσει να συμμετάσχει στην εφαρμογή των Κοινοτικών Πλαισίων Στήριξης. Στο πρώτο δεν επέτυχε. Στο δεύτερο δεν ανταποκρίθηκε. Στο τρίτο αποδεικνύεται ότι εξακολουθεί να διακατέχεται από την ίδια αδράνεια που οδηγεί σε παροπλισμό του. 
      Ο κίνδυνος να χαθούν πόροι είναι ορατός. Και ο κοινοβουλευτικός μας έλεγχος έχει στόχο να σας ταρακουνίσει, για να μην είσαστε σ’ αυτήν τη μακάρια αυταρέσκεια και να σας επισημάνει συγκεκριμένες αιτίες. 
      Το πρόγραμμα του πώς μπορεί να μειωθεί, λόγου χάρη, η ανεργία και να αυξηθεί η απασχόληση δεν μπορεί να προχωρήσει, όταν το πρόγραμμα των ιδιωτικών επενδύσεων δεν έχει ξεκινήσει. Και περιλαμβάνει το ΥΠΕΘΟ ως προς τις μεγάλες επενδύσεις, το Ανάπτυξης ως προς τις μικρομεσαίες, τον τουρισμό και την ενέργεια. Ακόμη και όταν κάποια επιχείρηση έχει ξεκινήσει ή κάποιος δήμος επιχειρεί να αποκτήσει πρόσβαση προς πρόγραμμα, δεν μπορεί να προχωρήσει στην υλοποίησή του κυρίως στην πρόσληψη και άμεση απασχόληση ανέργων, αφού ο ΟΑΕΔ, η κεντρική διοίκηση και τα τοπικά, δεν διαθέτουν τα εξατομικευμένα δελτία των ανέργων για την άμεση απασχόλησή τους, ώστε και οι επιχειρήσεις και ο δήμος και άλλοι δικαιούχοι να προχωρήσουν αμέσως στις προσλήψεις. 
      Δεν βλέπετε ότι αυτό έχει μία συγκεκριμένη εξήγηση, ότι είναι ένα από τα αίτια για τα οποία η ανάπτυξη, με όποιους ρυθμούς και αν εμφανίζει, δεν δημιουργεί απασχόληση; Και δεύτερον, αυξάνεται με ραγδαίους ρυθμούς η μαύρη, η αδήλωτη, η ανασφάλιστη απασχόληση. Ήδη ένας στους τρεις είναι αδήλωτος, ανασφάλιστος, παρά το γεγονός ότι θα μπορούσαν οι επιχειρήσεις να επιδοτούνται για την απασχόλησή του. 
      Θα σας πω κάτι, κύριε Υπουργέ, μετά λόγου γνώσεως. Είστε σίγουρος ότι εντός των επομένων μηνών δεν θα ζητηθεί η κατάργηση από την Ευρωπαϊκή Ένωση του ΟΑΕΔ; Εγώ σας λέω ότι εντός των επομένων μηνών η Ευρωπαϊκή Ένωση, διά ελληνικής φωνής, θα ζητήσει την κατάργηση του ΟΑΕΔ.
      Τελειώνω με δύο ακόμη παρατηρήσεις.
      Ως προς του αγρότες:
      Είναι μείζον θέμα. Αν θέλουμε να έχουμε αναδιάρθρωση της υπαίθρου, ανασυγκρότηση της υπαίθρου, αντιμετώπιση των περιφερειακών ανισοτήτων, συγκράτηση του πληθυσμού, αν θέλουμε να έχουμε αντιμετώπιση του δημογραφικού προβλήματος, αν θέλουμε να έχουμε στήριξη του πρωτογενούς τομέα, αν θέλουμε να έχουμε συμβολή στην εθνική οικονομία, αν θέλουμε να έχουμε προβολή άλλου τρόπου διαβίωσης και εξασφάλισης άλλης ποιότητας ζωής, στον αγροτικό τομέα πρέπει να συγκεντρωθούν προτεραιότητες δράσεις. 
      Οι νέοι αγρότες είναι το κεφάλαιο εκείνο το οποίο κατά καιρούς έχει εμφανιστεί ως το κεφάλαιο προς αξιοποίηση. Το πρόγραμμα για τους νέους αγρότες είναι αδύνατον να υλοποιηθεί κάτω από τις γραφειοκρατικές απαιτήσεις. Ζητούνται είκοσι έγγραφα προς δημόσιες υπηρεσίες για την ατομική κατάσταση του νέου αγρότη, κοινωνική, επαγγελματική, οικονομική, περιουσιακή. Η μελέτη με βάση τα προαπαιτούμενα, πρέπει να είναι τουλάχιστον εκατό σελίδες, για να αναλύσει τα δεδομένα της απασχόλησής του. Αν υπάρχει γεωπόνος στο δήμο, θα συντάξει μία τέτοια μελέτη. Αν δεν υπάρχει γεωπόνος –και στις περισσότερες περιφέρειες δεν υπάρχει- ο νέος αγρότης θα μείνει ξεκρέμαστος, δεν μπορεί να ανταποκριθεί. 
      Ενδιάμεση αξιολόγηση στα τρία χρόνια με απαίτηση ολοκληρωμένης εφαρμογής του τριετούς προγράμματος , όπως την απαιτείτε, δεν μπορεί να έχει, παρά μηδενική απορρόφηση. Τι θα αξιολογήσεις στα τρία χρόνια, αφού δεν έχει ξεκινήσει τίποτα και δεν μπορεί να ανταποκριθεί ο δικαιούχος; Όλη η περιγραφή που κάνετε εσείς είναι στα χαρτιά. Διότι η γραφειοκρατία τον βάζει εκτός και η πραγματική αδυναμία επιστημονικής στήριξης ουσιαστικά τον αχρηστεύει.
      Αυτά τα λέω, διότι έχει επιλεγεί από την Κυβέρνηση ως προτεραιότητα τα ολοκληρωμένα προγράμματα ανάπτυξης ορεινών και μειονεκτικών περιοχών.
      Είναι πάνω από πενήντα προγράμματα για ολόκληρη τη χώρα και θα καλύψουν πάνω από εξακόσιες χιλιάδες κατοίκους. Απορρόφηση; Μηδαμινή, μηδενική. Κανένα πρόγραμμα δεν μπορεί να συνταχθεί και να εφαρμοστεί για τον απλούστατο λόγο, κύριε Υφυπουργέ, -ας μιλήσουμε με την πραγματικότητα της ζωής- ότι ο δείκτης δημογραφικής γήρανσης είναι πάνω από 100%. Δηλαδή υπάρχει πλήρης απουσία παραγωγικής ηλικίας έως εξήντα πέντε χρόνων, δηλαδή δεν υπάρχει προσωπικό για να εφαρμόσει προγράμματα και να στηρίξει τους ηλικιωμένους αυτών των περιοχών. Δείτε λοιπόν ότι αυτά τα προβλήματα δεν αντιμετωπίζονται με εκθέσεις περιγραφικές, ούτε επίσης με γραφειοκρατικές δομές, οι οποίες μεγαλώνουν τα προβλήματα.
      Θα σας πω κάτι, για να δείτε και τη διαφορετική στάση της ίδιας της Πολιτείας. Οι Ολυμπιακοί Αγώνες, συνολικού οικονομικού μεγέθους δυόμισι τρισεκατομμυρίων δραχμών, έχουν φτιάξει μια ολόκληρη δομή: οργανωτική επιτροπή, διυπουργικές επιτροπές, εθνική επιτροπή, έλεγχος στη Βουλή, τα πάντα. Παρακολουθούνται, ελέγχονται. Για το Γ΄ Κοινοτικό Πλαίσιο Στήριξης, ύψους 17 τρισεκατομμυρίων δραχμών, αρκούμαστε σε αυτά τα οποία περιγράφει ο κύριος Υφυπουργός για την απασχόληση, την ανεργία και την κατάρτιση, για το παραγωγικό δυναμικό, για τις περιφερειακές ανισότητες, για την προστασία του περιβάλλοντος, για τη νεολαία και την ισότητα των φύλων. Ποιο είναι λοιπόν το πρόβλημα; Πότε θα γίνει αυτός ο συντονισμός κι ο έλεγχος που θα εξασφαλίζει  καλύτερους ρυθμούς απορρόφησης; 
      Με αυτές τις σκέψεις εμείς ανησυχούμε για τον τρόπο με τον οποίο η Κυβέρνηση χειρίζεται το θέμα του Γ΄ Κοινοτικού Πλαισίου Στήριξης και δεν θα υπάρχουν άλλες δυνατότητες. Η δεκαετία αυτή δεν είναι δεκαετία αισιοδοξίας. Στο διεθνές περιβάλλον συσσωρεύονται δυσμενείς συνθήκες.  Η ύφεση επιμένει και ο αποφασισμένος πόλεμος, αν γίνει, θα επιδεινώσει την κατάσταση.
      Ας αφήσει, λοιπόν, κάποτε η Κυβέρνηση τις αισιόδοξες περιγραφές. Η δομή που έφτιαξε για το Γ΄ Κοινοτικό Πλαίσιο Στήριξης είναι πίσω από τις ανάγκες, πίσω από τις δυνατότητες, παράγει μία εσωστρέφεια γραφειοκρατική, η οποία εμποδίζει την προώθηση των διαδικασιών. Υπάρχει κίνδυνος απωλειών, υπάρχει κίνδυνος να μείνουμε με έργα στο χέρι. Και το σοβαρότερο, ό,τι κατακτιέται ως εμπειρία και γνώση, δεν περνάει στη Δημόσια Διοίκηση. Είναι στεγανοποιημένο. Και αυτό κοστίζει.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»: «180 χρόνια από την Ελληνική Επανάσταση» σαράντα ένας μαθητές και τρεις συνοδοί-καθηγητές από το 3ο Τεχνικό Επαγγελματικό Εκπαιδευτήριο Καρδίτσας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, το θέμα το οποίο αναδεικνύεται με τη σημερινή επερώτηση των συναδέλφων του Συνασπισμού είναι ίσως από τα μεγαλύτερα ζητήματα που αφορούν και στην ανάπτυξη της οικονομίας μας και στην ανταγωνιστικότητα και τελικά, στο μέλλον αυτής της χώρας. Και θα έλεγα ότι και η ίδια η επερώτηση, η οποία είναι πολύ καλά τεκμηριωμένη, είναι πολύ προσεκτική στην επισήμανση των κινδύνων που υπάρχουν. Διότι οι κίνδυνοι είναι πράγματι πάρα πολύ μεγάλοι.
      Όλοι συμφωνούμε ότι τα κοινοτικά πλαίσια στήριξης ήταν μεγάλες ευκαιρίες για τη χώρα και εξακολουθούν να είναι μεγάλες ευκαιρίες για τη χώρα. Όλοι συμφωνούμε ότι με τη διεύρυνση της Ευρωπαϊκής Ένωσης υπάρχει ένας σοβαρός κίνδυνος να έχουμε μεγάλη μείωση των πόρων στο μέλλον και όλοι βλέπουμε, εκτός από την Κυβέρνηση, ότι αυτές οι μεγάλες ευκαιρίες πάνε χαμένες, πάνε στράφι. Όταν η Ιρλανδία μπόρεσε και αξιοποίησε αυτά τα κοινοτικά πλαίσια στήριξης και την υπόλοιπη πολιτική και ξεπέρασε το μέσο όσο της Ευρωπαϊκής Ένωσης στο βιοτικό επίπεδο μέσα σε τέσσερα-πέντε χρόνια, όταν η Ισπανία και η Πορτογαλία που είναι και αυτές χώρες της συνοχής μπόρεσαν και έκαναν άλματα στο βιοτικό επίπεδο τα τελευταία χρόνια, βελτιώνοντας τις υποδομές τους και αυξάνοντας την παραγωγικότητα και την ανταγωνιστικότητα, και η Ελλάδα πηγαίνει με ρυθμούς που αν συνεχιστούν θα μας πάρει ογδόντα χρόνια για να φτάσουμε στην πραγματική σύγκλιση, καταλαβαίνει κανείς πόσο μεγάλη σημασία έχει το ζήτημα που συζητούμε σήμερα. 
      Συνεπής στην πάγια τακτική η Κυβέρνηση και ο αρμόδιος εδώ Υφυπουργός -ο οποίος έχει τεράστιες ευθύνες- δεν παραδέχεται την πραγματικότητα. Όποτε του γίνεται κριτική και όποτε γίνεται κριτική στην κυβερνητική πολιτική ταυτίζει τον εαυτό του, την Κυβέρνηση με τη χώρα. Λέει ότι κάνετε κριτική στη χώρα, δεν θέλετε την πρόοδο και δεν βλέπετε την πρόοδο που έχουμε κάνει. Το δυστύχημα είναι όχι ότι η Κυβέρνηση έχει αυτές τις μεγάλες αποτυχίες, την αναποτελεσματικότητα και τις χαμένες ευκαιρίες, αλλά ότι δεν παραδέχεται καν τα λάθη και τις αδυναμίες, τουλάχιστον εδώ στο Κοινοβούλιο, ώστε να γίνει κάτι για να διορθωθεί η κατάσταση.
      Ποια είναι τα γεγονότα; Τα γεγονότα είναι δύο. Πρώτα-πρώτα αναφορικά με το κλείσιμο του Β΄ Κοινοτικού Πλαισίου Στήριξης. Μέχρι τις 31 Ιουνίου του 2002 είχαμε υποχρέωση ως χώρα να στείλουμε στην Ευρωπαϊκή Επιτροπή το σύνολο των στοιχείων που απαιτούσαν οι κοινοτικοί κανονισμοί, ώστε να κλείσουν τα προγράμματα του Β΄ Κοινοτικού Πλαισίου Στήριξης. Αυτό δεν έγινε. Δηλαδή ουσιαστικά δεν μπορεί το Υπουργείο Οικονομίας και Οικονομικών να κλείσει το Β΄ Κοινοτικό Πλαίσιο Στήριξης και έχουμε αυτήν τη στιγμή στον αέρα ένα ποσόν 1,5 δισεκατομμύρια ευρώ, που θα μπορούσαμε να το εισπράξουμε από τα ταμεία της Ευρωπαϊκής Ένωσης για να κλείσει το Β΄ Κοινοτικό Πλαίσιο Στήριξης, και το οποίο δεν μπορούμε να εισπράξουμε γιατί ο κ. Πάχτας και το Υπουργείο δεν μπόρεσαν να στείλουν τα δικαιολογητικά που θα επέτρεπαν στην Ευρωπαϊκή Ένωση εγκαίρως να μας στείλει τα χρήματα. Υπάρχει κίνδυνος μέχρι τις 31 Δεκεμβρίου να μη λάβουμε αυτά τα χρήματα με ό,τι αυτό συνεπάγεται. Δηλαδή να πληρώσει ο ελληνικός λαός αυτά τα χρήματα για την ανικανότητα της Κυβέρνησης και των διαχειριστών του Β’ Κοινοτικού Πλαισίου Στήριξης.
      Εμείς, ως Νέα Δημοκρατία, και συγκεκριμένα ο συνάδελφος κ. Καλογιάννης, ο οποίος βρίσκεται και στην Αίθουσα αυτήν τη στιγμή, στις 7 Οκτωβρίου έκανε μία ερώτηση και ζήτησε από τον κ. Πάχτα να τον διαβεβαιώσει ότι έχει στείλει αυτά τα στοιχεία. Και, ω, της έκπληξης ο κ. Πάχτας με την υπογραφή του –και θα καταθέσω στα Πρακτικά αυτά τα έγγραφα- ψεύδεται σε μέλος της Εθνικής Αντιπροσωπείας λέγοντας ότι, ναι, έχουμε στείλει όλα τα στοιχεία. Και αποδεικνύεται τώρα ότι κανένα από αυτά τα στοιχεία, παρά για ελάχιστα προγράμματα –για επτά νομίζω από τα πενήντα- έχουν σταλεί τα στοιχεία, ώστε να αποδικαιολογηθεί η πληρωμή εκ μέρους της Ευρωπαϊκής Ένωσης των ποσών που ήδη έχουμε εκταμιεύσει ή που θα εκταμιεύσουμε.
      Καταθέτω στα Πρακτικά και την ερώτηση του κ. Καλογιάννη και την απάντηση του κ. Πάχτα και παρακαλώ να περιληφθεί στα Πρακτικά, κύριε Πρόεδρε.
      (Στο σημείο αυτό ο Βουλευτής κ. Γ. Αλογοσκούφης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Διότι αποδεικνύεται ότι ψεύδεται ασύστολα η Κυβέρνηση. Δεν είναι η πρώτη φορά, το ίδιο έκανε και με τους προϋπολογισμούς και ήρθε η EUROSTATT και την υποχρεώνει τώρα να αναμορφώσει τους προϋπολογισμούς και για το παρελθόν. Αλλά το να λέει ψέματα σε έγγραφη απάντηση, με την υπογραφή του Υπουργός, αυτό είναι πρωτοφανές.
      Και θα έπρεπε ο κ. Πάχτας αν είχε την ευθιξία να παραιτηθεί και όχι να λέει με τέτοια ευκολία ψέματα στους συναδέλφους της Εθνικής Αντιπροσωπείας! 
      Τώρα, στα λίγα λεπτά που έχω στη διάθεσή μου να έρθω και στο Γ΄Κοινοτικό Πλαίσιο Στήριξης γιατί και εδώ ακούμε ότι όλα πάνε καλά και φοβάμαι ότι σε μερικά χρόνια θα μιλάμε με μαύρα λόγια για την περίοδο αυτή και για τις ευκαιρίες που χάσαμε, διότι η πραγματικότητα είναι άλλη και θα σας πω τι λέγεται –όχι από έγγραφα της Αντιπολίτευσης, δικά μας- από την Ειδική Υπηρεσία Συντονισμού της Εφαρμογής των υπηρεσιακών προγραμμάτων που είναι υπηρεσία κάτω από την εποπτεία του κυρίου Υφυπουργού. Τι λέγεται εκεί; Λέγεται ότι η απορρόφηση των επιχειρησιακών προγραμμάτων του εθνικού σκέλους του Κοινοτικού Πλαισίου Στήριξης είναι στο τέλος του τρίτου τριμήνου του 2002 μόλις στο 12,8% του συνόλου, ενώ στα περιφερειακά προγράμματα είναι στο 5,46% του συνόλου. Αυτή είναι η πραγματικότητα. Να μιλάμε τώρα για ποσοστά ενεργοποίησης των προγραμμάτων, που στην ουσία είναι πρόσκληση ενδιαφέροντος, δεν έχει καμία σημασία. Σημασία έχει τι πραγματικά ξεκινάει και τι πραγματικά εκτελείται.
      Και βεβαίως, η ειδική υπηρεσία του Υπουργείου τα παραδέχεται όλα αυτά και θα καταθέσω και αυτό το κείμενο στα Πρακτικά. Μιλάει για απόκλιση μεταξύ ενεργοποίησης και εξειδίκευσης που είναι πολύ μεγάλη, 40% και οφείλεται –όπως λέει η ίδια υπηρεσία του κ. Πάχτα- σε ανωριμότητα των προτάσεων, ιδιαίτερα προβλήματα ωριμότητας σε ονοματισμένα έργα του ΥΠΕΧΩΔΕ, καθυστέρηση στην προετοιμασία των προτάσεων από τους τελικούς δικαιούχους. Το ίδιο και για την εξέλιξη της συμβασιοποίησης που οφείλεται σε καθυστέρηση δικαιούχων να προετοιμάσουν αμέσως μετά την έκδοση της απόφασης ένταξης τη δημοπράτηση της πράξης τους, σε σημαντική καθυστέρηση των έργων υποδομών, στο ότι ο χρόνος για τον έλεγχο των τευχών δημοπράτησης είναι πολύ μεγάλος, μια σειρά δηλαδή από λόγους για τους οποίους παραδέχονται οι ίδιες υπηρεσίες τις μεγάλες καθυστερήσεις και έρχεται εδώ ο κύριος Υφυπουργός να μας παρουσιάσει μια ειδυλλιακή εικόνα!
      (Στο σημείο αυτό ο Βουλευτής κ. Γεώργιος Αλογοσκούφης  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, είναι ασυγχώρητη η Κυβέρνηση όχι μόνο για τις καθυστερήσεις, αλλά για το γεγονός ότι εθελοτυφλεί, για το γεγονός ότι με τη δική της συνενοχή χάνεται μία τεράστια ευκαιρία για τη χώρα. Σε άλλη χώρα εάν είχαν συμβεί αυτά, τα οποία έχουν συμβεί στο Υπουργείο Οικονομίας και Οικονομικών, ο αρμόδιος Υφυπουργός θα είχε παραιτηθεί προ πολλού, δεν θα ήταν εδώ σήμερα να απαντάει σε επερωτήσεις, θα είχε πάει σπίτι του!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα εκατόν ογδόντα χρόνια από την Ελληνική Επανάσταση, σαράντα επτά μαθητές και μαθήτριες και τέσσερις συνοδοί-δάσκαλοι από το 13ο Δημοτικό Σχολείο Καλαμάτας.
      Η Βουλή τους καλωσορίζει!
      (Χειροκροτήματα από όλες τις πτέρυγες της Βουλής)
     Επίσης, οι Υπουργοί Ανάπτυξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Γεωργίας, Μεταφορών και Επικοινωνιών και Εμπορικής Ναυτιλίας, κατέθεσαν σχέδιο νόμου: «Τουριστική Εκπαίδευση και Κατάρτιση, ρυθμίσεις για τον τουρισμό και άλλες διατάξεις».
      Παραπέμπεται στην αρμόδια Διαρκή Επιτροπή.
      Κυρίες και κύριοι συνάδελφοι, εισερχόμαστε στη συζήτηση των δευτερολογιών.
      Η κ. Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ακούσαμε από τον κύριο Υπουργό για ακόμη μια φορά πόσο καλό είναι αυτό το πλαίσιο διαχείρισης του Γ΄Κοινοτικού Πλασίου Στήριξης και πόσο βέβαια καλό είναι και το δυναμικό το οποίο υποστηρίζει αυτό το πλαίσιο. Εμείς όμως είπαμε ότι αυτήν τη στιγμή δεν υπάρχει ικανοποιητική απόδοση ενώ υπάρχει υψηλό κόστος, αλλά ο Υπουργός δεν μας απήντησε σ’ αυτό, πόσο δηλαδή είναι το κόστος λειτουργίας.
      Επίσης έχουμε υποστηρίξει ότι οι υπηρεσίες του δημόσιου τομέα ιδιαιτέρως στις περιφέρειες, στη Νομαρχιακή και Τοπική Αυτοδιοίκηση, αλλά και οι δημόσιοι φορείς, που είναι δηλαδή οι τελικοί δικαιούχοι και αποτελούν φορείς υλοποίησης των έργων, δεν έχουν ή ελάχιστα έχουν αυτήν τη στιγμή στηριχθεί.
      Δεν έγινε καλά η παντρειά, κύριε Υπουργέ, μεταξύ του δημόσιου και του ιδιωτικού τομέα. Ξέρετε γιατί δεν έγινε καλά; Γιατί ο δημόσιος τομέας τώρα έχει και καλώς τα κριτήρια του ΑΣΕΠ. Ο δημόσιος τομέας έχει ένα πάρα πολύ χαμηλό μισθολόγιο και από την άλλη πλευρά ενσωματώνονται σε αυτόν, για να παντρευτούν -αλλά θα πάρουν διαζύγιο πάρα πολύ γρήγορα και αυτό θα έχει επιπτώσεις στο Γ΄ Κοινοτικό Πλαίσιο Στήριξης- στελέχη, τα οποία επιμένω ότι έχουν επιλεγεί με πρώτο κριτήριο το κομματικό κριτήριο, στελέχη τα οποία έχουν διπλάσιο και τριπλάσιο μισθό. Κάθε φορά δέχονται την κριτική ότι αυτοί μέχρι τώρα δεν τα πήγαν καλά και κάποιοι άλλοι θα τα πάνε καλύτερα. Αυτή η σύνδεση, η οποία έχει γίνει, θα πρέπει να έχει και την αρμονική σχέση της ίσης αμοιβής. 
      Αυτά δεν είναι στοιχεία τα οποία τα λέμε γενικά και αόριστα. Είναι στοιχεία, τα οποία πραγματικά είχα και εγώ μέχρι πρότινος, υπηρετώντας τη θητεία μου στο δημόσιο, αλλά τα έχουν και πολλοί συνάδελφοί μου τώρα, οι οποίοι μου τα περιγράφουν. 
      Τα περιφερειακά προγράμματα δεν πάνε καλά, όσον αφορά την πορεία υλοποίησης, αλλά αυτό δεν οφείλεται στο ότι δεν είχαν συνταχθεί καλά. Τα προγράμματα είχαν συνταχθεί καλά από το προσωπικό του Α΄ και Β΄ Κοινοτικού Πλαισίου Στήριξης και κυρίως του δημόσιου τομέα. Εγώ είχα πει με παρρησία ότι το πρόγραμμα της κεντρικής Μακεδονίας ήταν ένα από τα καλύτερα ΠΕΠ. Όμως, δεν προχωρά καλά. Γιατί δεν προχωράει καλά; Γιατί το συγκεντρωτικό σύστημα δεν του αποδίδει τους πόρους και δεν έχουν ενισχυθεί οι φορείς εκεί, για να μπορέσουν όντως να αποδείξουν την ωριμότητα του έργου τους και να κάνουν την ένταξη. Δεν πάνε καλά, λοιπόν, τα πράγματα, όσον αφορά το ανθρώπινο δυναμικό και την υλικοτεχνική υποδομή, η οποία θα υποστηρίξει την υλοποίηση του έργου –επιμένω σε αυτό- δηλαδή τους τελικούς δικαιούχους.
      Ας δούμε τώρα κάποια πράγματα για το ίδιο το πρόγραμμα. Μιλάτε συνεχώς για κάποιες απορροφήσεις χρησιμοποιώντας το έτος 2001, που ήταν ένα έτος το οποίο έχει και ένα θετικό προβάδισμα, διότι απορροφά κυρίως πόρους από τα έργα-γέφυρες, και δεν μας απαντάτε επί της ουσίας. 
      Δεν μας λέτε τίποτα για τα νέα προγράμματα του Γ΄ Κοινοτικού Πλαισίου Στήριξης, και τις νέες δράσεις, που θα τονώσουν την απασχόληση, που αποτελεί το μεγαλύτερο πρόβλημα στη χώρα μας. Δεν μας απαντάτε για τις δράσεις, που είναι συνδεδεμένες με τις μικρομεσαίες επιχειρήσεις, με την ανταγωνιστικότητα και με όλα τα προγράμματα για την ανεργία. 
      Δεν είναι δυνατόν να λέτε ότι η ανεργία έχει μειωθεί, όταν η ανεργία έχει μειωθεί και μάλιστα πρόσκαιρα μόνο στο λεκανοπέδιο της Αττικής και στην υπόλοιπη Ελλάδα -και στη δική μου την περιφέρεια- η ανεργία αυξάνεται, γιατί και από το Α΄ και από το Β΄ Κοινοτικό Πλαίσιο Στήριξης δεν έγιναν οι δράσεις εκείνες, που αφορούσαν την απασχόληση κυρίως στην περιφέρεια και γιατί το Γ΄ Κοινοτικό Πλαίσιο Στήριξης κινδυνεύει να θυσιάσει ένα μεγάλο μέρος του πακέτου του, όχι μόνο οικονομικό αλλά και διοικητικό, για τα προγράμματα των Ολυμπιακών Αγώνων.
      Είναι γνωστό και είναι και νομοθετημένο ότι όλες οι δημόσιες υπηρεσίες έχουν εντολή να προωθούν πρώτα και κύρια αυτές τις δράσεις, που αφορούν την ολοκλήρωση των έργων για τους Ολυμπιακούς Αγώνες.
       Γι’ αυτό το λόγο σας είπα και πριν ότι και στο 10% ή 12% να είστε της απορροφητικότητας, δεν μπορείτε να το χρησιμοποιείτε και να κάνετε τις συγκρίσεις σας μόνο για 2001. Έχω εδώ τους πίνακές σας. Δηλαδή αναφέρεσθε κάθε φορά στο 2001, λέτε ότι έχετε 60% ή 70% απορροφητικότητα και συμπληρώνετε ότι «καλά θα τα πάω». 
      Εδώ σας μιλάμε για όλο το πρόγραμμα και κυρίως για τις νέες δράσεις. Πέστε μας, επιτέλους, ποιες είναι αυτές οι νέες δράσεις και αν τα Υπουργεία, οι περιφέρειες και οι φορείς της Τοπικής Αυτοδιοίκησης θα μπορέσουν χωρίς αστοχίες και παρακλήσεις να υλοποιήσουν αυτά τα προγράμματα, δηλαδή αν εν τέλει θα μπορέσει η χώρα μας να πληρωθεί, να πάρει τα χρήματά της από την Ευρωπαϊκή Ένωση. 
      Δεν μπορούμε συνεχώς να κάνουμε αναγωγές σε αριθμούς. Θα πρέπει να μιλήσουμε για τις ίδιες τις πράξεις, για τις ίδιες τις δράσεις που έχετε δρομολογήσει για το Γ΄ Κοινοτικό Πλαίσιο Στήριξης, για την περιβόητη ισόρροπη ανάπτυξη της χώρας. Και σ’ αυτές σας λέμε ότι δεν πάτε καλά. Είναι οι δράσεις οι περιφερειακές, οι δράσεις στην ανταγωνιστικότητα και στην κοινωνία. Και δεν το λέμε εμείς. Το πρόγραμμα της κοινωνίας της πληροφορικής είναι ένα τεράστιο πρόγραμμα, και το έχετε εγκρίνει. Θα διαθέσετε 1 δισεκατομμύριο ευρώ το έχει ανάγκη η ελληνική κοινωνία. Είναι ένα φιλόδοξο και πολυσύνθετο πρόγραμμα, αλλά πρέπει να προχωρήσει. Αλλιώς θα τα χάσετε τα χρήματα. Δεν είναι δυνατόν, πού θα πάτε μετά; 
      Όσον αφορά τα θέματα της τεχνολογίας και της έρευνας, τα θέματα της προστασίας του περιβάλλοντος, τα θέματα της γεωργίας –σας είπαμε για τους νέους αγρότες- όλα αυτά είναι δράσεις για τις οποίες δεν είστε έτοιμοι. Και δεν είναι δυνατόν να ετοιμαστείτε και να κάνετε τις εντάξεις μετά τον τρίτο χρόνο. Κύριε Υπουργέ, μετά τον τρίτο χρόνο πρέπει να υλοποιούνται τα έργα. Πείτε μας κάποιο νέο έργο που σ’ ένα χρόνο από τώρα στο Γ΄ Κοινοτικό Πλαίσιο Στήριξης θα αρχίσει να κατασκευάζεται. Πείτε μας μία δράση που θα αρχίσει να υλοποιείται. Γιατί μας έχετε συνηθίσει να κρατούν τα έργα όχι όσο κρατάει ένα κοινοτικό πλαίσιο στήριξης, να κρατούν διπλάσιο και τριπλάσιο χρόνο. Ας δούμε τα μεγάλα έργα. 
      Μας έχετε δε συνηθίσει και σε κάτι άλλο. Οι καινούριες δράσεις και τα καινούρια έργα ιδιαίτερα στην περιφέρεια τελικά δεν μπαίνουν ποτέ στο πρόγραμμα ή παραμένουν ανεκπλήρωτα, για να μπορέσουν να καλύψουν άλλες μαύρες τρύπες και κυρίως μαύρες τρύπες στο Λεκανοπέδιο. Πείτε μου μια καινούρια δράση ή ένα καινούριο έργο για τη Θεσσαλονίκη, για την περιφέρεια της κεντρικής Μακεδονίας. Πήρατε το μήνυμα των εκλογών, πείτε μας κάτι. Πείτε μας μια καινούρια δράση για την ανάκαμψη του αγροτικού τομέα. Αυτό είναι το πρόγραμμα για τους νέους αγρότες; Πείτε μας πώς πάνε οι νέες δράσεις; Αυτά τα αξιόλογα στελέχη τα οποία θέλετε –και εγώ σέβομαι οποιονδήποτε εργαζόμενο στο δημόσιο τομέα είτε προσλήφθηκε με αυτόν τον τρόπο είτε προσλήφθηκε αλλιώς, διότι πράγματι έχει δυσκολίες και από όλους βάλλεται  ο εργαζόμενος στο δημόσιο τομέα και προσπαθεί μέσα σε άλλες παρεμβάσεις, οι οποίες δυσκολεύουν το έργο του- πώς έχουν προχωρήσει αυτές τις καινούριες εντάξεις των έργων και πώς θα προχωρήσετε στις συμβάσεις; Είναι θέματα δύσκολα για τα οποία δεν έχετε ολοκληρώσει θεσμικό πλαίσιο. Σας είπα για τα συγχρηματοδοτούμενα έργα. Είναι θέματα για τα οποία ακόμη οι υπηρεσίες σας δεν έχουν ούτε την εξειδίκευση ούτε τη μηχανοργάνωση ούτε την ετοιμότητα για να μπορέσουν να τα υλοποιήσουν.
      Μου είπατε πριν για τις τράπεζες και μάλιστα θεωρήσατε ότι εγώ δεν χρησιμοποίησα και καλή γλώσσα. Πάρα πολύ καλή γλώσσα χρησιμοποίησα. Εγώ θεωρώ ότι το Γ’ Κοινοτικό Πλαίσιο Στήριξης είναι μία λειτουργία συνδεδεμένη με τις ανάγκες και την περιφερειακή ανάπτυξη της χώρας. Δεν τη θεωρώ μόνο οικονομική λειτουργία. Δηλαδή το πάρε δώσε του δανεισμού που έχουν οι επιχειρήσεις με τις τράπεζες. Και δεν είναι ότι δεν τη θεωρώ μόνο εγώ και το κόμμα μου, αλλά τελικά και όλοι οι άλλοι έχουμε διαφωνήσει μ’ αυτό το θέμα. Μη μου λέτε ότι το τάδε υποκατάστημα από την περιοχή σας ή κάπου αλλού θα μπορέσει με τον επιχειρηματία να δημιουργήσει μία δράση των μικρομεσαίων, που να είναι ενταγμένοι στη φιλοσοφία του περιφερειακού ή του νομαρχιακού προγράμματος της αντίστοιχης περιφέρειας.
      Δεν είναι έτσι αυτά τα πράγματα. Αυτές οι χρηματοδοτήσεις δεν μπορεί να δίδονται κατ’ αυτόν τον τρόπο. Στην αρχή να μπαίνουν σκληρά κριτήρια για τις μικρομεσαίες επιχειρήσεις και από την άλλη μεριά να μην έχουμε ένα ολοκληρωμένο πλαίσιο και μια λειτουργία για να τις κρίνουμε. Ενισχύετε τελικά εσείς την επιτροπή παρακολούθησης και τα περιφερειακά όργανα με αυτό το οποίο κάνετε; Το αντίθετο κάνετε. Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θα περιμέναμε από τον κύριο Υπουργό να μας δώσει όσο το δυνατόν πιο συγκεκριμένες απαντήσεις στα ερωτήματα που τέθηκαν και στους αριθμούς, που στην πρωτολογία μας δώσαμε και που κατά την εξέταση των πραγμάτων που κάναμε, νομίζουμε ότι είναι σωστοί. 
     Για άλλη μια φορά ο κύριος Υπουργός κατέφυγε στην εύκολη συνταγή να ωραιοποιεί τα πάντα, να μη βλέπει ούτε καν δυσκολίες, να λέει ότι όλα είναι εξασφαλισμένα, αλλά να μη μας απαντά με συγκεκριμένα νούμερα και μεγέθη, ώστε να είναι πειστικός όταν εξωραΐζει όλη αυτήν την κατάσταση με το Γ΄ Κοινοτικό Πλαίσιο Στήριξης. 
      Κύριε Υπουργέ, εγώ θα ήθελα να μας απαντήσετε πολύ συγκεκριμένα στα εξής πράγματα.
      Βλέπω εδώ για το 2001 τι λέει ο προϋπολογισμός. Προβλέπατε για το 2001 απολήψεις από την Ευρωπαϊκή Ένωση στο πρόγραμμα δημοσίων επενδύσεων 3,6 δισεκατομμύρια ευρώ. Τελικώς από την εισηγητική έκθεση του προϋπολογισμού διαβάζουμε ότι είχαμε υστέρηση αυτών των εσόδων κατά 1 δισεκατομμύριο ευρώ. Έτσι γράφει εδώ η εισηγητική έκθεση ότι λάβαμε από την Ευρωπαϊκή Ένωση στο πρόγραμμα δημοσίων επενδύσεων 2,6 δισεκατομμύρια ευρώ.
      Θέλουμε να μας πείτε πολύ συγκεκριμένα αν είναι σωστό αυτό το νούμερο, που γράφει η εισηγητική έκθεση του προϋπολογισμού. Από τα 2,6 δισεκατομμύρια ευρώ πόσα είναι από το Β΄ Κοινοτικό Πλαίσιο Στήριξης και πόσα από το Γ΄ Κοινοτικό Πλαίσιο Στήριξης; 
     ΧΡΗΣΤΟΣ ΠΑΧΤΑΣ (Υφυπουργός Οικονομίας): Ποιανού προϋπολογισμού; 
     ΠΑΝΑΓΙΩΤΗΣ ΛΑΦΑΖΑΝΗΣ: Του 2003. Η εισηγητική έκθεση του προϋπολογισμού του 2003 αναφέρεται στα δεδομένα του 2001 και λέει για τις απολήψεις. Και σας διαβάζω: Απολήψεις από Ε.Ε., προϋπολογισμός δημοσίων επενδύσεων, πρόβλεψη 3,6 δισεκατομμύρια ευρώ. Εισπράξεις 2,6 δισεκατομμύρια ευρώ. Και σας ρωτώ, είναι σωστό αυτό το νούμερο; Αν είναι σωστό αυτό το νούμερο, που αναφέρεται στη σελίδα 55 της εισηγητικής έκθεσης του προϋπολογισμού που μας κατατέθηκε τώρα, να μας πείτε από τα 2,6 δισεκατομμύρια ευρώ ποια είναι από το Β΄ Κοινοτικό Πλαίσιο Στήριξης, ποια από το Γ΄ Κοινοτικό Πλαίσιο Στήριξης και τι έγιναν τα 700 δισεκατομμύρια προεισπράξεις από το Γ΄ Κοινοτικό Πλαίσιο Στήριξης, που είχατε εκείνο το χρόνο. Πού πήγαν αυτά τα χρήματα; Πήγαν για να πληρώσετε κοινοτικά έργα; Πήγαν σε άλλα πράγματα;
      Βεβαίως η EUROSTAT σας υποχρέωσε να τα βάλετε κι αυτά στο δημόσιο χρέος. Αλλά θα πρέπει να μας πείτε τι έγιναν.
     Να μας πείτε επίσης αν το 2002 είχαμε προεισπράξεις. 
     Σας διαβάζω τώρα τα αντίστοιχα νούμερα για το 2002: Προϋπολογισμός δημοσίων επενδύσεων, απολήψεις από Ε.Ε.: Προβλέψεις 3,8 δισεκατομμύρια ευρώ. Εκτιμήσεις για τις πραγματοποιήσεις που θα γίνουν 3,4 δισεκατομμύρια ευρώ. Εγώ υπολογίζω ότι θα είναι ακόμα λιγότερες. Αλλά να μας πείτε, από αυτά τα 3,4 δισεκατομμύρια ευρώ, πόσα είναι από το Β΄ Κοινοτικό Πλαίσιο Στήριξης και πόσα από το Γ΄ Κοινοτικό Πλαίσιο Στήριξης. Αυτές τις συγκεκριμένες απαντήσεις οφείλετε να μας δώσετε, για να καταλάβουμε πού πάει τελικά το Γ΄ Κοινοτικό Πλαίσιο Στήριξης. 
     Πέραν αυτών βεβαίως το μεγάλο θέμα είναι όχι μόνο οι ρυθμοί απορρόφησης, αλλά και πού πάνε τα λεφτά. Εδώ τα νούμερα είναι αμείλικτα.
     Σας διαβάζω τους εξής αριθμούς: Το 2001 είχαμε ρυθμό ανάπτυξης 4% και απολήψεις από την Ε.Ε. 3,1%. Το 2002 είχαμε περίπου στο 4% ρυθμό ανάπτυξης και απολήψεις από την Ευρωπαϊκή Ένωση 3,3% του ΑΕΠ.
      Το 2003 προβλέπεται 2,3% ρυθμός ανάπτυξης και απολήψεις από την Ευρωπαϊκή Ένωση 3,8% του ΑΕΠ. Σας ερωτώ: Υπάρχει ενδογενής ανάπτυξη σ’ αυτήν τη χώρα ή αυτά τα κονδύλια που έρχονται ρίχνονται σε μια χοάνη και δεν παράγουν πολλαπλασιαστικά αναπτυξιακά αποτελέσματα, ώστε να δώσουν μια αναπτυξιακή ώθηση και προοπτική σ’ αυτήν τη χώρα; Πού πάνε αυτά τα λεφτά; 
      Λέτε ότι έχουμε Α΄ Κοινοτικό Πλαίσιο Στήριξης, Β΄ Κοινοτικό Πλαίσιο Στήριξης, τώρα βαδίζουμε στο Γ΄ Κοινοτικό Πλαίσιο Στήριξης. Δεκάδες δισεκατομμύρια δραχμές. Δεν έχουμε σιδηροδρόμους. Εντάξει να το δεχτούμε. Σας λέω για τους αυτοκινητόδρομους να μη δίνετε σημασία. Η Ελλάδα δεν έχει αυτήν τη στιγμή ένα δρόμο με ευρωπαϊκές προδιαγραφές με δεκάδες τρισεκατομμύρια δραχμές από τα κοινοτικά πλαίσια. Ο δρόμος Αθήνας-Θεσσαλονίκης, ο κεντρικότερος δρόμος, δεν είναι ευρωπαϊκών προδιαγραφών. Η Αθηνών-Κορίνθου δεν έχει ολοκληρωθεί και πολύ περισσότερο η Κορίνθου-Πάτρας. Ένα δρόμο ξεκινήσατε να κάνετε με ευρωπαϊκές προδιαγραφές, την Κορίνθου-Τρίπολης, και φάγατε τη μισή λωρίδα από εδώ και μια λωρίδα από εκεί. 
      Πού πάνε αυτά τα λεφτά; Τι αναπτυξιακή προοπτική δίνουν σ’ αυτήν τη χώρα; Ποιοι τα εκμεταλλεύονται και ποιοι τα αξιοποιούν; Ξεκινάμε έργα με προϋπολογισμό 1000 ευρώ και φτάνουν στα 10.000 ευρώ και σε λίγο τέσσερις- πέντε άνθρωποι θα έχουν κατασπαταλήσει ολόκληρο το πακέτο χωρίς να παράγουν προοπτική γι’ αυτήν τη χώρα και κυρίως αναπτυξιακό αποτέλεσμα.
      Πείτε μου ένα έργο που να έχετε κάνει μια μέτρηση, που να υπολογίζετε το κόστος του και τι αναπτυξιακές επιπτώσεις έχει. Δίνετε λεφτά χωρίς να κάνετε ελέγχους και μετρήσεις και χωρίς να υπολογίζετε ποια είναι η προοπτική αυτών των έργων.
      Επομένως και εδώ υπάρχει ένα πελώριο θέμα το οποίο ούτε καν έχετε ανοίξει ως Κυβέρνηση. Το έχετε θάψει και προσπαθείτε τρέχοντας και ασθμαίνοντας μήπως και πάρετε κοινοτικούς πόρους για πελατειακές σχέσεις, για διαπλεκόμενα συμφέροντα, για έργα που δεν τελειώνουν, για έργα που θα συνεχίζονται για δεκαετίες. Στο τέλος από τα κοινοτικά πλαίσια, δυστυχώς, δεν μένει εκείνο το αποτέλεσμα που θα θέλαμε ως χώρα, διότι κάποτε τελειώνουν τα κοινοτικά πλαίσια και θα αρχίσουν άλλου είδους δυσκολίες τις οποίες ξέρετε καλύτερα από εμάς και τις οποίες δεν θα μπορούμε να αντιμετωπίσουμε.
      ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Μιχαήλ Παπαδόπουλος, Βουλευτής Κοζάνης, ζητεί ολιγοήμερη άδεια για απουσία στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα. Μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε τη ζητηθείσα άδεια.
      Το λόγο έχει ο κύριος Υφυπουργός.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κύριε Πρόεδρε. Θέλω να ευχαριστήσω τους αγαπητούς συναδέλφους για τις παρατηρήσεις τους και ιδιαίτερα τον Πρόεδρο του Συνασπισμού κ. Κωνσταντόπουλο.
      Θέλω να τονίσω ότι δεν έχουμε μια διαφορετική προσέγγιση σε πολλά πράγματα. Αγωνιούμε και εμείς για την πορεία της κατάστασης. Τα πράγματα δεν είναι ρόδινα. Όλα έχουν αλλάξει. Θα επισημάνω κάποια πράγματα πάνω σ’ αυτό. Θα μου επιτρέψετε όμως, συνάδελφοι του Συνασπισμού, πριν απαντήσω στα θέματα που θέσατε, να ανοίξω μια παρένθεση και να απαντήσω σ’ αυτά που είπε ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης προηγουμένως σε ό,τι αφορά το κλείσιμο του Β΄ Κοινοτικού Πλαισίου Στήριξης και βεβαίως για το ότι ο Υφυπουργός Οικονομίας και Οικονομικών ψεύδεται σήμερα και με τις απαντήσεις που έχει δώσει κατά καιρούς στους συναδέλφους του της Νέας Δημοκρατίας.
      Θέλω κατ’ αρχήν να τονίσω, κύριε Αλογοσκούφη, ότι έχετε πλήρη άγνοια των διαδικασιών κλεισίματος του Β΄ Κοινοτικού Πλαισίου Στήριξης τόσο εσείς όσο και οι συνάδελφοί σας που σας υπέβαλαν να πείτε αυτά που είπατε.
      ΓΕΩΡΓΙΟΣ ΑΛΟΓΟΣΚΟΥΦΗΣ: Το κακό είναι ότι εσείς έχετε άγνοια.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Να σας ενημερώσω για τέσσερα πράγματα, για να αποκτήσετε μια γνώση, κύριε Αλογοσκούφη. Υπάρχουν τέσσερις σταθμοί-κλειδιά. Η πρώτη είναι η ημερομηνία 31-12-1999 όπου όλα τα κράτη-μέλη και η Ελλάδα έπρεπε να κάνουν το παν να έχουν νομικές δεσμεύσεις όλα τα έργα τους, για να καλύψουν τις δεσμεύσεις στον κοινοτικό προϋπολογισμό της Επιτροπής και να μπορέσουν στη συνέχεια να πάρουν όλα τα χρήματα.
      Και μας λέγατε τότε επανειλημμένα επί χρόνια ότι η Ελλάδα χάνει πόρους, δεν κάνει δεσμεύσεις. Και στο τέλος του 1999 δεσμεύσαμε το σύνολο των κοινοτικών πόρων, το 100%. Δεν χάθηκε ούτε ένα ευρώ τότε για την πατρίδα μας. 
      Υπήρχε ένας δεύτερος σταθμός – κλειδί, η 31.12.2001, όπου τότε η Ελλάδα όπως και όλα τα άλλα κράτη - μέλη όφειλαν να κάνουν αποπληρωμές, να ολοκληρώσουν τις δαπάνες τους, να ολοκληρώσουν τα έργα με το φυσικό τους αντικείμενο και να κλείσουν στο τέλος του 2001, στις 31 Δεκεμβρίου, το σύνολο των δαπανών που αντιστοιχούσε στις δεσμεύσεις του 1999. Και πάλι μας λέγατε τότε ότι η Ελλάδα χάνει πόρους, χάνει τρισεκατομμύρια. Και είπαμε εμείς μετά, όταν ήρθε η ώρα του απολογισμού, ότι η Ελλάδα στις 31.12.2001 ολοκλήρωσε τις δαπάνες της και εκτέλεσε τους προϋπολογισμούς στο 100% των κοινοτικών διαθέσιμων πόρων. Και δεν χάθηκε πάλι ούτε ένα ευρώ από την Ευρωπαϊκή Ένωση. 
      Τότε είχαμε πει επανειλημμένα ότι μέχρι το Δεκέμβριο του 2001 υπάρχει ένα μέγιστο, το οποίο μπορούσε να εισπράξει η Ελλάδα από την Ευρωπαϊκή Ένωση, το 92% των κοινοτικών πόρων. Το υπόλοιπο 8% είχε να κάνει με τη λεγόμενη αποπληρωμή του Β΄ Κοινοτικού Πλαισίου Στήριξης, όπου για να γίνει αποπληρωμή χρειάζονται να υιοθετηθούν και να υλοποιηθούν κάποιες διαδικασίες. Και είπαμε εμείς ότι το μέγιστο που μπορούσαμε να είχαμε εισπράξει μέχρι το τέλος του 2001 ήταν το 92% το οποίο και εισπράξαμε. Και απέμεινε περίπου 1,5 δισεκατομμύριο ευρώ για την αποπληρωμή του Β΄ Κοινοτικού Πλαισίου Στήριξης και το κλείσιμό του. 
     Υπάρχουν δύο διαδικασίες που ακολουθούνται, δύο νέοι χρόνοι κλειδιά, κομβικοί χρόνοι. Ήταν η 30η Ιουνίου 2002 όπου έπρεπε όλα τα κράτη - μέλη να υποβάλουν τις τελικές εκθέσεις που περιλαμβάνουν ουσιαστικά την υλοποίηση του φυσικού αντικειμένου, ότι πράγματι μέσα στα χρονοδιαγράμματα του Β΄ Κοινοτικού Πλαισίου Στήριξης τους διαθέσιμους πόρους τους εξαντλήσαμε, τους δαπανήσαμε για να υλοποιήσουμε τα φυσικά αντικείμενα. Και περιγράφονται σε αυτές τις τελικές εκθέσεις αυτά τα φυσικά αντικείμενα.
     Η Ελλάδα, μέχρι το τέλος του Ιουνίου 2002, υπέβαλε για το σύνολο των επίσημων προγραμμάτων, είτε αφορούσε τα περιφερειακά προγράμματα είτε τα τομεακά είτε τις κοινοτικές πρωτοβουλίες, τις τελικές εκθέσεις. 
     Το ερώτημα που έθεσε ο συνάδελφός σας ήταν ακριβώς αυτό: Υπεβλήθησαν οι τελικές εκθέσεις; Και η απάντηση που πήρε ήταν, σαφώς και ναι. Αυτό καταθέσατε προηγουμένως εδώ, γι’ αυτό με εγκαλείτε ότι λέω ψέματα. 
     Υπάρχει όμως εξέλιξη, αγαπητοί συνάδελφοι, που δεν τη γνωρίζει η Νέα Δημοκρατία, που δεν τη γνωρίζει ο κ. Αλογοσκούφης, που έχει πλήρη άγνοια. Ότι η καταληκτική ημερομηνία για την εισροή πόρων από την Ευρωπαϊκή Ένωση είναι η 31.3.2003. Τότε πρέπει να υποβληθούν όλες οι αιτήσεις αποπληρωμής, εφόσον έχουν υποβληθεί οι τελικές εκθέσεις, έχουν ελεγχθεί από τον Ιούνιο του 2002 από την Ευρωπαϊκή Ένωση, γίνεται διαβούλευση μεταξύ κρατών - μελών και Ευρωπαϊκής Ένωσης, αποφασίζει η Ευρωπαϊκή Ένωση και αποδέχεται τις τελικές εκθέσεις. Στη συνέχεια ακολουθεί η αίτηση αποπληρωμής βάσει μιας μεθοδολογίας που συμφωνείται μεταξύ κράτους - μέλους και Ευρωπαϊκής Ένωσης για την καταγραφή όλων των δαπανών από το 1 μέχρι τα 10 τρισεκατομμύρια δραχμές, όσο ήταν τότε. Και μέχρι 31.3.2003 τα κράτη - μέλη οφείλουν να υποβάλουν όλες τις αιτήσεις αποπληρωμής.
     Η Ελλάδα σήμερα που μιλάμε έχει υποβάλει σχεδόν τις μισές αιτήσεις αποπληρωμής και μέχρι το τέλος του 2002 …
     ΓΕΩΡΓΙΟΣ ΑΛΟΓΟΣΚΟΥΦΗΣ: Ακριβώς πόσες έχετε υποβάλει; 
     ΧΡΗΣΤΟΣ ΠΑΧΤΑΣ (Υφυπουργός Οικονομίας): Σας παρακαλώ, κύριε Αλογοσκούφη. 
     ΗΛΙΑΣ ΒΛΑΧΟΠΟΥΛΟΣ: Μέχρι τις 31 Μαρτίου θα τις υποβάλει όλες. 
     ΧΡΗΣΤΟΣ ΠΑΧΤΑΣ (Υφυπουργός Οικονομίας): Όχι, αγαπητέ συνάδελφε. Μέχρι το τέλος του 2002 η ελληνική Κυβέρνηση θα υποβάλει όλες τις αιτήσεις αποπληρωμής για να μπορέσουμε να εισπράξουμε μέχρι το Φλεβάρη του 2003 το σύνολο των διαθέσιμων πόρων. 
     ΗΛΙΑΣ ΒΛΑΧΟΠΟΥΛΟΣ: Έχουμε περιθώρια μέχρι τότε.
     ΧΡΗΣΤΟΣ ΠΑΧΤΑΣ (Υφυπουργός Οικονομίας): Η Ελλάδα τρεις μήνες πριν από την καταληκτική ημερομηνία του Μαρτίου του 2003 θα έχει υποβάλει το σύνολο των αιτήσεων αποπληρωμής.
     Μετά από αυτά, η διαδικασία του κλεισίματος του Β΄ Κοινοτικού Πλαισίου Στήριξης είναι μία πορεία δεδομένη από την αρχή. Αμφισβητήθηκε πολλές φορές σε αυτήν την Αίθουσα. Η Νέα Δημοκρατία κατήγγειλε επανειλημμένα την Κυβέρνηση ότι χάθηκαν τρισεκατομμύρια από το Β΄ Κοινοτικό Πλαίσιο Στήριξης. Κι εμείς επαναλαμβάνουμε ότι όχι μόνο δεν χάθηκαν, αλλά έχουμε υπερκαλύψει το 100% της δαπάνης του συνολικού προϋπολογισμού.
      Μετά από αυτά, αγαπητέ Πρόεδρε και αγαπητοί συνάδελφοι, θέλω να τονίσω ότι ο Υφυπουργός Οικονομίας και Οικονομικών δεν ψεύδεται όταν απαντά στο συνάδελφο της Νέας Δημοκρατίας ότι  η Ελλάδα έγκαιρα για μέχρι τον Ιούνιο του 2006 κατέθεσε όλες τις τελικές εκθέσεις, έδωσε κατάλογο των τελικών εκθέσεων. Με πλήρη συναίσθηση και συνείδηση της σοβαρότητας, που αφορά στη διαχείριση των πόρων του Β΄ Κοινοτικού Πλαισίου Στήριξης κατέθεσα τα απλά και αληθή στοιχεία, τόσο στο περιεχόμενο της απάντησης του κυρίου Βουλευτή όσο και σε αυτά που δεν  έχουμε πει εδώ. 
      Κύριε Αλογοσκούφη, εσείς ψεύδεστε. Είτε παίρνετε πίσω τις εκφράσεις σας, είτε καταπίνετε αυτά που είπατε προηγουμένως είτε ανακαλείτε τώρα αυτά που είπατε περί ψευδούς ενημέρωσης από τον αρμόδιο Υφυπουργό είτε θα σας καταγγείλω για πλήρη συκοφάντηση. 
      Κύριε Πρόεδρε, εάν είναι δυνατόν να αποσύρει τις εκφράσεις του ο κ. Αλογοσκούφης, γιατί δεν είμαι εγώ που ψεύδομαι, αλλά αυτός. Με συκοφαντεί ασύστολα αυτήν τη στιγμή, όπως το έχει κάνει επανειλημμένα. 
      Να μην ξανατολμήσετε, κύριε Αλογοσκούφη, να επαναλάβετε τέτοιες κατηγορίες, που προσβάλλουν το επίπεδο της Εθνικής μας Αντιπροσωπείας. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, ζητώ το λόγο επί προσωπικού. 
      ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει προσωπικό. Κατ’ αρχήν, δεν έχετε δικαίωμα να ζητήσετε τώρα το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είναι προσωπικό; Είναι δυνατόν;
      ΠΡΟΕΔΡΕΥΩΝ (Κωνσταντίνος Βρεττός): Κατεβάστε το χέρι σας, κύριε Αλογοσκούφη. Αλίμονο να ζητάτε το λόγο στη μέση της ομιλίας του κυρίου Υπουργού. 
      ΠΑΝΑΓΙΩΤΗΣ ΛΑΦΑΖΑΝΗΣ: Μία επερώτηση έχουμε κάθε τόσο και την κάνατε δικομματική αντιπαράθεση. 
      ΠΡΟΕΔΡΕΥΩΝ (Κωνσταντίνος Βρεττός): Συνεχίστε, κύριε Υφυπουργέ.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Σε ό,τι αφορά στα θέματα που έθεσαν οι συνάδελφοι του Συνασπισμού, θα μιλήσω με τα στοιχεία που ζήτησε ο κ. Κουβέλης και οι αγαπητοί συνάδελφοι του Συνασπισμού για το θέμα του κινδύνου της απώλειας πόρων. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν μπορεί να μείνει έτσι το προσωπικό ζήτημα. 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, δεν έχετε δικαίωμα διακοπής. Δεν το καταλαβαίνετε αυτό; Τα προσωπικά ζητήματα τίθενται μετά την ολοκλήρωση της ομιλίας. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Έχω δικαίωμα από τον Κανονισμό να πάρω το λόγο για ένα λεπτό. 
      ΠΡΟΕΔΡΕΥΩΝ (Κωνσταντίνος Βρεττός): Δεν έχετε το λόγο με βάση τον Κανονισμό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Μου αφαιρείτε το λόγο;
      ΠΡΟΕΔΡΕΥΩΝ (Κωνσταντίνος Βρεττός): Διαβάστε τον Κανονισμό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Καταργείτε τον Κανονισμό, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Βρεττός): Δεν διακόπτεται κανενός είδους ομιλία για να ζητηθεί ο λόγος. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Ετέθη ένα προσωπικό ζήτημα με πάρα πολύ έντονο τρόπο από τον κύριο Υφυπουργό με εκφράσεις ανοίκειες. 
      ΠΡΟΕΔΡΕΥΩΝ (Κωνσταντίνος Βρεττός): Όχι, τώρα, κύριε Αλογοσκούφη, αλλά όταν ολοκληρώσει την ομιλία του ο κύριος Υφυπουργός. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ του απέδειξα ότι λέει ψέματα. Αυτός λέει ό,τι του κατέβει.
      ΠΡΟΕΔΡΕΥΩΝ (Κωνσταντίνος Βρεττός): Συνεχίστε, κύριε Υφυπουργέ. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Όσον αφορά στον κίνδυνο απώλειας πόρων και γιατί αναφερόμαστε στις δεσμεύσεις του 2001 και όχι του 2002 κοκ, θέλω να τονίσω ότι υπάρχουν οι δεσμεύσεις για πρώτη φορά για την Ελλάδα στον Κοινοτικό Προϋπολογισμό του 2001. Όπως ξέρετε, οι πόροι που δικαιούται η Ελλάδα από τον Κοινοτικό Προϋπολογισμό κατανέμονται από το 2001 μέχρι το 2006 περίπου κατά το 1/7, 1/6 κάθε χρονιά.
     Άρα αυτό που οφείλουμε να κάνουμε ως χώρα, είναι να υλοποιήσουμε δαπάνες και να απορροφήσουμε τους πόρους του πρώτου έτους δύο χρόνια αργότερα, επομένως τους πόρους του 2001 μέχρι το 2003. Εάν, λοιπόν, δίνουμε στατιστικά στοιχεία σε σχέση με τις δεσμεύσεις του 2001, είναι γιατί κρινόμαστε αυτήν τη στιγμή από αυτό. Μέχρι το 2003 θα πρέπει να έχουμε ολοκληρώσει αυτήν την απορρόφηση. 
      Τα στοιχεία που κατατέθηκαν –θέλω να το επαναλάβω- είναι τα στοιχεία που αφορούν στις δαπάνες που έχουν γίνει στην Ελλάδα από όλους τους φορείς υλοποίησης, που έχουν καταγραφεί από τους φορείς υλοποίησης, που έχουν πάει στις διαχειριστικές αρχές, που έχουν περαστεί στο ολοκληρωμένο πληροφορικό σύστημα, που έχουν έλθει στην αρχή πληρωμής, που έχουν ελεγχθεί από την αρχή πληρωμής, που έχουν ελεγχθεί από τη διαχειριστική αρχή του προγράμματος, που έχουν ελεγχθεί από το τριτοβάθμιο έλεγχο και έχουν αποσταλεί στην Ευρωπαϊκή Ένωση για να έλθουν οι πόροι της Ευρωπαϊκής Ένωσης. 
      Το μόνο κριτήριο το οποίο υπάρχει ως συγκριτικό στην Ευρωπαϊκή Ένωση είναι το σημείο αυτό: Τι πόροι εισρέουν από τον Κοινοτικό Προϋπολογισμό στα κράτη-μέλη. Όλα τα υπόλοιπα είναι εσωτερικές διαδικασίες. Θέλω να τονίσω ότι  η όλη διαδικασία χρειάζεται κάποιο χρόνο. Από την ώρα που γίνεται μία δαπάνη στον τάδε δήμο ή στη τάδε νομαρχία, χρειάζεται να ολοκληρωθεί αυτή η διαδικασία πριν αποστείλουμε στην Ευρωπαϊκή Ένωση αυτές τις δαπάνες. 
      Εσείς, αγαπητοί συνάδελφοι, υπογράψατε ένα κείμενο επερώτησης στις 15 Νοεμβρίου. Εκεί αναφέρετε ότι οι πληρωμές δεν ξεπερνούν το 7%. Σήμερα λέτε ότι οι πληρωμές είναι στο 12,5% στο ένα, στο 7,5% στο άλλο. Τελικά ποιο από τα δύο είναι το σωστό; Θα έλεγα ότι θα πρέπει να μείνουμε σ΄ ένα σημείο με το οποίο όλοι συμφωνούμε με την Ευρωπαϊκή Ένωση. Δεν μπορούμε για τον προϋπολογισμό να συμφωνούμε με αυτά που λέει η EUROSTAT χωρίς να έχουμε άλλα κριτήρια. 
      Εδώ έχουμε εισροές από τον Κοινοτικό Προϋπολογισμό. Σας είπα προηγουμένως ότι οι δαπάνες που έχουν γίνει στην Ελλάδα, η διαδικασία που προετοιμάστηκε, η ένταξη στο πληροφορικό σύστημα και οι τελικές δαπάνες που στάλθηκαν ηλεκτρονικά στην Ευρωπαϊκή Ένωση, οι οποίες είναι επιλέξιμες για να έλθουν στην πατρίδα μας, ξεπερνούν σήμερα το 16% των συνολικών δεσμεύσεων του προϋπολογισμού που δικαιούμαστε. 
      Δηλαδή είναι πάνω από το 14,3% που είναι η δέσμευση του 2001 συνολικά, όχι κατά ταμείο και για όλα τα προγράμματα. Κάποια προγράμματα έχουν μια υστέρηση -και αναφερθήκατε σε μερικά απ’ αυτά-, κάποια προγράμματα προχωρούν πιο πολύ. Σαν γενικό σύνολο έχουμε ήδη υπερκαλύψει  το 100% της δέσμευσης του 2001. 
      Τα προγράμματα που υπερκαλύπτουν τη δέσμευση του 2001, αγαπητοί συνάδελφοι, αρχίζουν πλέον και δεσμεύουν αυτόματα τη δέσμευση του 2002. Για παράδειγμα, έχουμε το πρόγραμμα οδικών αξόνων που είναι περίπου στο 180%. Το 100% καλύπτει τη δέσμευση του 2001 και το υπόλοιπο 80% αναφέρεται πλέον στη δέσμευση του 2002 που πρέπει να έχει απορροφήσει μέχρι το 2004. 
      Γι’ αυτό είπα προηγουμένως ότι ήδη πλέον αθροιστικά, όχι όλα τα προγράμματα -σε κάθε πρόγραμμα υπάρχουν και τα ταμεία που είναι ξεχωριστά, και πάλι όχι σε όλα τα ταμεία- έχουμε ήδη υπερκαλύψει το σύνολο των διαθέσιμων πόρων για τη χώρα μας. Γι’ αυτό είπα προηγουμένως, ότι έχουμε αποφύγει τον κίνδυνο απώλειας πόρων λόγω μη απορροφητικότητας. Δεν κινδυνεύουμε. Γι΄ αυτό συμφωνώ μ’ αυτό πάλι που είπατε προηγουμένως, ότι το κρίσιμο θέμα πλέον για την πατρίδα μας δεν πρέπει να είναι η απορρόφηση. Θα έλεγα ότι είναι μια άστοχη επικέντρωση σε κάποιο σημείο.
      Το θέμα είναι: Υλοποιούμε τους στόχους που έχουμε βάλει στα προγράμματά μας με την ποιότητα, με την αποτελεσματικότητα, με τη διαφάνεια; Υλοποιούμε τους στόχους που μας οδηγούν στην πραγματική σύγκλιση, στην ισόρροπη ανάπτυξη, στην ανάδειξη των έργων για την ποιότητα και τη βελτίωση της ευημερίας του τόπου μας; Εκεί είναι το κρίσιμο σημείο και εκεί πράγματι πρέπει να εστιάσουμε τη συζήτηση.
      Για πρώτη φορά, αγαπητοί συνάδελφοι και αγαπητέ κύριε Πρόεδρε του Συνασπισμού, -και αυτό το λέω με απόλυτη ειλικρίνεια- η Ελλάδα έχει κερδίσει από την αρχή της πραγματικής περιόδου τη μάχη της απορροφητικότητας. Όλοι θυμάστε ότι στο Α΄ Κοινοτικό Πλαίσιο Στήριξης τρέχαμε μέχρι και το τέλος του 1993 να απορροφήσουμε την τελευταία μας δραχμή. Τρέχαμε όλοι μέχρι το τέλος του 2001 να απορροφήσουμε το τελευταίο μας ευρώ. Σήμερα δεν κινδυνεύουμε, δεν έχουμε το άγχος της απορρόφησης. Έχουμε δώσει τη μάχη και την έχουμε κερδίσει οριστικά με την προετοιμασία που έχουμε κάνει.
      Πρέπει, λοιπόν, να ρίξουμε όλοι το βάρος στο περιεχόμενο των προγραμμάτων μας, στις δράσεις για τις μικρομεσαίες επιχειρήσεις που είπατε, στις δράσεις για τη γεωργική ανάπτυξη που είπατε. Εκεί, λοιπόν, πρέπει από δω και μπρος να αναδείξουμε τα θέματα της συζήτησής μας.
      Έρχομαι τώρα επί της ουσίας σε αυτά τα θέματα. Πρέπει και εμείς να μη λέμε ότι δεν έχουμε αποτέλεσμα στην ισόρροπη ανάπτυξη. Και όμως έχουμε, αγαπητοί συνάδελφοι. Αυτήν τη στιγμή ξέρουμε όλοι ότι είμαστε στο 70% του μέσου κοινοτικού όρου. Εκεί είμαστε.
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):  Είμαστε στις πέντε πιο φτωχές στην Ευρώπη.
    ΧΡΗΣΤΟΣ ΠΑΧΤΑΣ (Υφυπουργός Οικονομίας): Είμαστε, κύριε Πρόεδρε, η χώρα με το χαμηλότερο Α.Ε.Π. συγκριτικά με τα κράτη-μέλη της Ευρωπαϊκής Ένωσης. Είμαστε η χώρα που έκανε μια τεράστια πρόοδο τα τελευταία χρόνια. Και θα έλθω αμέσως σε αυτό.
    Αλλά θέλω να έλθω στις διαπεριφερειακές ανισότητες, στις οποίες αναφερθήκατε. Σύμφωνα με τα πρόσφατα στοιχεία που ανακοίνωσε η EUROSTAT το Γενάρη του 2002, που είναι τα τελευταία στοιχεία που έχουμε στη διάθεσή μας, και οι δεκατρείς περιφέρειες της χώρας μας συγκλίνουν με το μέσο ευρωπαϊκό όρο. Και οι δεκατρείς, όλες συγκλίνουν. Αυτό δεν ισχύει για το σύνολο της Ευρωπαϊκής Ένωσης. Για παράδειγμα όλες οι περιφέρειες του Βελγίου αποκλίνουν, της Γερμανίας αποκλίνουν, μεγάλες περιφέρειες της Γαλλίας αποκλίνουν. Το πρώτο, λοιπόν, στοιχείο είναι αυτό: Όλες οι ελληνικές περιφέρειες σημειώνουν μια σημαντική άνοδο του αναπτυξιακού τους επιπέδου. 
    Το δεύτερο στοιχείο που θέλω να τονίσω είναι ότι μεταξύ της τελευταίας, της Ηπείρου, και της πρώτης περιφέρειας της χώρας μας, που είναι η Στερεά ή η Αττική ανάλογα με το ποιο έτος παίρνουμε, η διαφορά μικραίνει, η ψαλίδα κλείνει. Και έτσι θέλω να τονίσω ότι υπάρχει μια σχετική διαπεριφερειακή σύγκλιση στη χώρα μας. Η απόσταση που χωρίζει σήμερα την Ήπειρο, τη 13η περιφέρεια, από τη 12η και την 11η, που είναι η Πελοπόννησος, έχει πλέον μηδενιστεί, έχει ελαχιστοποιηθεί. 
    Η Ήπειρος σήμερα, αγαπητέ κύριε Πρόεδρε και αγαπητοί συνάδελφοι, έχει τους υψηλότερους ρυθμούς ανάπτυξης απ΄ όλες τις περιφέρειες της ελληνικής χώρας. Έχει τετραπλάσιο ρυθμό ανάπτυξης σε σχέση με το μέσο όρο των ελληνικών περιφερειών. Η Αττική έχει το 1/3. Τα Ιωάννινα είναι ο νομός εκείνος που έχει τον υψηλότερο ρυθμό ανάπτυξης σε σχέση με όλους τους νομούς της χώρας μας, σύμφωνα με τα στοιχεία της EUROSTAT την περίοδο 1995-1999.
    Θέλω, λοιπόν, να τονίσω ότι η αναπτυξιακή πορεία της χώρας ακολουθεί εντατικούς ρυθμούς σε όλη την περιφερειακή της διάσταση.
      Επίσης θα ήθελα να επισημάνω το στοιχείο της εσωτερικής εθνικής σύγκλισης μεταξύ των δεκατριών περιφερειών της χώρας μας. Βεβαίως η πατρίδα μας είναι πίσω σε σχέση με το μέσο κοινοτικό όρο. Θα πρέπει να τονίσω όμως αγαπητοί συνάδελφοι ότι συναγωνιζόμαστε και ανταγωνιζόμαστε με χώρες που είναι οι ισχυρότερες οικονομίες της οικουμένης. Τα δεκαπέντε κράτη μέλη της Ευρωπαϊκής Ένωσης μαζί με τις Ηνωμένες Πολιτείες της Αμερικής και την Ιαπωνία αποτελούν τις ισχυρότερες οικονομίες του κόσμου. Συναγωνιζόμαστε με την ατμομηχανή της οικονομίας της Ευρώπης που είναι η Γερμανία, με την άλλοτε αυτοκράτειρα του κόσμου που είναι το Ηνωμένο Βασίλειο, της Βρετανίας, με όλα τα κράτη που είχαν όλες τις αποικίες της Αφρικής κάτω από τα πόδια τους, στην επιρροή τους. Με αυτούς συναγωνιζόμαστε. Κάνουμε μια τεράστια προσπάθεια και συγκλίνουμε συνεχώς. Γιατί συγκλίνουμε συνεχώς; Γιατί οι ρυθμοί ανάπτυξης της πατρίδας μας είναι πλέον σαφώς ανώτεροι από το 1996 και μετά από το μέσο κοινοτικό όρο. Σαφώς είναι ανώτεροι, υψηλότεροι. Έχουμε τα έτη 2001, 2002, 2003 έναν από τους τρεις υψηλότερους ρυθμούς ανάπτυξης. Άρα συγκλίνουμε συνεχώς. 
      Εδώ απαντάμε και στο ερώτημα, μα πού πάνε αυτοί οι πόροι. Οι πόροι πάνε στην ανάπτυξη. Έχουμε αποτελέσματα, αγαπητοί συνάδελφοι, κάτι που δεν είχαμε δυστυχώς κατά την περίοδο 1989-1993 που είχαμε αποκλίσεις και μέχρι το 1994-1995 είχαμε μηδενικούς ρυθμούς ανάπτυξης. Σήμερα έχουμε σύγκλιση διότι έχουμε ισχυρούς ρυθμούς ανάπτυξης, γιατί σήμερα έχουμε επενδύσεις στην Ελλάδα, δημόσιες και ιδιωτικές που είναι πρώτες σε αριθμό σε όλη τη Ευρωπαϊκή Ένωση. 
      Θέλω να πω μια φράση για όλο το θέμα της διαχείρισης, αγαπητοί συνάδελφοι του Συνασπισμού. Θα διαβάσω μια φράση και μόνο: «Αξίζουν συγχαρητήρια στις ελληνικές αρχές οι οποίες κατέβαλαν κάθε προσπάθεια, ώστε να δημιουργηθεί μια στέρεα βάση για την υλοποίηση του Γ΄ Κοινοτικού Πλαισίου Στήριξης, για την εξαίρετη αναπτυξιακή στρατηγική που εξειδικεύεται με υψηλής ποιότητας επιχειρησιακά προγράμματα, για τους νέους διοικητικούς μηχανισμούς που συγκροτήθηκαν και λειτουργούν όπως προβλέπουν οι κανονισμοί της Ευρωπαϊκής Ένωσης». Αυτά είναι τα λόγια, κύριοι συνάδελφοι του αρμόδιου Επίτροπου της Ευρωπαϊκής Ένωσης του κ. Μισέλ Μπαρνιέ. 
      Έτσι ο κ. Μπαρνιέ χαρακτήρισε και αξιολόγησε το σύστημα διαχείρισης παρακολούθησης και ελέγχου που έχουμε συγκροτήσει, το νέο θεσμικό πλαίσιο που είναι πρωτόγνωρο για την πατρίδα μας, το 2000. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Να καταθέσετε όλη την επιστολή.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Υπάρχει ένα θέμα που τίθεται από όλους μας ότι όλες αυτές οι διαδικασίες είναι βαριές κλπ. 
     Κατ΄αρχήν θέλω να τονίσω, αγαπητοί συνάδελφοι, ότι το Γ΄ Κοινοτικό Πλαίσιο Στήριξης δεν είναι μια πίτα που μοιράζεται. Δεν είναι οι φόροι που χαρίζονται πουθενά και σε κανέναν. Υπάρχουν προϋποθέσεις, όροι, δείκτες που περιγράφονται στα σημειώματα προγραμματισμού όλων των προγραμμάτων. 
      Εδώ θέλω να τονίσω ότι το κοινοτικό πλαίσιο στήριξης που είναι η πιο φιλόδοξη επιχείρηση ανάπτυξης που γνώρισε ποτέ η χώρα μας δεν είναι μόνο τα μεγάλα έργα τα οποία είναι ορατά σήμερα από όλους μας, που βλέπουμε να αναπτύσσονται γύρω μας και αλλάζουν πράγματι την εικόνα και το πρόσωπο της πατρίδας μας. Είναι και οι δράσεις για την κοινωνική μέριμνα και την κοινωνική φροντίδα με τους βρεφονηπιακούς σταθμούς, που είναι σε πλήρη εξέλιξη. Αλλά για να έχουμε σχήμα της δράσης σε πλήρη εξέλιξη, αγαπητοί συνάδελφοι, χρειάζεται κάποιος να μελετήσει την πολιτική, να βρει τις μεθόδους, να βρει τα οργανογράμματα, να δημιουργήσει τους όρους και τις προϋποθέσεις, να προσλάβει κόσμο, να δημιουργήσει τις νέες δομές. Και αυτά δεν γίνονται από τη μια στιγμή στην άλλη. Το ότι μπορέσαμε μέχρι το τέλος του 2002 να έχουμε ενεργοποιήσει σχεδόν στο σύνολο του Κοινοτικού Πλαισίου Στήριξης, να έχουμε εντάξει έργα του μισού προϋπολογισμού, είναι ένας άθλος για τη χώρα μας. Μην υποβαθμίζουμε την προσπάθεια που έχουμε κάνει.
      Είναι τα κέντρα δημιουργικής απασχόλησης των παιδιών. Είναι η βοήθεια στο σπίτι που χρηματοδοτείται σήμερα από όλα τα περιφερειακά προγράμματα. Είναι οι δράσεις αναβάθμισης των δεξιοτήτων του ανθρώπινου δυναμικού. Τα προγράμματα κατάρτισης ανέργων και απόκτησης εργασιακής εμπειρίας. Συμφωνούμε ότι χρειάζονται νέες δομές γι΄ αυτό άλλαξε η λειτουργία του ΟΑΕΔ, κύριε Πρόεδρε, γι΄ αυτό φτιάχτηκαν ανώνυμες εταιρείες. Με καθυστέρηση; Ίσως. Αλλά πάμε επιτέλους σε νέες δομές που θα έχουν άλλα ποιοτικά χαρακτηριστικά, που θα αποδίδουν αν θέλετε το αποτέλεσμα που αναζητούμε.
      Είναι η σύνδεση των σχολείων στο διαδίκτυο και η αναβάθμιση της υλικοτεχνικής τους υποδομής, που ανέφερα προηγουμένως. Έχει διασυνδεθεί πλέον το σύνολο των σχολείων μας. Στο τέλος του 2000 όλα τα σχολεία ήταν συνδεδεμένα με το διαδίκτυο.
      Είναι οι ευκαιρίες που δίνουμε για τις μικρομεσαίες επιχειρήσεις. Τον μικρομεσαίο επιχειρηματία, αγαπητοί συνάδελφοι, δεν τον αφήνουμε μόνο του να κολυμπήσει στον ωκεανό του αμείλικτου ανταγωνισμού της ελεύθερης αγοράς. Του παρέχουμε εφόδια για να σταθεί στα πόδια του, να ανταγωνιστεί, να επεκταθεί. Με το πρόγραμμα «δικτυωθείτε» οι πολύ μικρές επιχειρήσεις συνδέονται με το διαδίκτυο και καταρτίζονται στη χρήση και τη λειτουργία του. Με το πρόγραμμα «επιχειρείτε ηλεκτρονικά» που είναι σε εξέλιξη αυτά τα προγράμματα ο κάθε μικρομεσαίος επιχειρηματίας υιοθετεί ολοκληρωμένα συστήματα διαχείρισης πόρων, ηλεκτρονικά καταστήματα συστήματα διαχείρισης πελατών.
      Με το πρόγραμμα «Ανταγωνιστικότητα» των μικρομεσαίων επιχειρήσεων προβαίνουν στον τεχνολογικό εκσυγχρονισμό τους και αναπτύσσουν καινοτομίες. Με το πρόγραμμα «Πιστοποιηθείτε» οι επιχειρήσεις εγκαθιστούν συστήματα διασφάλισης ποιότητας. Με τα Κέντρα Υποδοχής Επενδυτών, που τώρα δημιουργούνται σε κάθε νομαρχία, υπάρχει ενιαία εξυπηρέτηση για την αδειοδότηση των νέων επιχειρήσεων και τη λειτουργία νέων βιομηχανικών μονάδων. Με τα Κέντρα Επιχειρηματικής και Τεχνολογικής Ανάπτυξης, που επίσης τώρα δημιουργούνται σε κάθε νομό, ενθαρρύνεται και η επιχειρηματικότητα και υποστηρίζονται οι υφιστάμενες μικρομεσαίες επιχειρήσεις. Με τη δημιουργία του Ταμείου Εγγυοδοσίας, που πρόσφατα η Βουλή ψήφισε, διευκολύνεται η πρόσβαση στη χρηματοδότηση των πολύ μικρών και μικρών επιχειρήσεων καθώς και η δημιουργία νέων επιχειρήσεων. Οι νέοι και οι γυναίκες μπορούν να αναπτύξουν νέες επιχειρηματικές πρωτοβουλίες με την υποστήριξη των προγραμμάτων για τη νεανική και γυναικεία επιχειρηματικότητα.
      Τέλος, από την ερχόμενη Δευτέρα, από τις 25 του μηνός, προκηρύσσονται σε όλη την Ελλάδα όλα τα περιφερειακά προγράμματα για τη στήριξη των μικρομεσαίων επιχειρήσεων στους τομείς μεταποίησης, κοινωνία της πληροφορίας και τουρισμού. Θα έχουμε απλοποιημένες διαδικασίες με τη συνδρομή των τραπεζών, ως φορέα υποστήριξης. Έτσι ο επιχειρηματίας θα έχει τη δυνατότητα να πηγαίνει στο υποκατάστημα της γειτονιάς του και να δεχθεί τελείως δωρεάν όλες εκείνες τις υποστηρικτικές ενέργειες για να μπορέσει να καταθέσει ένα φάκελο πλήρη, που να έχει ετοιμότητα για να αξιολογηθεί και να χρηματοδοτηθεί από τα περιφερειακά προγράμματα.
      Επίσης ορίσαμε τις μικρομεσαίες επιχειρήσεις ως προς το μέγεθός τους με απόλυτη αυστηρότητα και πάνω από τον κοινοτικό κανονισμό που παραδέχεται ότι οι μικρομεσαίες επιχειρήσεις είναι αυτές που απασχολούν μέχρι και διακόσια πενήντα άτομα. Εμείς εντάσσουμε στα προγράμματα μικρομεσαίες επιχειρήσεις μέχρι πενήντα άτομα που εργάζονται και αυτό για να ωφεληθούν οι πραγματικές μικρομεσαίες επιχειρήσεις.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Να διαβάσω τον Κανονισμό επί των προσωπικών θεμάτων: «Ο επικαλούμενος προσωπικό εις βάρος του ζήτημα ζητεί από τον Πρόεδρο την άδεια να μιλήσει. Το αίτημα αυτό δεν μπορεί να υποβληθεί πριν ολοκληρωθεί η αγόρευση που έδωσε αφορμή για την επίκληση προσωπικού θέματος».
     Παρακαλώ να ανακαλέσετε αυτό που είπατε προηγουμένως ότι δεν τηρώ τον Κανονισμό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Το ανακαλώ.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο για ένα λεπτό για να πείτε σε τι συνίσταται το προσωπικό θέμα.
      ΓΕΩΡΓΙΟΣ ΑΛΟΓΟΣΚΟΥΦΗΣ: Το προσωπικό θέμα συνίσταται στις ανοίκειες προσβλητικές εκφράσεις που χρησιμοποίησε ο κύριος Υπουργός. Εγώ του απέδειξα με στοιχεία ότι παραπλάνησε συνάδελφο της Εθνικής Αντιπροσωπείας. 
      Και τον καλώ τώρα ξανά, επειδή το ένα ψέμα πάει να το καλύψει με άλλο, να διαβεβαιώσει το Κοινοβούλιο ότι ακόμα και σ’αυτά τα λίγα προγράμματα, για τα οποία έχει στείλει σχετικά πλήρη στοιχεία στην Ευρωπαϊκή Ένωση, δεν χάνονται πόροι διότι δεν περιλαμβάνονται για παράδειγμα συμπληρωματικές συμβάσεις και διάφορα άλλα στοιχεία, όπως οι δειγματοληπτικοί έλεγχοι, που απαιτούν οι κανονισμοί. 
      Μέχρι τότε ο κ. Πάχτας είναι εκτεθειμένος στο Κοινοβούλιο και στον ελληνικό λαό. Και ο εκνευρισμός του και μόνο, αυτός που επέδειξε κατά τη διάρκεια της ομιλίας του, νομίζω αρκεί για να δείξει τις μεγάλες ευθύνες του. 
      Δεν έχω να πω τίποτα παραπάνω και δεν ανακαλώ τίποτα από αυτά που είπα για τον κ. Πάχτα.
      ΠΡΟΕΔΡΕΥΩΝ (Κωνσταντίνος Βρεττός): Εγώ δεν θεωρώ ότι είναι προσωπικό θέμα. Ο κ. Αλογοσκούφης είπε ότι δεν λέει την αλήθεια ο κ. Πάχτας και ο κ. Πάχτας λέει το ίδιο στον κ. Αλογοσκούφη.
     Ορίστε, κύριε Κωνσταντόπουλε, έχετε το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αν θέλετε να είσθε αύριο στις εφημερίδες και στα μέσα ενημέρωσης διότι ανταλλάξατε ύβρεις, θα είσθε. Δεν θα είναι όμως η ουσία του Γ΄ Κοινοτικού Πλαισίου Στήριξης. Έλεος πια με αυτούς τους δικομματικούς καβγάδες!
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
    ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κύριε Πρόεδρε και λυπάμαι γι’αυτήν την πρόσθετη διακοπή. Αλλά εγώ έχω μπροστά μου από τα Πρακτικά της Βουλής τα έγγραφα που κατέθεσε ο κ. Αλογοσκούφης στην ομιλία του. Και βεβαίως, από τα Πρακτικά της Βουλής εάν ανατρέξει κανείς, θα δει για ποιον λόγο απεκάλεσε τον Υφυπουργό ότι ψεύδεται.
    Το έγγραφο που κατέθεσε ο κ. Αλογοσκούφης αναφέρει ρητά ότι ερωτάται ο κύριος Υφυπουργός για ποια από τα επιχειρησιακά προγράμματα του Β΄ Κοινοτικού Πλαισίου Στήριξης εστάλησαν οι τελικές εκθέσεις στην Ευρωπαϊκή Ένωση και πότε, για ποιες από τις κοινοτικές πρωτοβουλίες εστάλησαν οι τελικές εκθέσεις και πότε.
      Και η απάντηση που επίσης κατέθεσε ο κ. Αλογοσκούφης περιλαμβάνει ακριβώς τον αναλυτικό κατάλογο με όλα τα προγράμματα του Β΄ Κοινοτικού Πλαισίου Στήριξης αλλά και των κοινοτικών πρωτοβουλιών που η ελληνική Κυβέρνηση υπέβαλε έγκαιρα στην Ευρωπαϊκή Ένωση μέχρι το τέλος του Ιουνίου του 2002, ως όφειλε.
      Σε ό,τι αφορά τα θέματα των αποπληρωμών, η καταληκτική ημερομηνία είναι η 30η Μαρτίου 2003 και μέχρι τότε, όπως όλα τα κράτη-μέλη θα υποβάλουμε και εμείς τις αιτήσεις μας.
      Μετά από αυτά πιστεύω ότι δεν μπορεί παρά να χαρακτηριστεί πράγματι με τα λόγια που εξέφρασε ο κ. Αλογοσκούφης, ο οποίος τώρα ανακάλυψε άλλα από αυτά που είπε προηγουμένως. Δυστυχώς, κύριε Αλογοσκούφη, εσείς είσαστε αυτό που περιγράψατε για άλλους.
	ΠΑΝΑΓΙΩΤΗΣ ΛΑΦΑΖΑΝΗΣ: Δεν απαντάτε σε μας, αλλά στον κ. Αλογοσκούφη.
	ΠΡΟΕΔΡΕΥΩΝ (Κωνσταντίνος Βρεττός):  Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.
	ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, θα επαναλάβω ως παρατήρηση ότι συζητάμε ένα από τα κρισιμότερα θέματα της χώρας. Δεν είναι η πρώτη φορά. Έχουν κατατεθεί και άλλες επίκαιρες ερωτήσεις, επερωτήσεις και επαναφέρουμε το θέμα σε μία κρίσιμη στιγμή. Αν αυτό είναι το πρόσφορο πεδίο για να αρχίσουν να πετροβολιούνται η Αξιωματική Αντιπολίτευση  και η Κυβέρνηση και αύριο αυτή η ανταλλαγή ύβρεων να είναι η εικόνα του Κοινοβουλίου, δική σας η επιλογή και καλά κάνετε. Εμείς θα επιμένουμε μπας και σας βγάλουμε κάποτε από αυτή τη δικομματική πόλωση, που όλα τα ρευστοποιεί και όλα τα κάνει υλικό για επίδειξη πνεύματος. Βαριές κουβέντες ο ένας σε βάρος του άλλου, βαριές κουβέντες ο δεύτερος σε βάρος του πρώτου και όλα αυτά δεν είναι τίποτε άλλο παρά κάποιοι διαξιφισμοί! Έλεος! Αν θέλετε να συμβάλετε και οι άλλες πλευρές της Βουλής σε μία επερώτηση ενός κόμματος, να συμβάλετε ουσιαστικά και όχι γιατί πριν από μήνες απάντησε ο Υπουργός και πώς απάντησε σε κάποιο Βουλευτή της Νέας Δημοκρατίας.
	Κύριε Υφυπουργέ, μιλάμε για την Ελλάδα του 2003 μετά από τη διαχείριση και την αξιοποίηση με όποιο τρόπο δύο κοινοτικών πλαισίων στήριξης -δεν μιλάμε σε χρόνο ουδέτερο-  και μετά από την αξιοποίηση προϋπολογισμών δεκαετιών. Αν μετά από δύο κοινοτικά πλαίσια στήριξης έχετε ως δεδομένο ότι οι πέντε από τις πιο φτωχές περιφέρειες της Ευρωπαϊκής Ένωσης εξακολουθούν να είναι περιφέρειες της Ελλάδας, μην είστε τόσο ήσυχος στον ύπνο σας και στη θεώρηση των πραγμάτων.
	Δεύτερον, αν επικαλείσθε τους ρυθμούς ανάπτυξης ως επιχείρημα για την ύπαρξη κοινωνικών και οικονομικών αποτελεσμάτων, μην είστε τόσο μονοσήμαντος στην αξιολόγηση κάποιων δεδομένων, γιατί ξέρετε πολύ καλά ότι αυτοί οι ρυθμοί ανάπτυξης δεν αντιστοιχούνται με την αύξηση της απασχόλησης, με μεγέθυνση της παραγωγικότητας, με ενίσχυση της ανταγωνιστικότητας. Και αν επικαλείσθε ακόμη ότι οι ελληνικές περιφέρειες δεν έχουν την εικόνα της δεκαετίας του 1980 ή του 1960, σας λέω ότι συγκρίνετε ανόμοια πράγματα. Και αυτή η τάση προς σύγκλιση προς το μέσο ευρωπαϊκό επίπεδο, δεν συνοδεύεται με την αντίστοιχη αύξηση των κρίσιμων κοινωνικών και οικονομικών δεικτών, γι΄ αυτό και η χώρα μας εξακολουθεί να παραμένει ουραγός. Ανησυχούμε ότι αυτή η τάση προς μικρή σύγκλιση κινδυνεύει να καταστραφεί από τον τρόπο με τον οποίο θα διαχειριστείτε αυτές τις δύο μεγάλες επιχειρήσεις που λέγονται Γ’ Κοινοτικό Πλαίσιο Στήριξης και Ολυμπιακοί Αγώνες. 
	Λυπάμαι, αλλά και μετά τη συζήτηση φεύγουμε περισσότερο ανήσυχοι, διότι εσείς έχετε μπει στις γραμμές του τρένου και πάτε όπως αυτό, στον αισιόδοξο δρόμο. Όταν εκτροχιάζεται το τρένο, εκτροχιάζεται και από ένα μικρό χαλικάκι. Σας επισημαίνουμε ορισμένα ζητήματα.
      Επικαλείσθε το διαχειριστικό πλαίσιο. Φτιάξατε ένα μοντέλο διαχείρισης του Γ΄ Κοινοτικού Πλαισίου Στήριξης. Δεν αποδίδει εκείνο που θα έπρεπε να αποδώσει. Αυτή είναι η παρατήρησή μας και σας την επισημαίνω με ένα συγκεκριμένο τρόπο. Οι πραγματικοί αποδέκτες δεν μπορούν να ανταποκριθούν. Με καθυστέρηση προωθούνται οι διαδικασίες. Υπάρχουν εσωτερικές αγκυλώσεις, αποξένωση της Δημόσιας Διοίκησης και κόστος αυτής της δομής, για το οποίο βέβαια ποτέ δεν μας έχετε ενημερώσει. Συν το επιπρόσθετο στοιχείο ότι δεν αξιοποιήσατε την κατακτημένη εμπειρία από το Β΄ Κοινοτικό Πλαίσιο Στήριξης για την αξιοποίηση της περιφέρειας.
      Εάν από το χωριό μου χρειαστεί να προβληθεί ένα έργο ανάπλασης της περιοχής, για να ενταχθεί στο Γ΄ Κοινοτικό Πλαίσιο Στήριξης, θα έρθουν όλα εδώ στο Υπουργικό Συμβούλιο, για να τα υπογράψετε. Πόσο πιο απλά να σας το πω; Αυτή είναι η πραγματικότητα. Εδώ έρχονται όλα. 
      Κύριε Υπουργέ, πρέπει να συνεννοηθούμε πολιτικά, γιατί πια αυτή η τεχνοκρατική περιγραφή των προβλημάτων και από τη γραφειοκρατία της Κομισιόν, αλλά και από τις διάφορες κυβερνήσεις, απονευρώνει την πολιτική από κάθε ουσία. Όταν οι εκτελεστικές εξουσίες κρατούν συγκεντρωτικές δομές με τέτοια εσωστρέφεια, ε, τότε θέλουν για λογαριασμό τους να διαχειρίζονται! Πολύ απλά.
      Είπατε ότι δεν είναι η πίτα. Βεβαίως, δεν είναι η πίτα. «Πίτα» έγινε το Β΄ Κοινοτικό Πλαίσιο Στήριξης, «φύλλα και φτερά» έγινε το Α΄ Κοινοτικό Πλαίσιο Στήριξης Με το Α΄ Κοινοτικό Πλαίσιο Στήριξης «σεμιναριάστηκε» όλη η Ελλάδα και με όλα όσα έγιναν στο Β΄ Κοινοτικό Πλαίσιο Στήριξης φτιάξαμε χωριά, πλατειούλες, γεφυράκια, καμπαναριά και πλακοστρώσεις. 
      Σας λέμε, λοιπόν, ότι υπάρχει σοβαρό πρόβλημα καθυστέρησης και πραγματικής αδυναμίας, σοβαρός κίνδυνος απώλειας κονδυλίων και σοβαρός κίνδυνος να μην ολοκληρωθούν οι σχετικές διαδικασίες από πλευράς ποιοτικού ελέγχου. 
      Σας άκουσα προηγουμένως να λέτε ότι δεν διατρέχουμε κίνδυνο απορρόφησης. Θα τα «απορροφήσουμε» όλα. Βεβαίως πρέπει να έχουμε την ποιοτική αξιολόγηση κλπ.. Μα ξέρετε ότι η ποιοτική αξιολόγηση μπορεί να σας αφήσει με έργα στο χέρι! Ξέρετε ότι δεν έχετε εξασφαλισμένα τα ποιοτικά χαρακτηριστικά πολλών πραγμάτων. 
      Ακόμη είμαι υποχρεωμένος να σας πω ότι ζητάμε απαντήσεις και επί πολιτικού και επί τεχνοκρατικού και επί οικονομικού επιπέδου, όμως δεν μας τις δίνετε. Μας φέρνετε τις εκθέσεις και μου λέτε τι είπε ο Μπαρνιέ. Ο Μπαρνιέ σας έχει πιάσει κατ’ επανάληψη από το λαιμό και έχει χτυπήσει σαν χταπόδι την Κυβέρνησή σας, ακριβώς διότι ο τρόπος με τον οποίο δουλεύετε δεν είναι εκείνος που θα έπρεπε να είναι. 
      Σας είπα προηγουμένως: Τι μου λέτε τώρα για κοινοτικά κονδύλια; Σας το λέω ευθέως: Είναι ή δεν είναι η διαπίστωση της Ευρωπαϊκής Ένωσης ότι οι μηχανισμοί που έχετε είναι αδρανείς και αναποτελεσματικοί; Συζητιέται ή δεν συζητιέται η κατάργηση του Ο.Α.Ε.Δ.; Κάνετε ή δεν κάνετε τρεις νόμους, για να ενισχύσετε τον Ο.Α.Ε.Δ. και ο Ο.Α.Ε.Δ. αυτήν τη στιγμή δεν αποδίδει και δεν τον χρησιμοποιείτε; Ή με την Τοπική Αυτοδιοίκηση δεν ξέρετε τα προβλήματα που έχετε; Δεν ξέρετε ότι οι μεγάλοι οργανισμοί είναι απέξω; Λέτε ότι τους μικρομεσαίους τους πηγαίνετε στις τράπεζες. Δεν γνωρίζετε τίποτα από την πραγματικότητα της ζωής, για την προβληματική σχέση μικρομεσαίων επιχειρήσεων και τραπεζικού συστήματος; Είσθε ικανοποιημένοι με τον τρόπο, με τον οποίο λειτουργεί το τραπεζικό σύστημα στη χώρα, όταν δανειοδοτεί και όταν διαχειρίζεται χρηματοδοτήσεις; 
      Είμαστε υποχρεωμένοι να επισημάνουμε αυτά και για έναν επιπρόσθετο λόγο. Κύριε Υπουργέ, εγώ θα σας πω αυτό που ξέρει ο απλός πολίτης. Είμαστε η μοναδική χώρα που κανένα έργο δεν τελειώνει στην ώρα του. Είμαστε η μοναδική χώρα που πριν ξεκινήσει το έργο έχει ήδη υπερβεί και τον προϋπολογισμό και το χρονοδιάγραμμα. Είμαστε η μοναδική χώρα στην οποία ποτέ δεν γίνεται καμία αξιολόγηση ποιοτική του έργου, το οποίο παραδίδεται. Είμαστε η μοναδική χώρα όπου τα έργα που γίνονται και για τα οποία ξοδεύονται μεγάλα κονδύλια του κρατικού προϋπολογισμού δεν λειτουργούν ως πολλαπλασιαστές της ανάπτυξης και ως υποστηρικτές της κοινωνικής συνοχής. 
      Είμαστε η μοναδική χώρα, επειδή επικαλείστε εκθέσεις της Ευρωπαϊκής Ένωσης, όπου οι εκθέσεις της Ευρωπαϊκής Ένωσης και οι εκθέσεις του ΟΟΣΑ διαπιστώνουν ότι είναι διαρθρωτικό πρόβλημα της χώρας η διαπλοκή, διαρθρωτικό πρόβλημα της χώρας η γραφειοκρατική και συγκεντρωτική διοίκηση, διαρθρωτικό πρόβλημα της χώρας, ο ανορθολογικός τρόπος διαχείρισης και αξιοποίησης των πόρων. 
      Σας είπαμε εγκαίρως «μη χάσουμε χρόνο». Η περίοδος την οποία διανύουμε είναι από τις πιο πιεστικές και τίποτα απ’ αυτά, που περιγράφετε στις εκθέσεις των αριθμών, δεν θα ισχύει, αν αύριο γίνει πόλεμος. Δεν έχετε στο τσεπάκι σας τη συνήθη πορεία των πραγμάτων κατά την αισιόδοξη προδιαγραφή. Την ευνοϊκή διεθνή συγκυρία τη χάσαμε ως χώρα. Είμαστε σε δυσμενή διεθνή συγκυρία και για τα φαινόμενα της ύφεσης και για τα φαινόμενα της αποσταθεροποίησης και των εντάσεων και του ενδεχόμενου πολέμου. 
      Σας είπαμε, λοιπόν, «μη χάσουμε χρόνο, μην καθυστερήσουμε». Χάσαμε χρόνο, καθυστερούμε, είμαστε τρία χρόνια μετά, συζητάμε λες και τώρα «θα μάθουμε, θα μελετήσουμε, θα επιλέξουμε, θα τεκμηριώσουμε, θα υποστηρίξουμε, θα ενεργοποιήσουμε», όπως είπατε. 
      Σας είπαμε και κάτι πολύ συγκεκριμένο που το απορρίψατε. Φτιάξτε μια διακομματική επιτροπή εποπτείας να ενημερώνεται ο κόσμος. Την απορρίψατε. Ζητήσαμε να γίνεται συζήτηση για το Γ’ Κοινοτικό Πλαίσιο Στήριξης στη Βουλή περιοδική, να ενημερωνόμαστε. Την απορρίψατε. Ενώ -σας το επεσήμανα και προηγουμένως- για τους Ολυμπιακούς Αγώνες που είναι μια επιχείρηση μικρότερων διαστάσεων, φτιάξατε δομές από τις οποίες τουλάχιστον λέτε ότι έχετε μεγαλύτερη αποτελεσματικότητα. Ξέρετε γιατί τα φτιάξατε εκεί; Γιατί εκεί υπάρχει η πίεση από τη Διεθνή Ολυμπιακή Επιτροπή και τα μεγάλα συμφέροντα τα οποία θέλουν να εξασφαλίσουν τις αντίστοιχες συμβάσεις. Στο Γ΄ Κοινοτικό Πλαίσιο Στήριξης η Ευρωπαϊκή Ένωση που σας ελέγχει, που σας παρακολουθεί, σας περιμένει στη γωνία. Δεν θα σας πει «δεν θα σας δώσω το Γ΄ Κοινοτικό Πλαίσιο Στήριξης», όπως θα έλεγαν ενδεχομένως κάποιοι «δεν θα σας δώσω τους Ολυμπιακούς», αλλά μεθαύριο στη γωνία όταν εσείς θα λέτε ΘΑ κάνουμε τη μελέτη και τις ποιοτικές προδιαγραφές θα μας πουν «δεν σας δίνουμε παραπάνω, όσα δώσατε, τα δώσατε, κόψτε το λαιμό σας». 
      Η συζήτηση που έγινε εμάς μας ανησυχεί ακόμη περισσότερο και πολύ περισσότερο ανησυχούμε διότι εξακολουθείτε να επιμένετε σε μια αισιόδοξη προεξόφληση των πραγμάτων και πεισματικά αρνείστε να απαντήσετε στις συγκεκριμένες ενστάσεις, αιτιάσεις, παρατηρήσεις ή ερωτήσεις τις οποίες καταθέτουμε. 
      Ο κόσμος γνωρίζει αυτήν τη στιγμή, κύριε Υφυπουργέ, ότι και με τα κονδύλια του Γ΄ Κοινοτικού Πλαισίου Στήριξης με τις δράσεις, με τα προγράμματα, με τα σχέδια, εξυπηρετούνται διάφοροι και διάφορα συμφέροντα και με αυτά γίνονται επίσης ορισμένες διαδικασίες που «μπάζουν» από πλευράς   αξιοπιστίας, διαφάνειας και αποτελεσματικότητας. 
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο για τρία λεπτά. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Ευχαριστώ, κύριε Πρόεδρε. 
     Θα ήθελα να συνεχίσω σ’ αυτά που είπε ο κύριος Πρόεδρος του Συνασπισμού με κάποιες παρατηρήσεις. Επαναλαμβάνω ότι είναι και δικές μας ανησυχίες και αυτό προσπαθούμε να κάνουμε, να βελτιώσουμε το όλο σύστημα, να το απλοποιήσουμε. Εγώ θέλω, ανεξάρτητα από το πόσο θα θέλουμε να προχωρήσουμε και έχουμε προχωρήσει, να δείξω και τα θετικά μιας προσπάθειας. Δεν μπορούμε όλα να τα μηδενίζουμε, δεν μπορεί όλα να είναι γκρίζα και μαύρα. Έχει κάνει προσπάθειες ο λαός, έχει επιτυχίες ο λαός. 
      Μιλήσατε για τις ελληνικές περιφέρειες.
      Κύριε Πρόεδρε, το ότι όλες οι ελληνικές περιφέρειες –και οι δεκατρείς- συγκλίνουν τα τελευταία χρόνια -και μόνο τα τελευταία χρόνια κι όχι τα προηγούμενα προ του 1995- με το μέσο κοινοτικό όρο είναι επιτυχία της ελληνικής μας προοπτικής, του λαού μας και των κοινωνικών και οικονομικών μας εταίρων. Το ότι σήμερα η Ελλάδα συγκλίνει και δεν αποκλίνει, επίσης είναι επιτυχία μας. Το ότι η Θράκη είναι μια διαφορετική Θράκη από αυτήν που ήταν πριν από δέκα χρόνια, επίσης είναι μια επιτυχία. Και η Ήπειρος άλλωστε είναι μια διαφορετική Ήπειρος. Η Ελλάδα αλλάζει και αλλάζει καθημερινά, κύριε Πρόεδρε, και αγαπητοί κύριοι συνάδελφοι. Και αλλάζει γιατί κάνουμε πολλά τώρα, όλα μαζί και ταυτόχρονα. Και βεβαίως αλλάζει γιατί οι πόροι εισρέουν και υπάρχει και ενδογενής αναπτυξιακή ώθηση, αγαπητοί συνάδελφοι.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Υφυπουργέ, δεν έχει φθάσει στο αυτί σας η κοινωνική δυσφορία που ολοένα και περισσότερο μεγαλώνει; 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Σαφώς, κύριε Πρόεδρε, αλλά χωρίς αυτό να σημαίνει ότι δεν γίνονται βήματα θετικά από μια άλλη πλευρά. Όλοι θέλουμε να κινηθούμε γρηγορότερα, όλοι θέλουμε να βελτιώσουμε την ποιότητα ζωής, να αυξήσουμε την ευημερία του ελληνικού λαού. Αυτή είναι η προσπάθειά μας, αυτό προσπαθούμε να κάνουμε και από εκεί θα  αξιολογηθούμε, κύριε Πρόεδρε, όπως αξιολογούμαστε στο τέλος κάθε τετραετίας. 
      Αυτό που θέλω όμως να κατανοήσουμε όλοι είναι ότι μέχρι προχθές όλοι μάς  κατηγορούσατε ότι τα χρήματα χάνονται. Μετά, όταν είδατε ότι τα χρήματα δεν χάνονται, μας κατηγορείτε ότι όλη η ανάπτυξη που υπάρχει στη χώρα μας οφείλεται αποκλειστικά και μόνο στις εισροές πόρων από την Ευρωπαϊκή Ένωση. Γνωρίζετε ότι δεν είναι έτσι. Κατά περίπου 12% συμβάλλουν οι κοινοτικοί πόροι στην ανάπτυξη της πατρίδας μας σε ετήσια βάση. Όλα τα άλλα είναι δουλειά του ελληνικού λαού, ενδογενής ανάπτυξη. Έχουμε πολλαπλασιαστικά οφέλη, έχουμε δημιουργήσει όρους αυτοτροφοδοτούμενης ανάπτυξης και αυτό επίσης είναι μια επιτυχία του ελληνικού λαού. 
      Δεν αποδίδει το σύστημα. Σας διάβασα την περικοπή του κ. Μπαρνιέ που αναφέρεται ακριβώς στο σύστημα. Εγώ όμως δεν συμφωνώ ότι δεν αποδίδει το σύστημα. Το ότι εντάξαμε μέχρι σήμερα οκτώ χιλιάδες έργα –είκοσι πέντε χιλιάδες είναι τα έργα του Β΄ Κοινοτικού Πλαισίου Στήριξης- το ότι έχουμε εντάξει έργα που στο τέλος του 2002 θα αναφέρονται στο 50% του προϋπολογισμού του Γ΄ Κοινοτικού Πλαισίου Στήριξης και στο τέλος του 2003 θα είναι στο 100%, σημαίνει ότι «κλειδώνουμε» το Γ΄ Κοινοτικό Πλαίσιο Στήριξης στο τέλος του 2003, πέντε χρόνια πριν από την ημερομηνία του 2008 που τελειώνει το Γ΄. Αυτό είναι καθυστέρηση; Δεν είναι καθυστέρηση, κύριοι συνάδελφοι, είναι πρόοδος, είναι αποτέλεσμα δουλειάς. 
     Σε όλες τις περιφέρειες σήμερα, υπάρχουν έργα του Γ΄ Κοινοτικού Πλαισίου Στήριξης που έχουν αποδοθεί στην τοπική οικονομία και κοινωνία και είναι πρωτόγνωρο επίσης. Εκεί πρέπει να ρίξουμε το βάρος. Βεβαίως. Δράση στον ιδιωτικό τομέα, για το γεωργό μας, για τον ψαρά μας για τη μικρομεσαία μας επιχείρηση, στην κοινωνία της πληροφορίας. Εκεί να ρίξουμε το βάρος να ολοκληρώσουμε τις προσπάθειες που θέλουμε όπως εξήγησα προηγουμένως τα καθεστώτα ενίσχυσης, τις εγκρίσεις και τις διαβουλεύσεις με την Ευρωπαϊκή Ένωση, να ενεργοποιήσουμε πλήρως αυτήν την προσπάθεια και να γίνει ορατό το αποτέλεσμα και εκεί μέσα στο 2003.
      Κύριε Πρόεδρε, μου επιτρέπετε να ολοκληρώσω την παρέμβασή μου με ένα σημείο ακόμη και να συμφωνήσω εδώ με αυτά που είπαν οι συνάδελφοι. Λέμε όλοι ότι οι διαδικασίες είναι βαριές. Ανακαλύπτουμε συνεχώς ξαφνικά δυσκολίες, καθυστερήσεις και τη γραφειοκρατία του Γ΄ Κοινοτικού Πλαισίου Στήριξης. Αλλά αν υπάρχει κάτι, αγαπητοί συνάδελφοι, που επαναλαμβάνουμε συνεχώς απ’ αυτήν τη θέση, όλοι μου οι συνεργάτες και εγώ προσωπικά εδώ και χρόνια, είναι ακριβώς ότι το Γ΄ Κοινοτικό Πλαίσιο Στήριξης θα υλοποιηθεί κάτω από πολύ αυστηρότερους όρους απ’ ότι στο Β΄ Κοινοτικό Πλαίσιο Στήριξης. Τίποτα δεν μοιάζει με το Β΄ Κοινοτικό Πλαίσιο Στήριξης. Η διαφορά είναι άσπρο με μαύρο, η μέρα με τη νύχτα. Πρέπει να ξεχάσουμε όλοι τι σήμαινε Α΄ και Β΄ Κοινοτικό Πλαίσιο Στήριξης. Εγώ είχα μιλήσει και για κόλαση στο Υπουργικό Συμβούλιο. 
      Πρέπει να το συνειδητοποιήσουν όλοι όσοι εμπλέκονται και να προετοιμαστούν κατάλληλα. Το λέμε από το 1999 αυτό το πράγμα. Φυσικά το Γ΄ Κοινοτικό Πλαίσιο Στήριξης έχει βαριές διαδικασίες και γραφειοκρατία. Σε τι θα συνίστατο διαφορετικά αυτή η δυσκολία; Και έχουμε πει ότι πρέπει να ξεχάσουμε τα πάντα σε ότι αφορά το Β΄ και το Α΄ Κοινοτικό Πλαίσιο Στήριξης, ό,τι δεν μας επιτρέπεται πλέον στο Γ΄ Κοινοτικό Πλαίσιο Στήριξης να πέσουμε έξω, όπως συστηματικά συνέβαινε κατά τη διάρκεια των προηγουμένων προγραμματικών περιόδων, ότι οποιαδήποτε παρατυπία που θα συλλαμβάνεται από την υπηρεσία της επιτροπής οδηγεί σε οριστική απώλεια πόρων. Και βεβαίως δεν έχουμε κίνδυνο απώλειας λόγω μη απορροφητικότητας, αλλά ο κίνδυνος απώλειας πόρων υπάρχει αν αστοχήσουμε στο αποτέλεσμά μας, στην ποιότητά μας, στη διαφάνειά μας. Ότι δεν επιτρέπεται αστοχία προϋπολογισμού, αλλά και χρονοδιαγράμματος, ότι υπάρχουν συγκεκριμένοι ποσοτικοί στόχοι σε κάθε πρόγραμμα που πρέπει να επιτευχθούν, προκειμένου να μην μπούμε σε περιπέτειες και τέλος πάντων τους στόχους αυτούς, τους προϋπολογισμούς αυτούς και τα χρονοδιαγράμματα, δεν μας τα επέβαλε κανένας. Εμείς ως χώρα, ως κοινωνία, ομόφωνα τα περιφερειακά συμβούλια της πατρίδας μας τα έχουν επιλέξει και δεσμευθήκαμε ενώπιον του εαυτού μας και της επιτροπής. 
      Άρα σαφώς πιστεύω πράγματι ότι οι διαδικασίες είναι βαριές, αλλά αυτές είναι. Αν θέλουμε να πάρουμε πόρους από το Γ΄ Κοινοτικό Πλαίσιο Στήριξης αυτές είναι οι διαδικασίες, αυτοί είναι οι κανονισμοί που ψηφίστηκαν, ισχύουν για την Ελλάδα, ισχύουν για τα κράτη μέλη. Και πρέπει να ενσωματώσουμε αυτές τις διαδικασίες στην καθημερινή μας λειτουργία. Να μην τις εκλάβουμε μόνο ως απειλή αλλά και ως μια πρόκληση για μια καλύτερη αποτελεσματικότητα, για περισσότερη διαφάνεια, για αποκλειστική ποιότητα στα έργα μας και στη δουλειά μας. Και εφόσον λειτουργήσουμε σωστά δεν έχουμε να φοβηθούμε τίποτε και από κανέναν. 
      Αυτό είναι το μήνυμα που πρέπει να βγει και σήμερα απ’ αυτήν μας τη συζήτηση. Σαφώς έχουμε δράσεις που έχουν προχωρήσει και κινούνται προς τα εμπρός με ικανοποιητικούς ρυθμούς, κατά την άποψή μας και υπάρχουν άλλες δράσεις που θέλουν περαιτέρω ενίσχυση, περαιτέρω βελτίωση, έτσι ώστε να είναι ορατό το αποτέλεσμα για την κοινωνία, την τοπική μας οικονομία και την εθνική μας οικονομία μέσα στο 2003 για τις δράσεις αυτές. Και το επιτυγχάνουμε αυτό με τους κανόνες, τους κανονισμούς, τις προϋποθέσεις και τους όρους που ισχύουν για όλα τα κράτη μέλη. Αυτό ας γίνει συνείδηση σε όλους μας. Χρειάζεται μια άλλη αντίληψη, μια άλλη προσέγγιση, μια άλλη κουλτούρα και ανεξάρτητα αν μας αρέσουν, αυτοί είναι οι κανόνες. Οφείλουμε να κινηθούμε στο πλαίσιο αυτών των κανόνων.
      Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Κωνσταντίνος Βρεττός): Τα μηνύματα ελήφθησαν απ’ όλες τις μεριές!
     Κηρύσσεται περαιωμένη η συζήτηση επί της υπ’ αριθμόν 21/15.11.2002 επερώτησης των Βουλευτών του Συνασπισμού της Αριστεράς και της Προόδου προς τον Υπουργό Οικονομίας και Οικονομικών σχετικά με το Γ΄ Κοινοτικό Πλαίσιο Στήριξης.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 14.36΄ λύεται η συνεδρίαση για την προσεχή Δευτέρα 25 Νοεμβρίου 2002 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



6

Συνεδρίαση 22-11-2002


