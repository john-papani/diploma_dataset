      ΣΥΝΕΔΡΙΑΣΗ ΜΒ΄
      Παρασκευή 8 Οκτωβρίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας των Βουλευτών Ν. Γεωργιάδη και Μητσοτάκη Κ., σελ.
      2. Ανακοινώνεται ότι τη συνεδρίαση παρακολουθούν μαθητές, από το 20ο Δημοτικό Σχολείο Μενιδίου και το 8ο Δημοτικό Σχολείο Κηφισιάς, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων: 
      α) Προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του προγράμματος της δωρεάν διανομής ρυζιού κλπ., σελ.
      β) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επικίνδυνη ρύπανση τουριστικής ακτής του Δήμου Κατερίνης από τη ρίψη ανεπεξέργαστων λυμάτων, σελ.
      γ) Προς τον Υπουργό Αγροτικής Ανάπτυξης και Τροφίμων σχετικώς με τη λήψη μέτρων στήριξης της κορινθιακής σουλτανίνας, σελ.
      δ) Προς τον Υπουργό Οικονομίας και Οικονομικών, σχετικά με τις προθέσεις της Αγροτικής Τράπεζας για την τύχη της γαλακτοβιομηχανίας «ΔΩΔΩΝΗ» κλπ., σελ.
      ε) Προς τον Υπουργό Δημόσιας Τάξης, σχετικά με την ικανοποίηση οικονομικών αιτημάτων των εργαζομένων στα Σώματα Ασφαλείας κλπ., σελ.
      4) Συζήτηση επερώτησης προς τον Υπουργό Δημόσιας Τάξης σχετικά με τις μεταθέσεις στην Ελληνική Αστυνομία, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΛΑΒΑΝΟΣ Α., σελ.
      ΑΡΓΥΡΗΣ Ε., σελ.
      ΔΟΥΚΑΣ Π., σελ.
      ΚΑΛΟΓΙΑΝΝΗΣ Στ., σελ.
      ΚΟΝΤΟΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΤΖΕΚΗΣ Α., σελ.
      ΤΣΙΟΓΚΑΣ Δ., σελ.
      ΧΩΡΕΜΗΣ Α., σελ.
      Β. Επί της επερώτησης.
      ΑΚΡΙΒΑΚΗΣ Α., σελ.
      ΚΟΥΒΕΛΗΣ Φ., σελ.
      ΜΑΝΩΛΑΚΗΣ Α., σελ.
      ΜΑΡΚΟΓΙΑΝΝΑΚΗΣ Χρ., σελ.
      ΠΑΠΑΓΕΩΡΓΙΟΥ Γ., σελ.
      ΠΑΠΑΪΩΑΝΝΟΥ Μ., σελ.
      ΠΡΩΤΟΠΑΠΑΣ Χ., σελ.
      ΡΟΒΛΙΑΣ Χ., σελ.
      ΤΖΕΚΗΣ Α., σελ.
      ΤΣΑΛΙΔΗΣ Φ., σελ.
      
      ΠΡΑΚΤΙΚΑ  ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ ΜΒ΄
      Παρασκευή 8 Οκτωβρίου 2004
      	Αθήνα, σήμερα στις 8 Οκτωβρίου 2004, ημέρα Παρασκευή και ώρα 10.50’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      	ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Ευάγγελο Αργύρη, Βουλευτή Ιωαννίνων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Επιτροπή Αγώνα Εργαζομένων στην Επαγγελματική Κατάρτιση Α.Ε. ζητεί την ανανέωση και μετατροπή των συμβάσεων των μελών της σε αορίστου χρόνου.
      2) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Σύλλογος Εργαζομένων Περιφέρειας Αττικής ζητεί την επίλυση προβλημάτων λειτουργίας των Διευθύνσεων Αλλοδαπών και Μετανάστευσης - Ιθαγένειας της Περιφέρειας Αττικής.
      3) Η Βουλευτής Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία Εργαζόμενοι στην ΕΛΒΟ Θεσσαλονίκης ζητεί την ανάθεση προγραμμάτων στην ΕΛΒΟ.
      4) Η Βουλευτής Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία ο Δήμαρχος Καλαμαριάς Θεσσαλονίκης ζητούν την αξιοποίηση τμήματος του στρατοπέδου Νταλίπη.
      5) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί τη χρηματοδότηση της Ένωσης Αγροτικών Συνεταιρισμών Βόλου για την πληρωμή σιτηρών εσοδείας 2004.
      6) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα σχετικά με την ανάγκη αναβάθμισης του Αστυνομικού Σταθμού  Μονεμβασιάς σε Αστυνομικό Τμήμα.
      7) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Νεκταρία - Δήμα, κάτοικος Σπάρτης, υπάλληλος του Δήμου Σπάρτης, ζητεί το μόνιμο διορισμό της στο Δήμο Σπάρτης.
      8) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία Ομάδες Παραγωγών Εσπεριδοειδών του Νομού Λακωνίας ζητούν την οικονομική ενίσχυση των παραγωγών της περιοχής τους που οι καλλιέργειές τους επλήγησαν από ακραία καιρικά φαινόμενα.
      9) Ο Βουλευτής Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Πικερμίου Αττικής ζητεί την επίλυση του στεγαστικού προβλήματος του Σχολείου.
      10) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με οποία το Σωματείο Ιδιοκτητών Καφενείων - Καφετεριών και Συναφών Επαγγελμάτων Περιοχής Αλμωπίας Πέλλας διαμαρτύρεται γιατί τα ποσά που καλούνται να πληρώνουν για πνευματικά δικαιώματα στην ΑΕΠΙ είναι πολύ μεγάλα σε σχέση με τον κύκλο εργασιών των μελών του.
      11) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί ενημέρωση για τις προθέσεις επιχορήγησης ή άλλες πρωτοβουλίες στήριξης των Ομάδων Παραγωγών Εσπεριδοειδών του  Νομού Λακωνίας.
      12) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Γονέων και Κηδεμόνων του 13ου Δημοτικού Σχολείου Ρεθύμνου ζητεί να αγορασθεί αύλειος χώρος για την εύρυθμη λειτουργία του Σχολείου.
      13) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία οι κυρίες Ν. Χαραμάκη και Ε. Βαρδάκη ζητούν να λειτουργήσει εσπερινό τμήμα στο Β΄ κύκλο νοσηλευτικής στο 2ο ΤΕΕ Ρεθύμνου.
      14) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία Απόστρατοι Αξιωματικοί των Σωμάτων Ασφαλείας ζητούν τη βαθμολογική και συνταξιοδοτική τους αποκατάσταση.
      15) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Σωτήριος Παπαδόπουλος ζητεί την επίλυση οικονομικού του θέματος προς την ΑΤΕ.
      16) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Παμμηχανική Ένωση Συνταξιούχων Διπλωματούχων Πρακτικών Μηχανικών Βορείου Ελλάδος, αναφέρεται στο θέμα των μεταναστών στην Ελλάδα.
      17) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Αγροτικός Συνεταιρισμός και Αγροτικός Σύλλογος Κάτω Λεχωνίων Βόλου Μαγνησίας ζητεί τη διάθεση των αγροτικών προϊόντων της περιοχής τους στην αγορά.
      18) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η κ. Γαρουφαλιά Ελισάβετ, συνταξιούχος του ΟΓΑ, κάτοικος Κισσού Δήμου Μουρεσίου Μαγνησίας, καταγγέλλει περικοπές στις συντάξεις του ΟΓΑ.
      19) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία Κάτοικοι, Φορείς και το Τ.Σ. του Δ.Δ. Δρεπάνου Δήμου Ρίου Αχαΐας διαμαρτύρονται για την εγκατάσταση Εμπορευματικού Κέντρου του ΟΣΕ στην περιοχή Δρεπάνου – Αραχωβίτικων και τη νέα χάραξη της σιδηροδρομικής γραμμής.
      20) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Επιτροπή Αγώνα Εργαζομένων στην Επαγγελματική Κατάρτιση Α.Ε. ζητεί την ανανέωση των συμβάσεων εργασίας τους.
      21) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμος Νέας Αγχιάλου Μαγνησίας διαμαρτύρεται για τις απαράδεκτες εκτιμήσεις του ΕΛΓΑ σχετικά με τις ζημιές που υπέστησαν στις 18-6-04 οι καλλιέργειες της περιοχής του από χαλάζι.
      22) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία το Νομαρχιακό Συμβούλιο Ηλείας ζητεί να ενταχθεί ο Νομός Ηλείας στη Δ΄ ζώνη κινήτρων του νέου αναπτυξιακού νόμου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1407/10-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 338/9-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Α. Τζέκης και Γ. Χουρμουζιάδης, για τα θέματα της αρμοδιότητάς μας, σας πληροφορούμε τα εξής:
      Το Υπουργείο διέθεσε εφέτος προς τη Ν.Α. Κιλκίς, συνολική πίστωση 1.411.250€ για την αποκατάσταση ζημιών σε συλλογικά αρδευτικά δίκτυα, που προξενήθηκαν από γεγονότα ανωτέρας βίας (πλημμύρες κλπ.).
      Οι πιστώσεις αυτές διατέθηκαν από το Π.Δ.Ε., ΣΑΕ 081, ΚΑ 2003ΣΕ 08100000 και με τίτλο «Έργα Αντιμετώπισης Εκτάκτων Αναγκών». Συγκεκριμένα διατέθηκαν στο Νομό Κιλκίς.
      - 1.220.000€ για Δήμους
      - 191.250€ για ΤΟΕΒ (Τοπικοί Οργανισμοί Εγγείων Βελτιώσεων)
      Μετά τις πρόσφατες νεροποντές που έπληξαν τη χώρα και με δεδομένο ότι είχε ήδη εξαντληθεί η προβλεπόμενη πίστωση Εκτάκτων Αναγκών του Π.Δ.Ε., το Υπουργείο ζήτησε από το Υπουργείο Οικονομίας και Οικονομικών με το 12126/25-6-2004 έγγραφό του την αύξηση της πίστωσης για το τρέχον έτος, προκειμένου να καλύψει ανάγκες ζημιών, που προξενήθηκαν.
      Την διαβεβαίωση αυτή άλλωστε έδωσα στον Δήμαρχο και στη Δημοτική Αρχή ως Υπουργός κατά την επίσκεψή μου στις πληγείσες περιοχές του Δήμου Αξιουπόλεως.
      Ο Υπουργός
      Σ. ΤΣΙΤΟΥΡΙΔΗΣ»
      2. Στην με αριθμό 1054/26-5-2004 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 25712/ΕΥΣ/4128/13-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Αναφορικά με την παραπάνω ερώτηση που κατέθεσε στη Βουλή των Ελλήνων ο Βουλευτής κ. Γεώργιος Παπαγεωργίου, και σύμφωνα με στοιχεία της αρμόδιας κατά το Νόμο 2860/1999 Ειδικής Υπηρεσίας Διαχείρισης του ΠΕΠ Στερεάς Ελλάδας, σας γνωρίζουμε τα ακόλουθα:
      Σε συνέχεια έγγραφου αιτήματος του Δήμου Ιστιαίας, Τελικού Δικαιούχου του ενταγμένου στο ΠΕΠ Στερεάς Ελλάδας έργου «Δίκτυα Αποχέτευσης και Βιολογικός Καθαρισμός Ευρύτερης Περιοχής Ιστιαίας», σχετικά με την έγκριση παράτασης έξι μηνών στη δημοπράτηση του έργου, η Ε.Υ.Δ.Ε.Π. Στερεάς Ελλάδας έκανε δεκτή την παράταση, θέτοντας όμως συγκεκριμένους όρους στον Τελικό Δικαιούχο που αφορούν την ωριμότητα δημοπράτησης του έργου μέχρι τη λήξη της παράτασης αυτής.
      Ο Υφυπουργός
      ΧΡΗΣΤΟΣ ΦΩΛΙΑΣ»
      3. Στην με αριθμό 1549/21-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./150/12-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ.πρ.1549/21-6-2004 ερώτησης του Βουλευτή κ. Γ. Παπαγεωργίου σχετικά με τον αρχαιολογικό χώρο Γλύφας Χαλκίδας, σας ενημερώνουμε τα εξής:
      Ο προαναφερθείς αρχαιολογικός χώρος, ο οποίος είναι κηρυγμένος ως αρχαιολογικός χώρος (ΦΕΚ 562/Β/11-8-1970), απαλλοτριώθηκε τη δεκαετία του 1980 γιατί κατά τη διάρκεια ανασκαφικής έρευνας που πραγματοποίησε η αρμόδια ΙΑ΄ Εφορεία Προϊστορικών και Κλασικών Αρχαιοτήτων αποκαλύφθηκαν οικοδομικά λείψανα πρώιμης κατοίκησης καθώς και τμήμα τείχους που περικλείει τον αρχαίο οικισμό. Η έκταση έχει περιφραχθεί και έχει τοποθετηθεί μεγάλη ενημερωτική πινακίδα ενώ σε πολύ τακτά χρονικά διαστήματα ο χώρος αποψιλώνεται με ιδιαίτερη προσοχή. Όσον αφορά στο θέμα της συλλογής και συντήρησης των ευρημάτων είναι πάγια τακτική όλων των Υπηρεσιών του Υπουργείου Πολιτισμού και σύμφωνα πάντα με την αρχαιολογική νομοθεσία, όπου και όταν διενεργείται ανασκαφική έρευνα, τα κινητά ευρήματα να μεταφέρονται άμεσα στα εργαστήρια συντήρησης των αρμοδίων Υπηρεσιών και στη συνέχεια να συντηρούνται. Τέλος το πρόβλημα της πυκνής βλάστησης σε όλους τους αρχαιολογικούς χώρους είναι σε πλήρη συνάρτηση με τις καιρικές συνθήκες (βροχοπτώσεις) και γι' αυτό το λόγο υπάρχει ιδιαίτερη μέριμνα στην τακτή επανάληψη των αποψιλώσεων.
      Το Υπουργείο Πολιτισμού δίνει ιδιαίτερη σημασία στον ευπρεπισμό όλων των αρχαιολογικών χώρων και προσπαθεί να αναδείξει και να προβάλει την ιστορία τους με κάθε δυνατό τρόπο.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 1554/18-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./144/12-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 1554/18-6-2004 ερώτησης του Βουλευτή κ. Φώτη Κουβέλη, σας πληροφορούμε τα εξής:
      Το κτίριο έχει χαρακτηριστεί διατηρητέο σύμφωνα με τις διατάξεις του Ν. 1459/50 λόγω της ιδιαίτερης ιστορικής του αξίας εφόσον είναι συνδεδεμένο με τον Κωστή Παλαμά. Το κτήριο περιήλθε στην ιδιοκτησία της κ. Γ. Γεωργίου μετά το χαρακτηρισμό του ως νεώτερο Μνημείο. Το κτήριο είναι ιδιόκτητο και σύμφωνα με το Ν.3028/2002 άρθρο 11 παρ.2, ο κύριος ή ο νομέας Μνημείου υποχρεούται να μεριμνά για την άμεση εκτέλεση των εργασιών συντήρησης ή προστασίας ετοιμόρροπου μνημείου χωρίς υπαίτια καθυστέρηση με δική του δαπάνη και υπό την εποπτεία και τις υποδείξεις της αρμόδιας Υπηρεσίας. Αν η Υπηρεσία κρίνει ότι καθυστερεί η εκτέλεση των εργασιών συντήρησης, μπορεί η ίδια να λαμβάνει τα αναγκαία μέτρα διατηρώντας τη δυνατότητα να καταλογίζει το σύνολο ή το μέρος σχετικής δαπάνης σε βάρος των υποχρεώσεων κατά τις σχετικές περί εισπράξεως δημοσίων εσόδων διατάξεις. Η ιδιοκτήτρια το 2002, είχε απευθυνθεί στο Γενικό Γραμματέα των Ολυμπιακών Αγώνων προκειμένου το Υπουργείο Πολιτισμού να αγοράσει το προαναφερθέν ακίνητο. Η ιδιοκτήτρια ενημερώθηκε από τη Γενική Γραμματεία Ολυμπιακών Αγώνων ότι δεν ήταν δυνατή η αγορά του ακινήτου. Στη συνέχεια η ιδιοκτήτρια με αίτησή της το 2003 ζητούσε τον αποχαρακτηρισμό ακινήτου με αναπομπή του θέματος στο Κεντρικό Συμβούλιο Νεωτέρων Μνημείων. Το αίτημα της ενδιαφερόμενης απορρίφθηκε διότι δεν συνέτρεχαν λόγοι αναπομπής του θέματος στο πλαίσιο του Ν.3028/2002.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      5. Στην με αριθμό 1575/18-6-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./138/13-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 1575/18-6-2004 ερώτησης του Βουλευτή κ. Μ. Φραγκιαδουλάκη (1575/18-6-2004), σας πληροφορούμε τα εξής:
      Το Υπουργείο Πολιτισμού έχει τη δική του επίσημη ιστοσελίδα, η οποία έχει ως βασικό στόχο την ενημέρωση των επισκεπτών τόσο για τη λειτουργία του Υπουργείου Πολιτισμού, όσο και για τις αρμόδιες Υπηρεσίες, αρχαιολογικούς χώρους και Μουσεία. Στην επίσημη αυτή ιστοσελίδα, οι επισκέπτες μπορούν να πάρουν χρήσιμες πληροφορίες για τις εκδηλώσεις του Υπουργείου Πολιτισμού, για τις δραστηριότητες και για τα Δελτία Τύπου καθώς και για το ιστορικό των Μουσείων και των Αρχαιολογικών Χώρων. Μέσα από τη σελίδα αυτή προβάλλεται ο ελληνικός πολιτισμός και η ελληνική ιστορία στο εξωτερικό δεδομένου ότι εν' όψει των Ολυμπιακών Αγώνων η χώρα μας και η ιστορία της προβάλλεται καθημερινά. Η Ολυμπιακή φλόγα, η οποία έκανε το γύρο του κόσμου, αποτελεί τη μεγαλύτερη διαφήμιση για τη χώρα μας και την ιστορία της. Όσον αφορά στις προσπάθειες παραχάραξης της ελληνικής ιστορίας μεμονωμένα περιστατικά δεν μπορούν να στιγματίσουν τη χώρα μας, ιδιαίτερα σε αυτή τη φάση της διοργάνωσης των Ολυμπιακών Αγώνων, καθώς η πολιτική ηγεσία της χώρας μας δίνει ιδιαίτερη έμφαση στη διάδοση του πολιτισμού και της παράδοσης θεωρώντας τον πολιτισμό σαν το βασικότερο δομικό στοιχείο μιας σύγχρονης κοινωνίας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      6. Στην με αριθμό 1579/18-6-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./145/12-7-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ΄ αριθμ. 1579/18.06.2004 ερώτηση του Βουλευτή Ηρακλείου κ. Μανώλη Στρατάκη αναφορικά με την Ακρόπολη Σμαρίου έχουμε να σας γνωστοποιήσουμε τα εξής:
      Σχετικά με τη χρηματοδότηση της ανασκαφής στην Ακρόπολη Σμαρίου, σημειώνεται ότι πρόκειται για συστηματική ανασκαφή, χρηματοδοτούμενη από το Δήμο Καστελλίου, ο οποίος και διέκοψε τη χρηματοδότηση. Ως εκ τούτου δεν εμπίπτει στην αρμοδιότητα του Υπουργείου Πολιτισμού και δε φέρει ευθύνη για την εν λόγω διακοπή.
      Ως προς την ανάδειξη της αρχαίας Λύττου, σημαντικής ελληνιστικής ρωμαϊκής πόλης, έγινε μία προμελέτη από το Δήμο Καστελλίου σε συνεργασία με την αρμόδια τοπική Εφορεία, η οποία χρήζει της εγκρίσεως του Κεντρικού Αρχαιολογικού Συμβουλίου (ΚΑΣ) με την προοπτική ένταξης στο Γ΄ Κοινοτικό Πλαίσιο Στήριξης. Η εν λόγω ένταξη τελικά δεν πραγματοποιήθηκε.
      Η ανάδειξη των αρχαίων Αρκάδων (Αφρατί Πεδιάδος) δεν είναι δυνατή συνολικά δεδομένου ότι ο εκτεταμένος αρχαίος οικισμός δεν είναι ανασκαμμένος. Είναι δυνατή η ανάδειξη αρχαίων από παλαιές ανασκαφές (θολωτός τάφος και νεκροταφείο, ιερό του 7ου αι. π.Χ.) με εκτεταμένους καθαρισμούς και διαμορφώσεις, η οποία μπορεί να πραγματοποιηθεί εφόσον ικανοποιηθούν οι απαραίτητες προϋποθέσεις.
      Το Υπουργείο Πολιτισμού σέβεται και αναγνωρίζει την προσπάθεια και την αγωνία των πολιτών για την ανάδειξη του πολιτιστικού πλούτου της περιοχής του Καστελλίου. Εξετάζει με μεγάλη προσοχή τις δυνατότητες για τη συνέχιση του έργου και την γενικότερη ανάδειξη του προκείμενου σημαντικού αρχαιολογικού χώρου.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      7. Στην με αριθμό 1580/18-6-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./146/12-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 1580/18-6-2004 ερώτησης του Βουλευτή κ. Μ. Στρατάκη σχετικά με την επισκεψιμότητα του Ιερού του Ερμή και της Αφροδίτης στον Αρχαιολογικό χώρο της Σύμης του Δήμου Βιάννου, σας πληροφορούμε τα εξής:
      Σύμφωνα με απόφαση της Διεύθυνσης Αναστήλωσης Αρχαίων Μνημείων εγκρίθηκε καταρχήν η προμελέτη ανάδειξης και διαμόρφωσης καθώς και η κατασκευή στεγάστρου με τρεις ουσιώδεις υποδείξεις οι οποίες πρέπει να ληφθούν υπόψη στην εκπόνηση της κανονικής μελέτης που πρέπει απαραιτήτως να προηγηθεί της υλοποίησης των εργασιών. Παρ' όλα αυτά το θέμα της ανάδειξης και προστασίας των αρχαιοτήτων του Ιερού του Ερμή και της Αφροδίτης στη Σύμη Βιάνου Ν. Ηρακλείου χαρακτηρίστηκε ως δεύτερης προτεραιότητας από την Περιφέρεια διότι αφορούσε σε έργο χρηματοδοτούμενο από το ΠΕΠ. Ενώ εγκρίθηκε από το ΚΑΣ ουδέποτε δόθηκε χρηματοδότηση από την Περιφέρεια για να εκπονηθεί οριστική μελέτη και να πληρωθεί ο μελετητής.
      Όσον αφορά στο θέμα των ποσών και των ποσοστών των πόρων που καταβάλλονται στο ΤΑΠ από τους αρχαιολογικούς χώρους του Νομού Ηρακλείου, σας πληροφορούμε ότι οι εισπράξεις του ΤΑΠ από εισιτήρια εισόδου στο Μουσείο Ηρακλείου και στους αρχαιολογικούς χώρους τόσο της ΚΓ΄ ΕΠΚΑ όσο και της 13ης ΕΒΑ, ανέρχονται για το έτος 2003 σε 6.015.195,00 ΕΥΡΩ. Οι επιχορηγήσεις του ΤΑΠ για τα λειτουργικά έξοδα των ανωτέρω Εφορειών ανήλθαν για το 2003 σε 184.000 ΕΥΡΩ και 234.000 ΕΥΡΩ για τη 13η ΕΒΑ.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      8. Στην με αριθμό 1681/23-6-04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 35/8-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 23-06-2004 ερώτησης της Βουλευτή κ. Έλσας Παπαδημητρίου, σας γνωρίζουμε ότι για τη Γενική Γραμματεία Αθλητισμού είναι αυτονόητο ότι , εφόσον υποβληθεί προς αυτήν η απαιτούμενη μελέτη εφικτότητας και βιωσιμότητας του έργου, η οποία φυσικά θα ελεγχθεί από τις υπηρεσίες μας, καθώς και το Τεχνικό Δελτίο του έργου με ποσοστιαία κατανομή του ποσού της εθνικής συμμετοχής, ευχαρίστως θα εξετάσουμε το ενδεχόμενο να συνεισφέρουμε στην κατασκευή αθλητικού κέντρου προετοιμασίας αθλητών στην Αργολίδα.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      9. Στην με αριθμό 1593/21-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./151/12-7-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την με αριθμό 1593/21.06.2004 ερώτηση του Βουλευτή Ευβοίας κ. Γεώργιο Παπαγεωργίου αναφορικά με το Αρχαίο Θέατρο Ερέτριας έχουμε να σας γνωστοποιήσουμε τα εξής:
      Η προστασία, διάσωση και στερέωση του Αρχαίου Θεάτρου Ερέτριας, μνημείου εξαιρετικά σημαντικού για την ιστορική, πολιτιστική και πνευματική εξέλιξη της αρχαίας ευβοϊκής πόλης αποτελούν βασικό μέλημα και εναγώνιο αίτημα της αρμόδιας Εφορείας Αρχαιοτήτων (ΙΑ΄ ΕΠΚΑ) προς τους αρμόδιους φορείς.
      Στο πλαίσιο της φροντίδας του χώρου το μνημείο καθαρίζεται ετησίως από τη βλάστηση, από έμπειρο εργατοτεχνικό προσωπικό της Υπηρεσίας μας. Παράλληλα γίνονται προσπάθειες στερέωσης των λίθων με πρόχειρα υποστυλώματα. Δυστυχώς όμως η προχωρημένη διάβρωση των λίθων και η υποχώρηση σε αρκετά σκηνικού οικοδομήματος, που καθιστούν το μνημείο λόγω στατικότητας επικίνδυνο για την ασφάλεια των επισκεπτών, είχαν ως αποτέλεσμα την αναστολή της λειτουργίας του ως επισκέψιμου αρχαιολογικού χώρου, στερώντας από το ευρύ κοινό την δυνατότητα άμεσης επαφής με αυτό το μοναδικού κάλλους μνημείο.
      Οι παραπάνω φθορές και η επικινδυνότητα του μνημείου έχουν επισημανθεί από τους αρμόδιους υπαλλήλους του Υπουργείου Πολιτισμού, έχει κατατεθεί έκθεση αυτοψίας στο Πολυτεχνείο της Ζυρίχης, διενεργήθηκε αυτοψία από την αρμόδια Δ/νση και τα σχετικά έγγραφα έχουν κατατεθεί στο Υπουργείο.
      Σημειώνεται ότι από τις αρχές του 2004 μελετητική ομάδα της Διεύθυνσης Αναστήλωσης ασχολείται με το μνημείο αλλά δεν είναι δυνατή προς το παρόν η σύνταξη τεχνικού δελτίου και η προώθηση του ανωτέρω έργου για χρηματοδότηση από το Γ' Κοινοτικό Πλαίσιο Στήριξης (ΚΠΣ).
      Από τα ως άνω αναφερθέντα προκύπτει ότι το Υπουργείο δεν αγνοεί το Αρχαίο Θέατρο της Ερέτριας αλλά αντιθέτως στο μέτρο του δυνατού κατέβαλε όλες τις προσπάθειες προκειμένου να προωθηθεί η μελέτη και οι εργασίες αναστήλωσης αυτού με κύριο σκοπό την προστασία του μνημείου και την απόδοσή του ως επισκέψιμου αρχαιολογικού χώρου στο ευρύ κοινό.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      10. Στην με αριθμό 1626/21-6-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 31/13-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 21/06/2004 ερώτησης των Βουλευτών κυρίων Νικολάου Γκατζή και Τάκη Τσιόγκα, σας γνωρίζουμε ότι, επειδή το εν λόγω γήπεδο είναι δημοτικό, όποιαδήποτε χρηματοδότηση προς εξυπηρέτηση σκοπών αυτού μπορεί να γίνει μόνο μέσω του Δήμου, στον οποίο ανήκει.
      Η Γενική Γραμματεία Αθλητισμού, δύναται να χρηματοδοτήσει Δήμο για κάποιο έργο μόνο εφόσον έχει προηγηθεί ένταξη του συγκεκριμένου έργου στο Ε.Π.Τ.Α. του ΥΠΕΣΔΑΑ.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      11. Στην με αριθμό 682/11.5.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 12/27.5.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 11/05/2004 ερώτησης του Βουλευτή κ. Φώτη Κουβέλη, σας γνωρίζουμε ότι το Γήπεδο Ποδοσφαίρου «Σιδηρόπουλου» ανήκει στο Δήμο Χαϊδαρίου και η αναμόρφωση (ανακατασκευή και ολοκλήρωση) του εν λόγω γηπέδου έχει ανατεθεί σε εργολάβο από τον Αναπτυξιακό Σύνδεσμο Δυτικής Αττικής ( Α.Σ.Δ.Α. ), ο οποίος έχει αναλάβει και τη χρηματοδότηση του υπόψη έργου. Λόγω όμως διαφόρων προβλημάτων οι εργασίες διεκόπησαν και ο Δήμος Χαϊδαρίου , μετά από απόφαση του Δημοτικού του Συμβουλίου, προκήρυξε διαγωνισμό για τη ανάθεση του έργου αποπεράτωσης του γηπέδου σε νέο εργολάβο.
      Ως εκ τούτου η Γενική Γραμματεία Αθλητισμού δε φέρει καμία ευθύνη για την καθυστέρηση της ολοκλήρωσης του παραπάνω έργου , ούτε είναι αρμόδια για τη λήψη μέτρων επίσπευσής του. Το αυτό ισχύει και για το θέμα της κατασκευής πεζογέφυρας σε συνάρτηση με την κατασκευή του ως άνω γηπέδου.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      12. Στην με αριθμό 551/6.5.04 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. ΥΠΠΟ/ΓΡ/ΥΦ/ΚΕ/36/25.5.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 551/6-5-2004 ερώτησης της Βουλευτού κ. Ευαγγελίας Σχοιναράκη- Ηλιάκη σχετικά με το Θέμα του Αρχαιολογικού Πάρκου Γόρτυνας, σας ενημερώνουμε τα εξής:
      Στα πλαίσια του Γ΄ Κοινοτικού Πλαισίου Στήριξης και του έργου ανάπλασης - Ανάδειξης - Αποκατάστασης του Αρχαιολογικού χώρου της Γόρτυνας» εκτελούνται εργασίες συντήρησης μνημείων και διαμόρφωσης του περιβάλλοντος χώρου των αρχαιοτήτων που περιλαμβάνουν μεταξύ άλλων τη δημιουργία χώρου στάθμευσης ΙΧ και λεωφορείων μετά από την απαλλοτρίωση παρακείμενων ακινήτων, πεζόδρομων για την ασφαλή διακίνηση των επισκεπτών, κατασκευή νέου φυλακίου και πωλητηρίου στον αρχαιολογικό χώρο και πλήθους άλλων έργων μικρότερης κλίμακας. Είναι εμφανής η περαιτέρω ανάδειξη του χώρου δεδομένου ότι το σύνολο των προαναφερθέντων δράσεων περιλαμβάνονται στο πλαίσιο της δημιουργίας Αρχαιολογικού Πάρκου. Βασική προϋπόθεση για την πραγματοποίηση όλων αυτών των εργασιών είναι η άμεση συνεργασία με τους τοπικούς φορείς, οι οποίοι οφείλουν να υποβάλουν προς έγκριση στις Υπηρεσίες των συναρμόδιων Υπουργείων ολοκληρωμένες προτάσεις χωροταξικής και περιβαλλοντικής αναβάθμισης της ευρύτερης περιοχής στο πλαίσιο του ήδη εγκεκριμένου «Περιφερειακού Πλαισίου Χωροταξικού Σχεδιασμού και Αειφόρου Ανάπτυξης Κρήτης».
      Σχετικά με το θέμα της χρηματοδότησης τονίζεται ότι οι εργασίες χρηματοδοτούνται από το Γ’ ΚΠΣ. Απαραίτητη επίσης προϋπόθεση για την χρηματοδότηση άλλων προτεινόμενων εργασιών αποτελεί η εκπόνηση ολοκληρωμένων μελετών που Θα υποβληθούν στις αρμόδιες κεντρικές και περιφερειακές Υπηρεσίες για την κατά το Νόμο έγκριση.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      13. Στην με αριθμό 590/7.5.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 103992/1612/153Β/27.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της αναφερόμενης στο θέμα ερώτησης του Βουλευτή Ευβοίας κ. Δ. Πιπεργιά, σας γνωρίζουμε τα ακόλουθα στο πλαίσιο των αρμοδιοτήτων μας:
      Για τις μεταλλευτικές δραστηριότητες της εταιρείας ΛΑΡΚΟ ΓΜΜΑΕ στις περιοχές Ίσιωμα και Γλάς, Δ.Δ. Τριάδας, Δήμου Μεσσαπίων, Νομού Ευβοίας, έχουν εγκριθεί περιβαλλοντικοί όροι με τις ΚΥΛ ΥΠΕΧΩΔΕ - ΥΠΑΝΑΠΤΥΞΗΣ με αριθ. 87197/12-03-01 και 80552/28.01.97 αντίστοιχα. Η πρώτη από αυτές ισχύει ως τις 31-12-2007 ενώ η δεύτερη έχει λήξει λόγω και της ολοκλήρωσης της εξόρυξης.
      Για την προστασία της ευρύτερης περιοχής, από τις εκπομπές σκόνης του μεταλλείου, τόσο στις προαναφερόμενες ΚΥΑ, όσο και στην ΚΥΑ έγκρισης περιβαλλοντικών όρων με αρ. πρ. 47951/22-12-00, για τις εγκαταστάσεις παραγωγής σιδηρονικελίου του εργοστασίου της εταιρείας στη Λάρυμνα Ν. Φθιώτιδας έχουν τεθεί όροι για τα μέτρα που πρέπει να λαμβάνονται με σκοπό την αποφυγή της ρύπανσης του περιβάλλοντος από τη φόρτωση και τη μεταφορά προϊόντων και στείρων υλικών.
      Για τις εγκαταστάσεις αυτές δεν έχει διαβιβασθεί ως σήμερα καταγγελία σχετική με τη ρύπανση της περιοχής. Ως εκ τούτου δεν έχει πραγματοποιηθεί αυτοψία από την υπηρεσία μας με σκοπό τον έλεγχο τήρησης περιβαλλοντικών όρων στις εγκαταστάσεις αυτές.
      Επιθεώρηση έχει πραγματοποιηθεί στις εγκαταστάσεις παραγωγής σιδηρονικελίου από την Υπηρεσία Επιθεωρητών Περιβάλλοντος του ΥΠΕΧΩΔΕ μετά από σχετική καταγγελία για Θέματα που αφορούν αποκλειστικά το εργοστάσιο στη Λάρυμνα Ν. Φθιώτιδας και όχι την ευρύτερη περιοχή.
      Για την περιοχή Ίσιωμα έχει κατατεθεί στην Υπηρεσία μας από την εταιρεία Μελέτη Περιβαλλοντικών Επιπτώσεων για νέα εκμετάλλευση μεγαλύτερης έκτασης από εκείνη που περιλαμβάνεται στην ΚΥΑ 87197/12-03-01 ΥΠΕΧΩΔΕ -ΥΠΑΝ. Η μελέτη αυτή έχει επιστραφεί από 28-8-03 στην εταιρεία με σκοπό να συμπληρωθεί σύμφωνα με τις υποδείξεις μας.
      Στην έγκριση περιβαλλοντικών όρων μετά την επαναϋποβολή της προαναφερθείσας μελέτης, η υπηρεσία μας θα αξιολογήσει μεταξύ άλλων και τα θέματα της ρύπανσης του ευρύτερου περιβάλλοντος από τις εκπομπές σκόνης λόγω των μεταλλευτικών δραστηριοτήτων και θα προβεί στις απαραίτητες διοικητικές ενέργειες προς έλεγχο των αναφερομένων στην σχετική ερώτηση του Βουλευτή κ. Δ. Πιπεργιά.
      Ο Υπουργός
      Γ. ΣΟΥΦΛΙΑΣ»
      14. Στην με αριθμό 596/10.5.04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 132025/160/Β/27.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αρ. πρ. 596 που κατατέθηκε στις 10.05.04 από το Βουλευτή κ. Α. Αλαβάνο και μας διαβιβάστηκε από τη Βουλή των Ελλήνων, σας γνωρίζουμε τα εξής:
      1. Η τελική επεξεργασία των δύο Κοινών Υπουργικών Αποφάσεων, με τις οποίες το εθνικό Δίκαιο της χώρας μας θα εναρμονισθεί με τις Οδηγίες 2001/80/ΕΚ για τον περιορισμό των εκπομπών στην ατμόσφαιρα ορισμένων ρύπων από μεγάλες εγκαταστάσεις καύσης και 2001/81/ΕΚ σχετικά με τα εθνικά ανώτατα όρια εκπομπών ορισμένων ατμοσφαιρικών ρύπων, ολοκληρώνεται εντός του Ιουνίου τ.έ., οπότε και θα προωθηθούν για υπογραφή από τα συναρμόδια Υπουργεία.
      2. Με βάση το άρθρο 4 της Οδηγίας 2001/80/ΕΚ, το σύνολο των υφιστάμενων μεγάλων εγκαταστάσεων καύσης (ονομαστική θερμική ισχύς μεγαλύτερη από 50 ΜW και αδειοδότηση πριν από την 1η Ιουλίου 1987) της χώρας μας θα πρέπει έως την 1η Ιανουαρίου 2008 είτε να τηρούν συγκεκριμένες ανά εγκατάσταση οριακές τιμές εκπομπής διοξειδίου του θείου, οξειδίων του αζώτου και σωματιδίων (εκφρασμένες σε mg/Nm3) είτε να ενταχθούν σε ένα εθνικό σχέδιο «ισοδυνάμου αποτελέσματος». Το εθνικό σχέδιο παρέχει τη δυνατότητα ελαστικότερης αντιμετώπισης ορισμένων εγκαταστάσεων, με την προϋπόθεση της αυστηρότερης αντιμετώπισης ορισμένων άλλων και του ίδιου συνολικού αποτελέσματος, δηλαδή για καθένα από τους τρεις ρύπους οι ετήσιες εκπομπές (εκφρασμένες σε t) από το σύνολο των εγκαταστάσεων δεν θα πρέπει να υπερβαίνουν αυτές που προκύπτουν με βάση την ανά εγκατάσταση τήρηση οριακών τιμών εκπομπής. Η εναλλακτική λύση του εθνικού σχεδίου προσφέρει το ίδιο επίπεδο συνολικής μείωσης των εκπομπών με περιορισμό της απαιτούμενης οικονομικής δαπάνης για την εγκατάσταση αντιρρυπαντικής τεχνολογίας. Το ΥΠΕΧΩΔΕ προκειμένου να δημοσιοποιήσει το ελληνικό σχέδιο αναμένει τυχόν παρατηρήσεις της Ευρωπαϊκής Επιτροπής επί σχετικού προσχεδίου που έχει υποβάλει.
      3. Στα πλαίσια της Οδηγίας 2001/81/ΕΚ προβλέπεται η υποχρέωση των κρατών-μελών της Ε.Ε. για την έως τις 31.12.2002 κατάρτιση Εθνικού σχεδίου μείωσης των εκπομπών ορισμένων ατμοσφαιρικών ρύπων (διοξείδιο του θείου, οξειδίων του αζώτου, πτητικών οργανικών ενώσεων και αμμωνίας). Το σχέδιο θα πρέπει να οδηγεί στην έως το 2010 μη υπέρβαση συγκεκριμένων ανά χώρα ανώτατων ορίων των ετήσιων ανθρωπογενών εκπομπών των 4 ρύπων.
      Επί του παρόντος το ΥΠΕΧΩΔΕ καταρτίζει, σε συνεργασία με τα συναρμόδια Υπουργεία το προαναφερόμενο Εθνικό σχέδιο. Από τα στοιχεία της Ευρωπαϊκής Επιτροπής και της χώρας μας προκύπτει ότι για τον έλεγχο των εκπομπών αμμωνίας (73 kt για το έτος 2010, ταυτόσημες με τις εκπομπές του έτους 2002) και του διοξειδίου του θείου (523 kt για το έτος 2010, σε σχέση με τις (φθίνουσες) εκπομπές των 509 kt του έτους 2002) πρακτικά δεν τίθεται θέμα. Ήδη η χώρα μας μπορεί να ισχυρισθεί βάσιμα ότι το έτος 2010 θα ανταποκριθεί στις σχετικές υποχρεώσεις.
      Λαμβανομένου υπόψη και του γεγονότος ότι οι μεταφορές αποτελούν την κύρια πηγή των εκπομπών οξειδίων του αζώτου και πτητικών οργανικών ενώσεων οι 2 ρύποι αποτελούν αντικείμενο ενδελεχέστερης μελέτης (ετήσιες εκπομπές 344 και 261 kt για το έτος 2010 σε σχέση με τις αντίστοιχες εκπομπές των 318 και 268 kt του έτους 2000).
      Θα πρέπει να επισημανθεί το γεγονός ότι ο έλεγχος των εκπομπών των οξειδίων του αζώτου και των πτητικών οργανικών ενώσεων συνδέεται στενά και με τις δεσμεύσεις της χώρας μας για τον έλεγχο της κλιματικής αλλαγής (Πρωτόκολλο του Κυότο). Το σχετικό νομοθέτημα «Έγκριση Εθνικού Προγράμματος μείωσης εκπομπών αερίων φαινομένου θερμοκηπίου (2000-2010) σύμφωνα με το άρθρο τρίτο (παράγραφος 3) του Ν. 3017/2002 (ΦΕΚ Α΄117).» (ΠΥΣ 5/03 (ΦΕΚ 58Α)) είναι σχετικά πρόσφατο και μέχρι στιγμής δεν έχει ολοκληρωθεί η ποσοτική εκτίμηση της επίδρασης του Εθνικού Προγράμματος στις εκπομπές των οξειδίων του αζώτου και των πτητικών οργανικών ενώσεων.
      4. Στα πλαίσια της διαμόρφωσης της Οδηγίας 2001/81/ΕΚ εκπονήθηκαν εργασίες από Ινστιτούτα διεθνούς κύρους από τις οποίες προκύπτει ότι η χώρα μας μη υπερβαίνοντας τις προβλεπόμενες από την Οδηγία οριακές τιμές εκπομπών επιτυγχάνει τους λεγόμενους ενδιάμεσους στόχους για την ποιότητα του περιβάλλοντος και την υγεία, όσον αφορά τα φαινόμενα της οξίνισης, του τροποσφαιρικού όζοντος και του ευτροφισμού.
      Επισημαίνεται ότι από τα προαναφερόμενα στοιχεία στην παράγραφο 3 προκύπτει ότι τα σημερινά επίπεδα εκπομπών είναι παραπλήσια αυτών για το έτος 2010.
      Ο Υπουργός
      Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 576/11.5.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 173726/155Β/27.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης της Κοινοβουλευτικής Ομάδας του Κ.Κ.Ε. και σε ότι αφορά στο Υ.ΠΕ.ΧΩ.Δ.Ε., σας γνωρίζουμε τα εξής:
      Σημείο 1 της ερώτησης:
      Το Τεχνικό δελτίο που κατέθεσε ο Φορέας Διαχείρισης, στο πλαίσιο της 4ης Πρόσκλησης του Μέτρου 8.1 του ΕΠΠΕΡ και αφορά στη χρηματοδότηση της αρχικής λειτουργίας του Φορέα και την εκπόνηση προγραμμάτων παρακολούθησης - φύλαξης - ενημέρωσης και ευαισθητοποίησης, έχει αξιολογηθεί θετικά και πρόκειται να διαβιβαστεί στο ΥΠΟΙΟ για τη διαδικασία συντονισμού.
      Το Τεχνικό δελτίο που κατέθεσε ο Φορέας Διαχείρισης, στο πλαίσιο της 5ης Πρόσκλησης του Μέτρου 8.1 του ΕΠΠΕΡ και αφορά στη χρηματοδότηση των υποδομών για την λειτουργία του Φορέα και του Πάρκου, βρίσκεται στη διαδικασία αξιολόγησης.
      Οι κανονισμοί, που αφορούν στη λειτουργία του Φορέα (Λειτουργίας του Δ.Σ., οικονομικής διαχείρισης και ανάθεσης έργων - προμηθειών) έχουν διαβιβαστεί στη Δ/νση Νομοθετικού του ΥΠΕΧΩΔΕ, για νομική επεξεργασία. Με την ολοκλήρωση της νομικής επεξεργασίας οι κανονισμοί θα δημοσιευθούν σε ΦΕΚ.
      Σημείο 2 της ερώτησης:
      Δεν έχει κατατεθεί πρόταση στις αρμόδιες Διευθύνσεις του ΥΠΕΧΩΔΕ για τροποποίηση του Ν. 1650/86 με στόχο τη μεταφορά πόρων από τα πρόστιμα στο Φορέα. Σε κάθε περίπτωση, τέτοιου είδους νομοθετικές ρυθμίσεις θα ήταν γενικότερες και δεν θα αφορούσαν μία μόνο από τις προστατευόμενες περιοχές.
      Σημεία 4 και 6 της ερώτησης:
      Η οικονομική ενίσχυση του Φορέα Διαχείρισης, εκ μέρους του ΥΠΕΧΩΔΕ, έχει προβλεφθεί από το ΕΠΠΕΡ, Μέτρο 8.1. Στο Μέτρο έχει προγραμματιστεί η επιχορήγηση της λειτουργίας του Φορέα για τρία χρόνια καθώς και η χρηματοδότηση των βασικών υποδομών για τη λειτουργία του Πάρκου και του Φορέα. Ο Φορέας Διαχείρισης έχει κάνει αίτηση για να λάβει τη συγκεκριμένη οικονομική ενίσχυση με την υποβολή των Τεχνικών Δελτίων, όπως αυτά αναλύονται στο σημείο 1 της παρούσας.
      Μέσω του ΕΤΕΡΠΣ έχει προβλεφθεί η χρηματοδότηση για την αντιμετώπιση των πρώτων λειτουργικών εξόδων των Φορέων Διαχείρισης. Ειδικότερα, για την επιχορήγηση του Φορέα Διαχείρισης του Ε.Θ.Π.Α.Β.Σ. έχει υπογραφεί η υπ’ αρ. 128241/5256/10.12.2003 Απόφαση Γενικού Γραμματέα ΥΠΕΧΩΔΕ, για τη διάθεση πίστωσης συνολικού ποσού 25.000 Ευρώ (15.000 Ευρώ για την κάλυψη των πρώτων άμεσων λειτουργικών δαπανών και 10.000 Ευρώ για τη λειτουργία του Κέντρου Πληροφόρησης του Ερευνητικού Σταθμού Γέρακα), από τις πιστώσεις του ΕΤΕΡΠΣ.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      16. Στην με αριθμό 574/7.5.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 154 Β/27.5.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 574 που κατατέθηκε στις 7-5-04 από τη Βουλευτή κ. Ευαγγελία Σχοιναράκη - Ηλιάκη, σας πληροφορούμε ότι:
      Ο σχεδιασμός των λωρίδων κίνησης τυφλών, στο ήδη δομημένο περιβάλλον, γίνεται με τρόπο που να συνυπολογίζονται τα εμπόδια και να παρακάμπτονται όταν δεν μπορούν να μετακινηθούν. Προβλέπεται επίσης αναβάθμιση των πεζοδρομίων.
      Στις περιοχές που γίνεται νέος σχεδιασμός, σχεδιάζονται τα πεζοδρόμια με τρόπο ώστε να προβλέπονται οι θέσεις όλων των εξοπλισμών, αστικών επίπλων, ηλεκτρικών εγκαταστάσεων, φυτεύσεων, σηματοδοτήσεων και εν γένει εγκαταστάσεων αστικού τύπου, ακόμα και οι θέσεις των στάσεων των μέσων μαζικής μεταφοράς και τα σημεία τοποθέτησης των διαβάσεων με τα κεκλιμένα επίπεδα για τους χρήστες αμαξιδίου.
      Σχετικά παραπέμπουμε στις «Οδηγίες Σχεδιασμού — Σχεδιάζοντας για Όλους» (www.minenv.gr/1/16/162/g162.html) του ΥΠΕΧΩΔΕ, που με τον Ν.2831/’ΟΟ (Τροποποίηση του Ν.1577/85 περί Γ.Ο.Κ. ΦΕΚ 140/Α/’00) άρθρ.18 & άρθρ.28 και τις αποφάσεις οικ.52487/01ειδικότερα την οικ.52488/01 (ΦΕΚ 18/B΄ /01)) ο οποίος αφορά στην εξυπηρέτηση των ΑμεΑ σε χώρους των οικισμών που προορίζονται για την κυκλοφορία των πεζών, ρυθμίζουν την κίνηση στα πεζοδρόμια και τους πεζοδρόμους.
      Όσον αφορά την φωτεινή - ηχητική σήμανση, είναι ευθύνη των Ο.Τ.Α. να υποβάλλουν σχετικές μελέτες προς έγκριση στο ΥΠΕΧΩΔΕ και το ΥΜΕ.
      Τα παραπάνω είναι ευθύνη και υποχρέωση των Ο.Τ.Α. για τον σωστό σχεδιασμό και την εφαρμογή τους.
      Για τα άτομα με προβλήματα όρασης, προβλέπεται να τοποθετηθούν διευκρινιστικές πινακίδες σε γραφή «BRAILLE» όπου θεωρείται απαραίτητο, όπως σε στάσεις μέσων μαζικής μεταφοράς, σε σημεία αυτομάτων πωλητών, σε σημεία χρήσης συσκευών όπως τα κομβία ανελκυστήρων, κλπ.
      Προβλέπεται ο επανασχεδιασμός των πεζοδρομίων ώστε να εξαλειφθούν τα μείζονα προβλήματα όπως τα μονά σκαλοπάτια, η εγκατάσταση πινακίδων στον νοητό χώρο κίνησης των τυφλών, κλπ.
      Επίσης, προβλέπεται η κατάλληλη σήμανση των οδεύσεων διαφυγής και της παροχής πληροφόρησης με φωνητικό τρόπο.
      Γενικά ο Δημόσιος Τομέας και ο ευρύτερος Δημόσιος Τομέας, αλλά και ο Ιδιωτικός Τομέας ιδιαίτερα ο Τομέας Εμπορίου και Εξυπηρετήσεων, πρέπει και οφείλει να λαμβάνει υπ’ όψη του τις ιδιαιτερότητες των ΑμεΑ κατά τον σχεδιασμό των έργων και των κτιρίων. Οφείλει ομοίως, να παρέχει τις υπηρεσίες του σε κτίρια που είναι κατάλληλα μορφωμένα ώστε να διασφαλίζονται οι εξυπηρετήσεις για τα ΑμεΑ.
      Ο Υπουργός
      Γ. ΣΟΥΦΛΙΑΣ»
      17. Στην με αριθμό 1762/25-6-04 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 358/14-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Κατσιφάρας, σας πληρoφoρoύμε τα εξής: 
      Η υφιστάμενη επιστημονική γνώση είναι περιορισμένη, και ανεπαρκής σχετικά με τις επιπτώσεις της καλλιέργειας γενετικά τροποποιημένων οργανισμών στη βιοποικοιλότητα, αλλά κυρίως στη γενετική καθαρότητα αιγρίων και καλλιεργουμένων ειδών, ενώ τα μέχρι σήμερα απoτελέσματα ερευνητικών πειραμάτων αλλά και υφιστάμενων καλλιεργειών γενετικά τροποποιημένων oργανισμών, είναι αρνητική και ανησυχητική. Έως ότου η επιστήμη απoφανθεί επαρκώς, και με ασφάλεια για τις επιπτώσεις, των γενετικά, τροποποιημένων οργανισμών, στη- δημόσια υγεία, και στο περιβάλλον, η Ελλάδα ως χώρα θα παραμείνει σταθερά, αντίθετη στην εισαγωγή και στην καλλιέργεια γενετικά τροποποιημένων οργανισμών.
      Υπενθυμίζουμε ότι κατά τις εργασίες του Συμβουλίου Υπουργών στις 26 Απριλίου 2004 στο Λoυξεμβoύργo, όπου εκρίθη το θέμα η Ελλάδα καταψήφισε ως μειοψηφία την πρόταση για διάθεση στην αγορά γλυκού, αραβόσιτου από γενετικώς τρoπoπoιημέvo αραβόσιτο της σειράς Bt11.
      Μέχρι σήμερα στη χώρα μας δεν παράγονται ούτε καλλιεργούνται γενετικώς τροποποιημένα φυτά. Επομένως γενετικώς τροποποιημένα τρόφιμα είναι, προς το παρόν, μόνο αυτά που θα εισάγονται.
      Ελεγκτικοί μηχανισμοί για τα εισαγόμενα τρόφιμα υπάρχουν στο Υπουργείο μας. Ειδικότερα οι Διευθύνσεις Αγροτικής Ανάπτυξης των Νομαρχιακών, Αυτοδιοικήσεων, οι οποίες συντονίζονται και εποπτεύονται από τα οκτώ (8) Περιφερειακά Κέντρα Προστασίας Φυτών και Ποιοτικού ελέγχου προϊόντων φυτικής προέλευσης, υπό την γενική εποπτεία της Διεύθυνσης Μεταποίησης – Τυποποίησης και Ποιοτικού Ελέγχου, Φυτικών, Προϊόντών διενεργούν' δειγματοληπτικούς ελέγχους. Τα δείγματα στέλνονται σε ειδικά εργαστήρια –ελέγχου γενετικών - τροποποιήσεων, Ιδιωτικά (διαπιστευμένα) -ή Πανεπιστημιακά ή Κρατικά- (ΕΘΙΑΓΕ) και, ανάλογα, με τα αποτελέσματα επιτρέπεται ή απορρίπτεται η εισαγωγή τους στην εσωτερική αγορά.
      Τα γενετικώς τροποποιημένα τρόφιμα, που είναι εγκεκριμένα, ελέγχονται ώστε να έχουν την ειδική επισήμανση κατά την εισαγωγή.
      Ο Υφυπουργός
      Ε. ΜΠΑΣΙΑΚΟΣ»
      18. Στην με αριθμό 1779/25-6-04 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 359/14-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Κοντογιάννης, για τα θέματα της αρμοδιότητάς μας, σας πληροφορούμε τα εξής:
      1. Η φετινή καλλιεργούμενη έκταση ανέρχεται σε 17.000 στρ. και η παραγωγή περίπου στους 51.000 τόνους (ίδια επίπεδα με πέρυσι).
      Λόγω καιρικών συνθηκών η έναρξη συγκομιδής της πατάτας της περιοχής οψίμησε και συνέπεσε με την συγκομιδή άλλων περιοχών (Μεσσηνίας, Αχαΐας) - έτσι δημιουργήθηκε ένα πλεόνασμα προσφοράς πατάτας στην εσωτερική αγορά με αποτέλεσμα οι τιμές παραγωγού να κυμαίνονται σε χαμηλά επίπεδα.
      Μέχρι σήμερα έχει συγκομισθεί σχεδόν το σύνολο της παραγωγής πατάτας του Νομού και έχει διατεθεί στην εσωτερική αγορά με μέση τιμή 10 λεπτά το κιλό.
      Οι τιμές διάθεσης του προϊόντος διαμορφώνονται ελεύθερα στα πλαίσια της προσφοράς και της ζήτησης. Κάθε παρέμβαση στη διαμόρφωση των τιμών είναι ασυμβίβαστη με το Κοινοτικό Καθεστώς.
      Σε συνεννόηση με εκπροσώπους των πατατοπαραγωγών έχει αποφασιστεί η ένταση των ελέγχων σε περιφερειακό επίπεδο από τις αρμόδιες υπηρεσίες.
      Τα θέματα των πατατοπαραγωγών εξετάστηκαν στις 10-6-2004 σε σύσκεψη υπό την προεδρία του Υφυπουργού Ανάπτυξης κ. Παπαθανασίου με τη συμμετοχή του Γενικού Γραμματέα του Υπ. Αγροτικής Ανάπτυξης και Τροφίμων κ. Θωμά Αληφακιώτη.
      2. Για ότι αφορά το καρπούζι σύμφωνα με τα στοιχεία της Δ/νσης Αγροτικής Ανάπτυξης Νομού Ηλείας η φετινή παραγωγή εκτιμάται περίπου στους 200.000 τόνους (ίδια επίπεδα με πέρυσι). Μέχρι σήμερα (μέσα εμπορικής περιόδου) έχουν συγκομισθεί περίπου 130.000 τόνοι εκ των οποίων οι 100.000 τόνοι έχουν εξαχθεί και οι υπόλοιποι έχουν διατεθεί στην εσωτερική αγορά με μέση τιμή 12 λεπτά το κιλό. Εκτιμάται ότι μέχρι το τέλος της εμπορικής περιόδου (τέλος Αυγούστου) θα διατεθεί το σύνoλo της παραγωγής του προϊόντος.
      3. Κατά τα λοιπά αρμόδια να απαντήσουν είναι το συνερωτώμενο Υπουργείου Οικονομίας και Οικονομικών και το Υπουργείο Ανάπτυξης στο οποίο κοινοποιούμε το έγγραφό μας με αντίγραφο της ερώτησης.
      Ο Υφυπουργός
      Ε. ΜΠΑΣΙΑΚΟΣ»
      19. Στην με αριθμό 1817/29-6-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 40/7-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 29-06-2004 ερώτησης της Βουλευτή κας Μαρίας Δαμανάκη, σας γνωρίζουμε ότι ο κ. Θεόδωρος Ανδρεάκος είναι αξιόλογος άνθρωπος και επιστήμων, με σημαντική προσφορά στο χώρο του αθλητισμού και ιδιαίτερα της πετοσφαίρισης, την οποία υπηρέτησε πάντα ανιδιοτελώς. Το αυτό έπραξε και κατά τη διάρκεια της δικτατορίας χωρίς να έχει κάποια πολιτική ή άλλη σχέση με το καθεστώς. Άλλωστε η δραστηριότητά του ως αθλητικός παράγων είναι γνωστή και από το βιβλίο του, στο οποίο και παραπέμπουμε κάθε ενδιαφερόμενο για την ιστορία του κ. Ανδρεάκου, με τίτλο «Το ελληνικό βόλλευ όταν πέταξε στην κορυφή» (Εκδόσεις Παπασωτηρίου, Αθήνα 2001), όπου με ιστορικά έγγραφα και ντοκουμέντα αποδεικνύεται η σχέση και η εξύμνηση της χούντας από ανθρώπους που σήμερα είναι αθλητικοί παράγοντες με υψηλά αξιώματα, προσκείμενοι στο κόμμα της ερωτώσης βουλευτή.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      20. Στην με αριθμό 1686/23-6-04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 75/12-7-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε την κυρία Βουλευτή ότι με το άρθρο 14 παρ. 13 του Ν.3038/2002 (ΦΕΚ 180 Α΄/7-8-2002) συστάθηκαν 1.500 νέες θέσεις προσωπικού εξωτερικής φρούρησης, μετά την προσθήκη των οποίων ο συνολικός αριθμός του προσωπικού αυτού ανέρχεται σε 2.800 θέσεις.
      Το Υπουργείο Δικαιοσύνης προέβλεψε στον προϋπολογισμό του 2005 την κάλυψη 1.500 θέσεων και προτίθεται για την πληρέστερη κάλυψη των υπηρεσιακών αναγκών των Καταστημάτων Κράτησης, να προχωρήσει στην πλήρωση των θέσεων αυτών.
      Αναφορικά με την Υπηρεσία Εξωτερικής Φρούρησης της Δικαστικής Φυλακής Ναυπλίου, σημειώνεται ότι έχει 96 οργανικές θέσεις και υπηρετούν σήμερα 40 υπάλληλοι. Το Υπουργείο Δικαιοσύνης σκοπεύει να καλύψει μέρος των ανωτέρω θέσεων μετά το διορισμό νέων υπαλλήλων.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      21. Στην με αριθμό 1688/23-6-04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 76/12-7-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κύριο Βουλευτή ότι η ίδρυση Εφετείου στην Καλαμάτα υπήρξε πολιτική δέσμευση της σημερινής κυβέρνησης, που επιβλήθηκε από τη μελέτη πλήθους παραγόντων, με πρώτο τον όγκο των υποθέσεων που εκδικάζονται στην Καλαμάτα ως μεταβατική έδρα του Εφετείου Ναυπλίου, και προκειμένου να βελτιωθούν ουσιαστικά οι συνθήκες απονομής της δικαιοσύνης για τους πολίτες των περιοχών που θα υπαχθούν στο νέο δικαστήριο.
      Υπέρ της ίδρυσης του εν λόγω Εφετείου στην έδρα του Πρωτοδικείου Καλαμάτας γνωμοδότησε άλλωστε και η Ολομέλεια του Αρείου Πάγου με την υπ' αριθμ. 18/27-5-2004 απόφασή της.
      Εν όψει των ανωτέρω, το Υπουργείο Δικαιοσύνης έχει ήδη αποστείλει στο Συμβούλιο Επικρατείας σχέδιο Προεδρικού Διατάγματος με θέμα «Ίδρυση Εφετείου στην Καλαμάτα» για την κατά νόμο επεξεργασία του και την έκδοση σχετικής γνωμοδότησης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      22. Στην με αριθμό 1914/1-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4142/7321/7-7-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1914/01-07-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα την συνέντευξη του κ. ΥΕΘΑ στην εφημερίδα «Χουριέτ», σας γνωρίζουμε τα ακόλουθα:
      Τα αναγραφόμενα ως επίσημες δηλώσεις του κ. Υπουργού Εθνικής Άμυνας στην Τουρκική εφημερίδα «Χουριέτ», έχουν διαψευσθεί τόσο ως προς την διατύπωση και το περιεχόμενο, όσο και ως προς τον τρόπο με τον οποίο παρουσιάστηκαν, με επίσημη ανακοίνωση του Υπουργείου Εθνικής Άμυνας και ανακοίνωση-δήλωση του κ. Υπουργού Επικρατείας και συνεπώς δεν υφίσταται θέμα περαιτέρω ενεργειών.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      23. Στην με αριθμό 1773/25-6-04 ερώτηση των Βουλευτών κυρίων Σταύρου Σκοπελίτη, Ιωάννου Πατσιλινάκου και Αντωνίου Σκυλλάκου δόθηκε με το υπ’ αριθμ. 26857/ΕΥΣ/4481/16-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της υπ΄ αριθμ. 1773 ερώτησης την οποία κατέθεσαν στις 25.6.04 οι Βουλευτές κύριοι Σ. Σκοπελίτης, Γ. Πατσιλινάκος και Α. Σκυλλάκος, σας γνωρίζουμε ότι:
      Η ένταξη των έργων στο ΠΕΠ γίνεται με συγκεκριμμένες διαδικασίες προκειμένου να διασφαλίζεται η πληρότητα των προτάσεων, η συμβατότητα με τους στόχους του προγράμματος και η ωριμότητα των προς ένταξη έργων και υποέργων.
      Στα πλαίσια αυτά και λαμβανομένου υπόψη ότι για το σύνολο σχεδόν των έργων που αναφέρονται στην ερώτηση δεν είχε εξασφαλιστεί η απαιτούμενη η ωριμότητα (οριστικές Μελέτες, Κτηματολόγιο, Απαλλοτριώσεις), με πρόταση της περιφέρειας χρηματοδοτούνται οι σχετικές Μελέτες, (ΣΑΜΠ 88/3).
      Σχετικά με τα οδικά έργα σας γνωρίζουμε ότι για ορισμένα εξ αυτών εκπονούνται και βρίσκονται στη φάση έγκρισης οι οριστικές μελέτες ενώ υπολείπονται ακόμη οι διαδικασίες σύνταξης κτηματολογίου και απαλλοτριώσεων.
      Όσον αφορά το έργο « Καταφύγιο στη Χρυσομηλιά » βρίσκεται στη φάση αξιολόγησης και αναμένεται η ένταξή του.
      Επί πλέον, σας γνωρίζουμε ότι στα πλαίσια του ΠΕΠ Βορείου Αιγαίου υλοποιούνται σημαντικά έργα που αφορούν τα Νησιά της Ικαρίας και τους Φούρνους.
      Για τα υπόλοιπα σημεία της Ερώτησης που αφορούν πόρους της Τ.Α. θα απαντήσει το συναρμόδιο Υπουργείο Εσωτερικών, Δημόσιας Διοίκησης και Αποκέντρωσης προς το οποίο συναπευθύνεται η ερώτηση.
      Ο Υφυπουργός
      ΧΡ. ΦΩΛΙΑΣ»
      24. Στην με αριθμό 1794/28-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 27093/ΕΥΣ 4526/16-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Αναφορικά με την παραπάνω ερώτηση που κατέθεσε στη Βουλή των Ελλήνων ο Βουλευτής κ. Γεώργιος Παπαγεωργίου και σύμφωνα με στοιχεία της αρμόδιας Ειδικής Υπηρεσίας Διαχείρισης του ΠΕΠ Στερεάς Ελλάδας, σας ενημερώνουμε ότι:
      Στα πλαίσια του Μέτρου 1.13 «Ενίσχυση - βελτίωση υποδομών Αλιείας», η Ειδική Υπηρεσία Διαχείρισης του Π.Ε.Π. Στερεάς Ελλάδας είχε εκδώσει την με αριθμό πρωτ. 1010/12-09-2001 Πρόσκληση, με Δυνητικούς Τελικούς Δικαιούχους την Περιφέρεια Στερεάς Ελλάδας, τις Νομαρχιακές Αυτοδιοικήσεις και τους ΟΤΑ. Κατά τη διάρκεια αυτής της Πρόσκλησης δεν υποβλήθηκε πρόταση σχετική με την κατασκευή αλιευτικού καταφυγίου στην Αμυγδαλιά του Δήμου Καρύστου.
      Η Ειδική Υπηρεσία Διαχείρισης του Π.Ε.Π. Στερεάς Ελλάδας πρόκειται σε σύντομο χρονικό διάστημα να εκδώσει νέα Πρόσκληση στο πλαίσιο του εν λόγω Μέτρου 1.13.
      Ο Υφυπουργός
      ΧΡΗΣΤΟΣ ΦΩΛΙΑΣ»
      25. Στην με αριθμό 1950/2-7-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 63392/ΙΗ/20-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1950/2-7-2004 την οποία κατέθεσαν οι Βουλευτές κύριοι Αγγ. Τζέκης και Γ. Xoυρμoυζιάδης και αφορά στη σχολική στέγη του Γ΄ Διαμερίσματος του Δήμου Θεσσαλονίκης, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτηρίων στα αντίστοιχα Π.Ε.Π. (Γ΄ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα και κατασκευές χωρίς περαιτέρω παρέμβαση μέσα στο Νομό.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτηρίων προβαίνει το ΥΠ.ΕΣ.Δ.Δ.Α.
      Το ΥΠ.Ε.Π.Θ. έδωσε εντολή στον ΟΣΚ Α.Ε. να επιχορηγήσει τη Νομαρχιακή Αυτοδιοίκηση Θεσσαλονίκης στην τετραετία 2000-2003 με τα κατωτέρω ποσά από τις πιστώσεις του Εθνικού ΠΔΕ:
      2000
      Για οικόπεδα - μελέτες - κατασκευές               4.000.000.000 Δρχ.
      Για επισκευές                                                       480.000.000 Δρχ.
      2001
      Για οικόπεδα - μελέτες - κατασκευές                   5.000.000.000 Δρχ.
      2002
      Για οικόπεδα.- μελέτες - κατασκευές                     11.577.220,78 Ευρώ
      2003
      Για οικόπεδα - μελέτες - κατασκευές                  13.813.111,28 Ευρώ
      Για το έτος 2004 δεν έχουν γίνει ακόμη οι κατανομές
      Η διατιθέμενη πίστωση του έργου από το οποίο επιχορηγούνται οι Νομαρχιακές Αυτοδιοικήσεις ανέρχεται στο ποσό των 39.000.000,00 ευρώ για το 2004 ενώ μόνο για το 2003 διατέθηκαν σε σύνολο 57.000.000,00 ευρώ για τις επιχορηγήσεις των Νομών.
      Το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
      2. Σε ό,τι αφορά στις στεγαστικές ανάγκες των σχολείων του Γ΄ Διαμερίσματος του Δήμου Θεσσαλονίκης, σας γνωρίζουμε ότι όπως μας πληροφόρησε η Δ/νση Προγραμματισμού της Νομαρχιακής Αυτοδιοίκησης Θεσσαλονίκης με σχετικό έγγραφό της, έχουν γίνει τα εξής:
      Α. Αγορές οικοπέδων
      Για τις ανάγκες του Γ΄ Διαμερίσματος στο «Ειδικό Πρόγραμμα Σχολικής Στέγης Ν. Θεσσαλονίκης 2001-2006» είχε συμπεριληφθεί.
      1. Η απόκτηση του οικοπέδου της λαχαναγοράς 3307 m2 με προεκτιμώμενη δαπάνη 7.017.000 δρχ. (τιμή από Σώμα Ορκωτών Λογιστών 2002). Υπάρχει δυνατότητα για απευθείας εξαγορά του οικοπέδου, όμως απαιτείται όλη η πίστωση.
      2. Η αγορά του οικοπέδου στις οδούς Αλκινόου και Λεωτυχίδου στην Άνω Πόλη εμβαδού υ 1.500 m2. Υπολείπεται η εξαγορά 680 m2 με προεκτιμώμενη δαπάνη απευθείας εξαγοράς 607.700,00 ευρώ (τιμή από Σώμα Ορκωτών Λογιστών 2002).
      Β. Κατασκευές νέων σχολείων
      Όλα τα νέα σχολεία, που είχαν συμπεριληφθεί στο «Ειδικό Πρόγραμμα Σχολικής Στέγης» βρίσκονται στη διαδικασία σύνταξης μελετών ή δημοπράτησης και συγκεκριμένα:
      1. 54ο Δημοτικό Σχολείο
      Θα κατασκευαστεί νέο σε αντικατάσταση του υφιστάμενου. Ολοκληρώνεται η μελέτη, κατεδαφίζεται το παλιό εντός του Σεπτεμβρίου και στη συνέχεια θα ξεκινήσει η κατασκευή του νέου κτιρίου που θα ολοκληρωθεί σε 2 έτη.
      2. 44ο Δημοτικό Σχολείο.
      Κατασκευή νέου Νηπιαγωγείου στην αυλή του Σχολείου. Συντάσσεται μελέτη. Είναι νέο αίτημα, δεν είχε συμπεριληφθεί στο ειδικό πρόγραμμα. Ο χρόνος δημοπράτησης εκτιμάται ότι θα είναι στις αρχές του 2005.
      3. 53° Δημοτικό Σχολείο
      Θα γίνει κατασκευή νέας πτέρυγας 6 αιθουσών. Ολοκληρώνονται οι μελέτες. Χρόνος δημοκράτησης Οκτώβριος 2004.
      4. Για τις ανάγκες του 7ου Γυμνασίου - Λυκείου θα κατασκευασθεί νέο 9/θέσιο Γυμνάσιο σε παρακείμενο οικόπεδο, που διοικητικά ανήκει στο Δήμο του Αγ. Παύλου. Το έργο εκτιμάται ότι θα δημοπρατηθεί τον Οκτώβριο του 2004. Προσθήκη στο υφιστάμενο συγκρότημα του 7ου Γυμνασίου-Λυκείου δεν επιτρέπεται από την εφορεία Βυζαντινών Αρχαιοτήτων.
      5. Στο οικόπεδο της Λαχαναγοράς που πρόκειται να αγοραστεί προβλέπεται η κατασκευή ενός δωδεκαθέσιου Δημοτικού Σχολείου και ενός δωδεκαθέσιου Λυκείου.
      Τέλος σας γνωρίζουμε ότι η Παιδεία αποτελεί το βασικό μοχλό οποιασδήποτε μορφής ανάπτυξης, γι’ αυτό πρώτη επιλογή της Κυβέρνησης αποτελεί η επένδυση στη γνώση.
      Το ΥΠ.Ε.Π.Θ. προχωρά στην ποιοτική αναβάθμιση της εκπαίδευσης, και λαμβάνει όλα τα απαραίτητα μέτρα για τη σταδιακή αύξηση των δημοσίων δαπανών για την Παιδεία στο 5% του Α.Ε.Π.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      26. Στην με αριθμό 1667/23-6-04 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 21/33/ΑΣ 1777 δις/12-7-04 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της με αριθμό 1667 από 23/62004 ερώτηση του βουλευτή κ. Θανάση Παπαγεωργίου σας πληροφορούμε τα εξής:
      Το ζήτημα της μετακλήσεως αλλοδαπών για εποχιακή απασχόληση, αφορά κυρίως Αλβανούς και Βούλγαρους υπηκόους, στο πλαίσιο των σχετικών διμερών συμφωνιών που έχει υπογράψει η Ελλάδα με τις εν λόγω χώρες. Ειδικά, όσον αφορά την Αλβανία, οι αρμόδιες εθνικές υπηρεσίες έχουν κατά καιρούς διαπιστώσει φαινόμενα καταστρατήγησης των διατάξεων της υφιστάμενης διμερούς συμφωνίας.
      Βάσει στοιχείων του Υπουργείου Δημοσίας Τάξεως, η διαδικασία εποχιακών μετακλήσεων χρησιμοποιείται συχνά, ως πρόσχημα, για την έλευση Αλβανών στη χώρα μας και για άλλους λόγους εκτός της εποχιακής απασχόλησης. Από στατιστικά στοιχεία των προξενικών μας Αρχών στην Αλβανία, προκύπτουν αποκλίσεις στις εποχιακές μετακλήσεις που πραγματοποιήθηκαν κατά τα έτη 2001 (6.000), 2000 (10.000 παρά το γεγονός ότι, λόγω παγετού, ενδιαφερόμενοι εργοδότες δήλωσαν κάμψη αγροτικών εργασιών) και 2003 (18.880) που βαίνουν αυξανόμενες με γεωμετρική πρόοδο. Έχει παρατηρηθεί επίσης ότι, συχνά, ο αριθμός των εργατών που ζητούνται προς εποχιακή απασχόληση είναι δυσανάλογος των καλλιεργούμενων στρεμμάτων. Δεν θα έπρεπε να αγνοηθεί και το φαινόμενο των αυξημένων περιστατικών πλαστογράφησης των -προσκομιζομένων στις Προξενικές μας Αρχές δικαιολογητικών, καθώς και του μεγάλου αριθμού μετακαλουμένων που δεν έχουν ουδεμία σχέση με αγροτικές εργασίες (π.χ. υπερήλικες), όπως προκύπτει από τις αυτοπρόσωπες συνεντεύξεις των ενδιαφερομένων.
      Κατόπιν τούτου, το Υπουργείο Εξωτερικών, σε συνεργασία με τα συναρμόδια Υπουργεία Εσωτερικών και Απασχόλησης, θεωρεί επιβεβλημένο τον εξορθολογισμό της διαδικασίας χορήγησης αδειών εισόδου και παραμονής μετακαλουμένων Αλβανών υπηκόων, ούτως ώστε, να επιτευχθεί η συνεπέστερη δυνατή εφαρμογή της διμερούς συμφωνίας εποχιακής απασχόλησης και, κατά συνέπεια, η επωφελέστερη δυνατή αξιοποίηση των δυνατοτήτων που αυτή προσφέρει.
      Η ανωτέρω συλλογιστική σχετίζεται κατ' αρχήν, με την ασφάλεια των Ολυμπιακών Αγώνων του 2004 και της συναφούς αδυναμίας των Αλβανικών Αρχών να ασκήσουν αποτελεσματικούς συνοριακούς ελέγχους.
      Υπό το φως των ανωτέρω, το Υπουργείο Εξωτερικών, επιδιώκοντας την εναρμονισμένη εφαρμογή της σχετικής συμφωνίας από τις συναρμόδιες Αρχές της Χώρας:
      α) έχει δώσει οδηγίες προς τις Ελληνικές Προξενικές Αρχές της Αλβανίας να χορηγούν εθνικές θεωρήσεις εισόδου επί τη βάσει των απαιτούμενων δικαιολογητικών και της αυτοπρόσωπης συνέντευξης, όπου απαραιτήτως θα διαπιστώνεται η προηγούμενη επαγγελματική εμπειρία και η εν γένει επάρκεια του ενδιαφερομένου προς μετάκληση σε συναφείς εποχικές καλλιέργειες, λόγω παλαιότερης μετάκλησής του.
      β) έχει εισηγηθεί προς τα συναρμόδια Υπουργεία και λοιπούς εμπλεκόμενους φορείς τη διαμόρφωση κοινού πλαισίου συνεργασίας για υλοποίηση προκαταρκτικού ελέγχου, σύμφωνα με τις πραγματικές ανάγκες για εποχιακή εργασία ανά περιοχή, προκειμένου να υπάρξει ουσιαστική εφαρμογή των υφιστάμενων εποχιακών συμφωνιών προς όφελος όλων των μερών. Επισημαίνεται ακόμη, ότι εκκρεμεί από το Υπουργείο Απασχόλησης/ΥΠΕΣΔΔΑ τοποθέτηση Συμβούλων Εργασίας στις Προξενικές μας Αρχές, όπως προβλέπεται από τη διμερή Συμφωνία εποχιακής απασχόλησης Ελλάδος -Αλβανίας, προς συντονισμό και πραγματοποίηση αποτελεσματικότερων ελέγχων των αιτημάτων των Ελλήνων εργοδοτών. Τέλος, σημειώνεται ότι το Υπουργείο Απασχόλησης έχει εκ νέου εκδώσει τις απαραίτητες εγκυκλίους οδηγίες προς όλες τις Διευθύνσεις Εργασίας των Νομαρχιών και τον ΟΑΕΔ, για την απαρέγκλιτη τήρηση των προβλεπομένων από τις ως άνω συμφωνίες υποχρεωτικών διαδικασιών, ιδίως όσον αφορά τη διεξαγωγή προηγούμενης έρευνας της αγοράς εργασίας, για ενδεχόμενη πλήρωση των κενών θέσεων εργασίας από άνεργους ημεδαπούς, κοινοτικούς υπηκόους ή νόμιμα διαμένοντες στη χώρα αλλοδαπούς.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      27. Στην με αριθμό 1619/21-6-04 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. 183/12-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1619/21-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Π. Ρήγα που κατατέθηκε στη Βουλή των Ελλήνων, σας γνωρίζουμε ότι στην περιοχή των Κυκλάδων είναι δρομολογημένα τα φορτηγά-οχηματαγωγά πλοία «ΜΥΚΟΝΟΣ» (το οποίο εκτελεί δρομολόγια) και «ΜΥΚΟΝΟΣ ΙΙ» (για το οποίο ο πλοιοκτήτης αιτείται την αποδρομολόγησή του λόγω έλλειψης έργου). Πέραν τούτου, το Υ.Ε.Ν. για την επίλυση έκτακτων προβλημάτων εφοδιασμού των νησιών των Δυτικών Κυκλάδων με επικίνδυνα και οχληρά φορτία, έχει απευθυνθεί κατ’ επανάληψη και σε πλοιοκτήτριες εταιρείες, οι οποίες διαθέτουν μη δρομολογημένα πλοία (φορτηγά-οχηματαγωγά «ΕΥΓΕΝΙΑ Π» και «YTONG») και συναινεί σε κάθε σχετικό αίτημα πλοιοκτήτη για έκτακτη προσέγγιση φορτηγών - οχηματαγωγών πλοίων σε νησιά των Δυτικών Κυκλάδων προς μεταφορά επικίνδυνων και οχληρών φορτίων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      28. Στην με αριθμό 1677/23-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 36486/Ε.Υ.Σ. 4482/13-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Αναφορικά με την παραπάνω ερώτηση που κατέθεσε στη Βουλή των Ελλήνων ο Βουλευτής κ. Γεώργιος Παπαγεωργίου, και σύμφωνα με στοιχεία της αρμόδιας κατά το Νόμο 2860/1999 Ειδικής Υπηρεσίας Διαχείρισης του ΠΕΠ Στερεάς Ελλάδας, σας ενημερώνουμε ότι:
      Στα πλαίσια του Μέτρου 1.13 «Ενίσχυση - βελτίωση υποδομών Αλιείας», η Ειδική Υπηρεσία Διαχείρισης του Π.Ε.Π. Στερεάς Ελλάδας είχε εκδώσει την με αριθμό πρωτ. 1010/12-09-2001 Πρόσκληση, με Δυνητικούς Τελικούς Δικαιούχους την Περιφέρεια Στερεάς Ελλάδας, τις Νομαρχιακές Αυτοδιοικήσεις και τους ΟΤΑ.
      Κατά τη διάρκεια αυτής της Πρόσκλησης δεν υποβλήθηκε πρόταση σχετική με την κατασκευή αλιευτικού καταφυγίου στα Ήλια του Δήμου Αιδηψού. Η Ειδική Υπηρεσία Διαχείρισης του Π.Ε.Π. Στερεάς Ελλάδας πρόκειται σε σύντομο χρονικό διάστημα να εκδώσει νέα Πρόσκληση στο πλαίσιο του Μέτρου 1.13.
      Ο Υφυπουργός
      ΧΡΗΣΤΟΣ ΦΩΛΙΑΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι έχω την τιμή να σας προτείνω με τη σύμφωνη γνώμη της Διάσκεψης των Προέδρων οι δύο προτάσεις για τη σύσταση Εξεταστικής Επιτροπής που  υπέβαλαν Βουλευτές της Νέας Δημοκρατίας και Βουλευτές του Πανελλήνιου Σοσιαλιστικού Κινήματος να συζητηθούν μαζί την Τρίτη 12 Οκτωβρίου. Η συζήτηση αναφορών και ερωτήσεων της ημέρας αυτής δεν θα πραγματοποιηθεί. Επίσης δεν θα πραγματοποιηθεί η συνεδρίαση του κοινοβουλευτικού ελέγχου της Δευτέρας 11 Οκτωβρίου. 
      Συμφωνεί το Σώμα: 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Σώμα συμφώνησε ομόφωνα. 
      Επίσης, ο Βουλευτής Κερκύρας κ. Νικόλαος Γεωργιάδης ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη είναι η με αριθμό 290/5-10-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του προγράμματος της δωρεάν διανομής ρυζιού κλπ. 
      Η επίκαιρη ερώτηση του κ. Αργύρη έχει ως εξής:
      «Στον Τύπο δημοσιεύθηκαν πληροφορίες ότι ποσότητες ρυζιού που ήταν στις αποθήκες εταιρειών που είχαν αναλάβει την επεξεργασία και συσκευασία τους στα πλαίσια της δωρεάν διανομής του έτους 2003 «έκαναν φτερά».
      Επειδή το θέμα που προκύπτει είναι πολύ σοβαρό και εγείρει αμφιβολίες και ερωτηματικά για την ορθή υλοποίηση του προγράμματος και αν εξυπηρετείται ο σκοπός για τον οποίο πραγματοποιείται η δωρεάν διανομή, ερωτάται ο κύριος Υπουργός:
      1. Σε ποια φάση βρίσκεται η υλοποίηση του προγράμματος της δωρεάν διανομής;
      2. Ποιες είναι οι ενέργειες του Υπουργείου για την ορθή εφαρμογή του προγράμματος;»
      Το λόγο έχει ο Υφυπουργός κ. Κοντός για τρία λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, είναι γνωστό ότι κάθε χρόνο μια σειρά από αγροτικά προϊόντα έχουν σαν προορισμό την κοινοτική παρέμβαση και αργότερα τα προϊόντα αυτά διανέμονται δωρεάν σε άπορους πολίτες. Το πρόγραμμα της δωρεάν διανομής κατά συνέπεια έχει την αρωγή προς τους άπορους της χώρας μας και προς άλλους άπορους πολίτες της Ευρωπαϊκής Ένωσης. Όταν αναλάβαμε την Κυβέρνηση το Μάρτιο, διαπιστώσαμε ότι η σχετική απόφαση του προηγούμενου Υπουργού, του κ. Δρυ, όριζε  ως καταληκτική ημερομηνία για την υποβολή των αιτήσεων την 31-1-2004, ημερομηνία όμως η οποία δεν είχε τηρηθεί, αφού μετά την προθεσμία αυτή είχαν έλθει οι περισσότερες αιτήσεις με αποτέλεσμα χιλιάδες δικαιούχοι να αποκλείονται αλλά και παράλληλα να δημιουργείται πρόβλημα στη διάθεση του προϊόντος, αφού στους λίγους δικαιούχους έπεφτε πολύ μεγάλη ποσότητα με αποτέλεσμα αυτοί να παίρνουν πάνω από εκατό κιλά ρυζιού. Με νέα  απόφασή μας δώσαμε μία παράταση, την 20-8-2004 και παράλληλα αυξήσαμε το ποσό σύμφωνα με το οποίο θεωρείται κάποιος άπορος. Το ορίσαμε στις 12.000 ευρώ από 10.000 που προέβλεπε η προηγούμενη απόφαση, προσαυξημένο κατά 30% για τη σύζυγο, κατά 20% για κάθε ανήλικο ή μη προστατευόμενο παιδί. Το εισόδημα αυτό αυξάνεται κατά 50% στις περιπτώσεις πασχόντων από βαριά ανίατη ή δυσίατη νόσο και κατά 50% σε περίπτωση μη ύπαρξης ιδιωτικής κατοικίας. 
      Επίσης, παιδιά που εγκαταλείπονται σε ιδρύματα θεωρούνται ως  άπορα.
      Δηλαδή, με τις προσαυξήσεις που κάναμε, μία οικογένεια με τέσσερα παιδιά θεωρείται άπορη με 25.000 ευρώ και αν δεν έχει ιδιόκτητη κατοικία με 31.200 ευρώ.
      Οι ομάδες των δικαιούχων είναι: Τα φιλανθρωπικά ιδρύματα και οι σύλλογοι, οι σύλλογοι των ομογενών παλιννοστούντων, των πολυτέκνων, οι ιερές μητροπόλεις, οι δήμοι και οι κοινότητες και οι κάτοικοι ορεινών και μειονεκτικών περιοχών.
      Ο αριθμός των δικαιούχων ανέρχεται σε διακόσιες χιλιάδες άτομα. Ο τελικός αριθμός, όμως, προβλέπεται να αυξηθεί κατά πολύ.
      Ουσιαστικά με την απόφασή μας αυτή διευρύναμε το πλήθος των δικαιουμένων και ασκούμε με επιτυχή σκοπό τη δωρεάν διανομή έτσι ώστε αυτή να προχωρήσει και να ολοκληρωθεί με τον καλύτερο τρόπο.
      Για το ρύζι, που μας ρωτάτε, η διαδικασία έχει ως εξής: Από το 2002 έχουν μείνει περίπου τεσσεράμισι χιλιάδες τόνοι προς διανομή και θα διανεμηθούν μόλις ολοκληρωθεί ο πίνακας δικαιούχων που υπολογίζουμε ότι θα έχει οριστικοποιηθεί μέχρι το τέλος του Οκτωβρίου. Για το ρύζι του 2003 πρόκειται να επαναληφθεί ο διαγωνισμός με συντετμημένες προθεσμίες. Υπάρχει σε εξέλιξη η έκδοση της νέας κοινής υπουργικής απόφασης.
      Επίσης, βρίσκεται σε εξέλιξη η διαδικασία υπογραφής της ΚΥΑ και για το έτος 2004.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε Αργύρη, έχετε το λόγο για δύο λεπτά.
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε.
      Ο κύριος Υπουργός μας έκανε μία ανάλυση τι ακριβώς γίνεται και τι ισχύει για το πρόγραμμα της ανθρωπιστικής, της επισιτιστικής βοήθειας. Εκείνο που ρωτάμε είναι εάν εφαρμόζεται, εάν υλοποιείται αυτήν τη στιγμή το πρόγραμμα και το δεύτερο, που είναι και το πιο σημαντικό, εάν από τους ελέγχους, οι οποίοι έγιναν, υπάρχουν ελλείμματα και σοβαρές παραλείψεις κατά την εφαρμογή του προγράμματος. Γι’ αυτό δεν ακούσαμε τίποτα.
      Πιστεύω ότι ο Υπουργός στη δευτερολογία του θα έχει κάτι να μας πει. Πρώτον, να μας επιβεβαιώσει εάν πράγματι οι έλεγχοι έδειξαν ότι υπάρχουν αυτά τα ελλείμματα, να μας πει τι ενέργειες έκανε η Κυβέρνηση μετά από αυτό –ακούσαμε για κατάθεση του φακέλου στον εισαγγελέα- και επίσης πόσους ελέγχους κάνατε.
      Φαίνεται ότι υπάρχουν κάποιοι έλεγχοι που λένε ότι είναι όλα καλά, υπάρχει ένας τελικός έλεγχος που διαπιστώνει το έλλειμμα, αλλά κάπου ενδιάμεσα υπάρχει ένας έλεγχος που δεν λέει τίποτα.
      Θα θέλαμε, λοιπόν, να μας διευκρινίσετε γιατί αυτός ο ενδιάμεσος έλεγχος δεν έχει κανένα πρακτικό και δεν λέει τίποτα. Δεν ξέρω ποια ήταν η ενημέρωσή σας γι’ αυτό, αλλά φάνηκε ότι εκεί ήταν η αρχή της παρατυπίας, της παρανομίας. Δεν μπορώ να πάρω ακριβή θέση ποια θα είναι η κατάληξή της. Σημασία, όμως, έχει ότι υπήρξε έλεγχος χωρίς να υπάρχουν πρακτικά. Γι’ αυτό υπάρχει μία αναστάτωση γύρω από αυτό το μεγάλο θέμα.
      Κύριε Υπουργέ, όμως, για το ότι δεν υλοποιείται το πρόγραμμα και ότι συμβαίνουν αυτά που συμβαίνουν, κάποιος θα έλεγε «ε και τι έγινε». Δεν είναι, όμως, ανώδυνο, που δεν υλοποιείται και έχουμε καθυστέρηση του προγράμματος. Έχει ένα μεγάλο κόστος κατά μήνα για να πληρώνονται αποθήκευτρα για τα προϊόντα αυτά –και είναι αρκετά μεγάλο το ποσό που πληρώνουμε κάθε μήνα- και επίσης έχουμε μία υστέρηση στο να απολαμβάνουν οι δικαιούχοι αυτό που δικαιούνται, να πάρουν δηλαδή στα χέρια τους τις ποσότητες από τα προϊόντα που αναφέρονται στην κοινή υπουργική απόφαση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς οφείλω να πω ότι τα δύο ερωτήματα που θέσατε δεν αναφέρονταν στους ελέγχους. Αφού, όμως, μπήκε το θέμα, θα κάνω μία λεπτομερή αναφορά.
      Έγιναν όντως δύο έλεγχοι. Δεν υπήρχε ενδιάμεσος έλεγχος για τα ρύζια που ήταν προς δωρεάν διανομή. Στον πρώτο έλεγχο ελέγχθηκε η μία εταιρεία. Δεν ελέγχθηκε η άλλη, διότι χρησιμοποίησε ως επιχείρημα για να μη γίνει ο έλεγχος ότι είχε γίνει απεντόμωση. Αυτό οδήγησε σε δεύτερο έλεγχο. Ο δεύτερος έλεγχος έγινε στις 28 Σεπτεμβρίου.
      ΕΥΑΓΓΕΛΟΣ ΑΡΓΥΡΗΣ: Τι απόσταση υπάρχει, κύριε Υπουργέ, από τον πρώτο έλεγχο στο δεύτερο;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δέκα μέρες περίπου. Η απόσταση είναι πολύ μικρή, κύριε συνάδελφε.
      Έγινε, λοιπόν, ο δεύτερος έλεγχος στις 28 Σεπτεμβρίου. Ελέχθησαν και οι δύο εταιρείες και μάλιστα από μεικτά συνεργεία και του Υπουργείου Αγροτικής Ανάπτυξης, αλλά και του ΟΠΕΚΕΠΕ. Από τις δύο λοιπόν εταιρείες που ελέχθησαν στη μία βρέθηκε έλλειμμα χιλίων τόνων, δηλαδή ενός εκατομμυρίου κιλών ρυζιού, και στην άλλη βρέθηκαν διοικητικές παρατυπίες και παρατυπίες στη σήμανση του προϊόντος. Πρέπει να σας πω ότι πριν ξεκινήσουν οι έλεγχοι είχε ήδη ειδοποιηθεί και η Εισαγγελία και η Αστυνομική Διεύθυνση Θεσσαλονίκης και την επομένη του ελέγχου και τα δύο πορίσματα εστάλησαν και στον εισαγγελέα, εστάλησαν και στην Αστυνομική Διεύθυνση Θεσσαλονίκης, εστάλησαν και στο ΣΔΟΕ.
      Κατά συνέπεια θέλω να πω ότι εμείς κάναμε το καθήκον μας. Στείλαμε στον εισαγγελέα τις υποθέσεις. Όσο δε για την υστέρηση που λέτε, δεν υπάρχει καμία υστέρηση. Απεναντίας, εάν γινόταν η δωρεάν διανομή με τους όρους που είχαν μπει προηγουμένως, θα είχαμε διανομή εκατό και εκατόν πενήντα κιλών ρυζιού ανά δικαιούχο με κίνδυνο να έχουμε παραεμπόριο. Τώρα όμως έχει αυξηθεί σημαντικά ο αριθμός των δικαιούχων και θα έχουμε διανομή πολύ μικρότερης ποσότητας ρυζιού ανά δικαιούχο.
      ΕΥΑΓΓΕΛΟΣ ΑΡΓΥΡΗΣ: Μοιράσατε σε κανέναν έστω κι ένα κιλό;
      ΠΡΟΕΔΡΕΥΩΝ (Ιωάννης Τραγάκης): Ολοκληρώθηκε η επίκαιρη ερώτηση.
      Επόμενη είναι η τρίτη με αριθμό 292/5-10-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Περιβάλλοντος, Χωροταξίας και Δημοσίων Έργων και Τουρισμού, σχετικά με την επικίνδυνη ρύπανση τουριστικής ακτής του Δήμου Κατερίνης από τη ρίψη ανεπεξέργαστων λυμάτων κλπ.
      Η επίκαιρη ερώτηση του κ. Αλαβάνου έχει ως εξής:
      «Ο βιολογικός καθαρισμός που εξυπηρετεί τις ανάγκες του Δήμου Κατερίνης είναι δυναμικότητας πέντε χιλιάδων κυβικών μέτρων ημερησίως, ενώ τα υπαρκτά λύματα του δήμου είναι αυτήν τη στιγμή είκοσι χιλιάδες κυβικά μέτρα και προβλέπεται ότι τα επόμενα δύο χρόνια θα φτάσουν τα είκοσι πέντε κ. μ..
      Αποτέλεσμα αυτής της ανεπαρκούς δυναμικότητας του βιολογικού καθαρισμού είναι δεκαπέντε χιλιάδες κυβικά μέτρα ανεπεξέργαστων λυμάτων να διοχετεύονται καθημερινά μέσω του ποταμού «Μαυρονέρι» κατευθείαν στη θάλασσα και μάλιστα σε μία περιοχή, την Ολυμπιακή Ακτή, που είναι τουριστικά ανεπτυγμένη και φιλοξενεί χιλιάδες επισκέπτες κάθε χρόνο. 
      Δεδομένου ότι η σχεδιαζόμενη επέκταση του βιολογικού καθαρισμού δεν μπορεί να δώσει λύση στο πρόβλημα της επεξεργασίας των λυμάτων πριν τη πάροδο τουλάχιστον δύο ετών, ερωτώνται οι κύριοι Υπουργοί: με ποιες άμεσες παρεμβάσεις θα αντιμετωπίσουν αυτήν την απαράδεκτη και επικίνδυνη για την υγεία και το περιβάλλον ρύπανση από τη ρίψη χιλιάδων κυβικών μέτρων ανεπεξέργαστων λυμάτων στη θάλασσα, που εκτός του ότι παραβιάζει την εθνική και κοινοτική νομοθεσία και πλήττει την τουριστική δραστηριότητα της περιοχής, υποβαθμίζει και τη ζωή των πολιτών και προσβάλλει τον πολιτισμό μας;»
      Ο Υφυπουργός Περιβάλλοντος Χωροταξίας και Δημοσίων Έργων κ. Σταύρος Καλογιάννης έχει το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Για το θέμα της επίκαιρης ερώτησης θα ήθελα να σας αναφέρω το εξής: 
      Κατ’ αρχάς, όπως γνωρίζετε, για θέματα λειτουργίας των εγκαταστάσεων βιολογικών καθαρισμών σε κάθε πόλη αρμόδια αρχή είναι η δημοτική αρχή. Σε ό,τι αφορά την Κατερίνη η εγκατάσταση επεξεργασίας των λυμάτων της πόλης έχει αδειοδοτηθεί με κοινή υπουργική απόφαση το 2000. Οι εκτιμήσεις του κυρίου συνάδελφου, έτσι όπως αναφέρονται στο κείμενο της επίκαιρης ερώτησης, φαίνονται υπερβολικές καθώς γίνεται αναφορά σε είκοσι χιλιάδες κυβικά μέτρα λυμάτων ημερησίως.
      Η δυναμικότητα της εγκατάστασης σήμερα στην Κατερίνη αντιστοιχεί σε αστικά λύματα σαράντα χιλιάδων ισοδύναμων κατοίκων, δηλαδή περίπου οκτώ χιλιάδες κυβικά μέτρα ημερησίως. Σύμφωνα με στοιχεία της δημοτικής επιχείρησης ύδρευσης-αποχέτευσης Κατερίνης ο μέσος όρος των λυμάτων που επεξεργάζεται η εγκατάσταση ανέρχεται περίπου στα πέντε χιλιάδες κυβικά μέτρα την ημέρα. Αυτά προέρχονται από το Δήμο Κατερίνης και από το Δημοτικό Διαμέρισμα Παραλίας του όμορου Δήμου Παραλίας. 
      Είναι γεγονός ότι κατά τη θερινή περίοδο, σε περίοδο αιχμής δηλαδή, στην Κατερίνη δημιουργούνται προβλήματα. Οι παροχές είναι αυξημένες και ενδεχομένως να ξεπερνάμε -πάντα κατά την περίοδο αιχμής- τα μεγέθη που ανέφερα προηγουμένως.
      Σύμφωνα, όμως, με όλα τα διαθέσιμα στοιχεία τα οποία  υπάρχουν στο ΥΠΕΧΩΔΕ, η ποιότητα των νερών του ποταμού Αίσωνα, που είναι ο τελικός αποδέκτης της εγκατάστασης, είναι καλή. Στο πλαίσιο του προγράμματος παρακολούθησης της ποιότητας νερών και νερών κολύμβησης, το οποίο όπως είπα παρακολουθεί το ΥΠΕΧΩΔΕ συστηματικά, η ολυμπιακή ακτή στην Πιερία κατά τη διάρκεια της κολυμβητικής περιόδου, που είναι και περίοδος αιχμής, βρίσκεται σε αντιστοίχιση με τα μεγέθη, τα οποία ορίζει η σχετική κοινοτική οδηγία. Καλύπτει δηλαδή και τα επιτρεπτά και τα επιθυμητά όρια της κοινοτική οδηγίας για όλες τις παρακολουθούμενες μικροβιολογικές παραμέτρους. 
      Επιπλέον πρέπει να αναφέρουμε ότι η ολυμπιακή ακτή έχει βραβευτεί με τη γαλάζια σημαία. Το 2004, προ μηνών, εκδόθηκε νέα κοινή υπουργική απόφαση, συμπληρωματική της πρώτης, με την οποία αδειοδοτούνται πλέον και τα δίκτυα μεταφοράς των αστικών λυμάτων δύο δημοτικών διαμερισμάτων του Δήμου Παραλίας, στα οποία ανήκει η ολυμπιακή ακτή, καθώς και της εγκατάστασης του σιδηροδρομικού σταθμού. Τα λύματα πλέον θα πηγαίνουν στην εγκατάσταση επεξεργασίας λυμάτων της Κατερίνης. Η επέκταση του βιολογικού καθαρισμού της Κατερίνης είναι ενταγμένη στο Ταμείο Συνοχής, ο προϋπολογισμός του έργου είναι 7.300.000 ευρώ. Έχουν κατατεθεί από τις 21 Ιουνίου τα δικαιολογητικά στην Περιφέρεια, ούτως ώστε να πάρουν την προέγκριση δημοπράτησης, η οποία αναμένεται να δοθεί μέσα στο αμέσως επόμενο χρονικό διάστημα. Με την επέκταση του βιολογικού καθαρισμού στην Κατερίνη θα λυθούν τα όποια προβλήματα παρουσιάζονται σε περιόδους αιχμής. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ο κ. Αλαβάνος έχει το λόγο για δύο λεπτά.
      ΑΛΕΞΑΝΔΡΟΣ ΑΛΑΒΑΝΟΣ: Κύριε Πρόεδρε, εκτιμώ τον κύριο Υφυπουργό, όχι την απάντησή του. Αλλά κατ’ αρχάς υπάρχει ένα θέμα. Έπρεπε να είναι με βάση τον Κανονισμό εδώ ο Υπουργός ΠΕΧΩΔΕ. Και όταν δεν έρχεται, θέλουμε να μας εξηγούν γιατί δεν έρχεται. Διότι είναι ένα σοβαρό θέμα. Με βάση τον Κανονισμό οφείλει να είναι παρών. Δεν ήταν παρών σε προηγούμενη ώρα των επερωτήσεων και αυτό το θεωρώ μία περιφρόνηση όχι μόνο στους Βουλευτές αλλά και στα προβλήματα που υπάρχουν. 
      Δεύτερον, δεν ξέρω αν υπάρχει κανένας Βουλευτής της Νέας Δημοκρατίας από την Πιερία εδώ μέσα στην Αίθουσα. Εάν υπάρχει, τουλάχιστον ο φακός να μας δείξει αν συμφωνεί με αυτά που μας είπε ο κύριος Υφυπουργός. Εδώ είναι σε έκρηξη η Κατερίνη. Πήγα και είδα το ποτάμι Μαυρονέρι πριν από τρεις μέρες και δεν έχει καμία σχέση με αυτά που είπατε. Εάν ο Αρχιεπίσκοπος ήθελε να στείλει τους Βουλευτές της Αριστεράς στην κόλαση, δεν θα αντιμετωπίζαμε την κατάσταση που είδα, βρήκα και αισθάνθηκα με τις αισθήσεις μου στο Μαυρονέρι. Έχουμε το βιολογικό καθαρισμό της Κατερίνης, φεύγει ένα ρεύμα με το νερό που τηρεί τις προδιαγραφές για να μπει στη θάλασσα και έρχεται ένα άλλο ποτάμι και μπαίνει μέσα με τεράστια ροή λυμάτων, τα οποία είναι εντελώς ανεπεξέργαστα.
       Όλα αυτά που μας είπατε, κύριε Υπουργέ, είναι άσχετα από την πραγματικότητα. Δεν ξέρω εάν είστε θύμα –αλλά νομίζω ένας Υφυπουργός πρέπει να το ψάχνει αυτό- των συμβούλων που σας τα δώσανε. Είχα επαφή με δημοτικούς συμβούλους, με το νομάρχη, με τα στελέχη του Συνασπισμού στην Κατερίνη. Και πήγα, ιδίοις όμμασι και ιδία οσφρήσει να δω την κατάσταση. Και είναι ντροπή για την Ελλάδα, είναι μια παρακμή, σε μία περιφέρεια που είναι τουριστική. Και να ψάξουμε πώς παίρνουμε τις γαλάζιες σημαίες. Γιατί είναι «μαϊμού», αν δίνεται εκεί  γαλάζια σημαία. 
      Κύριε Υφυπουργέ, ξανά θέτω το ζήτημα, πότε θα ληφθούν μέτρα ώστε να σταματήσει αυτή η ντροπή, μέχρι να γίνει ο βιολογικός καθαρισμός της Κατερίνης, να επεκταθεί και να αντιμετωπίσει τον τεράστιο φόρτο. Πότε όμως; Ούτε ώρα ούτε μέρα δεν μπορούμε να συνεχίζουμε αυτήν την κατάσταση. Και σας προκαλώ να πάτε εκεί σ’ αυτό το σημείο και να έρθετε στη Βουλή ξανά να μας πείτε εάν ό,τι μου είπατε εδώ πέρα έχει κάποια σχέση με την πραγματικότητα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Κύριε Υφυπουργέ, έχετε το λόγο για δύο λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχάς θα πω στον κύριο συνάδελφο ότι υπάρχουν επίσημα στοιχεία από τις μετρήσεις που γίνονται στο ΥΠΕΧΩΔΕ, τα οποία στοιχεία αφορούν τη χρονική περίοδο από 7 Μαΐου έως και 17 Σεπτεμβρίου 2004. Καλύπτουν, δηλαδή, το σύνολο της περιόδου αιχμής -δεν είναι περίοδος αιχμής οι πέντε μήνες, σε καμία απολύτως περίπτωση- και τα αποτελέσματα είναι απολύτως συμβατά με αυτά τα οποία ορίζουν οι κοινοτικές οδηγίες.
      Σε ό,τι αφορά την άμεση λύση για το πρόβλημα της Κατερίνης, όπως γνωρίζετε ενδεχομένως με τις επαφές τις οποίες είχατε, κύριε συνάδελφε, η ΔΕΥΑ Κατερίνης, αφού απέτυχε μια προσπάθεια να γίνει σύνδεση των δημοτικών διαμερισμάτων της παραλίας με το βιολογικό καθαρισμό Κορινού, προχωρεί σε άμεση τοποθέτηση ενός συστήματος bio-block, το οποίο μπορεί να τοποθετηθεί εντός τριών μηνών μέσα στην ίδια την υφιστάμενη εγκατάσταση, ένα σύστημα το οποίο μπορεί να καλύψει χίλια διακόσια κυβικά μέτρα λυμάτων ημερησίως και μπορεί να ανακουφίσει, να εκτονώσει –αν θέλετε- την κατάσταση η οποία παρουσιάζεται στις περιπτώσεις αιχμής.
      Έχει ήδη υπογραφεί προγραμματική σύμβαση μεταξύ των συναρμοδίων φορέων που είναι η Νομαρχιακή Αυτοδιοίκηση Πιερίας και οι δήμοι και εντός των ημερών πρόκειται η ΔΕΥΑΚ να προχωρήσει στη δημοπράτηση της εγκατάστασης, την οποία σας ανέφερα. Θα δοθεί αυτή η συγκεκριμένη λύση αμέσως έως ότου, εντός μιας διετίας περίπου, ολοκληρωθεί η επέκταση του βιολογικού καθαρισμού Κατερίνης από το Ταμείο Συνοχής. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Εισερχόμαστε στο δεύτερο κύκλο των επικαίρων ερωτήσεων.
      Πρώτη είναι η με αριθμό 299/5-10-04 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αναστασίου Χωρέμη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης της κορινθιακής σουλτανίνας κλπ..
      Η επίκαιρη ερώτηση του κυρίου συναδέλφου έχει ως εξής:
      «Η εφετινή παραγωγή σουλτανίνας αντιμετωπίζει οξύτατα προβλήματα: Η έλλειψη εξαγωγικού ενδιαφέροντος (για πρώτη φορά μετά από έτη) και η προσφορά τιμών επικίνδυνα χαμηλών, οι οποίες δεν καλύπτουν ούτε μέρος του κόστους καλλιέργειας, απειλούν με πρωτοφανή τρόπο τη διάθεση της παραγωγής και την ίδια την επιβίωση των παραγωγών.
      Η αδιάθετη παραγωγή αλλά και τα αλλεπάλληλα κτυπήματα από την προβληματική και με εξευτελιστικές τιμές διάθεση του βερίκοκου και των άλλων αγροτικών προϊόντων (ντομάτα, πατάτα κλπ.) έχουν φέρει σε απόγνωση τους Κορινθίους αγρότες.
      Επειδή οι προεκλογικές εξαγγελίες της Κυβέρνησής σας δημιούργησαν κλίμα ευφορίας και προσδοκίας στους Έλληνες αγρότες, η δε πραγματικότητα αποδεικνύει ότι όλα τα αγροτικά προϊόντα ακόμα και η αυτοδύναμη έως σήμερα σουλτανίνα ή απορροφώνται σε εξευτελιστικές τιμές ή μένουν αδιάθετα, ερωτάται ο Υπουργός:
      α) Ποια μέτρα προτίθεται να πάρει η Κυβέρνηση σας για την άμεση στήριξη της κορινθιακής σουλτανίνας;
      β) Οι έλεγχοι των εισαγωγών, η δημιουργία νέων αγορών, η μείωση του κόστους παραγωγής και οι ονομασίες προέλευσης είναι στις προθέσεις του Υπουργείου και της Κυβέρνησης και με ποιον τρόπο;»
      O Υφυπουργός Αγροτικής Ανάπτυξης και Τροφίμων κ. Αλέξανδρος Κοντός έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θεωρούμε ότι, έτσι όπως αναφέρεται το θέμα: «Ανύπαρκτο το ενδιαφέρον για την κορινθιακή σουλτανίνα», δεν ανταποκρίνεται στην πραγματικότητα. Απεναντίας έχουν γίνει αλλεπάλληλες συσκέψεις στο Υπουργείο Αγροτικής Ανάπτυξης και Τροφίμων με τη συμμετοχή όχι μόνο υπηρεσιακών παραγόντων και φορέων της περιοχής αλλά και με τη συμμετοχή όλων των συνεταιριστικών φορέων -της ΚΕΟΣΟΕ,  των εξαγωγέων- και έχει ληφθεί μία σειρά μέτρων, τα οποία σαν στόχο έχουν τη στήριξη της τιμής του προϊόντος.
      Αλλά πριν αναφερθώ στα μέτρα, θα ήθελα να αναφερθώ στην αιτία του προβλήματος. Το πρόβλημα δημιουργήθηκε διότι υπάρχει ένα έντονα αρνητικό ισοζύγιο στα αμπελοοινικά προϊόντα. Την προηγούμενη τριετία έγιναν πολύ μεγάλες εισαγωγές, περιορίστηκαν οι εξαγωγές και βέβαια δεν απορροφήθηκαν οι ποσότητες στους Ολυμπιακούς Αγώνες, διότι δεν είχαμε άφιξη τόσων τουριστών όσων περιμέναμε. Είναι ενδεικτικό ότι την περίοδο 2000-2003 οι εξαγωγές μειώθηκαν κατά 17,8%, ενώ οι εισαγωγές αυξήθηκαν κατά 13,1%. Αυτή είναι η κύρια αιτία του προβλήματος. 
      Τα μέτρα τα οποία έχουν αποφασιστεί στις συσκέψεις και ήδη υλοποιούνται είναι τα εξής: Εντατικοποιούνται οι έλεγχοι από επιτροπές σε επίπεδο Νομαρχιακών Αυτοδιοικήσεων, καθώς και από κλιμάκια υπαλλήλων των αρμοδίων υπηρεσιών του Υπουργείου Αγροτικής Ανάπτυξης και Τροφίμων στα οινοποιεία και τις αμπελουργικές εκμεταλλεύσεις, σε σχέση με την τήρηση της υποχρέωσης των οινοποιών και των αμπελουργών να υποβάλλουν -σύμφωνα με την ισχύουσα κοινοτική νομοθεσία- μέχρι 10 Δεκεμβρίου κάθε έτους δηλώσεις παραγωγής και συγκομιδής αντίστοιχα και αυτά συγκρίνονται με τα στοιχεία του αμπελουργικού μητρώου. 
      Όσον αφορά τη διακίνηση των οινικών προϊόντων από χώρες της Ευρωπαϊκής Ένωσης, εντατικοποιούνται οι έλεγχοι στα βιβλία αποθήκης και τις δεξαμενές των οινοποιείων καθώς και στην ετικετοποίηση, για να αποτραπούν φαινόμενα νοθείας και για να πωλούνται τα ελληνικά προϊόντα ως ελληνικά και τα εισαγόμενα ως εισαγόμενα.
      Εντείνονται οι έλεγχοι στις πύλες εισόδου της χώρας κατά την εισαγωγή χημικών προϊόντων από τρίτες χώρες, με στόχο κυρίως τη διασφάλιση της διακίνησης και της διάθεσης στη χώρα μας των προϊόντων αυτών ως προϊόντων τρίτων χωρών, την αποφυγή δημιουργίας συνθηκών αθέμιτου ανταγωνισμού και την προστασία του καταναλωτή.
      Επίσης, εντείνονται οι έλεγχοι του προορισμού των εισαγόμενων από τρίτες χώρες επιτραπέζιων σταφυλιών ποικιλία σουλτανίνας για την εξασφάλιση της εγχώριας παραγωγής σουλτανίνας. ‘Ηδη έχουν αποτραπεί συγκεκριμένες εισαγωγές από τρίτες χώρες.
      Εφαρμόζονται οι διατάξεις του κοινοτικού κανονισμού που ψηφίστηκε πρόσφατα που παρέχει τη δυνατότητα απόσταξης μέρους της παραγωγής και ενεργοποιείται η δυνατότητα παρέμβασης στα αρμόδια κοινοτικά όργανα για την εφαρμογή του άρθρου 30 «απόσταξη-κρίσεις» του κανονισμού 1493 σε συνδυασμό με την παράλληλη εθνική ενίσχυση. Η διαδικασία αυτή είναι μεν χρονοβόρος αλλά έχει ήδη ξεκινήσει.
      Όσον αφορά τα υπόλοιπα μέτρα, τα οποία έχουν ληφθεί για την προώθηση του προϊόντος, θα αναφερθώ στη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Ο κ. Χωρέμης έχει το λόγο για δύο λεπτά.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, η απάντηση του κυρίου Υπουργού ασφαλώς και δεν μας καλύπτει υπό την έννοια ότι τα μέτρα για τα οποία στις 21 Σεπτεμβρίου εγγράφως μας απαντήσατε και μας υποδείξατε ποια είναι, ασφαλώς και δεν λειτουργούν στην κατεύθυνση υποστήριξης της σουλτανίνας. 
      Εμείς δεν ζητάμε αυτήν τη στιγμή να μας απαντήσετε ποια μέτρα παίρνετε για το κρασοστάφυλο. Εμείς ζητούμε την απάντηση και την παρέμβασή σας στην κατεύθυνση ικανοποίησης των αιτημάτων των Κορίνθιων παραγωγών σουλτανίνας. Δεν μιλάμε για το κρασοστάφυλο αυτήν τη στιγμή. Αυτό είναι το πρώτο.
      Δεύτερον, έχουμε πραγματικά μία κορινθιακή οικονομική τραγωδία, γιατί η οικονομία της Κορινθίας εξαρτάται σε πολύ σημαντικό βαθμό από την καλή διάθεση της σουλτανίνας. Υπάρχει πραγματικά μια τραγωδία αυτήν τη στιγμή στην Κορινθία.
      Σας καλέσαμε στις δύο συσκέψεις να μπορέσει ο Υπουργός να έρθει κάτω στην Κορινθία να αντιμετωπίσουμε με άμεσα μέτρα τα προβλήματα. Όχι ότι δεν υπάρχουν διαρθρωτικά προβλήματα. Ασφαλώς υπάρχουν όμως δυνατότητες παρέμβασης προκειμένου να βελτιώσουμε την υφιστάμενη κατάσταση που κυριολεκτικά απειλεί την επιβίωση των Κορίνθιων παραγωγών σουλτανίνας. 
      Όταν κάναμε τις συσκέψεις δεν μας επιτρέψατε να σας καταθέσουμε τα μέτρα τα οποία πρέπει να πάρετε. Μας τα ζητήσατε αλλά δεν είχαμε το χρόνο, γιατί εξαντλήθηκε η συνάντησή μας μέσα σε ένα τέταρτο. Και ασφαλώς τα μέτρα είναι η πίεση στους εξαγωγείς. Όπως έγινε με τους μεταποιητές ροδάκινου το ίδιο πρέπει να γίνει και τώρα στους εξαγωγείς μεταποιητές, ώστε να μην εκμεταλλεύονται το αρνητικό κλίμα εξαιτίας του όλου προβλήματος στο ισοζύγιο, που είπατε και εσείς.
      Όσον αφορά την εσωτερική αγορά, ποια είναι η παρέμβασή σας προκειμένου να κλείσει η ψαλίδα των τιμών του καταναλωτή σε σχέση με την τιμή του παραγωγού; Επιπλέον, ποια είναι η παρέμβασή σας για τα ανακουφιστικά μέτρα τα οποία πρέπει να πάρετε για τους παραγωγούς; Τι θα γίνει με την επιδότηση της στρεμματικής ενίσχυσης της σταφίδας της περυσινής περιόδου; Τι θα γίνει με την επιδότηση του ελαιολάδου; Γιατί οι αγρότες παραγωγής σουλτανίνας κάνουν και συγκαλλιέργειες, έχουν και ελαιόλαδο, έχουν και άλλα προϊόντα. Τι θα γίνει με την ικανοποίηση των αιτημάτων της Διεύθυνσης Γεωργίας, για τα εκτός έδρας οδοιπορικά τους τα οποία εκκρεμούν ακόμα; Τι θα γίνει με τη στελέχωση; Τι θα γίνει με το αμπελουργικό μητρώο και τις διαφορές που υφίσταται ώστε να καταβληθεί το 70% της στρεμματικής ενίσχυσης για την ξήρανση της σουλτανίνας τη 1.1.2005; Και ασφαλώς τι θα γίνει με την υποβολή στον ΕΛΓΑ της δήλωσης ζημίας για τις βροχοπτώσεις που οπωσδήποτε πρέπει να κάνουν οι παραγωγοί;
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΝΑΣΤΑΣΙΟΣ ΧΩΡΕΜΗΣ: Ολοκληρώνω, κύριε Πρόεδρε.
      Μεσοπρόθεσμα, ποιες είναι οι απόψεις σας σε σχέση με τη μείωση του κόστους και την αύξηση της ανταγωνιστικότητας των τρίτων χωρών; Η δε απάντησή σας για τον έλεγχο από τρίτες χώρες, παραδείγματος χάριν από την Τουρκία, δεν είναι ικανοποιητική.
      Με ασπιρίνες δεν απαντάτε στο οξύ πρόβλημα που έχει δημιουργηθεί. Και ασφαλώς είναι αναντίστοιχο με τις προσδοκίες και την ευφορία που δημιουργήσατε μέσα από τις προεκλογικές σας εξαγγελίες, οι οποίες αυτήν τη στιγμή δεν έχουν καμία σχέση όχι μόνο με τη σουλτανίνα αλλά και με οποιοδήποτε αγροτικό προϊόν.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μου κάνει εντύπωση το γεγονός ότι αναφέρθηκε προηγουμένως ότι δεν έχουν λάβει υπόψη τις προτάσεις των φορέων της περιοχής. Όχι μόνο ελήφθησαν υπόψη όλες οι προτάσεις των φορέων της περιοχής, αλλά έχουν αναλυθεί και από τις προτάσεις αυτές έχουν προκύψει τα μέτρα στα οποία όλοι συμφώνησαν. 
      Καλούμε τώρα το συνάδελφο ή οποιονδήποτε άλλο να μας καταθέσει προτάσεις να τις ελέγξουμε διότι πρέπει να βρίσκονται στα πλαίσια των κοινοτικών κανονισμών και εφόσον  πραγματικά είναι εποικοδομητικές, εμείς δηλώνουμε ότι θα τις υιοθετήσουμε. Αυτές τις προτάσεις όμως που ανέλυσα …
      ΑΝΑΣΤΑΣΙΟΣ ΧΩΡΕΜΗΣ: Κατεβείτε κάτω…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε το «κατεβείτε κάτω». Έγιναν επανειλημμένες συσκέψεις στο Υπουργείο Αγροτικής Ανάπτυξης και Τροφίμων και το ξέρετε αυτό. Δεν μπορείτε να λέτε συνεπώς ότι εμείς αποφασίσαμε ερήμην των φορέων της περιοχής.
      ΑΝΑΣΤΑΣΙΟΣ ΧΩΡΕΜΗΣ: Είναι ανακριβές αυτό.
      ΠΡΟΕΔΡΕΥΩΝ (Ιωάννης Τραγάκης): Κύριε Χωρέμη, παρακαλώ μη διακόπτετε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έρχεστε εδώ και μας κατηγορείτε γιατί; Διότι κάνουμε ελέγχους. Μα, δεν γίνονταν έλεγχοι μέχρι τώρα. Χωρίς ελέγχους έμπαιναν προϊόντα στη χώρα μας και σουλτανίνα και ρύζι και χίλια δυο άλλα προϊόντα. Έλεγχοι γίνονται και το ξέρετε πολύ καλά. Μάλιστα γίνονται πολύ αυστηροί έλεγχοι. Και αυτός είναι ένας λόγος που έχουν αποτραπεί εισαγωγές πολλών προϊόντων από τρίτες ειδικά χώρες.
      Εκτός απ’ αυτό αναφερθήκατε στην Κυβέρνηση για το ποια μέτρα παίρνει για τη μείωση του κόστους παραγωγής. Μέτρα τα οποία δεν ελήφθησαν επί είκοσι χρόνια και ανέβηκε το κόστος παραγωγής. Μεγάλωσε και το ισοζύγιο.
      Έχουμε πάρει μια σειρά από μέτρα. Αλλά αυτά δεν είναι θέμα μιας επίκαιρης ερώτησης. Είναι θέμα επερώτησης. Οι εξαγγελίες που υλοποιούνται για τους αναδασμούς δεν είναι μέτρα για τη μείωση του κόστους παραγωγής; Η μείωση του ΕΛΓΑ κατά 25% στο ζωικό κεφάλαιο, η μείωση κατά 25% του τιμοκαταλόγου που πληρώνουν οι αγρότες στις ενώσεις, δεν είναι μέτρα για τη μείωση του κόστους παραγωγής; Η έκδοση δωρεάν αδειών για τους αγρότες  που κατασκευάζουν ποιμνιοστάσια δεν είναι μέτρο για τη μείωση του κόστους παραγωγής;
      Όσον αφορά τη σουλτανίνα, έχουμε πάρει μέτρα. Και θα σας πω και κάτι ακόμη. Ασκήσαμε πολλές πιέσεις και ήδη απορροφάται σουλτανίνα από τον ελληνικό στρατό και ήδη προωθούνται οι εξαγωγές. Αλλά το να μας λέτε «πιέστε τους εξαγωγείς να διαμορφώσουν υψηλότερες τιμές» ξέρετε ότι κάτι τέτοιο δεν μπορεί να γίνει. Διότι εμείς δεν διαμορφώνουμε τιμές. Εμείς πιέζουμε, εμείς διευκολύνουμε στο να διαμορφωθούν ικανοποιητικές τιμές για τους αγρότες. Αν υπάρχει περίοδος κρίσης σε κάποιο αγροτικό προϊόν ή σε κάποια αγροτικά προϊόντα λόγω υπερπαραγωγής ή λόγω αρνητικού ισοζυγίου, εμείς παίρνουμε μέτρα. Αλλά αντιλαμβάνεστε ότι παρέμβαση στην αγορά, όπως και εθνικές ενισχύσεις αποκλείονται από το κοινοτικό καθεστώς. Και εμείς δεν πρόκειται να εκθέσουμε τη χώρα μας στην Ευρωπαϊκή Ένωση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Να ενημερώσω το Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτηρίου της Βουλής, μαθητές και μαθήτριες από το 20ο Δημοτικό Σχολείο Μενιδίου.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Δεύτερη είναι η με αριθμό 294/5.10.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Οικονομίας και Οικονομικών, σχετικά με τις προθέσεις της Αγροτικής Τράπεζας για την τύχη της γαλακτοβιομηχανίας «ΔΩΔΩΝΗ» κλπ.
      Η επίκαιρη ερώτηση του κυρίου συναδέλφου έχει ως εξής:
      «Οι προθέσεις της ΑΤΕ να εξαγοράσει τις μετοχές στη γαλακτοβιομηχανία «ΔΩΔΩΝΗ» ορισμένων Ενώσεων Αγροτικών Συνεταιρισμών μετόχων όπως Κόνιτσας, Άρτας-Φιλιππιάδας ίσως και άλλων, προκαλεί έντονες ανησυχίες στους κτηνοτρόφους και συνολικότερα στο λαό της Ηπείρου.
      Ανησυχίες που απορρέουν από το γεγονός ότι με τις εξαγορές αυτές η ΑΤΕ συγκεντρώνει το απαιτούμενο ποσοστό μετοχών για να ξεπεράσει τα εμπόδια του σχετικού νόμου και του κανονισμού της «ΔΩΔΩΝΗΣ» και να την ξεπουλήσει σε ιδιώτες.
      Ανησυχίες που ενισχύονται από ανάλογες προσπάθειες της προηγούμενης κυβέρνησης του ΠΑΣΟΚ αλλά από σχετικές διακηρύξεις της σημερινής διοίκησης της ΑΤΕ ότι η τράπεζα θα παραμείνει κρατική, αλλά θα απεμπλακεί από οποιεσδήποτε παραγωγικές δραστηριότητες και θα εστιάσει το ενδιαφέρον της στις χρηματοοικονομικές.
      Ερωτάται ο κύριος Υπουργός ποιες είναι οι προθέσεις της ΑΤΕ για τη «ΔΩΔΩΝΗ» και με ποιο σκοπό εξαγοράζει τις μετοχές από τις Ενώσεις Αγροτικών Συνεταιρισμών.»
      Κύριε Υφυπουργέ, έχετε το λόγο για τρία λεπτά.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Να υπενθυμίσω στον αγαπητό κύριο συνάδελφο ότι η Αγροτική Τράπεζα είναι ένας τραπεζικός οργανισμός με γενική συνέλευση, διοικητικό συμβούλιο. Είναι μάλιστα οργανισμός εισηγμένος στο Χρηματιστήριο Αθηνών, δηλαδή έχει και ιδιώτες μετόχους και εκατοντάδες χιλιάδες καταθέτες, πολλοί από τους οποίους είναι αγρότες. Δηλαδή, πρέπει και η ίδια η Αγροτική Τράπεζα να μεριμνά για την οικονομική της κατάσταση και την οικονομική της ευρωστία.
      Έρχομαι στο κυρίως θέμα της ερώτησής σας. Η Αγροτική Τράπεζα με έγγραφό της στις 6 Οκτωβρίου μας δήλωσε τα ακόλουθα: Στις 27 Ιουνίου είχε το 60% της «ΔΩΔΩΝΗΣ». Στις 28 Ιουνίου αγόρασε ένα επιπλέον ποσοστό της τάξης του 6,9% από τους αγροτικούς συνεταιρισμούς Κόνιτσας-Πωγωνίου  και Άρτας-Φιλιππιάδας.
      Αγόρασε αυτά τα ποσοστά ύστερα από έντονες πιέσεις των ίδιων των συνεταιρισμών. Μάλιστα έχουμε και επιστολές των συνεταιρισμών αυτών. Μας επισημαίνει και μας επισυνάπτει ένα έγγραφο του Αγροτικού Συνεταιρισμού Κόνιτσας Ζαγορίου Μετσόβου, σύμφωνα με το οποίο ο ίδιος ο συνεταιρισμός ενημερώνει την Αγροτική Τράπεζα ότι θα ήθελε να της πουλήσει επτά χιλιάδες διακόσιες μετοχές περίπου, προκειμένου να αντιμετωπίσει δικά της οικονομικά προβλήματα. Η απόφαση αυτή της επιστολής και της πρόθεσης να πουλήσει ελήφθη από τη γενική συνέλευση του συνεταιρισμού αυτού.
      Μας επισημαίνει επίσης η Αγροτική Τράπεζα ότι είναι πρόθεσή της να αναπτύξει και την επιχείρηση, τη «ΔΩΔΩΝΗ», και να μεριμνήσει για την κτηνοτροφία της Ηπείρου και ότι δεν έχει κάποιο σχέδιο πώλησής της. Εάν είχε κάποιο τέτοιο σχέδιο θα μπορούσε να το κάνει και με το 60%, το οποίο είχε μέχρι τα τέλη Ιουνίου. 
      ΕΥΑΓΓΕΛΟΣ ΑΡΓΥΡΗΣ: Δεν μπορεί. Είναι τροποποίηση του καταστατικού!
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επαναλαμβάνω, μας δηλώνει με επιστολή της η Αγροτική Τράπεζα, ότι δεν έχει σκοπό να πουλήσει τις μετοχές που έχει στη «ΔΩΔΩΝΗ». 
      Απλώς σας μεταφέρω αυτά που η ίδια η Αγροτική Τράπεζα μας μεταφέρει στην επιστολή της, γιατί ζητήσαμε εξηγήσεις για το θέμα αυτό. Η ίδια η Αγροτική μας λέει ότι δεν έχει πρόθεση να τις πουλήσει και θα μεριμνήσει για την ανάπτυξη και της εταιρείας και της κτηνοτροφίας της Ηπείρου.
      ΠΡΟΕΔΡΕΥΩΝ (Ιωάννης Τραγάκης): Ο κ. Τσιόγκας έχει το λόγο για δύο λεπτά. 
      ΔΗΜΗΤΡΙΟΣ ΤΣΙΟΓΚΑΣ: Μία σημείωση μόνο θα κάνω για την Αγροτική Τράπεζα, η οποία έγινε με το μόχθο, τις καταθέσεις των αγροτών. Από αυτές γιγαντώθηκε και ανδρώθηκε. Δεν μπορεί σήμερα η Αγροτική Τράπεζα να παίξει αυτό το παιχνίδι σε βάρος των αγροτών. Γιατί σήμερα η Αγροτική Τράπεζα συγκεντρώνει τις μετοχές από τις ενώσεις των συνεταιρισμών για να πουλήσει τη «ΔΩΔΩΝΗ». Η «ΔΩΔΩΝΗ» κινδυνεύει να πουληθεί από την Αγροτική Τράπεζα. Η Αγροτική Τράπεζα πρέπει να συγκεντρώσει το 67% των μετοχών, για να έχει το δικαίωμα να την πουλήσει. Βεβαίως και αγοράζει αυτήν την περίοδο μετοχές από τις γαλαζοπράσινες πλειοψηφίες των ενώσεων συνεταιρισμών της περιοχής. Όμως, οι κτηνοτρόφοι, οι αγρότες της περιοχής, είναι ανάστατοι. Και βεβαίως πρέπει να πούμε ότι τα ίδια έκανε και η προηγούμενη κυβέρνηση και την ίδια τακτική συνεχίζετε κι εσείς. 
      Οι δηλώσεις κυβερνητικών παραγόντων ότι η Αγροτική Τράπεζα θα παραμείνει κρατική, αλλά δεν θα ασχολείται με επιχειρηματικές δραστηριότητες, θα παραμείνει μόνο σε οικονομικές και πιστωτικές δραστηριότητες, δείχνουν τις προθέσεις της Κυβέρνησης να πουλήσει τη «ΔΩΔΩΝΗ», όπως και την «ΑΓΝΟ» στη Θεσσαλονίκη. Η «ΔΩΔΩΝΗ» χτίστηκε με τον ιδρώτα των κτηνοτρόφων και των αγροτών της Ηπείρου. 
      Η Νέα Δημοκρατία σε πρόσφατη σύσκεψη επανέλαβε αυτό που είπα ότι θα προχωρήσει πιο γρήγορα στις ιδιωτικοποιήσεις. Όμως και οι φορείς και οι αγρότες και οι κτηνοτρόφοι απαιτούν να σταματήσουν οι μεθοδεύσεις και να μην πουληθούν οι μετοχές των ενώσεων στην Αγροτική Τράπεζα, αντίθετα να δοθούν οι μετοχές της Αγροτικής Τράπεζας στις ενώσεις και μάλιστα δωρεάν. Επίσης να δοθούν προνομιακά κίνητρα, δάνεια χαμηλότοκα στη «ΔΩΔΩΝΗ», ώστε να εκσυγχρονιστεί, για να μπορέσει να αντέξει στον ανταγωνισμό. Να σταματήσετε τις αθρόες εισαγωγές τυροκομικών προϊόντων, να καταργηθεί ο περιορισμός παραγωγής ποσόστωσης γάλακτος και ο περιορισμός εκτροφής προβάτων, να παραμείνει η Αγροτική Τράπεζα κρατική και να αναλάβει η Κυβέρνηση τα χρέη των ενώσεων, γιατί εσείς τα δημιουργήσατε μαζί με το ΠΑΣΟΚ με τις πολιτικές που εφαρμόζετε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, νομίζω ότι ξεφύγαμε από το κύριο σώμα της ερώτησης. Εισήλθατε σε πάρα πολλά άλλα θέματα. Επαναλαμβάνω ότι η Αγροτική Τράπεζα δεν παίζει παιχνίδια. Αγόρασε τις μετοχές ύστερα από πιέσεις των ίδιων των συνεταιρισμών για τα προβλήματα τα οποία αντιμετωπίζουν. Δεν έχει πρόθεση πώλησης των μετοχών αυτών είτε έχει το 66%, 67%, 70% ή και παραπάνω της «ΔΩΔΩΝΗΣ». Θα μεριμνήσει για την αξιοποίηση των μετοχών αυτών και την ανάπτυξη της εταιρείας με τον καλύτερο δυνατό τρόπο. Συμφωνώ με αυτό που είπατε ότι η Αγροτική είναι μέρος της αγροτικής μας κληρονομιάς και πρέπει να υπερασπιστούμε και να βεβαιωθούμε ότι θα είναι πάντα σε υγιή οικονομική κατάσταση, για να εξυπηρετεί αυτόν τον αγροτικό κόσμο. 
      Έρχομαι και στο θέμα της ρύθμισης των πανωτοκίων. Η Αγροτική έχει αναλάβει το βάρος ρύθμισης μέχρι στιγμής πάνω από τριάντα έξι χιλιάδων αιτήσεων. Νομίζω, λοιπόν, ότι μέχρι στιγμής κάνει τη δουλειά καλά με το παραπάνω. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Η με αριθμό 291/5-10-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης, σχετικά με την εφαρμογή των Κανονισμών της Ευρωπαϊκής Ένωσης για τον έλεγχο στον τομέα των οδικών μεταφορών διαγράφεται λόγω αναρμοδιότητας. 
      Επανερχόμαστε στη με αριθμό 293/5-10-2004 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Δημόσιας Τάξης, σχετικά με την ικανοποίηση οικονομικών αιτημάτων των εργαζομένων στα Σώματα Ασφαλείας κλπ..
      Η επίκαιρη ερώτηση του κ. Τζέκη έχει συνοπτικά ως εξής:
      «Η κυβέρνηση της Νέας Δημοκρατίας, παρά την πίστωση χρόνου που έδωσαν οι εργαζόμενοι στα Σώματα Ασφαλείας, αρνείται και αυτή να ικανοποιήσει το δίκαιο αίτημα αναγνώρισης των επαγγελμάτων αυτών ως ανθυγιεινά και επικίνδυνα.
      Ταυτόχρονα αθετεί την προεκλογική της υπόσχεση για αύξηση του βασικού μισθού από τα 720 ευρώ στα 860 ευρώ από 1-1-2005. 
      Οι εργαζόμενοι στα Σώματα Ασφαλείας, που είναι ξανά σε κινητοποιήσεις, βλέπουν και από τη σημερινή κυβέρνηση να συνεχίζει μια πολιτική που διαρκώς αφαιρεί λαϊκό εισόδημα με τις ανατιμήσεις, την ιδιωτικοποίηση κοινωνικών τομέων παιδείας, υγείας, πρόνοιας και την αφαίρεση κοινωνικών, εργασιακών και κοινωνικών δικαιωμάτων. Διαπιστώνουν ότι και στα ιδιαίτερα τους αιτήματα η κυβέρνηση της Νέας Δημοκρατίας συνεχίζει την ίδια πολιτική με αυτήν του ΠΑΣΟΚ, αρνούμενη την ικανοποίηση δίκαιων αιτημάτων. Η πολιτική αυτή είναι υλοποίηση των αποφάσεων της Ευρωπαϊκής Ένωσης και στης Συνόδου Κορυφής της Λισαβόνας, που στόχο έχει τη μείωση των κοινωνικών δαπανών, την αύξηση των ορίων ηλικίας συνταξιοδότησης, την επέκταση της μερικής και ελαστικής απασχόλησης, τις νέες αντιασφαλιστικές ρυθμίσεις, τον αποχαρακτηρισμό κλάδων που κατάκτησαν την ένταξή τους στα βαρέα και ανθυγιεινά. 
      Ερωτάται ο κύριος Υπουργός: 
      1. Εμμένει η Κυβέρνηση στη μη υλοποίηση των παραπάνω δίκαιων αιτημάτων;
      2. Τι άλλαξε και αρνείται σήμερα την αύξηση του βασικού μισθού στο ποσό των 860 ευρώ;»
      	Κύριε Υφυπουργέ, βλέπετε ότι έχει μεγάλο ενδιαφέρον αυτή η επίκαιρη ερώτηση. Έχετε το λόγο για τρία λεπτά. 
      	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, η μόνη σχέση που έχει με το «επίκαιρον» η συγκεκριμένη ερώτηση είναι ότι σήμερα και αύριο υπάρχει μια διαμαρτυρία των Σωμάτων Ασφαλείας «επετειακή» θα έλεγα, διότι πέρυσι τέτοιες μέρες είχαν συμβεί κάποια γεγονότα στην πλατεία Συντάγματος που πραγματικά καλύτερο θα ήταν να μην τα θυμόμαστε.
      Είδα χθες ότι, επιτέλους, η τότε πολιτική ηγεσία, ο κ. Φλωρίδης, ανέλαβε πλήρως την πολιτική ευθύνη, εξηγώντας ότι ο ίδιος είχε δώσει εντολή για την επέμβαση και για τα γεγονότα τα οποία είχαν γίνει τότε. Δεν ξέρω αν αισθάνεται περήφανος. Πάντως είναι θετικό ότι, επιτέλους, ανέλαβε την ευθύνη. 
      Όσον αφορά τα δύο θέματα τα οποία θίγετε θέλω να πω τα εξής:
      Κύριε συνάδελφε, ασφαλώς δεν σας διαφεύγει της προσοχής ότι μέχρι και πριν από λίγες μέρες είχαμε το πρόβλημα των Ολυμπιακών και Παραολυμπιακών Αγώνων. Εμείς, ως Υπουργείο Δημόσιας Τάξης, δεν αρνούμαστε ότι το κύριο βάρος των προσπαθειών μας είχε πέσει πάνω σε αυτό το τεράστιο εθνικό πρόβλημα -ότι ήμασταν υποχρεωμένοι να πετύχουμε- που ήταν άμεσα συνδεδεμένο με την ασφαλή διεξαγωγή των Ολυμπιακών Αγώνων.
      Και τώρα που πετύχαμε, χαίρομαι που πετύχαμε, χαιρόμαστε όλοι που πετύχαμε. Και όλοι διεκδικούν, άλλος μικρό κι άλλος μεγάλο, μερίδιο της επιτυχίας. Διότι ήταν επιτυχία ολόκληρου του ελληνικού λαού. Ήταν επιτυχία εθνική. Εάν κάτι όμως πήγαινε στραβά, εάν κάτι συνέβαινε τότε, η ευθύνη θα έπεφτε όλη πάνω στους ώμους της Κυβέρνησης. Γι’ αυτό και κυρίως το εξάμηνο αυτό προσπαθήσαμε για τους Ολυμπιακούς Αγώνες.
      Υπάρχουν πράγματι τα θέματα αυτά, τα οποία θίγετε στην επίκαιρη ερώτησή σας. Ουδείς αρνείται ότι το επάγγελμα του αστυνομικού, του πυροσβέστη και του λιμενικού είναι όντως επικίνδυνο. Κατά την ώρα εκτέλεσης των καθηκόντων τους οι υπηρετούντες στα Σώματα Ασφαλείας εκτίθενται σε κινδύνους. Άλλωστε, τα θλιβερά αποτελέσματα που πολλές φορές έχουμε, το αποδεικνύουν. Δεν θέλουμε άλλους μάρτυρες.
      Εμείς, ως Κυβέρνηση, σήμερα επαναλαμβάνουμε εκείνα τα οποία επίσημα λέγαμε και όταν ήμασταν Αντιπολίτευση. Έχω μπροστά μου τα Πρακτικά της 31ης Οκτωβρίου 2003, όταν εγώ είχα αναπτύξει επερώτηση προς τον τότε Υπουργό Δημόσιας Τάξης, όπου έλεγα τα εξής: «Οι αστυνομικοί έχουν το αίτημα της αναγνώρισης του επαγγέλματός τους ως επικινδύνου και ανθυγιεινού. Δεν μπαίνω στην ουσία του θέματος. Είναι πράγματι ένα μεγάλο πρόβλημα, που θέλει συζήτηση. Μπορεί να έχει παρενέργειες…» και τα σχετικά.
      Τι λέμε σήμερα; Σήμερα είμαστε σ’ ένα διάλογο με τους συνδικαλιστές, έναν καλοπροαίρετο διάλογο…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, επειδή πράγματι είναι σημαντικό το θέμα, θα ήθελα ένα λεπτό ακόμα.
      ΠΡΟΕΔΡΕΥΩΝ (Ιωάννης Τραγάκης): Θα το έχετε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κάνουμε έναν ειλικρινή διάλογο. Η πολιτική ηγεσία του Υπουργείου Δημόσιας Τάξης, ο Υπουργός και εγώ πιστεύουμε ότι θα έχουμε ένα ευτυχές αποτέλεσμα. Όμως μη ζητάτε μέσα σε δέκα μέρες να έχουμε αποτέλεσμα.
      Εμείς δεν θα κάνουμε εκείνο το οποίο είχε κάνει τότε, πριν από ενάμιση χρόνο περίπου η πολιτική ηγεσία του Υπουργείου Δημόσιας Τάξης, ο κ. Χρυσοχοΐδης, ο οποίος είχε εκδώσει ένα δελτίο Τύπου και έλεγε ρητά και κατηγορηματικά ότι μέσα σε τριάντα μέρες θα έχει κατατεθεί το νομοσχέδιο στη Βουλή για την αναγνώριση του επαγγέλματος των αστυνομικών, των πυροσβεστών και των λιμενικών ως επικίνδυνου και ανθυγιεινού, πράγμα το οποίο δεν έκανε στη συνέχεια.
      Ούτε ως Αντιπολίτευση το κάναμε ούτε ως Κυβέρνηση το λέμε. Εκείνο που λέμε είναι το εξής: Μας φρενάρει -να μου επιτραπεί η λέξη- το πρόβλημα το οποίο βλέπαμε μπροστά μας ως πιθανό, δηλαδή το συνταξιοδοτικό. Μην έχουμε συνταξιούχους τριάντα πέντε ετών. Εάν το επιλύσουμε αυτό –κι εγώ πιστεύω ότι θα το επιλύσουμε- το οικονομικό το συζητάμε. Ήδη το οικονομικό και τα άλλα θεσμικά αιτήματα τα συζητάμε και θα καταλήξουμε σε αποτέλεσμα. Κάντε όμως μια μικρή υπομονή και μετά από λίγο καιρό τα ξανασυζητάμε.
      Για το άλλο θέμα το οποίο θέτετε, να αυξηθεί ο βασικός μισθός του ανθυπολοχαγού και κατ’ επέκταση του αστυνόμου, υπαστυνόμου Β΄ και των άλλων αντίστοιχων βαθμών στα άλλα Σώματα Ασφαλείας, έχω να πω το εξής: Η Κυβέρνηση ποτέ δεν είπε ότι ό,τι προεκλογικά υποσχέθηκε ή ό,τι έχει στο πρόγραμμά της ή ό,τι είπε στις προγραμματικές δηλώσεις δεν θα το τηρήσει. Θα το τηρήσει κατά γράμμα. Αλλά θα το τηρήσει μέσα στα πλαίσια μιας πολιτικής βάθους τετραετίας. Εμείς θα λογοδοτήσουμε στην τετραετία πάνω. Τότε, αν δεν έχουμε υλοποιήσει τις υποσχέσεις μας, μπορείτε να μας πείτε οτιδήποτε. Όχι, όμως, αμέσως τώρα, εδώ και τώρα, μέσα σε ελάχιστο χρονικό διάστημα δεκαπέντε ημερών από τη λήξη των Παραολυμπιακών Αγώνων να θέλετε να λύσουμε ως διά μαγείας τα πάντα, όταν μάλιστα είναι γνωστά και τα οικονομικά προβλήματα, τα οποία υπάρχουν αυτήν τη στιγμή.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κύριε Τζέκη, έχετε το λόγο για δύο λεπτά.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Για μας βέβαια οι σημερινές αγωνιστικές κινητοποιήσεις των εργαζομένων στα Σώματα Ασφαλείας δεν έχουν καθόλου χαρακτήρα επετειακό. Είναι επί της ουσίας, δηλαδή διεκδικούν όσα η σημερινή Κυβέρνηση, ως Αξιωματική Αντιπολίτευση, είχε υποσχεθεί. Και μάλιστα έχω εδώ και την ομιλία του κ. Καραμανλή ως Προέδρου της Νέας Δημοκρατίας τότε στη συνδιάσκεψη που έγινε στη Θεσσαλονίκη για την εγκληματικότητα, τη δημόσια τάξη και την ασφάλεια, όπου, όπως σήμερα και ο κύριος Υπουργός, είπε ότι αναγνωρίζει τα δίκαια αιτήματα των εργαζομένων αυτών. Ναι, αλλά από την αναγνώριση μέχρι και την πράξη υπάρχει ένα διάστημα.
      Δεν μπορεί να επικαλείται σήμερα ο κύριος Υπουργός σε βάθος τετραετίας, στην ουσία δηλαδή ρίχνουμε αυτά τα αιτήματα στο καλάθι των αχρήστων. Είναι γνωστό πώς αντιμετώπισαν οι προηγούμενες κυβερνήσεις τα αιτήματά τους. Αυτό είναι πολύ γνωστό. Είναι, όμως, πολύ γνωστό ότι εσείς δώσατε προεκλογικά υποσχέσεις και σήμερα διαπιστώνουμε ότι αυτές μένουν υποσχέσεις.
      Το ζήτημα είναι ότι δίνουμε δίκιο στους εργαζόμενους αυτούς. Τους καλούμε βέβαια να ανταποκρίνονται στα καθήκοντά τους, όπως τον πυροσβέστη να μπαίνει μέσα στη φωτιά. Βλέπουμε τον τροχονόμο να μένει ώρες στο καυσαέριο, όπως επίσης έχουμε απαιτήσεις από το Σώμα Δίωξης, από τα πλωτά του λιμενικού, όμως ο κύριος Υπουργός λέει να δούμε το ασφαλιστικό. Μα, όταν αναγνωρίζεις ένα επάγγελμα ως βαρύ, ανθυγιεινό και επικίνδυνο, τότε θα δεις και το ασφαλιστικό. Δεν μπορείς να το διαχωρίσεις, όπως δεν το διαχωρίζεις και σε άλλα επαγγέλματα.
      Εδώ όμως, κύριε Πρόεδρε, γίνεται το εξής. Και η σημερινή Κυβέρνηση, όπως και η προηγούμενη, με σύμφωνη γνώμη και των δύο, έχει συστήσει μία επιτροπή για να ελέγξει ξανά στα πλαίσια της Ευρωπαϊκής Ένωσης όλα τα βαριά, τα ανθυγιεινά και τα επικίνδυνα, με κύριο στόχο να τα αποχαρακτηρίσει. Γιατί αυτή είναι και η κύρια πολιτική κατεύθυνση της Ευρωπαϊκής Ένωσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε.
      Άρα το ζήτημα για μας είναι επί της ουσίας. Όσον αφορά το μισθό, λέμε πως ναι, πρέπει να δοθούν αυτά που έχουν ως αίτημα. Εμείς λέμε ότι 1.200 ευρώ πρέπει να παίρνουν όλοι οι εργαζόμενοι και από εκεί και πέρα ο μισθός να κλιμακώνεται ανάλογα με τις γνώσεις και τα χρόνια προϋπηρεσίας.
      Το ζήτημα δεν είναι να μας μιλάτε για ήπια προσαρμογή, γιατί είχαμε άλλα. Γιατί πώς βρήκατε 500.000.000.000 δραχμές γι’ αυτό το περιβόητο σύστημα ασφάλειας των Ολυμπιακών Αγώνων, για τα δισεκατομμύρια που δώσατε για το Ζέπελιν, τα δισεκατομμύρια για τις κάμερες, οι οποίες θα μείνουν ως παρακαταθήκη για να παρακολουθούνται και οι εργαζόμενοι στα Σώματα Ασφαλείας, αλλά και όλο το λαϊκό κίνημα;
      Αυτά τα τεράστια χρηματικά ποσά δεν τα βρήκατε; Και δεν μπορείτε να δώσετε αυτά που σας ζητάει αυτό το Σώμα των εργαζομένων; Αυτό είναι μία υπεκφυγή. Δεν έχετε κατά νου να δώσετε ούτε μία δραχμή αύξηση. Εξάλλου μέσα στο σχέδιο νόμου τα λέτε όλα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΓΓΕΛΟΣ ΤΖΕΚΗΣ: Όλοι οι εργαζόμενοι θα πρέπει να πάρουν 3%-3,5%.
       Κλείνω, κύριε Πρόεδρε, με το εξής, γιατί είναι σοβαρό το ζήτημα. Πιστεύουμε ότι οι εργαζόμενοι πρέπει να οργανωθούν και να συσπειρωθούν με το υπόλοιπο εργατικό συνδικαλιστικό κίνημα, αυτό που αγωνίζεται. 
      Εμείς καλούμε όλους αυτούς τους εργαζόμενους να δώσουν την πρώτη κύρια απάντηση μέσα από τον αγώνα που έχουν σήμερα και αύριο. Αύριο τους καλούμε και στο πανελλαδικό συλλαλητήριο του Κομμουνιστικού Κόμματος Ελλάδας στο Πεδίο του Άρεως. Αυτή η Κυβέρνηση, όπως και η προηγούμενη, δεν καταλαβαίνει μόνο από λόγια. Καταλαβαίνει από πράξεις του οργανωμένου συνδικαλιστικού κινήματος.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.  
      Κύριε Υφυπουργέ, έχετε το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε συνάδελφε, θα πρέπει να ξέρετε –μου το υπενθυμίσατε ευτυχώς- ότι για αυτά τα περί συστημάτων ασφαλείας, Ζέπελιν, C4I και όλα τα άλλα, όπως και για τα εκατοντάδες εκατομμύρια που δίνονται …
      ΑΓΓΕΛΟΣ ΤΖΕΚΗΣ: Δισεκατομμύρια.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): … δισεκατομμύρια που δίδονται, άλλοι έβαλαν τις υπογραφές. Άλλοι υπέγραψαν τις συμβάσεις. Εγώ δεν απολογούμαι αυτήν τη στιγμή για την προηγούμενη κυβέρνηση. Εμείς, αγαπητέ συνάδελφε, τώρα καλούμαστε να πληρώσουμε, πληρώσουμε εκείνα για τα οποία μας δέσμευσαν με υπογραφές άλλοι.
      ΑΓΓΕΛΟΣ ΤΖΕΚΗΣ: Ο ελληνικός λαός θα πληρώσει, όχι εσείς.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Δεν μπαίνω τώρα στη λογική να συζητήσουμε αν έπρεπε να γίνουν ή όχι. Μπορεί να δοθεί ευκαιρία κάποια άλλη στιγμή να τα συζητήσουμε εδώ μέσα, όμως τα του Καίσαρος τω Καίσαρι και τα του Θεού τω Θεώ. Το αν θα πληρώσουμε πολλά ή λίγα για τους Ολυμπιακούς Αγώνες δεν το ρυθμίσαμε εμείς. 
      ΑΓΓΕΛΟΣ ΤΖΕΚΗΣ: Δεν είχατε υπογράψει, αλλά δεν αντιδράσατε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εμείς αυτήν την ώρα είμαστε εκείνοι οι οποίοι ερχόμαστε και πληρώνουμε. Πώς θα πληρώνουμε; Ρωτήστε τον κ. Δούκα, που ήταν πριν εδώ, πώς μπορεί να αντεπεξέλθει σε όλες αυτές τις απαιτήσεις. 
      Εν πάση περιπτώσει θα σας παρακαλούσα πάρα πολύ στη Νέα Δημοκρατία και στο Υπουργείο Δημόσιας Τάξης να μην αποδίδετε προθέσεις μη υλοποίησης υποσχέσεων. Εμείς τις υποσχέσεις δεν θα τις αφήσουμε υποσχέσεις. Ό,τι έχουμε στο πρόγραμμά μας, ό,τι έχουμε υποσχεθεί, θα το υλοποιήσουμε. 
      ΑΓΓΕΛΟΣ ΤΖΕΚΗΣ: «Θα»!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Βεβαίως θα. Όταν αναφερόμαστε στο αύριο, τη λέξη «θα» χρησιμοποιούμε, κύριε συνάδελφε. Τι θα πούμε; Μπορώ να πω ότι τις υλοποιήσαμε, αφού δεν έχουν υλοποιηθεί ακόμα; 
      ΑΓΓΕΛΟΣ ΤΖΕΚΗΣ: Ξέρετε πόσα θα είπαν οι προηγούμενοι;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εκείνο που έχω να πω είναι το εξής: Δεν κλείσαμε την πόρτα του διαλόγου σε κανέναν. Συζητάμε με κάθε ειλικρίνεια αυτήν τη στιγμή. Και τώρα που μιλάμε, βρισκόμαστε σε διαδικασία διαλόγου. Θα σας επαναλάβω ότι όσα συζητάμε είναι με ειλικρινή πρόθεση και απόλυτη πεποίθησή μου είναι ότι θα καταλήξουμε σε θετικό αποτέλεσμα.
      Τώρα, όσον αφορά το ασφαλιστικό, που για σας δεν είναι τίποτα, οφείλω να σας πω ότι προς τιμήν τους οι ίδιοι οι συνδικαλιστές, οι οποίοι γνωρίζουν τι σημαίνει μια νομοθετική ρύθμιση όπως αυτή που συζητάμε, έρχονται και λένε: Ούτε κι εμείς απαιτούμε εκείνο που ενδεχομένως ακραία να είναι δυνατόν να συμβεί. Και είναι προς τιμήν τους αυτό το πράγμα. Και πάνω σ’ αυτήν τη βάση συζητούμε και θα επαναλάβω, τελειώνοντας, ότι θα βρούμε τη λύση. Μην θέλετε, όμως –και ούτε κι οι ίδιοι οι αστυνομικοί το απαιτούν- να λύσουμε τα προβλήματα από τη μια στιγμή στην άλλη.
      ΑΓΓΕΛΟΣ ΤΖΕΚΗΣ: Πώς δεν το απαιτούν; Έξω είναι.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σας παρακαλώ πάρα πολύ! Ελάτε στο γραφείο μου να συζητήσουμε και να σας πω τι διάλογος γίνεται. Μέσα σ’ ένα λεπτό δεν προλαβαίνω να σας τα πω. 
      ΑΓΓΕΛΟΣ ΤΖΕΚΗΣ: Τι μου λέτε να έρθω στο γραφείο σας; Εδώ απέξω είναι οι αστυνομικοί, έχουν συγκέντρωση. 
      ΠΡΟΕΔΡΕΥΩΝ (Ιωάννης Τραγάκης): Κύριε Τζέκη, στα θεωρεία είναι και παρακολουθούν. Ο καθένας κρίνεται. Ο Υπουργός ήταν σαφής και νομίζω ότι ήταν και τελείως επεξηγηματικός. 
      (Θόρυβος από την πτέρυγα του ΠΑΣΟΚ)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 13/28-9-2004 επερώτηση των Βουλευτών του ΠΑΣΟΚ κυρίων Αλέξανδρου Ακριβάκη, Κωνσταντίνου Ρόβλια, Άγγελου Μανωλάκη, Σωκράτη Κοσμίδη, Ανδρέα Λοβέρδου, Γεωργίου Παπαγεωργίου, Ιωάννη Παρασκευά, Νικολάου Σαλαγιάννη, Κωνσταντίνου Τσίμα, Αθανασίου Τσούρα, Αλέξανδρου Παπαδόπουλου, Σταύρου Μπένου, Κωνσταντίνου Γείτονα, Μιλτιάδη Παπαϊωάννου, Χρήστου Πρωτόπαπα, Κωνσταντίνου Σκανδαλίδη, Αναστασίου Χωρέμη, Νικολάου-Φωτίου Χατζημιχάλη και Χαράλαμπου Καστανίδη, προς τον Υπουργό Δημόσιας Τάξης, σχετικά με τις μεταθέσεις στην Ελληνική Αστυνομία.
      Το λόγο έχει ο πρώτος επερωτών κ. Κωνσταντίνος Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, πράγματι η πολιτική ηγεσία του Υπουργείου Δημόσιας Τάξης προσπαθεί να καλλιεργεί και να εμφανίζει ένα μετριοπαθές πολιτικό προφίλ. Δημιουργεί έτσι τη φήμη ότι πολιτεύεται χωρίς ακρότητες.
      Κύριε Υπουργέ, θα μου επιτρέψετε να επισημάνω ότι πρέπει να φροντίσετε αυτήν την καλή φήμη να την προστατεύσετε από μηχανισμούς που δρουν ερήμην σας και που, δυστυχώς, εμποδίζουν την επιβεβαίωσή της. Είναι απολύτως βέβαιο ότι στην Αστυνομία ξεκίνησε τον Αύγουστο ένα κύμα διώξεων κατά αστυνομικών δημοκρατικών πεποιθήσεων μέσω εκατοντάδων δυσμενών μεταθέσεων σ’ όλη την Ελλάδα. Μόλις ανακοινώθηκαν οι μεταθέσεις δημιουργήθηκε μεγάλη αναστάτωση στο Σώμα και ακολούθησε μια σειρά από δημοσιεύματα, από καταγγελίες συνδικαλιστικών φορέων της Αστυνομίας και από ερωτήσεις Βουλευτών όλων σχεδόν των περιοχών της χώρας.
      Είναι προφανές, κύριε Υπουργέ, ότι ο κομματικός μηχανισμός πήρε πρωτοβουλίες ξεκαθαρίσματος λογαριασμών. Κάποιοι άλλωστε είχαν προαναγγείλει για την Αστυνομία ότι «δεν θα μείνει πέτρα πάνω στην πέτρα». Έτσι φαίνεται ότι αντιλαμβάνονται το μεσαίο χώρο και το κοινωνικό κέντρο, το οποίο ισχυρίζεται ότι εκπροσωπεί η παράταξή σας.
      Και για να μη θεωρηθεί ότι λέμε λόγια χωρίς ουσία θα αναφερθώ σε συγκεκριμένες πρακτικές που ακολουθήθηκαν στις μεταθέσεις του Αυγούστου. Πρώτον, όλες οι μεταθέσεις είναι απολύτως αναιτιολόγητες. Αναγράφεται στις αποφάσεις μονίμως η φράση «για υπηρεσιακές ανάγκες» ή «με υπηρεσιακά και κοινωνικά κριτήρια». Πουθενά, όμως, δεν εξηγείται στοιχειωδώς ποιες είναι αυτές οι υπηρεσιακές ανάγκες ή τα κοινωνικά κριτήρια, ποια κενά δημιουργήθηκαν, ποιες οι γνώσεις και η εμπειρία των μετακινούμενων, ώστε να δικαιολογηθεί η μετάθεση.
      Δεύτερον, υλοποιήθηκαν προαναγγελθείσες διώξεις. Το «ΑΣΤΥΝΟΜΙΚΟ ΒΗΜΑ» του Ιουλίου, έντυπο της Ένωσης Αστυνομικών Υπαλλήλων Θεσσαλονίκης, είχε προαναγγείλει στην πρώτη του σελίδα: «Αεροδρόμιο: Να τελειώνουμε με την Ολυμπιάδα, για να μπει σειρά». Και μπήκε σειρά μετά τους Ολυμπιακούς Αγώνες. Δηλαδή εκδιώχθηκαν από το αεροδρόμιο της Θεσσαλονίκης έμπειροι και τιμηθέντες δημοκρατικοί αστυνομικοί.
      Μετά βέβαια το θόρυβο που δημιουργήθηκε και μετά τις ερωτήσεις μας στη Βουλή αναγκαστήκατε να ακυρώσετε αυτές τις μεταθέσεις, μεταθέσεις που είχαν αγνοήσει ακόμα και σχετική διαταγή του Αρχηγού της Αστυνομίας, που συνιστούσε να μη γίνονται μεταθέσεις από τα αεροδρόμια για λόγους ασφάλειας.
      Τρίτον, για τις μεταθέσεις πρυτάνευσαν κριτήρια μη υπηρεσιακά, κριτήρια πολιτικά και σε πολλές περιπτώσεις κριτήρια εκδικητικά. Η αξιοκρατία έμεινε στο περιθώριο, η κομματική ταυτότητα της Νέας Δημοκρατίας ήταν κυρίαρχη. Είναι τυχαίο άραγε, κύριε Υπουργέ, ότι όλες οι δυσμενείς μεταθέσεις αφορούν δημοκρατικούς αστυνομικούς; Είναι αυτό υπηρεσιακό κριτήριο; 
      Τέταρτον, μεταθέσατε αστυνομικούς που έχουν εικοσιπενταετή και άνω υπηρεσία στο Σώμα. Αυτοί, κύριε Υπουργέ, προφανώς δεν είχαν κανένα λόγο να μετατεθούν στα δυσμάς της καριέρας τους, εκτός αν θέλουν κάποιοι να τους τιμωρήσουν για τις δημοκρατικές τους πεποιθήσεις. Και βέβαια μόνο τυχαίο δεν είναι ότι όλοι οι έχοντες εικοσιπενταετή και άνω υπηρεσία, τους οποίους μεταθέσατε, πρόσκεινται στο ΠΑΣΟΚ. 
      Πέμπτον, μετατέθηκαν αστυνομικοί συνδικαλιστές, εκλεγμένοι εκπρόσωποι των αστυνομικών, όλοι βέβαια δημοκρατικών πεποιθήσεων που μετακινήθηκαν δυσμενώς. Κάποιοι απ’ αυτούς μάλιστα προστατεύονται από το νόμο. Κάποιοι άλλοι προστατεύονται από την κρατούσα ηθική, που λέει ότι εκλεγμένοι σε όργανα συνδικαλιστές δεν μετατίθενται. Για όσους παραβήκατε το νόμο, λόγω του θορύβου που δημιουργήθηκε, ακυρώσατε εκ των υστέρων τις περισσότερες μεταθέσεις, όχι όμως, όλες. Για όσους παραβήκατε τους άγραφους κανόνες της ηθικής ελέγχεστε, κύριε Υπουργέ, γιατί τους μεταθέσατε.
      Έκτον μεταθέσατε αστυνομικούς ασθενείς με γνωστά, σοβαρότατα προβλήματα υγείας. Θέλετε παραδείγματα; Μετατέθηκε δυσμενώς αστυνομικός που έχει τριπλό by-pass. Μετατέθηκε δυσμενώς αστυνομικός που έχει εγκεφαλικό. Μετατέθηκε δυσμενώς αστυνομικός με σοβαρά ορθοπεδικά προβλήματα. Και το χειρότερο: Αστυνομικός που κάνει αιμοκάθαρση μετατέθηκε στην άλλη άκρη του νομού! Μετά την κατακραυγή που ακούστηκε –ειδικά γι’ αυτήν την περίπτωση- ακυρώσατε αυτήν τη μετάθεση. Πού είναι η κοινωνική ευαισθησία της Κυβέρνησης; Πού είναι ο μεσαίος χώρος;
      Έβδομον στο Α΄ Τμήμα της Υπηρεσίας Προστασίας Επισήμων –της ΥΠΕ- από τους εκατόν ογδόντα δύο που υπηρετούν μεταθέσατε τους εκατόν εξήντα επτά.  Πράγματι, αυτοί οι εκατόν εξήντα επτά ήταν όλοι αστυνομικοί δημοκρατικών πεποιθήσεων.
      Αλλά σας ρωτώ, κύριε Υπουργέ…
      (Θόρυβος στην Αίθουσα)
      ΦΙΛΙΠΠΟΣ ΤΣΑΛΙΔΗΣ: Δηλαδή, κύριε Πρόεδρε, οι υπόλοιποι τι είναι; Δεν είναι δημοκρατικών πεποιθήσεων; Για να καταλάβουμε κι εμείς! 
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριοι συνάδελφοι. Γιατί διακόπτετε;
      ΦΙΛΙΠΠΟΣ ΤΣΑΛΙΔΗΣ: Κρίμα που έφυγαν και οι αστυνομικοί από τα θεωρεία!
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ μη διακόπτετε τον ομιλητή! Ο ρήτορας έχει το δικαίωμα να χαρακτηρίζει όπως θέλει τον καθένα. Και ο καθένας χαρακτηρίζεται από τα λεγόμενά του. Θα κριθεί ο ίδιος από αυτά που λέει. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριοι συνάδελφοι, δικαιολογώ το να με διακόπτετε, μόνο αν συμφωνείτε. Και σας ευχαριστώ που συμφωνείτε.
      ΠΡΟΕΔΡΕΥΩΝ (Ιωάννης Τραγάκης): Δεν φάνηκε κάτι τέτοιο βέβαια.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, σχολιάζετε αυτά τα οποία λέγω; Αυτά που λένε οι συνάδελφοι που με διακόπτουν δεν τα σχολιάζετε;
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κάνετε λάθος! Πήγα να σας προστατεύσω. Εσείς κάνετε χαρακτηρισμούς.
      ΚΩΝΣΤΑΝΤΙΝΟΣ ΡΟΒΛΙΑΣ: Εγώ δεν χαρακτήρισα. 
      ΠΡΟΕΔΡΕΥΩΝ (Ιωάννης Τραγάκης): Ακούστε τώρα που σας το λέω. 
      ΚΩΝΣΤΑΝΤΙΝΟΣ ΡΟΒΛΙΑΣ: Εγώ είπα ότι συνήθως η διακοπή του ομιλητή αποσκοπεί στη συμφωνία…
      ΠΡΟΕΔΡΕΥΩΝ (Ιωάννης Τραγάκης): Συνεχίστε, εκτός αν το βάζετε εντός εισαγωγικών.
      ΚΩΝΣΤΑΝΤΙΝΟΣ ΡΟΒΛΙΑΣ: …διότι η αποδοκιμασία δεν προβλέπεται από τους κανονισμούς της Βουλής, κύριε Πρόεδρε.
      Έβδομον -επαναλαμβάνω για το ξανακούσετε- στο Α΄ Τμήμα της Υπηρεσίας Προστασίας Επισήμων από τους εκατόν ογδόντα δύο που υπηρετούν μεταθέσατε τους εκατόν εξήντα επτά. 
      ΣΤΑΥΡΟΣ ΚΕΛΕΤΣΗΣ: Μα, τους είχατε εκεί πέρα είκοσι χρόνια! 
      ΚΩΝΣΤΑΝΤΙΝΟΣ ΡΟΒΛΙΑΣ: Θα τα ακούσετε, θέλετε δεν θέλετε! 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Θα απαντήσω εγώ στη συνέχεια, κύριοι συνάδελφοι.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, παρακαλώ, το χρόνο μου.
      Σας λέω, λοιπόν, ότι πράγματι αυτοί οι εκατόν εξήντα επτά ήταν όλοι αστυνομικοί δημοκρατικών πεποιθήσεων. Αλλά σας ρωτώ: Δεν άξιζε κανένας από αυτούς, κύριε Υπουργέ; Έπρεπε όλοι να μετατεθούν; Η εμπειρία τους δεν σας χρησίμευε; Η αδηφάγος κομματική μηχανή τους ήθελε όλους μακριά από τους επισήμους; 
      Όγδοον, στη Βουλή. Μετατέθηκε σχεδόν το σύνολο των αστυνομικών. Το ξέρετε. Θα σας επαναλάβω τα ίδια. Ήταν όλοι οι μετατεθέντες φίλοι του ΠΑΣΟΚ. Πράγματι. Δεν άξιζε, όμως, να παραμείνει ούτε ένας από αυτούς; 
      Και κάτι ακόμα, ανθρώπινο. Αυτοί οι αστυνομικοί της Βουλής φρόντιζαν για χρόνια την ασφάλειά σας, κύριε Υπουργέ, εδώ στη Βουλή. Μιλούσατε μαζί τους, σας χαιρετούσαν, τους καλημερίζατε. Ξέρετε τι περίμεναν από εσάς ως ελάχιστο; Να τους ρωτήσετε, τυπικά έστω, πού θα προτιμούσαν να μετατεθούν. Δεν είχατε την ευγένεια να το κάνετε. Ήταν ΠΑΣΟΚ, έπρεπε να μετατεθούν. Κανένα άλλο κριτήριο. 
      Ένατον Άμεση Δράση. Κάνατε εξήντα τέσσερις μεταθέσεις. Ήταν όλοι αστυνομικοί που πρόσκεινται στο ΠΑΣΟΚ. Τους γνώριζαν όλοι. Το κόμμα σας θέλει να ελέγξει τα πάντα και έχετε πολιτική ευθύνη γι’ αυτό. Η κομματική επέλαση σε όλο το δημόσιο τομέα δεν άφησε εκτός την Aστυνομία. Είναι βέβαιο ότι οι ίδιοι αυτοί κομματικοί μηχανισμοί σας επέβαλαν να αλλάξετε και τον τρόπο επιλογής των αστυνομικών που αποσπώνται στο εξωτερικό. Από αξιοκρατικός έγινε ρουσφετολογικός ο τρόπος της επιλογής για να στέλνετε στο εξωτερικό -που έχει διπλό μισθό- τα δικά σας παιδιά, κύριε Υπουργέ. Καταργήσατε την επιλογή μέσω εξετάσεων και την αναθέσατε στα γνωστά κοινωνικά και υπηρεσιακά κριτήρια. Αν αυτά δεν είναι βήματα προς τα πίσω, τι είναι; Αξιοκρατία των ημετέρων, των ολίγων και των εκλεκτών του κόμματος; 
      Κύριε Υπουργέ, επιτρέψτε  μου να σας θυμίσω όλα τα ωραία και τα μεγάλα που υποσχεθήκατε τόσο προεκλογικά, όσο και στις προγραμματικές σας δηλώσεις για την Aστυνομία: Ορθολογική κατανομή του έμψυχου υλικού, αναδιάρθρωση της δομής και της λειτουργίας των αστυνομικών υπηρεσιών, ίδρυση σώματος δικαστικής αστυνομίας, δημιουργία πανεπιστημίου αστυνομικών σπουδών, αύξηση των αποδοχών των αστυνομικών, επίδομα επικίνδυνου και ανθυγιεινού επαγγέλματος για τους αστυνομικούς. Ξέρετε τι κάνατε απ’ όλα αυτά τους επτά μήνες που είστε Kυβέρνηση; Τίποτα, με κεφαλαία γράμματα. Ή μάλλον κάτι κάνατε: Μεταθέσατε δυσμενώς τους δημοκρατικούς αστυνομικούς με μόνο κριτήρια την πολιτική τους τοποθέτηση, προκαλέσατε αναστάτωση στο Σώμα, απειλήσατε την επιχειρησιακή ετοιμότητα της Αστυνομίας, δημιουργήσατε κλίμα ανασφάλειας στους αστυνομικούς, αφήνετε να εκτρέφεται αντιδημοκρατική νοοτροπία υπό το μανδύα του κομματικού συνδικαλισμού που σαρώνει τα πάντα, μειώνετε το αίσθημα δημόσιας ασφάλειας του μέσου, απλού πολίτη και χθες δεν διστάσατε διά στόματος του Υφυπουργού Πολιτισμού να κατηγορήσετε την αστυνομία για την επίθεση στους συμβασιούχους του Υπουργείου Πολιτισμού τους οποίους αρνείτο να δεχθεί ο κύριος Υφυπουργός. 
      Για όλα αυτά εγκαλείστε, κύριε Υφυπουργέ. Η Αστυνομία είναι χώρος ευαίσθητος και κρίσιμος. Σταματήστε εδώ, σας παρακαλώ. Στο παρελθόν επί κυβερνήσεων της παράταξής σας η δημοκρατία, δυστυχώς, δεν υπηρετήθηκε από την Αστυνομία. Μόνο επί κυβερνήσεων ΠΑΣΟΚ ο αστυνομικός έγινε φίλος του πολίτη. Μόνο επί κυβερνήσεων ΠΑΣΟΚ ο αστυνομικός σταμάτησε να παρακολουθεί τον πολίτη. Μόνο επί κυβερνήσεων ΠΑΣΟΚ ο πολίτης αναγνώρισε τη μεγάλη  προσφορά του αστυνομικού….
      (Στο σημείο αυτό κάποιοι Βουλευτές από την πτέρυγα της Νέας Δημοκρατίας γελούν)
      ΠΡΟΕΔΡΕΥΩΝ (Ιωάννης Τραγάκης): Γιατί γελάτε, κύριοι συνάδελφοι; Σας παρακαλώ. 
      ΦΙΛΙΠΠΟΣ ΤΣΑΛΙΔΗΣ: Δεν απαγορεύεται το γέλιο, κύριε Πρόεδρε. Να διακόπτουμε απαγορεύεται. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. 
      Συνεχίστε, κύριε συνάδελφε. 
      ΜΙΧΑΗΛ ΠΑΝΤΟΥΛΑΣ: Κύριε Πρόεδρε, πρέπει να προστατεύετε το κύρος σας. Πολύ παραπονιέμαι όταν βλέπω έναν Πρόεδρο της Βουλής να εκτρέφει…
      ΠΡΟΕΔΡΕΥΩΝ (Ιωάννης Τραγάκης): Δεν έχετε το λόγο, κύριε συνάδελφε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Και σεις δεν τον είχατε, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Και έχει προστατευθεί ο ομιλητής. Γι’ αυτό κάνω παρατηρήσεις. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν το αντελήφθην, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ. 
      Συνεχίστε, κύριε συνάδελφε. 
      ΜΙΧΑΗΛ ΠΑΝΤΟΥΛΑΣ: Θα μου επιτρέψετε ως νέος Βουλευτής, όχι να σας κάνω παρατηρήσεις, αλλά θέλω να σας πω ότι δεν είναι σοβαρά πράγματα αυτά…
      ΠΡΟΕΔΡΕΥΩΝ (Ιωάννης Τραγάκης):  Δεν έχετε το λόγο. 
      Συνεχίστε, κύριε συνάδελφε. 
      ΚΩΝΣΤΑΝΤΙΝΟΣ ΡΟΒΛΙΑΣ: Και σας είπαν, κύριε Πρόεδρε, ότι δεν απαγορεύονται τα γέλια και δεν τους απαντήσατε για να με προστατεύσετε.
      ΠΡΟΕΔΡΕΥΩΝ (Ιωάννης Τραγάκης):  Συνεχίστε, σας παρακαλώ, κύριε συνάδελφε.
      ΚΩΝΣΤΑΝΤΙΝΟΣ ΡΟΒΛΙΑΣ: Είναι ξινά τα γέλια βέβαια. 
      Επαναλαμβάνω ότι επί κυβερνήσεων ΠΑΣΟΚ, τότε μόνο ο πολίτης αναγνώρισε τη μεγάλη προσφορά του αστυνομικού. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Έχετε μεγάλη ευθύνη γιατί αφήνετε να παρουσιάζονται επικίνδυνα φαινόμενα στην Αστυνομία, όπως αυτά που σας περιέγραψα. Αν θελήσετε να κομματικοποιήσετε ξανά την Αστυνομία, αν αναπολούν κάποιοι τις ημέρες που διπλώναμε ανάποδα την εφημερίδα που αγοράζαμε στο περίπτερο, να είστε σίγουροι ότι θα μας βρείτε απέναντί σας μαζί με όλους τους δημοκρατικούς πολίτες που ζητούν σεβασμό στην Αστυνομία και σεβασμό από την Αστυνομία. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο κ. Μιλτιάδης Παπαϊωάννου έχει το λόγο για πέντε λεπτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, στις προγραμματικές δηλώσεις υποσχεθήκατε αξιοκρατία, διαφάνεια και καταπολέμηση του κομματισμού. Επίσης, υποσχεθήκατε απεξάρτηση των Σωμάτων Ασφαλείας από τις πολιτικές παρεμβάσεις -σας διαβάζω από το κείμενο της Βουλής. Και εμείς ρωτάμε σήμερα, κύριε Υπουργέ, τα εξής: Για ποιον κομματισμό μιλάτε; Για τον κομματισμό που σας έδωσε τη δυνατότητα άνετης επιλογής για μια νέα ηγεσία; Για ποιον κομματισμό μιλάτε; Για τον κομματισμό εκείνον που σας έδωσε τη δυνατότητα να στελεχώνετε από την ηγεσία των Σωμάτων Ασφαλείας σε πολιτικές θέσεις στην κυβέρνησή σας;
      Αυτή είναι η πρώτη απάντηση και ο νοών νοείτω, γιατί εγώ δεν θέλω να αναφέρομαι σήμερα σε ονόματα εδώ. 
      Κύριε Υπουργέ, το ΠΑΣΟΚ -τα τελευταία χρόνια ιδιαίτερα, αλλά πάντα- έκανε επιλογές χωρίς χρωματισμούς, αλλά με βάση την αξιοσύνη και χωρίς πιστοποιητικά κοινωνικών φρονημάτων. 
      Για ποιον κομματισμό μιλάτε, κύριε Υπουργέ; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εσείς μιλάτε για κομματισμό. Μίλησα εγώ καθόλου γι’ αυτό; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ να μη με διακόπτετε.
      Θα φθάσω και στο δικό σας κομματισμό. 
      Για το ΠΑΣΟΚ που καθιέρωσε κανονισμό μεταθέσεων με μόρια και με αντικειμενικά κριτήρια που προβλέπει μεταθέσεις μόνο με βάση προτάσεις τις υπηρεσίας και με αίτηση των ενδιαφερομένων; 
      Για ποιο κομματισμό μιλάτε, κύριε Υπουργέ; Για τις κυβερνήσεις του ΠΑΣΟΚ που το 1993, όταν αναλάβαμε την κυβέρνηση, καλέσαμε όλους όσοι υπηρετούσαν τότε στους Υπουργούς της Νέας Δημοκρατίας και στους Βουλευτές και τους ζητήσαμε να μας πουν σε ποιες υπηρεσίες θέλουν να πάνε για να προσφέρουν την υπηρεσία τους φυσικά από μια άλλη θέση; 
      Για ποιον κομματισμό μιλάτε, κύριε Υπουργέ, όταν εμείς φέραμε κανονισμό σε σχέση με το ποιος θα πηγαίνει στο εξωτερικό και με ποιες προϋποθέσεις; 
      Τώρα έρχεται ο κομματισμός. Τώρα έρχεται η αναξιοκρατία. Μας απογοητεύσατε όχι τόσο εσείς όσο ο κ. Βουλγαράκης, ο οποίος τις πρώτες μέρες έδειξε ότι μπορεί να σέβεται το έργο των προκατόχων του και να βάζει ως στόχο το να έχουμε μια επιτυχή ασφάλεια κατά τη διαδικασία των Ολυμπιακών Αγώνων, πράγμα που επετεύχθη χάρη στην ηγεσία και στη δουλειά που είχε γίνει –θα έλεγα και στη δουλειά τη δική σας- και εμείς οφείλουμε ευχαριστίες στην τότε ηγεσία.
      Υπάρχουν γεγονότα, λοιπόν, κύριε Υπουργέ. Τον Αύγουστο έγιναν χιλιάδες μεταθέσεις. Πότε προλάβατε να τις αξιολογήσετε αφού, όπως πριν από λίγο σας άκουσα να λέτε, κύριο έργο είχατε τους Ολυμπιακούς Αγώνες και τον Αύγουστο μήνα εσείς αξιολογούσατε; Μπορείτε να μου πείτε πόσες απ’ αυτές έγιναν με προτάσεις της υπηρεσίας; Πόσες έγιναν με αίτηση των ενδιαφερομένων; Απάντηση; Καμία. Όλα έγιναν με καταστάσεις που ήρθαν από τη Ρηγίλλης. Εκεί φακελώνουν, κύριοι συνάδελφοι της Νέας Δημοκρατίας. Στη Ρηγίλλης φακελώνουν και ξέρουμε και τον άνθρωπο που φακέλωνε και επέβαλε δυστυχώς τις συγκεκριμένες μεταθέσεις. 
      Τα «τσιράκια» λοιπόν της Νέας Δημοκρατίας στη Ρηγίλλης ας σταματήσουν να κάνουν κουμάντο στα Σώματα Ασφαλείας. 
      Γνωρίζετε τι μεταθέσεις έχετε κάνει; Τις γνωρίζετε. Να τις μάθει και ο ελληνικός λαός. Μεταθέσατε εκπαιδευμένους σε θέματα ασφαλείας των αεροδρομίων, για τους οποίους πλήρωσε ο ελληνικός λαός και βάζετε σε κίνδυνο και την ασφάλεια των αεροδρομίων γιατί τώρα εκεί υπάρχει μια ολόκληρη αναστάτωση. Δεν σας απασχολεί αυτό. 
      Μεταθέσατε δυσμενώς, όπως ακούσατε και προηγουμένως, πολυτέκνους και ανθρώπους που είχαν τιμηθεί επ’ ανδραγαθία με εύφημο μνεία. Σας θυμίζω ότι μεταθέσατε ανθρώπους από το Βόλο στη Σκόπελο. 
      Επίσης μεταθέσατε αστυνομικούς με έντονη συνδικαλιστική δράση. Σήμερα σας άκουσα να διορθώνετε κάπως τα πράγματα, γιατί μέχρι χθες συκοφαντούσατε τους συνδικαλιστές. 
      Κύριε Υπουργέ, θα ήθελα να μου πείτε και να ξεκαθαρίσετε αυτό που χθες ζήσαμε. Ήρθαν συνδικαλιστές και σας είπαν ποιον πρέπει να κάνετε Αρχηγό και ποια θα είναι η σημερινή ηγεσία των Σωμάτων Ασφαλείας; Αν έχει γίνει κάτι τέτοιο, θα πρέπει να το πείτε, γιατί, αν έχει γίνει, τότε είναι καταδικαστέοι οι αστυνομικοί. Αν, όμως, εσείς το κάνατε κυρίαρχο θέμα για να αποπροσανατολίσετε, τότε η ευθύνη βρίσκεται σε εσάς. Θα πρέπει να το ξεκαθαρίσετε.
      Επίσης διώξατε όσους ήσαν στην υπηρεσία των Υπουργών του ΠΑΣΟΚ. Όσοι έκαναν αίτηση για να πάνε κάπου, καμία αίτηση δεν ικανοποιήθηκε. Τουναντίον, όταν τους τοποθετήσατε κάπου και αυτοί έκαναν μετά προσφυγές, ξέρετε που τους πήγατε; Στο Μεταγωγών. Αυτό συνέβη ακόμα και σε ανθρώπους που είχαν υπηρεσία είκοσι πέντε χρόνων, αν και από τον κανονισμό είναι πάγια τακτική της ηγεσίας των Σωμάτων Ασφαλείας αυτοί οι άνθρωποι να είναι σε γραφεία και σε ασφάλεια και όχι σε αστυνομικά τμήματα. 
      Κύριε Υπουργέ, ξέρετε ότι στο εξωτερικό δεν εφαρμόσατε τον κανονισμό; Ξέρετε με ποια κριτήρια πήγαν αυτοί οι άνθρωποι στο εξωτερικό για να υπηρετήσουν; Πήγαν με βάση την κομματική ταυτότητα της Νέας Δημοκρατίας. 
      Τέλος θέλω να πω ότι για όλα αυτά απάντησε ο κ. Μητσοτάκης, ο οποίος πολλές φορές απαντά πιο ψύχραιμα απ’ όλους σας. Είπε ο κ. Μητσοτάκης: Και τι έγινε; Χάθηκε ο κόσμος τώρα που μετακινήθηκαν όλοι αυτοί οι άνθρωποι; 
      Κύριε Υπουργέ, εγώ σας ερωτώ: Αυτή είναι η λογική σας;
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, τελείωσε ο χρόνος σας. Σας παρακαλώ να ολοκληρώσετε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω με μία φράση. Βιώνουμε έναν πρωτόγνωρο κομματισμό που σαρώνει την υγεία, την παιδεία, τα Σώματα Ασφαλείας, το Στρατό. Αυτό είναι πισωγύρισμα και να ξέρετε ότι μέρα με την ημέρα καταγράφεστε ως μία αναξιόπιστη Κυβέρνηση, μία κυβέρνηση που θέλει να φτιάξει το δικό της κράτος. Θα πρέπει, όμως, να ξέρετε καλά ότι επιστροφή στο παρελθόν δεν υπάρχει και ότι θα πρέπει να κοιτάξετε, επιτέλους, μπροστά.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριοι συνάδελφοι, ο Βουλευτής κ. Κυριάκος Μητσοτάκης ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτηρίου της Βουλής, μαθητές και μαθήτριες του 8ου Δημοτικού Σχολείου της Κηφισιάς. 
      Η Βουλή καλωσορίζει τους μαθητές.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Μανωλάκης για πέντε λεπτά.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, θα ξεκινήσω από το βασικό προεκλογικό της Κυβέρνησης της Νέας Δημοκρατίας που ήταν η περιβόητη επανίδρυση του κράτους. Ενώ περιμέναμε μία βελτίωση του κράτους, γιατί πράγματι υπάρχουν προβλήματα, εντούτοις βλέπουμε τον έλεγχο του κράτους. Για παράδειγμα, είδαμε τους τελευταίους μήνες να γίνεται μία συστηματική προσπάθεια στο χώρο της εκπαίδευσης, όπου όλοι οι περιφερειακοί διευθυντές και οι προϊστάμενοι γραφείων εδιώχθησαν και αντικαταστάθηκαν από κομματικούς.
      Αντίστοιχο νομοσχέδιο πέρασε και έγινε νόμος για τη Δημόσια Διοίκηση, όπου όλοι οι γενικοί διευθυντές, οι διευθυντές, οι τμηματάρχες μπορούν να αλλάξουν.
      Στην προκειμένη περίπτωση των μεταθέσεων των αστυνομικών βλέπουμε ότι αυτές έγιναν μέσα στο καλοκαίρι, τον Αύγουστο, κατά τη διάρκεια των Ολυμπιακών Αγώνων. Ο κύριος Υπουργός, λίγο πριν στη συζήτηση της επίκαιρης ερώτησης του κ. Τζέκη, ανέφερε ότι οι Ολυμπιακοί Αγώνες ήταν μία εθνική υπόθεση. Όμως, φθάσαμε να βλέπουμε ανακοίνωση μεταθέσεων και διώξεων λες και ήταν εθνική υπόθεση να ανακοινωθούν οι μεταθέσεις όλων αυτών των ανθρώπων τότε. 
      Αντί να ασχοληθούμε με τα μεγάλα και σοβαρά προβλήματα που υπάρχουν και σήμερα, παρά τις προόδους που έχουν γίνει τα τελευταία χρόνια, στην Ελληνική Αστυνομία, ώστε να βελτιωθεί ακόμα περισσότερο αυτό το σώμα και να εμπεδωθεί το αίσθημα ασφάλειας που έχει κλονιστεί τα τελευταία χρόνια λόγω τρομοκρατίας, μετανάστευσης κ.λπ., αυτό που κάνουμε τελικά είναι να ελέγξουμε το κράτος. Παίρνοντας αφορμή από τα όσα είπε ο κ. Παπαϊωάννου, θυμήθηκα τη ρήση του κ. Μητσοτάκη, όταν ήταν Πρωθυπουργός, ο οποίος, απευθυνόμενος προς τους αστυνομικούς, είχε πει «εσείς είστε το κράτος.» Οπότε, με αυτήν τη λογική, αν ελέγξουμε την Αστυνομία, τότε ελέγχουμε και το κράτος. 
      Βλέπουμε μία Κυβέρνηση της μη δράσης, της εικόνας, της εντύπωσης, όπως είδαμε και προχθές στου Μπαϊρακτάρη, και όχι των έργων, αλλά της ήπιας, όπως λέγεται, προσαρμογής.
      Είδαμε, όπως αναφέρθηκε και πριν, μετακινήσεις αστυνομικών χωρίς κανένα κριτήριο, χωρίς αντικειμενικά, χωρίς αξιοκρατικά, χωρίς κοινωνικά κριτήρια, χωρίς να το έχουν ζητήσει οι ίδιοι, χωρίς να το έχουν ζητήσει οι προϊστάμενοί τους, χωρίς να υπάρχουν υπηρεσιακές ανάγκες. Είδαμε μετακινήσεις συνδικαλιστών. Μάλιστα, έχω στα χέρια μου και μία εξώδικη καταγγελία τριών συνδικαλιστών που εκδιώχθηκαν εδώ, στην Αττική, μόνο και μόνο για τα πολιτικά τους φρονήματα. 
      Όπως είπε ο κ. Ρόβλιας, μετακινήθηκε σχεδόν όλη η Υπηρεσία Προστασίας Πολιτικών Προσώπων, άνθρωποι οι οποίοι είχαν εκπαιδευτεί για χρόνια στην Αμερική και για τους Ολυμπιακούς Αγώνες και μάλιστα η συμβολή τους ήταν μεγάλη, γιατί όλοι αναγνωρίσαμε ότι είχαμε επιτυχημένους Ολυμπιακούς Αγώνες. Λόγω αυτής της συμβολής, το εύσημο είναι να μετακινηθούν σχεδόν όλοι σε όλα τα σημεία του ορίζοντα της Αττικής και όχι να πάνε αρκετοί απ’ αυτούς, όπως έπρεπε να πάνε, σε τμήματα ασφαλείας να κάνουν κάποια αντίστοιχη δουλειά.
      Θέλω να ζητήσω από τον κύριο Υπουργό, ο οποίος νομίζω ότι πολύ σωστά μετά τις πιέσεις και μετά τα δημοσιεύματα ανακάλεσε κάποιες μετακινήσεις κάποιων συνδικαλιστών, κάποιων αστυνομικών που υπηρετούσαν στα αεροδρόμια, να κάνει το ίδιο και για τους υπόλοιπους που εκδιώχθηκαν μόνο για τα πολιτικά τους φρονήματα. Επιτέλους το Υπουργείο πρέπει να φέρει νομοσχέδια στη Βουλή που να λύνουν τα σημερινά προβλήματα τώρα και όχι να τα λύσουμε όλα στο βάθος του χρόνου της τετραετίας, στο τέλος της τετραετίας.
      Ένα μεγάλο επίτευγμα που είχαν κάνει οι προηγούμενες κυβερνήσεις ήταν ο τρόπος με τον οποίο εισέρχονται οι Έλληνες πολίτες και γίνονται αστυνομικοί με αδιάβλητες εξετάσεις. Έτσι είχαμε και πολίτες δημοκρατικών πεποιθήσεων, χωρίς να λέω ότι και οι άλλοι πολίτες δεν είναι δημοκρατικοί, αλλά είναι άλλης ιδεολογίας, της συντηρητικής ιδεολογίας. Επειδή αυτό το αξιοκρατικό σύστημα άφησε κάποιους πολίτες δημοκρατικής ιδεολογίας να υπηρετούν, πρέπει να τους εξαφανίσουμε όλους; Αυτό μας πάει πολύ πίσω. Πρέπει να φέρουμε νομοσχέδια που να μας πηγαίνουν μπροστά.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Πρωτόπαπας έχει το λόγο για πέντε λεπτά.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, λυπούμαι πράγματι γιατί αναγκαζόμαστε να συζητήσουμε ένα τέτοιο θέμα λίγο καιρό μετά τους Ολυμπιακούς Αγώνες, όπου η Ελληνική Αστυνομία τα πήγε πάρα πολύ καλά και ενώ τα τελευταία χρόνια είχε δημιουργηθεί μία νέα νοοτροπία και μία νέα σχέση των Σωμάτων Ασφαλείας με την ελληνική κοινωνία, μία νέα σχέση η οποία πραγματικά τιμούσε τα Σώματα Ασφαλείας και έδινε γι’ αυτά την εικόνα που πρέπει.
      Τους τελευταίους μήνες έγινε μία μεγάλη προσπάθεια για τους Ολυμπιακούς Αγώνες. Σεβόμαστε την προσπάθεια που έκαναν η σημερινή Κυβέρνηση και ο Υπουργός Δημόσιας Τάξης κ. Βουλγαράκης. Δεν πρέπει, όμως, να ξεχνάμε ότι η βάση αυτής της προσπάθειας, το μεγαλύτερο μέρος αυτής της προσπάθειας είχε γίνει με τις δικές μας κυβερνήσεις. 
      Δεν είναι τυχαίο ότι οι επιλογές για να δημιουργηθεί αυτή η νέα νοοτροπία, αυτή η νέα σχέση με την κοινωνία και στα ανώτατα αξιώματα των Σωμάτων Ασφαλείας, ουσιαστικά βρήκαν σύμφωνη και τη σημερινή Κυβέρνηση. Ο Αρχηγός του Πυροσβεστικού Σώματος αξιοποιήθηκε σε θέση γενικού γραμματέα. Διαβάζω -και το διαβάζω με ικανοποίηση- ότι ο μέχρι χθες αρχηγός της Αστυνομίας θα αξιοποιηθεί σε σημαντική θέση στον κρατικό μηχανισμό. 
      Τι σημαίνει αυτό; Σημαίνει, κύριε Πρόεδρε, ότι υπήρχε πλήρης αξιοκρατία, ότι υπήρχε σεβασμός στις δυνατότητες του αστυνομικού ή του πυροσβέστη, ότι υπήρχε μια άλλη νοοτροπία που βοηθούσε να εμφανιστούν τα Σώματα Ασφαλείας όχι σαν στυγνοί εκπρόσωποι ενός μηχανισμού, αλλά σαν πραγματικά εγγυητές της ομαλότητας στην κοινωνία.
      Υπάρχει αυτό σήμερα; Συγχωρέστε με, αλλά το καταστρέψατε ή κινδυνεύετε να το καταστρέψετε. Να αφήσω ένα ελαφρυντικό, μια δυνατότητα παρέμβασης που κατά τη γνώμη μου πρέπει να υπάρχει; Σε πολύ μικρό χρονικό διάστημα, χιλιάδες μεταθέσεις, υπόγειοι μηχανισμοί που κινητοποιούνται, άνθρωποι άρρωστοι που μετατίθενται, συνδικαλιστές που διώκονται παρ’ ό,τι προστατεύονται, άνθρωποι που ξέρουν ότι ο μοναδικός λόγος που μετατίθενται δυσμενώς, είναι το πιστεύω τους, άνθρωποι που βρίσκονται στα πρόθυρα της σύνταξης και αναγκάζονται να ξεσπιτώνονται. Και ερωτώ: είναι κατάσταση αυτή; 
      Χαίρομαι, γιατί σε πολλές απ’ αυτές τις περιπτώσεις ο κύριος Υπουργός Δημόσιας Τάξης παρενέβη και τις ανακάλεσε. Δεν φτάνει, όμως, αυτό. Για να μας πείσει πράγματι ότι οι προθέσεις είναι θετικές και ότι κινείται σταθερά στην κατεύθυνση που πρέπει, πρέπει να φροντίσει να ξηλώσει αυτά τα κυκλώματα και τους μηχανισμούς που ενεπνεύσθησαν αυτήν τη λογική για την Ελληνική Αστυνομία. Να τους ξηλώσει, κύριε Υφυπουργέ, και τολμήστε προς  αυτήν την κατεύθυνση.
      Πρέπει να αποφασίσετε τελικά αν θέλετε να συνεχίσετε τη δουλειά που είχαν κάνει οι προκάτοχοί σας και να έχουμε Σώματα Ασφαλείας που καμαρώνουμε όλοι γι’ αυτά ή αν θέλουμε να ξαναγυρίσουμε δεκαετίες πίσω σε μια εποχή που θεωρούσαμε τον αστυφύλακα ή τον χωροφύλακα ως εκπρόσωπο ενός κόμματος και ενός μηχανισμού και όχι ως εκπρόσωπο του κράτους στα θέματα ασφάλειας της κοινωνίας.
      Εγώ, δεν έχω κανένα λόγο να αμφισβητώ τις καλές σας προθέσεις. Ιδιαίτερα ο κ. Βουλγαράκης έχει επιδείξει ένα πρόσωπο πολλές φορές συναινετικό προς τα έξω. Δεν αρκεί όμως αυτό. Πρέπει να μας πείσει ΄ότι έχει σκοπό να το κάνει πράξη. Να τολμήσει και να διώξει εκείνους τους Νεοδημοκράτες οι οποίοι προσπαθούν να δημιουργήσουν κυκλώματα και μηχανισμούς και να επιβάλουν τη λύση της υποταγής ή αλλιώς της εξόντωσης μέσα στο χώρο της Ελληνικής Αστυνομίας. Γιατί αν πάμε σ’ αυτήν τη λογική, αν πάμε σε μια λογική να θεωρούμε τους αστυνομικούς ότι μόνο αν είναι γαλάζιοι έχουν δικαίωμα να έχουν σωστή τοποθέτηση ή σωστή μετάθεση ή σωστή εξέλιξη, τότε θα έχουμε καταστρέψει την έννοια της Ελληνικής Αστυνομίας. Τότε ο πολίτης  που έρχεται σε επαφή με την Ελληνική Αστυνομία, είτε αυτή πράττει σωστά όπως ελπίζουμε είτε όταν κάνει και λάθη, διότι γίνονται και λάθη, δεν θα έχει την εντύπωση ότι έχει απέναντι έναν κρατικό μηχανισμό που του συμπεριφέρεται σωστά και μπορεί να του έχει εμπιστοσύνη, ή που καμιά φορά κάνει και κάποιο λάθος για το οποίο θα ελεγχθεί. Θα έχει την εκτίμηση ότι έχει απέναντί του το κόμμα και αυτό είναι το χειρότερο που μπορούμε να πάθουμε σε μια κοινωνία που θέλει να είναι ευρωπαϊκή, που είναι ευρωπαϊκή και θέλει πάντα να κοιτάει προς τα μπρος με σεβασμό στα ανθρώπινα δικαιώματα και τις ελευθερίες.
      Δεν ταιριάζει σε κανέναν μας, σε κανένα από τα κόμματα του Κοινοβουλίου αυτή η κατάσταση και πρέπει να προσέχουμε να μη γίνει. 
      Θέλουμε, λοιπόν, να ξηλωθούν όποιοι κάνουν αυτές τις κινήσεις, η λογική των αναστολών να συνεχιστεί σε όλες αυτές τις ακραίες μεταθέσεις και να πειστούμε όλοι ότι δεν θα επιτραπεί από την πολιτική ηγεσία του Υπουργείου να δημιουργηθεί μια «γαλάζια» κατάσταση που θα διαλύσει στην ουσία την έννοια της εμπιστοσύνης και τη νέα σχέση με την κοινωνία που δημιούργησε η Ελληνική Αστυνομία.
      Χθες ο κ. Τατούλης ο Υφυπουργός Πολιτισμού, χαρακτήρισε απαράδεκτη τη συμπεριφορά των αστυνομικών. Διαβεβαίωσε τους απεργούς ότι δεν αισθάνθηκε ποτέ ότι κινδύνευε από τους απολυμένους συμβασιούχους και ούτε αυτός ούτε κανείς άλλος ζήτησε την προστασία της Αστυνομίας. Ο κ.Τατούλης καταδίκασε τα επεισόδια και επέρριψε ευθύνες στον Αξιωματικό Υπηρεσίας που έδωσε την εντολή να χρησιμοποιήσουν χημικά.
      Ρωτώ τη γνώμη της πολιτικής ηγεσίας του Υπουργείου Δημόσιας Τάξης εάν καλύπτει τον κ. Τατούλη και αν ναι, τι μέτρα θα πάρει για να τιμωρηθούν οι αστυνομικοί οι οποίοι κατά τον Υπουργό Πολιτισμού έπραξαν αυτές τις απαράδεκτες ενέργειες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε.
      Από το Γραμματέα της Κοινοβουλευτικής Ομάδας του ΠΑΣΟΚ πήραμε επιστολή με την οποία ορίζει ως Κοινοβουλευτικό Εκπρόσωπο για τη συγκεκριμένη επερώτηση το συνάδελφο κ. Ακριβάκη.
      Επίσης από την Κοινοβουλευτική Ομάδα του Κομμουνιστικού Κόμματος Ελλάδας με επίσημη επιστολή ορίζεται ως Κοινοβουλευτικός Εκπρόσωπος για τη συγκεκριμένη επερώτηση ο συνάδελφος κ. Τζέκης.
      Ο κ. Παπαγεωργίου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, κύριε Υπουργέ, νομίζω ότι όλοι συμφωνούμε σε αυτήν την Αίθουσα, καθώς ο καινούργιος αιώνας έχει φύγει από την αφετηρία του και προχωρά, ότι ο κάθε πολίτης σε αυτήν τη δημοκρατική χώρα δικαιούται να εμφορείται από φρονήματα, ιδέες και αντιλήψεις. Και όλοι επίσης συμφωνούμε ότι αφού ο κάθε άνθρωπος, ο κάθε πολίτης, το κάθε άτομο, θέλει να είναι συμμέτοχος στην πολιτική ζωή, ότι αυτές τις ιδέες του στο μέτρο που πραγματοποιούνται –ας είμαστε ρεαλιστές- ασφαλώς και θα τις εντάξει μέσα σε έναν από τους σύγχρονους πολιτικούς σχηματισμούς, κοινώς τα κόμματα, ελπίζοντας ότι έτσι θα έχει συμμετοχή σε αυτό το δημοκρατικό γίγνεσθαι και στην διαμόρφωση της καθημερινής και πολιτικής ζωής της χώρας. Από την άλλη πλευρά νομίζω ότι είναι εξ ίσου καθήκον του κάθε πολιτικού σχηματισμού, των δυο μεγάλων, αν θέλετε, κομμάτων, αλλά και όλων των άλλων κομμάτων είτε εκπροσωπούνται είτε όχι στο Κοινοβούλιο, να σέβονται αυτό το ιερό δικαίωμα, να σέβονται τον πολίτη είτε αυτός δρα στον ελεύθερο στίβο είτε πολύ περισσότερο –και εκεί είναι η ουσία του πράγματος- αν δρα και συμμετέχει μέσα από τον κρατικό μηχανισμό, αν υπηρετεί στο δημόσιο και πολύ περισσότερο αν υπηρετεί σε αυτό το ευαίσθητο σώμα που λέγεται Σώμα της Αστυνομίας και Σώματα  Ασφαλείας γενικότερα. 
      Η παράταξή μας δεν λέγει ότι δημοκρατικοί είναι μόνο οι αστυνομικοί που εμφορούνται και προσχωρούν στις δικές μας ιδέες. Δημοκρατικοί ασφαλώς είναι όλοι οι αστυνομικοί, αλλά η Παράταξή μας μπορεί να υπερηφανεύεται, σε αντίθεση με τα όσα ακούγονται ότι είναι εκείνη η οποία σεβάστηκε, η οποία ενίσχυσε, η οποία τόνωσε αυτό το δικαίωμα. Και εξηγούμαι. 
      Είχα την τύχη από νεαρός δικηγόρος να υπερασπίζομαι αστυνομικούς στα δειλά πρώτα τους βήματα, να συνδικαλιστούν. Καθιέρωσε η κυβέρνησή μας –εγώ λέγω ίσως να ήταν και αναγκαίο σημείο των καιρών- αλλά αυτή καθιέρωσε το «συνδικαλίζεσθαι» των αστυνομικών. Η κυβέρνησή μας, απαλλάσσοντας από τις όποιες υποψίες των ημετέρων, καθιέρωσε τις πανελλήνιες εξετάσεις για να εισάγονται μ’ αυτές οι αστυνομικοί. Η παράταξή μας έκανε τα χίλια δυο για να προστατεύσει το δημοκρατικό φρόνημα όλων των αστυνομικών, δηλαδή να μπορούν να δρουν, να εργάζονται, να κρίνονται από τις ικανότητές τους και όχι από το σε ποιο κόμμα πιστεύουν. Και νομίζω ότι οι άλλοι συνάδελφοι που μίλησαν πιο πριν, σας το είπαν πιο ξεκάθαρα ότι και στην ιεραρχία σήμερα βλέπουμε ανθρώπους τους οποίους αντάμειψε το ΠΑΣΟΚ με θέσεις και όπου και η νέα κυβέρνηση, προφανώς διότι συμφωνεί με το ΠΑΣΟΚ ότι δεν έπαιζαν κανένα ρόλο τα φρονήματα, τους αντάμειψε με μεγάλες θέσεις. Και επειδή παροικούμε όλοι την Ιερουσαλήμ, όλοι έχουμε εικόνα από τους νομούς μας, ότι αστυνομικοί ήταν σε ευαίσθητες θέσεις, ότι αστυνομικοί είχαν καίρια σημεία, ότι αστυνομικοί διοικούσαν τμήματα ασφαλείας και άλλα πολύ ευαίσθητα τμήματα, οι οποίοι ξέραμε όλοι -γιατί είναι γνωστά όλα στους μικρούς- τόπους σε ποιο κόμμα ανήκουν -και εξηγούμαι- ότι ανήκαν στο κόμμα της Νέας Δημοκρατίας.
      Το ΠΑΣΟΚ είναι εκείνο που καθιέρωσε την απόλυτη διαφάνεια στα υπηρεσιακά συμβούλια και τοποθέτησε και συνδικαλιστές των αστυνομικών να συμμετέχουν. 
      Σήμερα, όμως, μετά τους Ολυμπιακούς Αγώνες –κάνω μια παρένθεση εδώ, κύριε Υπουργέ- όλοι υπερηφανευόμαστε ότι αυτή η εθνική υπόθεση της ασφάλειας των Ολυμπιακών Αγώνων πράγματι στέφτηκε με απόλυτη επιτυχία, αλλά, όπως σας είπαν και συνάδελφοί μου, νομίζω ότι πρέπει κάποτε επιτέλους να έχετε εκείνη τη γενναιότητα και το πολιτικό θάρρος να αναγνωρίσετε ότι και ο σχεδιασμός της ασφάλειας έγινε επί ΠΑΣΟΚ και σεις μάλιστα είπατε, όταν ρωτηθήκατε σε συζήτηση σχετικού νομοσχεδίου που ήρθε για την καθυστέρηση των κρίσεων των αστυνομικών, ότι εν πάση περιπτώσει δεν αλλάζετε κανένα σχέδιο και βαδίζετε με τα σχέδια που το ΠΑΣΟΚ είχε εμπνευστεί και είχε οργανώσει.  
      Κύριε Υπουργέ, επειδή βλέπω ότι τελειώνει ο χρόνος μου δεν θα αναφερθώ στα ζητήματα των αστυνομικών οι οποίοι πράγματι διώχθηκαν και όλοι το ξέρουμε στους νομούς μας, με αναλγησία πολλές φορές, άσχετα αν αναγκαστήκατε να κάνετε κάποια πισωγυρίσματα. Και νομίζω ότι αν πράγματι πιστεύετε ότι οι αστυνομικοί πρέπει να κρίνονται από την αστυνομική τους ικανότητα και μόνο, αυτά τα φαινόμενα πρέπει να εξαλειφθούν στο μέλλον.
      Θέλω να σας θυμίσω ότι δεν μπορείτε την επανίδρυση του κράτους να την εννοείτε μόνο με την τακτοποίηση των ημετέρων. Θέλω να σας τονίσω ότι η διαρκής επιστροφή στο παρελθόν δεν μπορεί να αποτελεί άλλοθι για τη διακυβέρνηση επί των ημερών σας της χώρας επί μακρόν τουλάχιστον ακόμη, ότι το δόγμα του αέναου επαναλαμβανόμενου ελάχιστου χρόνου δεν μπορεί επίσης να δικαιολογεί την ατολμία σας. Και θέλω, τέλος, παραφράζοντας την παροιμία «η καλή αρχή είναι το ήμισυ του παντός», η δική σας κακή αρχή προοιωνίζει το απόλυτο μηδέν και αυτό το έχει συνειδητοποιήσει απόλυτα ο ελληνικός λαός. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για εικοσιπέντε λεπτά.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριοι συνάδελφοι, συνήθως οι βαρύγδουποι χαρακτηρισμοί και οι υψηλοί τόνοι μαρτυρούν ένδεια επιχειρημάτων. Εγώ δεν θα σας ακολουθήσω. Θα σας απαντήσω βέβαια σε ήπιους τόνους, αλλά θα σας πω κάτι. Μην τολμήσετε στη δευτερολογία σας να δίνετε χαρακτηρισμούς οι οποίοι είναι προσβλητικοί, διότι έχω χαρτιά που μαρτυρούν τις ημέρες –ημέρες δόξης του ΠΑΣΟΚ- που θα σας κάνουν να αισθανθείτε πάρα πολύ άσχημα. 
      Γι’ αυτό, λοιπόν, χαμηλοί τόνοι, επιχειρήματα, να δούμε τα Σώματα Ασφαλείας, να δούμε την Ελληνική Αστυνομία και ας αφήσουμε κατά μέρος τους βαρύγδουπους χαρακτηρισμούς και τους υψηλούς τόνους. 
      Πριν μπω, όμως, στην ουσία της απάντησής μου θα ήθελα να πω προς τον αγαπητό κύριο συνάδελφο Εισηγητή της Μειοψηφίας το εξής: Δεν σας λέει τίποτα η επιστολή που πήρατε από την Ένωση Αστυνομικών της εκλογικής σας περιφέρειας; Να σας πω τι σας λέει; Στην εκλογική σας περιφέρεια φέτος έγιναν είκοσι επτά μετακινήσεις. Οι πιο δυσμενείς ήταν από τον τέταρτο όροφο στον τρίτο. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν τα ξέρετε καθόλου καλά.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Να σας πω τι έγινε το 1997, αγαπητέ συνάδελφε; Διαλύθηκαν πενήντα μία οικογένειες. Και καθιερώθηκε η μοριοδότηση. Αυτό το έγκλημα έγινε τότε. Ξαποστείλαμε σε όλη την επικράτεια τους μη αρεστούς και στη συνέχεια καθιερώσαμε τη μοριοδότηση για να μη μπορεί να μετακινηθεί κανείς πλέον. Διαλύσατε πενήντα μία οικογένειες –όχι εσείς προσωπικά, οι μηχανισμοί του κόμματός σας- το 1997 στην εκλογική σας περιφέρεια. Και εδώ γίνεται η σύγκριση.
      Θα σας παρακαλέσω πάρα πολύ, μη συνεχίσετε αυτό το διαχωρισμό, δικοί μας, δικοί σας, δημοκρατικοί, μη δημοκρατικοί. Φρονίμως ποιούντες οι εμπειρότεροι συνάδελφοί σας το απέφυγαν. Και το απέφυγαν διότι εάν το υιοθετούσαν θα έλεγα ότι η νοοτροπία η ίδια, η οποία επικρατούσε την εποχή του αλήστου μνήμης Σουλτάτου με τις κατάπτυστες λίστες του που χαρακτήριζε έντιμους Έλληνες αξιωματικούς -ακούστε χαρακτηρισμούς- ως: Σκληρός δεξιός, καιροσκόπος, φίλος της κ. Μπακογιάννη. Λέω τα ονόματα. Άλλως: Σκληρός δεξιός, διώκτης δημοκρατικών ως προσωπάρχης ΓΑΔΑ την τάδε εποχή. Και όλα τα υπόλοιπα τα οποία αναγράφονται εδώ πέρα. Δεν θέλω να τα διαβάσω γιατί για τον καθ’ ένα χωριστά υπάρχει ο χαρακτηρισμός. 
      Δεν σας ακολούθησαν οι συνάδελφοι γιατί αν σας ακολουθούσαν θα υιοθετούσα την άποψη ότι συνεχίζεται η ίδια πρακτική. 
      Όλοι είναι Έλληνες αξιωματικοί. Όλους τους αγαπάμε το ίδιο, όλους τους προστατεύουμε το ίδιο. Δεν τους ξεχωρίζουμε και εμείς τουλάχιστον δεν ξέρουμε ποιοι είναι οι φίλοι της Νέας Δημοκρατίας και ποιοι δεν είναι φίλοι της Νέας Δημοκρατίας.
      Αυτά ως προοίμιο.
      Καταθέτω τη σχετική ανακοίνωση της Ένωσης Αστυνομικών Τρικάλων.
      (Στο σημείο αυτό ο Υφυπουργός Δημόσιας Τάξης κ. Χρήστος Μαρκογιαννάκης καταθέτει για τα Πρακτικά την προαναφερθείσα ανακοίνωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριοι συνάδελφοι, αυτήν την εποχή, τώρα, λίγο μετά τους Ολυμπιακούς Αγώνες το τελευταίο που περιμέναμε ήταν αυτή η επερώτηση. Είχαμε επιτυχείς Ολυμπιακούς Αγώνες. Ένα μεγάλο μέρος της επιτυχίας οφείλεται στο ότι ήταν ασφαλείς οι Ολυμπιακοί Αγώνες. Εισπράξαμε από όλους συγχαρητήρια. Και εμείς λέμε ότι δεν ανήκουν μόνο σε εμάς τα συγχαρητήρια, μόνο στην Κυβέρνηση, ανήκουν σε όλο τον ελληνικό λαό και στη σημερινή Αντιπολίτευση. Διότι εμείς δεν είμαστε δογματικοί και μηδενιστές. Και εσείς προσφέρατε. Ασφαλώς προσφέρατε. Και εμείς προσφέραμε. Όλοι προσέφεραν.
      Και τούτη την ώρα θα έπρεπε να συζητάμε πως αυτή η καλή Αστυνομία η οποία είχε ένα τέτοιο καταπληκτικό και θαυμάσιο αποτέλεσμα -διότι να μη μας διαφεύγει της προσοχής ότι από το 1968 ήταν οι μόνοι Ολυμπιακοί Αγώνες που έγιναν χωρίς να ανοίξει μύτη και χωρίς να δημιουργηθεί το οποιοδήποτε παρατράγουδο- πως, λοιπόν, αυτή η καλή Αστυνομία που σήμερα είναι παράδειγμα προς μίμηση σε όλη την υφήλιο, να την κάνουμε καλύτερη, να την κάνουμε όλοι ακόμη καλύτερη. Να βοηθήσετε και εσείς και προεχόντως η Κυβέρνηση, να έχουμε μία Αστυνομία περισσότερο αποτελεσματική, μια Αστυνομία η οποία να επιτυγχάνει τον ένα και μοναδικό στόχο που πρέπει να έχει αυτήν την ώρα που είναι η καταπολέμηση της εγκληματικότητας, κλίμα ασφάλειας πάνω από την ελληνική κοινωνία. Αυτή είναι η επιδίωξη, αυτός είναι ο στόχος και εκείνο που περιμέναμε αυτήν τη στιγμή ήταν κριτική στις πρωτοβουλίες ή αν θέλετε προτάσεις προκειμένου να κάνουμε καλύτερα πράγματα. Αντ’ αυτών έχουμε μία περίεργη επερώτηση, μία ανεπίκαιρη επερώτηση που θα μου επιτρέψετε να πω ότι μου θυμίζει αυτό που λέει ο λαός, «φωνάζει ο κλέφτης για να φοβηθεί ο νοικοκύρης». 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Θα απαντήσω στη συνέχεια για όλα αυτά τα οποία μας αιτιάσθε. Αλλά θα ήθελα πιο μπροστά να πω κάποια πράγματα. Αγαπητοί συνάδελφοι, είπα και προηγουμένως, αυτός είναι ο στόχος μας: Καλύτερη Αστυνομία. Μία Αστυνομία να πατάξει τη βαριά εγκληματικότητα. Να πατάξει το εμπόριο ναρκωτικών, τις ληστείες, το εμπόριο των γυναικών, το οργανωμένο έγκλημα. Να ξαναγίνει η Ελλάδα μια χώρα πρότυπο ασφάλειας. Και γι’ αυτό, επιδιώκοντας τούτο το αποτέλεσμα, κάνουμε πολιτική πάνω σε συγκεκριμένους άξονες. Έχουμε χαράξει άξονες τους οποίους ακολουθούμε. 
      Πρώτα απ’ όλα, λέμε ότι ο αστυνομικός πρέπει να είναι εκπαιδευμένος, να έχει καλή εκπαίδευση. Να είναι εκπαιδευμένος τόσο όσο οποιασδήποτε μορφής οργανωμένη συμμορία ή οποιοσδήποτε κακοποιός να μη μπορεί να σταθεί με αξιώσεις απέναντί του. Εκπαίδευση και διαρκής μετεκπαίδευση. 
      Ένας δεύτερος άξονας που έχουμε θέσει είναι η αναδιάρθρωση των υπηρεσιών. Σήμερα, αγαπητοί συνάδελφοι, έχουμε στην Ελλάδα περίπου πενήντα χιλιάδες αστυνομικούς. ΕΛΑΣ, Ειδικοί Φρουροί, Συνοριοφύλακες. Ο αριθμός είναι ικανοποιητικός και σε σχέση με τον πληθυσμό της χώρας. Είναι μεγάλος αριθμός. Πρέπει, όμως, να αναδιαρθρώσουμε τις υπηρεσίες, να πάνε εκεί που πρέπει, όσοι πρέπει, όποιοι πρέπει και όπως πρέπει. Υπάρχουν περιοχές της χώρας, ιδιαίτερα της Αττικής αλλά και σε όλη την Ελλάδα, όπου πράγματι υπάρχει έντονο πρόβλημα εγκληματικότητος και έντονο πρόβλημα ανασφάλειας. Αυτό πρέπει να το αντιμετωπίσουμε. Η αναδιάρθρωση η οποία ξεκινάει είναι ένας στόχος μας τον οποίο πιστεύω ότι θα επιτύχουμε. 
      Υλικοτεχνική υποδομή. Πρέπει ο αστυνομικός να έχει στη διάθεσή του μέσα καλύτερα από εκείνα τα οποία έχει ο εγκληματίας, ο κακοποιός. Δεν μπορεί να υστερεί. Δεν μπορεί σήμερα να υπάρχουν αστυνομικοί οι οποίοι να αγοράζουν με δικά τους χρήματα τον ατομικό τους οπλισμό. Δεν μπορεί να εφοδιάζονται με όπλα της πρώτης δεκαετίας του 20ού αιώνα. Πρέπει να τα αντιμετωπίσουμε αυτά. Υλικοτεχνική υποδομή, λοιπόν, άριστη. 
      Να αντιμετωπίσουμε τον αστυνομικό ως προσωπικότητα και ως οικογενειάρχη, ανάλογα με την προσφορά του στην κοινωνία. Δεν μπορούμε να τον κοροϊδεύουμε. Δεν μπορούμε να τον αντιμετωπίζουμε ως παρία. Το έργο το οποίο προσφέρει, είναι πολύ μεγάλο. Το αγαθό το οποίο προστατεύει ο αστυνομικός είναι υψηλό και ανάλογη πρέπει να είναι και η αντιμετώπισή του. 
      Αυτά, αγαπητοί συνάδελφοι, πρέπει να δούμε, αυτά να κοιτάξουμε, αυτά να προσπαθήσουμε και όχι να μεμψιμοιρούμε επί ανυπάρκτων θεμάτων. Διότι μιλήσατε με χαρακτηρισμούς, ανεβάσατε τους τόνους, αλλά δεν ακούσαμε συγκεκριμένα περιστατικά. Δεν ακούσαμε γεγονότα. Δεν ακούσαμε αριθμούς οι οποίοι να ξενίζουν. 
      Ήδη η Κυβέρνηση, το Υπουργείο Δημοσίας Τάξης, προκειμένου να επιτευχθούν αυτοί οι στόχοι, αγαπητοί συνάδελφοι, έχει πάρει πρωτοβουλίες, οι οποίες πιστεύουμε ότι βρίσκονται σε καλό δρόμο και οι οποίες, όταν θα γίνουν πράξη τελικά, θα δώσουν μια διαφορετική Αστυνομία. Προς το σκοπό αυτόν ήδη έχουμε προχωρήσει σε διαδικασία αναδιάρθρωσης, ήδη υπάρχει πόρισμα από αρμόδια επιτροπή για την εκπαιδευτική μεταρρύθμιση, συζητάμε το ενδεχόμενο απορρόφησης από την Ελληνική Αστυνομία των ειδικών φρουρών και των συνοριοφυλάκων, καθιερώνουμε αντικειμενικά κριτήρια αξιολόγησης του προσωπικού με βάση την απόδοσή του, ξεκίνησε η διαδικασία ίδρυσης Υπηρεσίας Αγροτικής Ασφάλειας και Προστασίας Περιβάλλοντος. Ήδη η υπηρεσία η οποία συνεστήθη επεξεργάζεται νομοσχέδιο, κάτι το οποίο απαιτεί η ελληνική ύπαιθρος. Διαλύσατε την παλιά Αγροφυλακή και δεν σας το συγχωρεί ποτέ ο Έλληνας αγρότης και κτηνοτρόφος. Εμείς προεκλογικά υποσχεθήκαμε ότι θα ιδρύσουμε στη θέση της παλιάς Αγροφυλακής Υπηρεσία Αγροτικής Ασφάλειας και Προστασίας Περιβάλλοντος. Ήδη ξεκινούμε και υλοποιούμε αυτήν την προεκλογική μας εξαγγελία. Θα γίνει πράξη. Προχωρούμε σε σύστημα αντικειμενικής κρίσης των αστυνομικών. Δεν θα χρειαζόταν ενδεχομένως να προχωρήσουμε σε μια τέτοια καινοτομία, αν, αγαπητοί συνάδελφοι, οι κρίσεις που γίνονταν στο παρελθόν ήταν όπως οι κρίσεις που έγιναν φέτος. Είμαστε όμως υποχρεωμένοι, προκειμένου να προφυλάξουμε στο μέλλον την Αστυνομία και τους αξιωματικούς, να προχωρήσουμε σ’ αυτήν τη θεσμική ρύθμιση. Προχωρούμε στο καθηκοντολόγιο των αστυνομικών και περαιτέρω σε ένδειξη τιμής προς τον απόστρατο συνταξιούχο αστυνομικό καθιερώνουμε ημέρα τιμής του αποστράτου.
      Αυτές είναι, αγαπητοί συνάδελφοι, οι πρωτοβουλίες οι οποίες έχουν ένα και μοναδικό στόχο, μια καλύτερη Αστυνομία, μια Αστυνομία που να επιτελεί το έργο της, όπως πρέπει, μια Αστυνομία που να σέβεται τον πολίτη και να είναι αγαπητή στον πολίτη. Ήδη προς σ’ αυτήν την κατεύθυνση μπορώ να πω ότι έχουμε κάνει σοβαρά βήματα. Διότι είναι ιδιαίτερα σημαντικό, αγαπητοί συνάδελφοι, ότι σήμερα δεχόμαστε βροχή αιτημάτων από απλούς πολίτες, από την Τοπική Αυτοδιοίκηση, από φορείς οι οποίοι μας ζητούν μαζικά είτε την ίδρυση είτε την αναβάθμιση αστυνομικών υπηρεσιών στις περιοχές τους. Βέβαια, υπάρχει το πρόβλημα ότι ο πολίτης αισθάνεται ανασφαλής. Από την άλλη μεριά, είναι θετικό όμως ότι βλέπει πλέον τον αστυνομικό όχι με το μάτι που τον έβλεπε κάποτε, αλλά ως τον άνθρωπο που είναι ταγμένος να σταθεί πλάι του και να τον προστατεύσει από τον κάθε κακοποιό.
      Έρχομαι τώρα, αγαπητοί συνάδελφοι, στο περίφημο θέμα που θέσατε, τις μεταθέσεις. Τώρα σοβαρολογείτε ότι υπήρξε πρόβλημα; Σοβαρολογείτε ειλικρινά; Πρώτα απ’ όλα, ποιοι κάνουν τις μεταθέσεις; Τις μεταθέσεις των αστυνομικών στην περιφέρεια και ειδικότερα των κατωτέρων, τους οποίους αφορά και η επερώτησή σας, ξέρετε ποιοι τις κάνουν; Συμβούλια, αγαπητοί συνάδελφοι. Και ξέρετε ποιοι απετέλεσαν αυτά τα συμβούλια; Μήπως εμείς, η Κυβέρνηση της Νέας Δημοκρατίας διορίσαμε ή τοποθετήσαμε ή μεταθέσαμε τους αξιωματικούς που συμμετείχαν στα συμβούλια; Στη Θεσσαλονίκη, για την οποία τόσος λόγος γίνεται, ποιος ήταν ο πρόεδρος του υπηρεσιακού συμβουλίου; Ήταν ο στρατηγός Τζέκης. Τον κ. Τζέκη εσείς τον κάνατε στρατηγό, εσείς τον πήγατε στη Θεσσαλονίκη. Καλός και άξιος ο άνθρωπος, αλλά τον τιμήσατε με την εμπιστοσύνη ως πολιτική και φυσική ηγεσία, τον εμπιστευθήκατε και δεν μπορώ να καταλάβω πώς πέρυσι τον εμπιστευόσασταν στις ισάριθμες μετακινήσεις που έκανε και φέτος δεν τον εμπιστεύεστε. Τι συμβαίνει; Πήρε εντολές από την πολιτική ηγεσία ο κ. Τζέκης, για να κάνει τις μετακινήσεις τις οποίες έκανε; Το πιστεύετε αυτό;
      Και επειδή κάποιος συνάδελφος μίλησε για ραβασάκια από τη Ρηγίλλης, τον προκαλώ.
      Είναι θέμα τιμής εδώ μέσα σ’ αυτήν την Αίθουσα. Στη δευτερολογία του να καταθέσει ραβασάκι ή να πει ονόματα και όχι να σπιλώνει έτσι.
      Πόσες μετακινήσεις έγιναν, αγαπητοί συνάδελφοι, το 2004; Εγώ μιλάω με νούμερα συγκεκριμένα, όχι αοριστολογίες. Το 2004 έγιναν συνολικά  για την περίοδο που αναφέρεται η επερώτησή σας τρεις χιλιάδες τριάντα εννέα μετακινήσεις. Το 2003, πέρυσι, την ίδια περίοδο, έγιναν τρεις χιλιάδες πεντακόσιες ογδόντα οκτώ μετακινήσεις, πεντακόσιες μετακινήσεις περισσότερες. Και δεν έχει σημασία το νούμερο, διότι οι περισσότερες γίνονται με αίτηση των ενδιαφερομένων ή για κοινωνικά και αντικειμενικά κριτήρια τα οποία, όταν συντρέχουν, είναι υποχρεωτική η μετακίνηση. Σημασία έχει πόσοι μετακινήθησαν για υπηρεσιακές ανάγκες, που πράγματι μπορεί να υποκρύπτεται εκείνο το οποίο μας κατηγορείτε ότι συμβαίνει σήμερα, το οποίο δεν συμβαίνει, ενώ συνέβαινε σε άλλες μέρες. 
      Ξέρετε πόσοι μετακινήθησαν φέτος για υπηρεσιακούς λόγους και πόσοι πέρυσι για υπηρεσιακούς λόγους; Ακούστε λοιπόν: Το 2003 μετεκινήθησαν τρεις χιλιάδες πεντακόσιες ογδόντα οκτώ, εκ των οποίων για υπηρεσιακούς λόγους οκτακόσια δέκα. Το 2004 μετεκινήθησαν τρεις χιλιάδες τριάντα εννιά εκ των οποίων εξακόσιοι σαράντα έξι για υπηρεσιακούς λόγους.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ήταν για την προετοιμασία των Ολυμπιακών Αγώνων. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αγαπητοί συνάδελφοι, ήταν μετά τους Ολυμπιακούς Αγώνες. Αυτές ήταν διώξεις. Πέρυσι έγιναν περισσότερες μετακινήσεις και πολύ περισσότερες για υπηρεσιακές ανάγκες που μπορεί να υποκρύπτουν -επαναλαμβάνω- δίωξη. Φέτος έγιναν λιγότερες μετακινήσεις συνολικά και λιγότερες μετακινήσεις για υπηρεσιακές ανάγκες. Σε κάθε περίπτωση όμως τα συμβούλια αποφασίζουν και τα συμβούλια στη συνέχεια έρχονται, εάν γίνει ένσταση, και αποφασίζουν αν έγινε κάποιο λάθος.
      Θέλετε να σας πω κάτι άλλο; Και -επαναλαμβάνω- μη με προκαλέσετε, γιατί θα πω και άλλα πάρα πολλά στη δευτερολογία μου. Ακούστε τις ένδοξες μέρες τις υμέτερες, τις δικές σας. Το 1993, έτος εκλογών, μέχρι τις 10-10-1993 οι  συνολικές μετακινήσεις που είχαν γίνει σε όλη την Ελλάδα ήταν εννιακόσιες ογδόντα. Από 11-10 μέχρι 31-12, δηλαδή δυόμισι μήνες, ξέρετε πόσες έγιναν; Χίλιες επτακόσιες είκοσι σε περίοδο που δεν γίνονται μετακινήσεις. Δεν γίνονται μετακινήσεις τους μήνες Οκτώβριο, Νοέμβριο και Δεκέμβριο. Οι μετακινήσεις γίνονται από το Μάρτιο μέχρι τον Ιούλιο, τότε είναι θεσμικά ο χρόνος των μετακινήσεων.
      Αγαπητέ συνάδελφε, που έδωσες τους βαρύτατους χαρακτηρισμούς για δεξιούς και αριστερούς, για δημοκρατικούς και μη, αυτή είναι η απάντηση. Χρονιά εκλογών το 1993, χρονιά εκλογών και το 2004. Ιδού πώς συμπεριεφέρθη η σημερινή ηγεσία της Αστυνομίας και ιδού πώς συμπεριεφέρθη η ηγεσία της Αστυνομίας από 11-10-1993 έως 31-12-1993. Γι’ αυτό σας λέω ότι στο σπίτι του κρεμασμένου αποφεύγουν να μιλάνε για σκοινί, κάνουν ό,τι μπορούν για να το αποφεύγουν.
      Να σας πω και κάτι άλλο; Και το λέω διότι άκουσα μειδιάματα από κάτω. Ακούστε απίστευτα πράγματα. Το 1985 -Υπουργία Τσούρα, αρχηγός Ρωμοσιός- απεστρατεύθησαν εκατόν πέντε αστυνομικοί υποδιευθυντές με το βαθμό που είχαν, ούτε καν τον αποστρατευτικό βαθμό, χωρίς να έχουν συμπληρώσει συντάξιμα χρόνια αυτοί οι άνθρωποι. Εκατό πέντε αποστρατείες αστυνομικών υποδιευθυντών. Το καταλαβαίνουμε αυτό το πράγμα; Συνειδητοποιούμε τι σημαίνει; Καταστρέψαμε εκατόν πέντε οικογένειες, καταστρέψαμε την Αστυνομία, τη διαλύσαμε. Αυτές είναι οι παρεμβάσεις οι κομματικές, αυτός είναι ο κομματισμός, όχι αυτά τα οποία μου λέτε ότι κάποιος μετακινήθηκε από το αεροδρόμιο και πήγε στο διπλανό αστυνομικό τμήμα ή από το τμήμα ασφάλειας πήγε στο αστυνομικό τμήμα.
      Αυτή ήταν η καταστροφή της Αστυνομίας. Εκατόν πέντε αστυνομικοί υποδιευθυντές. Ξέρετε τι έγινε φέτος, αφού θέλετε να τα πούμε; Γιατί όταν μιλάμε για κομματισμό δεν διαλέγουμε ένα κομματάκι. 
      Όταν μιλάμε για κομματισμό, αγαπητοί συνάδελφοι, αντιμετωπίζουμε το πρόβλημα συνολικά. Δεν έγιναν κρίσεις τώρα; Τελείωσαν οι κρίσεις. Ποιο κόμμα έβγαλε ανακοίνωση να παραπονεθεί; Ποιος παραπονέθηκε, αγαπητοί συνάδελφοι; Ποιος είπε ότι έγιναν κομματικές κρίσεις, από την ηγεσία μέχρι τον αστυνομικό υποδιευθυντή, που έγιναν τώρα οι κρίσεις; Και ξέρετε πού έφθασε το μαχαίρι, όπως λέμε; Στο εβδομήντα έξι νούμερο στους αστυνομικούς διευθυντές. Δηλαδή ένας στους δύο γινόταν ταξίαρχος. 
      Πού τον βλέπετε τον κομματισμό; Εάν θέλαμε πραγματικά να κάνουμε κομματικές παρεμβάσεις, ξέρετε τι θα γινόταν; Η νύχτα του Αγίου Βαρθολομαίου που έγινε το 1985 και τις άλλες χρονιές. Όπως όταν είχαμε τις περίφημες λίστες Σουλτάτου, τότε που οι κρίσεις έγιναν ανάλογα με τις κρίσεις που έκανε ο Σουλτάτος στην περίφημη λίστα του. Και ξέρετε πάρα πολύ καλά πού συνετάγη αυτή η λίστα. Και ξέρετε πάρα πολύ καλά τι έγινε η έρευνα στη συνέχεια. Εκλάπη μέσα από τη Διεύθυνση Εγκληματολογικών Υπηρεσιών η γραφομηχανή και είχε ερευνηθεί, αν απ’ αυτήν τη γραφομηχανή -της Βουλής παρακαλώ- είχαν γραφεί τα έγγραφα, τα οποία αφορούσαν τις λίστες. Έγινε η παρέμβαση, έγινε το ανοσιούργημα, καλύψαμε και τους δράστες. Χάθηκε η μηχανή μέσα παρακαλώ, κύριοι συνάδελφοι, από τη Διεύθυνση Εγκληματολογικών Υπηρεσιών. Ουδείς τιμωρήθηκε γι’ αυτό. Έβγαλε φτερά και πέταξε. 
      Για τις φετινές κρίσεις, λοιπόν, ποιος διαμαρτυρήθηκε; Διαμαρτυρήθηκε κανείς; Ποιος τολμά να διαμαρτυρηθεί; Διότι έγιναν αντικειμενικές κρίσεις. Και να σας πω και κάτι άλλο; Εγώ χαίρομαι που είμαι δέκτης παραπόνων προσωπικών φίλων, οι οποίοι παραπονούνται «μα γιατί κόπηκε ο άλφα, γιατί κόπηκε ο βήτα;». Γιατί το είπε το συμβούλιο. Και το συμβούλιο έτσι έκρινε, τι να κάνουμε; Δεν θα πήγαινα εγώ να πάρω το χέρι του συμβουλίου πού θα βάλει την υπογραφή του, ούτε ο Υπουργός. 
      Κύριοι συνάδελφοι, πριν από μερικές ημέρες έγιναν τα εγκαίνια του Αστυνομικού Μεγάρου Θεσσαλονίκης. Είναι ένα κόσμημα πραγματικά. Στα εγκαίνια παρέστη ο Υπουργός Δημόσιας Τάξης, ο κ. Βουλγαράκης. Και όταν λέμε σεβασμός στους θεσμούς, σεμνότητα και ταπεινότητα, σ’ αυτά τα εγκαίνια είδαμε την υλοποίησή τους. Είχε πάει ο Υπουργός, αγαπητοί συνάδελφοι, και παρέστη και τα εγκαίνια τα έκανε ο Αρχηγός της Ελληνικής Αστυνομίας. Την κορδέλα την έκοψε ο Αρχηγός της Ελληνικής Αστυνομίας. Σεβασμός στο θεσμό. Σεβασμός στο θεσμό, σεβασμός στην ανεξαρτησία της Ελληνικής Αστυνομίας. Αυτή είναι η δική μας συμπεριφορά. Έτσι σεβόμαστε εμείς τους θεσμούς.
      Και επειδή εσείς, κύριε συνάδελφε, εισηγητά της Μειοψηφίας, πήρατε την επιστολή της Ένωσης Αστυνομικών της περιοχής σας για τα πεπραγμένα τα δικά σας και τη σημερινή πραγματικότητα, θα ήθελα να καταθέσω κι εγώ μια αντίστοιχη επιστολή της Ένωσης Αστυνομικών Χανίων, μη φίλων μου. Και εννοώ μη προσωπικών μου φίλων, δεν ξέρω πού πιστεύουν κομματικά οι άνθρωποι. 
      Λένε: «Για το δεύτερο θέμα που αφορά τις μεταθέσεις προσωπικού, για το οποίο η Ένωσή μας έχει ιδιαίτερη ευαισθησία αφού ήταν από τις πρώτες εδώ και χρόνια που προσπάθησε για τη θεσμοθέτησή του με νόμο, ώστε ο αστυνομικός να πάψει να είναι το «θύμα» στις ορέξεις παραγόντων και ιδιαίτερα σε κάθε κυβερνητική αλλαγή, καταγράφουμε την ικανοποίησή μας αφού για πρώτη φορά σε μια τέτοια αλλαγή δεν υπήρξαν διώξεις στα Χανιά, γεγονός που τιμά όλους τους εμπλεκόμενους, τους εκπροσώπους της Ένωσής μας, την πλειοψηφία των συναδέλφων μας, την τοπική ηγεσία, αλλά ταυτόχρονα και την πολιτική βούληση της νέας Κυβέρνησης, όταν μάλιστα ο Υφυπουργός Δημόσιας Τάξης είναι από τα Χανιά».
      Αυτή είναι η διαφορά μας, κύριοι συνάδελφοι: Εσείς πήρατε μια επιστολή που έβαλε τα πράγματα στη θέση τους και σας θύμισε τι κάνατε, σας θύμισε τι έγινε και πήρα κι εγώ αντίστοιχη επιστολή…
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ…
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Θα δευτερολογήσετε προφανώς.
      …από την Ένωση της εκλογικής μου περιφέρειας με το περιεχόμενο, το οποίο ακούσατε προηγουμένως. 
      Γι’ αυτό, λοιπόν, θα σας συνιστούσα –και τελειώνω- ότι είναι προτιμότερο όχι να κάνετε κριτική τώρα -είναι νωρίς ακόμη για κριτική- αλλά αυτοκριτική. Και έχετε πολύ χρόνο για αυτοκριτική. Πολύ νωρίς ξεκινήσατε την κριτική και μάλιστα σε λάθος πεδίο.
      Ευχαριστώ πολύ.
      (Στο σημείο αυτό ο Υφυπουργός Δημόσιας Τάξης κ. Χρήστος Μαρκογιαννάκης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ  κ. Ακριβάκης.
      ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, ο μόλις κατελθών του Βήματος κύριος Υπουργός υπεσχέθη στην αρχή της ομιλίας του ότι θα τηρήσει ήπιους τόνους. Νομίζω ότι δεν το κατόρθωσε. Θα έλεγα επιεικώς ότι παρεσύρθη σε άλλους τόνους πιο παρορμητικούς, πιο οξείς.
      Το κύριο μέρος της ομιλίας του κυρίου Υπουργού δεν αφορούσε την απάντηση στην επερώτηση, την οποία καταθέσαμε και συζητούμε σήμερα, αλλά αφορούσε περισσότερο το τι έχει κάνει σήμερα το Υπουργείο Δημόσιας Τάξης σε έναν πρόχειρο απολογισμό, τι στόχους έχει και τι προτίθεται να κάνει. Λίγα είπε επί της επερωτήσεως. Και βεβαίως πολλά είπε για το τι έκανε το ΠΑΣΟΚ: τι έκανε το 1985, τι έκανε το 1993, για τη λίστα Σολτάτου και διάφορα τινά.
      Κύριε Υπουργέ, είστε Υπουργός της σημερινής Κυβέρνησης. Δεν είστε στη θέση που είμαστε εμείς σήμερα. Εμείς κάναμε ό,τι κάναμε, εκρίθημεν από τον ελληνικό λαό. Τώρα κρίνεστε εσείς γι’ αυτά που κάνετε. Και δεν αποτελεί άλλοθι, κύριε Υπουργέ, ότι επειδή κάναμε εμείς κάτι το 1985 ή το 1981 εσείς να έχετε το δικαίωμα να το επαναλάβετε. Κι έπειτα, ζούμε σε τελείως διαφορετικές εποχές. Παρήλθαν είκοσι με είκοσι πέντε χρόνια από τότε, κύριε Υπουργέ, Δεν μπορείτε να φέρνετε παραδείγματα του 1981 το 2004, διότι τότε μπορούμε να ανατρέξουμε και στον 19ο αιώνα. 
      Αναφερθήκατε βεβαίως και στους Ολυμπιακούς Αγώνες, που υπήρξαν επιτυχείς και ασφαλείς και σε όλους όσους βοήθησαν προς αυτήν την κατεύθυνση και που τους ανήκουν τα εύσημα: και σε εσάς και στην κυβέρνηση του ΠΑΣΟΚ και ιδιαίτερα στους αξιωματικούς και στους οπλίτες των Σωμάτων Ασφαλείας. 
      Έχω δεινές επιφυλάξεις και αμφιβολίες στη δήλωσή σας ότι εσείς δεν ξέρετε ποιοι είναι οι φίλοι και οι μη φίλοι στα Σώματα Ασφαλείας της Νέας Δημοκρατίας. Θα μου επιτρέψετε να έχω σοβαρές επιφυλάξεις. Επίσης θεωρώ τη δήλωσή σας, ότι η επερώτησή μας είναι ανεπίκαιρη και περίεργη, εξόχως ανεδαφική. Εάν είναι ανεπίκαιρη η επερώτηση, που τον Αύγουστο έγιναν οι μεταθέσεις και υλοποιούνται σήμερα, τότε δεν ξέρω ποιο είναι το νόημα της επικαιρότητας. 
      Βεβαίως, για να συμπληρωθεί το εικοσιπεντάλεπτο, φθάσατε να μας πείτε προκειμένου να αποφύγετε την ευθεία απάντηση στην επερώτηση και το ότι στο μέγαρο της Αστυνομίας στη Θεσσαλονίκη την κορδέλα την έκοψε ο Αρχηγός της Ελληνικής Αστυνομίας και δεν την έκοψε ο Υπουργός, άρα σεβόμαστε τους θεσμούς. Εντάξει, είναι μια άποψη και αυτή. Δεν τη σχολιάζω.
      Κύριε Υπουργέ, εγώ θα δώσω μία άλλη διάσταση στο θέμα και στη συζήτηση που έγινε μέχρι σήμερα. Συζητούμε βεβαίως για τις διώξεις των αστυνομικών. Όμως, το θέμα αυτό δεν μπορούμε να το δούμε αποκεντρωμένο από τη γενικότερη τακτική της Κυβέρνησης της Νέας Δημοκρατίας, όσον αφορά το θέμα της περίφημης επανίδρυσης του κράτους. Εάν το δούμε μόνο του αποσπασματικά, αυτές τις τρεις χιλιάδες μεταθέσεις όπως είπατε ή κάτι άλλο που αφορά την Αστυνομία, πιστεύω ότι είναι λάθος. Και βεβαίως τα άλλα θέματα δεν αφορούν εσάς προσωπικά, αλλά δεν μπορούμε και εμείς να το δούμε αποκεκομμένα. Πρέπει να δούμε συνολικά το θέμα της επανίδρυσης του κράτους στο οποίο εντάσσονται και αυτές οι διώξεις της Αστυνομίας.
      Η αρχή έγινε με τον περίφημο νόμο για την κρίση των διευθυντών, των υπηρεσιακών, των τμηματαρχών που έφερε το Υπουργείο Εσωτερικών Δημόσιας Διοίκησης και Αποκέντρωσης και έγινε νόμος του κράτους. Πραγματικά, πιστεύω ότι αυτό το νομοθέτημα που μ’ αυτό άρχισε η περίφημη επανίδρυση του κράτους, ήταν ένας νόμος που μας γύρισε στο 19ο αιώνα. Εμείς, το 1981 αντικαταστήσαμε τους γενικούς διευθυντές ογδόντα πέντε τον αριθμό και μετά από χρόνια αναγνωρίσαμε ότι ήταν λάθος μας. Το αναγνωρίσαμε εμείς ότι ήταν λάθος μας. Το 1990 όταν ήρθε η Κυβέρνηση Μητσοτάκη, επανέφερε τους γενικούς διευθυντές. Αυτό το γεγονός όμως της επανάκρισης των διευθυντών μέχρι και των τμηματαρχών έχει να γίνει στην πολιτική ιστορία του τόπου από το 19ο αιώνα. Θυμίζει πλατεία Κλαυθμώνος.
      ΑΠΟΣΤΟΛΟΣ ΚΩΣΤΟΠΟΥΛΟΣ: Το 1986 δεν το κάνατε;
      ΑΛΕΞΑΝΔΡΟΣ ΑΚΡΙΒΑΚΗΣ: Όχι, ποτέ δεν έγινε αυτό. Επανάκριση των διευθυντών και των τμηματαρχών δεν έγινε ποτέ, που ισοδυναμεί σε πάρα πολλές περιπτώσεις, κύριε Υπουργέ, με απόλυση. Διότι ένας διευθυντής που έχει είκοσι χρόνια –δεν μιλάω για γενικό διευθυντή- στη θέση αυτή και δεν θα κριθεί τώρα πάλι για διευθυντής και θα μείνει απλώς υπάλληλος να είστε βέβαιος ότι θα παραιτηθεί. Γι’ αυτό λέω ότι ισοδυναμεί με απόλυση.
      Συνεχίσατε στην πορεία με το θέμα των διευθυντών της πρωτοβάθμιας και δευτεροβάθμιας εκπαίδευσης, όπου εκεί ζήσαμε σκηνές απείρου κάλους. Κατελήφθη το γραφείο της Υπουργού Παιδείας, η οποία Υπουργός Παιδείας εκρύπτετο εις άλλον όροφο του Υπουργείου γιατί; Επειδή από τους εκατόν εξήντα πέντε διευθυντές που αντικαταστάθηκαν της πρωτοβάθμιας και της δευτεροβάθμιας εκπαίδευσης, ένας παρέμεινε στην Εύβοια. Και έγινε επανάσταση γιατί έμεινε αυτός ο ένας. Για σκεφθείτε το λίγο. Είναι τεράστιο το θέμα όχι διότι αντικατεστάθησαν οι εκατόν εξήντα τέσσερις αλλά για τη θύελλα που ξεσηκώθηκε που έμεινε ένας. 
      Φθάσαμε στις αλλαγές των διευθυντών των νοσοκομείων, όπου με την αφοπλιστική του ειλικρίνεια ο κ. Κακλαμάνης δήλωσε ευθαρσώς ότι όλοι οι νέοι διοικητές -το είπε κομψά- ανήκουν στον κεντροδεξιό χώρο. Δεν είπε ότι είναι οργανωμένα στελέχη της Νέας Δημοκρατίας, είπε ότι ανήκουν στον κεντροδεξιό χώρο. Και μπήκαν άλλοι. Και μπήκαν αυτοί χωρίς καμία προϋπόθεση, χωρίς να γίνει προκήρυξη, χωρίς να γίνει καμία κρίση, μέσα σε μία νύκτα, όταν οι προηγούμενοι είχαν κριθεί με μόρια μετά από προκήρυξη, από επιτροπή με προσόντα και λοιπά και λοιπά. Και τελικώς, φθάσαμε στις διώξεις της Αστυνομίας. Δεν θα αναφερθώ σ’ αυτές τώρα.
      Θα πω το εξής απλό: Για μένα, κύριε Υπουργέ, και το λέω με θλίψη –και δεν το λέω για σας, χρησιμοποιώ το Υπουργείο εν τη ρύμη του λόγου μου- δεν είναι το πρόβλημα σήμερα εμείς να προστατεύσουμε τα δικά μας παιδιά ή εσείς να αποκαταστήσετε τα δικά σας παιδιά. Για μένα υπάρχει πρόβλημα λειτουργίας της δημοκρατίας. 
      Θυμάστε ότι σε διαφόρους επετείους και πολιτικοί και πολιτειακοί παράγοντες βγαίνουν και εξάρουν τη δημοκρατία μας, το πόσο σωστά και βαθιά είναι δομημένη, τους δημοκρατικούς μας θεσμούς κλπ. Εγώ διατηρώ, μετά απ’ αυτά, ζωηρές επιφυλάξεις για τη λειτουργία της δημοκρατίας μας. Διότι η δημοκρατία δεν εξαντλείται στο να καλείται ο ελληνικός λαός να ψηφίζει κάθε τέσσερα χρόνια ένα κόμμα και αυτό το κόμμα να γίνεται κυβέρνηση. Εγώ θα σας πω κάτι απλό και πολύ πιθανό. Δεν ξέρω, μπορεί σε τρεις, τέσσερις μήνες, το Μάρτη μπορεί να έχουμε εκλογές.
      ΗΛΙΑΣ ΦΩΤΙΑΔΗΣ: Τελικά θα έχουμε ή δεν θα έχουμε;
      ΑΛΕΞΑΝΔΡΟΣ ΑΚΡΙΒΑΚΗΣ: Δεν ξέρω, εσείς το ξέρετε. Εμείς δεν το ξέρουμε.
      Μπορεί να έχουμε εκλογές και να τις κερδίσει το ΠΑΣΟΚ.
      ΗΛΙΑΣ ΦΩΤΙΑΔΗΣ: Αυτό αποκλείεται.
      ΑΛΕΞΑΝΔΡΟΣ ΑΚΡΙΒΑΚΗΣ: Εντάξει. Είπα μπορεί. Χρόνια τώρα και εσείς τα ίδια λέγατε.
      Σκέφτεστε, λοιπόν, αγαπητοί συνάδελφοι, γιατί έχουμε πρόβλημα λειτουργίας της δημοκρατίας και αυτού του κράτους; Σκέπτεστε, λοιπόν, μετά απ’ όλα αυτά, αφού θα έχουν κριθεί οι καινούργιοι  διευθυντές, οι καινούργιοι τμηματάρχες, να έρθει η κυβέρνηση του ΠΑΣΟΚ και να φέρει έναν όμοιο νόμο; Θα έχει και το άλλοθι, θα λέει «μα, δικός σας νόμος είναι αυτός, πριν έξι μήνες τον φέρατε». Αν φέρουμε κάτι αντίστοιχο για να επανακρίνουμε τους διευθυντές, να επανακρίνουμε τους διοικητές των νοσοκομείων, να αντικαταστήσουμε τους διευθυντές της μέσης και πρωτοβάθμιας εκπαίδευσης, θα υπάρχει κράτος;
      Θα μου επιτρέψετε να πω ότι και σήμερα δεν υπάρχει κράτος, διότι όλα αυτά τα πράγματα έχουν φέρει τεράστια αναστάτωση στη λειτουργία του κράτους. Γι’ αυτό θέλησα να κάνω, αν θέλετε, μια ευρύτερη ανασκόπηση της γενικότερης πολιτικής της Νέας Δημοκρατίας και να εντάξω το θέμα των διώξεων των αστυνομικών στο γενικότερο θέμα της επανίδρυσης του κράτους, όπως κομψά το λέει η Νέα Δημοκρατία.
      Θα πω λίγα τινά γι’ αυτές τις διώξεις της Αστυνομίας.
      Κύριε Υπουργέ, είπατε ότι πέρυσι έγιναν περισσότερες μεταθέσεις απ’ ό,τι έγιναν φέτος. Ενώ είπατε ποιες μεταθέσεις έγιναν για υπηρεσιακές ανάγκες, παραλείψατε να πείτε –πιθανώς από λάθος- πόσες μεταθέσεις έγιναν κατόπιν αιτήσεως των ενδιαφερομένων και αν τηρήθηκε το π.δ. του 2003, το οποίο ισχύει ακόμη -δεν έχετε φτιάξει κάτι άλλο- και το οποίο λέει ότι οι μεταθέσεις γίνονται ή κατόπιν αιτήσεως του ενδιαφερομένου ή κατόπιν υπηρεσιακής ανάγκης που θα το διαπιστώσει η υπηρεσία και θα στείλει έγγραφο η υπηρεσία και θα πει ότι «εγώ θέλω τώρα εδώ τρεις αστυνομικούς». Όχι να φύγουν τρεις και να έλθουν άλλοι τρεις, να καλύψουν τις θέσεις που έφυγαν κάποιοι, οι οποίοι εδιώχθησαν. Αυτό δεν λέγεται υπηρεσιακή ανάγκη, για να είμαστε εξηγημένοι δηλαδή. 
      Αναφέρατε ως παράδειγμα το στρατηγό κ. Τζέκη, αν θυμάμαι καλά, στη Θεσσαλονίκη. Είναι γνωστό ότι αυτά τα συμβούλια στο Υπουργείο Δημόσιας Τάξης υποτίθεται ότι είναι αυτόνομα. Ξέρουμε όμως όλοι πώς λειτουργούν.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αν ξέρετε εσείς, εγώ δεν ξέρω.
      ΑΛΕΞΑΝΔΡΟΣ ΑΚΡΙΒΑΚΗΣ: Το ξέρετε κι εσείς. Σας παρακαλώ, κύριε Υπουργέ! Εγώ δεν έχω κάνει στο Υπουργείο Δημόσιας Τάξης. Εσείς ξέρετε πως λειτουργούν! 
      Εν πάση περιπτώσει, θα ήθελα λοιπόν, να πω και κάτι άλλο. Όλη αυτή η ιστορία των μεταθέσεων, της κατάργησης της υπουργικής απόφασης την οποία και αυτήν ξεχάσατε να την αναφέρετε -αλλά θα περιμένω να την πείτε τώρα- για μένα είναι κολοσσιαίο το θέμα.
      Το ΠΑΣΟΚ έβγαλε μια κοινή υπουργική απόφαση του Υπουργού Δημόσιας Τάξης και του Υπουργού Εξωτερικών, που καθιέρωσε για τις αποσπάσεις στο εξωτερικό των αστυνομικών γραπτές εξετάσεις, που θα εξετάζονταν σε ξένη γλώσσα και σε θέματα Δημόσιας Διοίκησης από καθηγητές του Υπουργείου Παιδείας. Εσείς καταργήσατε στις 8 Αυγούστου αυτήν την απόφαση και κάνετε ελεύθερα τις αποσπάσεις όπως γίνονταν παλιά. Να μου πείτε,  κι εσείς μέχρι να βγει αυτή η υπουργική απόφαση του 2002, έτσι δεν τις κάνατε; Έτσι τις κάναμε, αλλά κάποτε το φτιάξαμε και το κάναμε αξιοκρατικά. Και εσείς το καταργήσατε αυτό. Αντί να το θωρακίσετε ακόμα περισσότερο, το καταργήσατε. Δεν είπατε τίποτα γι’ αυτό, αλλά θα μας πείτε μετά κι εγώ θα περιμένω. 
      Τελειώνοντας, κύριε Υπουργέ, θα ήθελα να σας πω και το εξής: Ότι όλη αυτή η αναστάτωση στα Σώματα Ασφαλείας μη νομίζετε ότι δεν θα αγγίξει κι εσάς. Κι όταν λέω εσάς, εννοώ την πολιτική ηγεσία. Διότι διαβάζοντας τον Τύπο τις τελευταίες ημέρες δεν αισθάνθηκα ιδιαίτερα υπερήφανος όταν διαπίστωσα ότι κάποιοι κύκλοι εξωθεσμικοί διεκδικούν το δικαίωμα να εγκρίνουν τον αρχηγό της Αστυνομίας που επιλέξατε εσείς και το ΚΥΣΕΑ και να λένε, εμείς θέλαμε καλύτερο αρχηγό ή να κάνουν δημοψήφισμα, κάλπη κατά του σημερινού Αρχηγού της Αστυνομίας -δεν τον υπερασπίζομαι, δεν τον ξέρω τον άνθρωπο- και να λένε ποιος φταίει για τα επετειακά επεισόδια που έγιναν πέρυσι. Αυτά είναι πρωτοφανή πράγματα και δείχνουν αποσύνθεση. Αυτές τις κινήσεις δεν τις κάνει ένα σωματείο εργαζομένων στον ΟΤΕ ή στην ΔΕΗ. Γίνονται από τα Σώματα Ασφαλείας. 
      Δεν αμφισβητώ τις καλές σας προθέσεις, κύριε Υφυπουργέ, ούτε για σας ούτε για τον κύριο Υπουργό, τον κ. Βουλγαράκη, όμως φοβούμαι ότι υπάρχουν κάποιοι κύκλοι που ωθούν την κατάσταση σε ακραίες θέσεις και φοβάμαι πολύ ότι όπως εγκλωβιστήκατε μέχρι σήμερα, θα συνεχίσετε να είστε εγκλωβισμένοι από αυτούς τους κύκλους. 
      	Ευχαριστώ. 
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη σημερινή μας συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους τους κτηρίου της Βουλής, σαράντα τρεις μαθητές και δύο δάσκαλοι από το 6ο και από το 7ο Δημοτικά Σχολεία Ζωγράφου. 
      	Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
      	ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, διαπιστώνω -όσο μου επιτρέπεται- ότι καλά εξελίσσεται η συζήτηση πλην μιας βασικής και ουσιώδους παρατηρήσεως, η οποία σχολιάστηκε και από τον Υπουργό, εκείνης της παρατήρησης που κάνει τη διάκριση μεταξύ δημοκρατικών και μη δημοκρατικών αστυνομικών. Μέγα το ολίσθημα!
      Είδα τον κ. Ακριβάκη, τον Κοινοβουλευτικό Εκπρόσωπο του ΠΑΣΟΚ, να παίρνει τις αποστάσεις του απ’ αυτό, όπως είδα και φιλότιμη προσπάθεια από τον κ. Παπαγεωργίου, το συνάδελφο του ΠΑΣΟΚ, να το τακτοποιεί με μια ουσιώδη διευκρίνιση. Εμένα με ενδιαφέρει να συνεννοηθούμε στην Αίθουσα και στη συζήτησή μας πάνω στη γραμμή που διατύπωσε ο κ. Μαρκογιαννάκης, ότι όλοι οι αστυνομικοί και οι δημόσιοι υπάλληλοι είναι Έλληνες πολίτες, δημοκράτες στην παραδοχή του πολιτεύματος, των συνταγματικών προδιαγραφών και του πολιτικού μας ήθους και ότι κινούνται με τα τρία δεδομένα κριτήρια και μόνο με αυτά. Ας τα υπενθυμίσουμε: Ο νόμος, ο όρκος, η αίσθηση και η εκτέλεση της αποστολής. Όλα τα άλλα παρέλκουν.
      Κάναμε μακρά ευδόκιμη πορεία από το 1974 μέχρι σήμερα, ώστε να κατοχυρώσουμε αυτά τα στοιχεία και δεδομένα ως κριτήρια και για την αξιοκρατία και για την εύρυθμη λειτουργία των υπηρεσιών και του πολιτεύματος. Συνεπώς είναι πολύ οπισθοδρομικό το να γίνεται αναφορά στην επικίνδυνη διάκριση μεταξύ δημοκρατικών και μη δημοκρατικών πολιτών, υπαλλήλων και προπαντός υπαλλήλων στα σώματα ασφαλείας.
      Εγένετο το ολίσθημα. Νομίζω ότι δεν θα επιμένετε σε αυτό. Μάλιστα θέλω να επισημάνω εγώ, ως επιμελής αναγνώστης και ακροατής, ότι το γραπτό κείμενο της επερώτησης έχει αποφύγει εξ ορισμού αυτό το ολίσθημα. Μόνο προφορικά έγινε αυτό το ολίσθημα από τον κύριο εισηγητή της επερώτησης.
      Η δεύτερη παρατήρηση που θέλω να κάνω αφορά την ίδια την επερώτηση και τη σκοπιμότητά της. Υπάρχουν τρία σημεία: Το πρώτο σημείο είναι ότι θέλει το ΠΑΣΟΚ να εμφανίζεται ως προστάτης -Ρομπέν των Δασών- των αδικουμένων. Δεν είναι καλή οδός, διότι δημιουργεί άλλες παρενέργειες, που μας υποχρεώνουν να σημειώσουμε το εξής: Έχουν γίνει από εμάς επερωτήσεις για διάφορα θέματα και με τον κ. Μαρκογιαννάκη και με τον έχοντα την τιμή να σας ομιλεί ως Κοινοβουλευτικό Εκπρόσωπο ή παρεμβαίνοντα. Δεν είχαμε κάνει, όμως, τέτοια ολισθήματα. Παραδείγματος χάρη στις πολλές μεταθέσεις που δεν τις ανέφερε ο κ. Μαρκογιαννάκης, στις περισσότερες μεταθέσεις μόλις του 2003, εμείς δεν είχαμε εγείρει αιτιάσεις σχετικά με το γιατί εγένοντο οι μεταθέσεις. Έχουμε δριμύτατα στηλιτεύσει τη λίστα Σολδάτου όμως, ήταν το έσχατο δημοκρατικό όριο να κάνουμε αυτήν την μετ’ επιτάσεως ένσταση, απόρριψη και απόκρουση αυτού του ύφους στις μεταθέσεις και προαγωγές.
      Η πρώτη, λοιπόν, παρατήρηση είναι ότι θέλετε να κάνετε τους Ρομπέν των Δασών, προστάτες των αδικουμένων. Αυτό δεν είναι σωστό. Η δεύτερη παρατήρηση στην ουσία της επερώτησης έχει να κάνει, κυρίες και κύριοι συνάδελφοι, με το γεγονός ότι αποκαλύπτετε τη λογική του κομματισμού. Όταν μας κατηγορείτε για τα «δικά μας παιδιά», ουσιαστικά βλέπετε τον εαυτό σας στον καθρέφτη. Μιλάτε δηλαδή κρίνοντας εξ ιδίων τα αλλότρια. Είναι περίεργη και εντυπωσιάζουσα η εμμονή σας στα «δικά σας παιδιά». Ε, μην έχετε πια δικά σας παιδιά! Αυτό πληρώσατε. Όμως, το πράττετε.
      ΧΡΗΣΤΟΣ ΠΡΩΤΟΠΑΠΑΣ: Εμείς δεν θέλουμε, αλλά να μην έχετε και εσείς! 
      ΒΥΡΩΝ ΠΟΛΥΔΩΡΑΣ: Μιλήσατε -το ανέπτυξα στην πρώτη παράγραφο- και για τους δημοκρατικούς μετατεθέντες υπαλλήλους της αστυνομίας και αξιωματικούς.
      Μην κάνετε, λοιπόν, αυτή την παράξενη πολιτική υιοθεσία. Αφήστε τους πολίτες να λειτουργήσουν ως πολίτες στην Αστυνομία, στη δημοσιοϋπαλληλία, παντού, με τα τρία κριτήρια του νόμου, του όρκου και της αισθήσεως και εκτελέσεως της αποστολής.
      Και το τρίτο ειδικότερο: Είναι εντυπωσιακή -και έρχομαι τώρα στις καλές παρατηρήσεις του κ. Ακριβάκη- η εμμονή σας για την ακινησία. Δηλαδή, τίποτε να μην κινηθεί σε αυτή την πολιτεία, σε αυτή τη διοίκηση; Τώρα έρχομαι στις εύστοχες παρατηρήσεις του κ. Ακριβάκη. Κάναμε στη Δημόσια Διοίκηση τις κρίσεις των γενικών διευθυντών και των διευθυντών, όπως και στην παιδεία και στην υγεία. Έχετε κάνει ένα λάθος αφαιρετικής στη λογική σας, κύριε Ακριβάκη. Μιλάτε σαν να έχουμε το οργανόγραμμα, σαν να έχουμε αυτό το ζήλο να κάνουμε τις αλλαγές στο οργανόγραμμα κ.λπ. και ξεχνάτε ότι οι δράσεις οι πολιτικές και νομοθετικές της δημοκρατίας -δηλαδή η καινούργια πλειοψηφία πρέπει να κάνει μια δράση νομοθετικά εδώ μέσα και στη διοίκηση- υπαγορεύονται από την ανάγκη. Και ποια είναι η ανάγκη; Η κακή διοίκηση. Ποια είναι η ανάγκη; Οι μη λειτουργούντες όπως πρέπει στην παιδεία.
      ΑΛΕΞΑΝΔΡΟΣ ΑΚΡΙΒΑΚΗΣ: Όλοι; Όλοι δεν λειτουργούσαν;
      ΒΥΡΩΝ ΠΟΛΥΔΩΡΑΣ: Όχι, εκείνοι που κρίνονται. Και κρίνονται όλοι.
      Τρίτον, η κατάσταση στα νοσοκομεία. Δηλαδή, εμείς πήραμε -και σας καλώ να το πράξετε κι εσείς νοερά- το αποτέλεσμα το διοικητικό στη Δημόσια Διοίκηση, στα νοσοκομεία και στην παιδεία. Και λέμε ότι κάτι πρέπει να γίνει. Εκτός από τα σχέδια τα οποία έχουμε για το πώς θα γίνουν οι παρεμβάσεις οι διοικητικές, οι λειτουργικές στη Δημόσια Διοίκηση, στην παιδεία, στην υγεία, ερχόμαστε και σε εφαρμογή. Και η εφαρμογή έχει αναγκαστικά να κάνει με πρόσωπα. Έχει να κάνει δηλαδή με τις σπατάλες στα νοσοκομεία κ.λπ.
      Μη μου απαντάτε, λοιπόν, «για όλους». Θέλω να σας απαντήσω εγώ προκαταβολικά, καθ’ υποφοράν, που λέμε στα νομικά, ότι αυτό το αποτέλεσμα είναι απαράδεκτο, αποκρουστέο, το έχετε αποκρούσει κι εσείς. Το έχετε αποκρούσει και τι θα κάνουμε; Δεν θα δράσουμε; Θα δράσουμε. Και θα δράσουμε με την επανάκριση. Κρίνονται όλοι.
      (Στο σημείο κτυπάει το κουδούνι λήξεως του χρόνου ομιλίας του κυρίου Βουλευτή)
      Και κρίνονται όλοι, γιατί το σακί θα βγάλει πολλά φασούλια, είτε για άσχετους στην επιθεώρηση, δηλαδή σχολικούς συμβούλους και διευθυντές, είτε για αξιωματούχους της Δημόσιας Διοίκησης. Έτσι συντελείται, με τα κριτήρια του νόμου, του όρκου, της αισθήσεως και της επιτελέσεως της αποστολής, και η επανίδρυση του κράτους.
      Ηρεμήστε, λοιπόν, κύριοι του ΠΑΣΟΚ, δεχθείτε ότι η ακινησία είναι καταστροφή για τον τόπο, ότι θα πρέπει να κινήσουμε και θεσμικά τα πράγματα και επί προσώπων. Γιατί έχουμε τη μονιμότητα, σεβόμαστε την υπηρεσία, το Σύνταγμα και τα πάντα, αλλά πρέπει να κινηθούμε. Και είναι τα ελάχιστα όρια που κινούμεθα ως Κυβέρνηση.
      Και πρέπει να ξέρετε ότι δεν είναι και ευκαταφρόνητοι οι αντίλογοι από θιγόμενους πολίτες μέσα στις υπηρεσίες. Δεν είναι ευκαταφρόνητοι. Παραδείγματος χάρη, η κ. Γιαννάκου δέχθηκε τις πιέσεις για τον ένα ή τους λίγους οι οποίοι επαναδιορίστηκαν, επανεπελέγησαν για τις θέσεις. Και πρέπει να σημειώσουμε το εξής χαρακτηριστικό: Έχετε ασκήσει εσείς -να δείτε πώς αντέχετε τις αντιφάσεις σας- επερώτηση εγκαλούντες την κ. Γιαννάκου συγκεκριμένα, μιας και το ανέφερε ο κ. Ακριβάκης, ότι έκανε μονομερείς επιλογές. Ε, πού είμαστε τώρα; Η Νέα Δημοκρατία ή κάποιοι συνδικαλιστές της Νέας Δημοκρατίας εγείρουν αιτιάσεις και ενστάσεις για τις επιλογές της κ. Γιαννάκου…
      ΑΛΕΞΑΝΔΡΟΣ ΑΚΡΙΒΑΚΗΣ: Ένας είναι. Ένας είναι.
      ΒΥΡΩΝ ΠΟΛΥΔΩΡΑΣ: Δεν είναι ένας. Το ΠΑΣΟΚ εγείρει επερώτηση και αιτιάται την κ. Γιαννάκου.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Πολύδωρα, τελειώστε.
      ΒΥΡΩΝ ΠΟΛΥΔΩΡΑΣ: Τελειώνω, κυρία Πρόεδρε.
      Να οργανώσετε μια συνέπεια στο συλλογισμό σας, στον πολιτικό συλλογισμό σας και στις αιτιάσεις. Εγώ τι σας προτείνω; Σας προτείνω να δείτε το τελικό αποτέλεσμα -εκεί σας προκαλούμε δημοκρατικά και θεωρητικά και ουσιαστικά- ότι εμείς θέλουμε να επιτύχουμε καλύτερο διοικητικό αποτέλεσμα στην Αστυνομία, έτσι όπως το περιέγραψε ο κ. Μαρκογιαννάκης.
      Θέλουμε να χτυπήσουμε το έγκλημα, να εμπεδώσουμε την αίσθηση της ασφάλειας, όπως ήταν σε όλη τη διάρκεια των Ολυμπιακών Αγώνων και της νομιμότητας για τη δημοκρατία μας. Το ίδιο θέλουμε και στη Δημόσια Διοίκηση και την παιδεία. Έτσι απλά, υπήκοντες στην εντολή του λαού.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Πολύδωρα.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τζέκης.
      ΑΓΓΕΛΟΣ ΤΖΕΚΗΣ: Ευχαριστώ, κυρία Πρόεδρε.
      Είναι γνωστή η διαδικασία που ακολουθείται, ιδίως την τελευταία εβδομάδα, ανάμεσα στην Κυβέρνηση και την Αξιωματική Αντιπολίτευση για τη δημιουργία κυρίως εντυπώσεων. Έτσι είχαμε το κλίμα της απογραφής, το κλίμα του «Μπαϊρακτάρη» και σήμερα βέβαια συζητάμε ένα σπουδαίο ζήτημα που είναι οι μετακινήσεις στην Αστυνομία.
      Τι γίνεται όμως μέσα σε αυτήν την Αίθουσα; Πιστεύουμε ότι περισσεύει, κυρία Πρόεδρε, η πολιτική υποκρισία. Και είναι γνωστό ότι το Κομμουνιστικό Κόμμα Ελλάδος -και άλλες δυνάμεις, αλλά και το ίδιο το λαϊκό κίνημα- έχει αντιπαλέψει στο παρελθόν, όπως αντιπαλεύει και τώρα, αυτά τα φαινόμενα μετακίνησης και δίωξης, όχι μόνο στην Αστυνομία αλλά και στα υπόλοιπα Σώματα Ασφαλείας, όπως και στη διοίκηση γενικότερα.
      Πιστεύουμε, λοιπόν, ότι η Κυβέρνηση δεν κάνει τίποτε άλλο από εκείνο που έκανε στο παρελθόν και το ΠΑΣΟΚ. Δηλαδή για να περάσει μια συγκεκριμένη πολιτική, μια πολιτική αντιδραστικής, αντιλαϊκής κατεύθυνσης, έχει ανάγκη να ελέγξει τον κρατικό μηχανισμό. Βέβαια ένα μέρος του κρατικού μηχανισμού είναι και η Ελληνική Αστυνομία.
      Άρα πρέπει και σε αυτόν τον τομέα να επέλθουν αλλαγές, αλλαγές βέβαια που δεν γίνονται με αυτά που λέει ο κύριος Υφυπουργός στη Συνδιάσκεψη της Θεσσαλονίκης και αναφέρομαι στην επιβράβευση της αξιοσύνης, στην εμπέδωση της αξιοκρατίας σε όλα τα επίπεδα, στην καταπολέμηση του κομματισμού ή στην προσπάθεια κατεύθυνσης προς απεξάρτηση από πολιτικές παρεμβάσεις παντός τύπου.
      Αυτές ήταν και είναι οι προθέσεις της Κυβέρνησης. Αυτή την ώρα όμως εμείς αξιολογούμε τις πράξεις της Κυβέρνησης. Και οι πράξεις της Κυβέρνησης είναι ακριβώς οι ίδιες με το παρελθόν. Γι αυτό μιλήσαμε για πολιτική υποκρισία.
      Είναι γνωστό, κυρία Πρόεδρε, ότι το Κομμουνιστικό Κόμμα Ελλάδος και το κίνημα γενικότερα έχει αγωνιστεί για τον εκδημοκρατισμό, για την καθιέρωση του συνδικαλισμού και μέσα στα Σώματα Ασφαλείας, παρά την πείσμονα αντίδραση της Νέας Δημοκρατίας. Αναφέρομαι βέβαια μετά το 1974, γιατί η περίοδος πριν το 1974 δεν αντέχει σε καμία κριτική και η Νέα Δημοκρατία σκοπίμως αυτό θα το θάβει συνεχώς. Άρα λοιπόν, κάτω από τους αγώνες και των εργαζομένων στα Σώματα Ασφαλείας μπόρεσε πραγματικά να επέλθει ο συνδικαλισμός.
      Παραπέρα εμείς λέμε ότι χρειάζεται η ενίσχυση, η διεύρυνση αυτών των δημοκρατικών δικαιωμάτων των εργαζομένων στα Σώματα Ασφαλείας. Για αυτό το ζήτημα δεν μίλησε σήμερα ούτε η Κυβέρνηση, ούτε και η Αξιωματική Αντιπολίτευση που επερωτά την Κυβέρνηση.
      Είναι γνωστό ότι μέσα από αγώνες έχει θεσπιστεί και ο Κανονισμός Μεταθέσεων, ο οποίος, όμως, έχει παραβιαστεί και στο παρελθόν, όπως παραβιάζεται και σήμερα. Δηλαδή και το ΠΑΣΟΚ και η Νέα Δημοκρατία μπορούν να επικαλούνται μια δημοκρατική επιφάνεια, αλλά επί της ουσίας η αντιδραστική τους συμπεριφορά είναι συγκεκριμένη.
      Αυτός ο Κανονισμός είναι και ημιτελής. Γιατί εμείς πιστεύουμε ότι μέσα σε αυτόν τον Κανονισμό, όπως και στα περιφερειακά συμβούλια, πρέπει να συμμετέχουν με αποφασιστικό ρόλο τα συνδικαλιστικά όργανα των εργαζομένων στην Αστυνομία ή τα άλλα Σώματα Ασφαλείας.
      Βεβαίως πρέπει να υπάρχουν συγκεκριμένα κριτήρια για αυτές τις μεταθέσεις, για τις αποσπάσεις. Θα πρέπει να υπάρξουν κοινωνικά κριτήρια. Δηλαδή θα πρέπει να δούμε ζητήματα ασθένειας, ζητήματα ηλικίας, ζητήματα γονέων που είναι άρρωστοι και χρειάζονται την ενίσχυση των παιδιών τους, γιατί υπάρχουν και τέτοιες κατηγορίες και έχουμε και προσωπικές.
      Κοινωνικό κριτήριο είναι και η οικογένεια. Δεν μπορείς να αποσπάσεις κανέναν εργαζόμενο, όταν η σύζυγος και τα παιδιά είναι εργαζόμενοι και είναι σε άλλη πόλη, να τον μεταθέσεις ή να την μεταθέσεις σε άλλο αστυνομικό τμήμα σε άλλη πόλη. Και σ’ αυτό το σημείο βέβαια ζητάμε την άμεση ανάκληση, γι’ αυτούς τους λόγους, για όσες μεταθέσεις έχουν γίνει. Θέλουμε να υπάρχουν αξιοκρατικά κριτήρια. Θέλουμε να υπάρχουν βέβαια και κριτήρια επιχειρησιακά.
      Σημαντικό ζήτημα, όμως, που δεν ίσχυσε, κυρία Πρόεδρε, επί ΠΑΣΟΚ ούτε επί Νέας Δημοκρατίας είναι η αξιοκρατία στη στελέχωση, στις προαγωγές, όχι μόνο στην Αστυνομία ή στην Πυροσβεστική είτε και στο Λιμενικό, αλλά ούτε και στις Ένοπλες Δυνάμεις. Και γνωρίζουμε πολύ καλά γιατί γίνεται αυτό. Γιατί σχεδιάζετε σύμφωνα με αυτό που είπα προηγουμένως, ότι δηλαδή η εκάστοτε κυβέρνηση έχει την ανάγκη να ελέγξει όλον εκείνο το μηχανισμό για να περάσει μια αντιδραστική και αυταρχική πολλές φορές πολιτική. Δεν πρέπει να ξεχνάμε -γιατί λέμε πολλά μεγάλα λόγια για τα Σώματα Ασφαλείας, για την Αστυνομία- ότι ήταν η πολιτική ηγεσία εκείνη που στέλνει και έστελνε την Αστυνομία να χτυπήσει τους απεργούς ή να χτυπήσει και να τρυπήσει τα λάστιχα των αγροτών ή να παρακολουθήσει γενικές συνελεύσεις εργατικών σωματείων. Κι εδώ η πολιτική ευθύνη βαρύνει και τις προηγούμενες πολιτικές ηγεσίες του ΠΑΣΟΚ, αλλά και της Νέας Δημοκρατίας.
      Να, λοιπόν, γιατί λέμε ότι θα πρέπει να υπάρχει αξιοκρατία και ότι στην αξιολόγηση αυτή για τις προαγωγές, για τη στελέχωση, θα πρέπει να συμμετέχουν και τα συνδικαλιστικά όργανα των εργαζομένων στην Αστυνομία, κάτι που δεν συμβαίνει μέχρι σήμερα, και μάλιστα οι εργαζόμενοι να έχουν δικαίωμα προσφυγής, για να εξηγείται για ποιο λόγο πραγματικά δεν παίρνει την προαγωγή ένα συγκεκριμένο στέλεχος. Κι εκεί ακριβώς επικρατούν και κριτήρια κομματισμού, τα οποία δεν έχουν βέβαια απουσιάσει.
      Το Κομμουνιστικό Κόμμα Ελλάδας, κυρία Πρόεδρε, αγωνίζεται για την αποστρατικοποίηση όλων των Σωμάτων Ασφαλείας. Και να σας πω σ’ αυτό το σημείο ότι είμαστε η μοναδική χώρα μέσα στην Ευρώπη, την οποία επικαλείστε, που έχει Υπουργείο Δημόσιας Τάξης. Μόνο η Αλβανία έχει, το Ισραήλ και ίσως καμία ακόμη χώρα. Στις υπόλοιπες δεν υπάρχει. Δεν είναι στρατικοποιημένες, έτσι όπως συμβαίνει μέσα στη δική μας την χώρα. Και αυτό βέβαια εξηγείται από τον προσανατολισμό που έχουν τα Σώματα Ασφαλείας και ιδίως η Αστυνομία. Μπορεί να είναι η δίωξη του οργανωμένου εγκλήματος, όμως, στην ιστορία μετά το ’74 είναι πάρα πολλά τα παραδείγματα που αποδεικνύουν ότι δεν στρέφεται εκεί ο προσανατολισμός. Ο προσανατολισμός είναι να χτυπηθεί με κάθε τρόπο και να παρακολουθηθεί το λαϊκό κίνημα, το εργατικό, το αγροτικό, το νεολαιίστικο και το φιλειρηνικό.
      Γι’ αυτό λέμε, λοιπόν, ότι χρειάζεται και η εκπαίδευση μέσα στην Αστυνομία, μια εκπαίδευση που θα είναι για το οργανωμένο έγκλημα, αλλά παράλληλα θα δίνεται κι εκείνη η εκπαίδευση ώστε να έχει πραγματικά μια κοινωνική ολοκλήρωση ο προσωπικός χαρακτήρας του κάθε αστυνομικού, για να ξέρει ότι υπηρετεί την κοινωνία κι είναι μέλος αυτής της κοινωνίας. 
      Θα πρέπει βέβαια να δοθούν και ικανοποιητικοί μισθοί, να αναγνωριστεί το επάγγελμα ως βαρύ, ανθυγιεινό και επικίνδυνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ολοκληρώσω σε ένα λεπτό, κυρία Πρόεδρε.
      Δεν μπορούμε να τους επικαλούμαστε για να τους δίνουμε τα βραβεία και να τους λέμε: Ζήστε με αυτούς τους μισθούς, σ’ αυτήν την ακρίβεια, με αυτά τα έξοδα. Ή να τους λέμε: Μπείτε στη φωτιά, χτυπηθείτε, αλλά εγώ δεν σας αναγνωρίζω το επάγγελμα ως επικίνδυνο και ανθυγιεινό.
      Δεν είναι τα ζητήματα των χρημάτων. Εξακόσια είκοσι δισεκατομμύρια από το 1998 δόθηκαν για την Ελληνική Αστυνομία μόνο. Καταλαβαίνετε ότι τα κονδύλια είναι πάρα πολύ αυξημένα, αλλά δεν πάνε εκεί. Πηγαίνουν όπως πήγαν και τα κονδύλια για την ασφάλεια, για τις κάμερες, τους «καμεροχαφιέδες», όπως τους ονομάζουμε, για το «Ζέπελιν», που η Κυβέρνηση δια του στόματος του κ. Υπουργού είπε ότι «αυτά είναι προίκα». Είναι προίκα σε τι; Στο να παρακολουθήσουμε τους τρομοκράτες, όπως τους παρακολουθεί τους τρομοκράτες η «CIA», το «FBI» κι έχουν εξαφανιστεί, αλλά ο τρομοκράτης ο πραγματικός είναι μέσα στο Ιράκ, στο Αφγανιστάν, είναι μέσα στην Γιουγκοσλαβία; Έχουν ως κίνητρο να παρακολουθούν και να χτυπούν το λαϊκό κίνημα. Και εδώ είναι τρισεκατομμύρια. Άρα, λοιπόν, εμείς λέμε ότι αυτός είναι ο προσανατολισμός. Γι’ αυτό είναι απαραίτητος κι αυτός ο μηχανισμός. Ενώ μπορούσαν να τα δώσουν για εξοπλισμό, προκειμένου να χτυπήσουν το οργανωμένο έγκλημα.
      Εμείς, κυρία Πρόεδρε -και κλείνω μ’ αυτό- απευθυνόμαστε για μια ακόμα φορά σε όλους τους εργαζόμενους και της Αστυνομίας και της Πυροσβεστικής και του Λιμενικού Σώματος -σε όλους- να αντισταθούν με ενότητα και αποφασιστικότητα στα σχέδια της Κυβέρνησης που είναι να τους χρησιμοποιήσουν ενάντια στο λαϊκό κίνημα, να δώσουν τον αγώνα τους με το υπόλοιπο εργατικό κίνημα για πραγματικό εκδημοκρατισμό μέσα στα Σώματα Ασφαλείας και με διευρυμένα δημοκρατικά κοινωνικά δικαιώματα, να ενταχθούν στο υπόλοιπο αγωνιζόμενο συνδικαλιστικό κίνημα, για να διεκδικήσουν πραγματικούς μισθούς, ασφαλιστικά δικαιώματα και εργασιακές σχέσεις.
      Επαναλαμβάνω ότι είναι μια καλή ευκαιρία για όλους αυτούς τους εργαζόμενους το αυριανό συλλαλητήριο του Κομμουνιστικού Κόμματος Ελλάδας.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε συνάδελφε.
      ΑΓΓΕΛΟΣ ΤΖΕΚΗΣ: Ευχαριστώ κι εγώ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κύριος Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
      Κύριε Υπουργέ, θέλω να σας βεβαιώσω ότι δεν με αφορά, δεν αφορά στο Συνασπισμό η σύγκριση με το παρελθόν, διότι αν συνεχώς γίνεται η σύγκριση με το παρελθόν θα μπούμε σε ένα φαύλο κύκλο «έρχονται οι μπλε, αλλάζουν τους πράσινους - έρχονται οι πράσινοι, αλλάζουν τους γαλάζιους».
      Ακούσατε τι σας είπε ο κύριος Ακριβάκης. Εάν -λέει- οψέποτε το ΠΑΣΟΚ γίνει κυβέρνηση -άφησε να εννοηθεί ότι- θα επαναλάβει τη ρύθμιση η οποία έγινε στο επίπεδο της Δημόσιας Διοίκησης, έτσι ώστε να έχουμε αλλαγές στην ηγεσία της Δημόσιας Διοίκησης και της εκπαίδευσης χωρίς σταθερά κριτήρια, έτσι ώστε οι όποιες μεταβολές να μη γίνονται αξιοκρατικά και να μην υπηρετούν την αποτελεσματικότητα της λειτουργίας της ευρύτερης Δημόσιας Διοίκησης.
      Κύριοι συνάδελφοι, αυτή η σύγκριση με το παρελθόν «εμείς κάναμε αυτά, εσείς κάνατε περισσότερα - εσείς κάνατε λιγότερα» δεν οδηγεί πουθενά και δεν αντιμετωπίζει τα καίρια ζητήματα. Και όταν ο λόγος για τη δημόσια τάξη θα έπρεπε να αναφέρεται στα ουσιαστικά προβλήματα, σήμερα γινόμαστε μάρτυρες αυτής της διελκυστίνδας, η οποία πότε θα πάρει τέλος, κύριοι συνάδελφοι;
      Τα μεγάλα ζητήματα σήμερα της Ελληνικής Αστυνομίας είναι η διαμόρφωση σταθερών κριτηρίων για την αξιοποίηση του δυναμικού που εκεί υπηρετεί, ένα δυναμικό που αποτελείται από άνδρες και γυναίκες. Και χρειάζεται, κύριε Υπουργέ –σας το λέω ευθέως- να ανακαθορίσετε αυτά τα κριτήρια, έτσι ώστε οι οποιεσδήποτε μετακινήσεις, οι οποιεσδήποτε προαγωγές να έχουν μια σταθερότητα αξιολόγησης και να μην επιτρέπεται η οποιαδήποτε -αν θέλετε- κριτική, καλόπιστη ή και κακόπιστη πάρα πολλές φορές.
      Όσο τα κριτήρια είναι ρευστά και όσο δεν ανακαθορίζονται με όρους σταθερότητας και αντοχής, είναι βέβαιο ότι θα γίνονται αυτές οι συζητήσεις, θα υπάρχουν οι αιτιάσεις, θα γίνεται η έντονη κριτική η οποία και σήμερα έγινε. Αυτό είναι το ζητούμενο.
      Όπως επίσης ζητούμενο, κύριε Υπουργέ, είναι η αναβάθμιση των υπηρεσιών της Ελληνικής Αστυνομίας, μια αναβάθμιση, η οποία θα πρέπει να αντιστοιχείται προς τις ανάγκες της ελληνικής κοινωνίας και η οποία αναμφισβήτητα πρέπει να περιέχει ως βασικό μέγεθος τον εκδημοκρατισμό και το σεβασμό των δικαιωμάτων του πολίτη εκ μέρους των οργάνων της Ελληνικής Αστυνομίας.
      Έχουν γίνει βήματα αναμφισβήτητα, αλλά σας βεβαιώνω ότι εξακολουθούν να υπάρχουν συμπεριφορές αστυνομικών που δεν τιμούν την αποστολή τους και δεν την τιμούν, διότι δεν σέβονται τα δικαιώματα του Έλληνα πολίτη. Και δεν θέλω να περιπτωσιολογήσω γιατί είναι πολλές οι περιπτώσεις, σας είναι γνωστές, κατά καιρούς σας έχουμε θέσει υπόψη αυτές τις περιπτώσεις είτε με τη μορφή των ερωτήσεων είτε με τη μορφή των επικαίρων ερωτήσεων. Επομένως και αυτό είναι ένα ουσιώδες μέγεθος, το οποίο θα πρέπει να βρίσκεται σταθερά στο κέντρο της προσοχής της πολιτικής ηγεσίας των Σωμάτων Ασφαλείας.
      Κύριε Υπουργέ, υπάρχει ένα ζήτημα. Είναι αντίστοιχη σήμερα η Ελληνική Αστυνομία προς τις ανάγκες που διαμορφώνονται σε σχέση με το μεταλλαγμένο πλέον έγκλημα, ένα έγκλημα το οποίο είναι σύνθετο, ένα έγκλημα το οποίο δεν έχει καμία σχέση με εκείνο του παρελθόντος, ένα έγκλημα το οποίο με τη συνθετότητά του απαιτεί εξειδικευμένο προσωπικό, ικανό προσωπικό, προσωπικό το οποίο θα διατίθεται με όρους αντικειμενικότητας;
      Αυτά είναι τα ζητήματα. Το γνωρίζετε, κύριε Υπουργέ. 
      Υπάρχουν πάρα πολλά αστυνομικά τμήματα τα οποία δεν εξασφαλίζουν στοιχειώδη στελέχωση. Γνωρίζετε τα παράπονα των πολιτών αναφορικά με την απουσία της αναγκαίας αστυνόμευσης.
      Κυρία Πρόεδρε, κύριε Υπουργέ, είμαστε μια χώρα η οποία, εάν ορθά θυμάμαι -και νομίζω ορθά θυμάμαι- τηρουμένων των πληθυσμιακών αναλογιών, έχει το μεγαλύτερο αριθμό αστυνομικών σε ολόκληρη την Ευρώπη. Και παρόλα αυτά μία χώρα τυπικά αστυνομοκρατούμενη δεν εξασφαλίζει την αναγκαία προστασία των πολιτών σε θύλακες της κοινωνικής δραστηριότητας, που θα έπρεπε να υπάρχει.
      Ακούμε υποσχέσεις εδώ και πάρα πολύ καιρό -και δεν αναφέρομαι μόνο σε εσάς, δηλαδή στην παρούσα Κυβέρνηση, αλλά και στην προηγούμενη και στην παρούσα- ότι θα αντιμετωπιστούν τα ζητήματα. Θέλετε να αναφερθώ σε γεωγραφικά διαμερίσματα της χώρας όπου η έλλειψη αστυνομικού προσωπικού δημιουργεί τεράστια ζητήματα;
      Θα σας αναφέρω -και είχα τη δυνατότητα και προφορικά να σας το εξηγήσω, δεν είναι η εκλογική μου περιφέρεια, αντιλαμβάνεστε ότι το ενδιαφέρον μου είναι καθολικό- την περιοχή της Ζακύνθου. Το ξέρετε, κύριε Υπουργέ, το έχουμε συζητήσει. Συνομολογήσατε για τις ελλείψεις που υπάρχουν και έλαβα την υπόσχεση ότι μετά τους Ολυμπιακούς Αγώνες θα αντιμετωπίσετε αυτό το ζήτημα. Ακούω ότι αύριο θα μετακινηθείτε εκεί. Ορθώς. Και η μετακίνησή σας ελπίζω να έχει ως αποτέλεσμα, μεταξύ των άλλων και την κάλυψη των αναγκών. 
      Θέλετε να αναφερθώ και σε άλλες περιοχές; Να αναφερθώ. Δεν επαρκεί, όμως, ο χρόνος.
      Αυτά είναι τα ζητήματα.
      Επιπλέον, κύριε Υπουργέ, υπάρχει ένα θέμα. Θα αναβαθμίσετε οικονομικά τους αστυνομικούς; Είναι ένα αίτημα το οποίο συνομολογήσατε όταν ήσασταν αντιπολίτευση, ότι είναι δίκαιο και βάσιμο. Θα αναγνωριστεί το επάγγελμά τους ως επικίνδυνο, με εκείνα τα οποία είπατε και στην αρχή της ανάληψης των καθηκόντων σας -αναφέρομαι στην Κυβέρνηση, όχι υμών προσωπικά- με όποιες παρατηρήσεις και με όποιες διασφαλίσεις τυχόν μπορεί να σας προτείνει και το Ελεγκτικό Συνέδριο έτσι ώστε να τελειώσει αυτό το ζήτημα της αναγνώρισης ως επικινδύνου του επαγγέλματος του αστυνομικού;
      Τι θα κάνετε, κύριε Υπουργέ, με τους μισθούς τους; Ξέρω, θα με παραπέμψετε στον κ. Αλογοσκούφη.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτού)
      Ολοκληρώνω, κυρία Πρόεδρε.
      Εσείς, όμως, οφείλετε να έχετε την ιδιαίτερη γνώση των συνθηκών εργασίας 
      των αστυνομικών και των πυροσβεστών, αναμφισβήτητα. Και πρέπει να θέσετε ως θέμα αμέσου προτεραιότητας την οικονομική αναβάθμιση αυτών των ανθρώπων που υπηρετούν στα Σώματα Ασφαλείας με συνθήκες γνωστές σε όλους, αναμφισβήτητα συνθήκες επικινδυνότητας.
      Τέλος, στο πλαίσιο του χρόνου μου, κύριε Υπουργέ, εγώ θα σας θέσω και ένα άλλο ζήτημα, χωρίς βέβαια να έχω εξαντλήσει την κλίμακα των θεμάτων που επί της ουσίας απασχολούν τα Σώματα Ασφαλείας.
      Ξέρετε, κύριε Υπουργέ, κάποιοι αστυνομικοί στο πρόσφατο παρελθόν εδιώχθησαν για τη συνδικαλιστική τους δράση. Και το ερώτημά μου είναι ευθύ. Θα κινήσετε την επανεξέταση αυτών των υποθέσεων; Διότι, σας βεβαιώνω, δεν εδιώχθησαν με τα όσα προσχηματικά αναφέρονται στις αποφάσεις που εδίωξαν αυτούς τους ανθρώπους. Η δίωξή τους έχει σχέση με τη συνδικαλιστική τους δραστηριότητα.
      Σας καλώ -ειλικρινά σας καλώ- να κινήσετε διαδικασίες επαναξιολόγησης αυτών των υποθέσεων, διότι ο συνδικαλισμός μέσα στα Σώματα Ασφαλείας υπήρξε κατάκτηση, μία κατάκτηση που έχει σχέση και με τον εκδημοκρατισμό των Σωμάτων Ασφαλείας και με τη διεκδίκηση ικανοποίησης δικαίων αιτημάτων τους. Ε, αυτούς τους συνδικαλιστές, κάποιους από αυτούς, σήμερα τους αναγνωρίζουμε ως διωχθέντες.
      Θα πρέπει, κύριε Υπουργέ, να κινήσετε τη διαδικασία επανάκρισης αυτών των υποθέσεων έτσι ώστε οι διωχθέντες να αποκατασταθούν.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, πριν προχωρήσουμε στις δευτερολογίες, θα ήθελα να θέσω υπόψη σας το εξής ζήτημα: 
      Στις 5 Οκτωβρίου 2004 ψηφίστηκε στο σύνολο το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και λειτουργία των Οργανισμών Τοπικής Αυτοδιοίκησης πρώτου και δευτέρου βαθμού». Στο νομοσχέδιο αυτό και συγκεκριμένα στο άρθρο 29 παράγραφος 1, σειρά εικοστή πρώτη, εκ παραδρομής διεγράφησαν οι λέξεις «για όλο το διάστημα που ασκούν τα καθήκοντά τους», φράση η οποία θα έπρεπε να παραμείνει.
      Επειδή δεν έχει ακόμα εκδοθεί ο πάπυρος και δεν έχει προχωρήσει για δημοσίευση ο νόμος και εφόσον το Σώμα συμφωνεί -έχει γίνει συνεννόηση με τους εισηγητές και τους ειδικούς αγορητές των κομμάτων οι οποίοι συμφωνούν- θα ήθελα να σας παρακαλέσω να δεχθούμε ότι η φράση αυτή παραμένει, δεν διεγράφη.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, το Σώμα συμφώνησε ομοφώνως και θεωρεί ότι η φράση «για όλο το διάστημα που ασκούν τα καθήκοντά τους» παραμένει στο παραπάνω άρθρο και δεν διαγράφεται.
      Προχωρούμε στο στάδιο των δευτερολογιών.
      Το λόγο έχει ο συνάδελφος κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρία Πρόεδρε, θέλω να εκφράσω τη λύπη μου για την προσπάθεια παρερμηνείας, που έγινε, σχετικά με αυτά τα οποία ανέφερα στην ομιλία μου. Θεωρώ ότι οφείλεται στο γεγονός ότι ο κ. Πολύδωρας δεν ήταν σε όλη τη διάρκεια της ομιλίας μου.
      Αναφέρθηκα άλλοτε σε δημοκρατικούς αστυνομικούς και άλλοτε σε αστυνομικούς που πρόσκεινται στο ΠΑΣΟΚ. Προσδιορίζω έτσι την πολιτική τοποθέτηση ή προτίμηση των διωκομένων δια των μεταθέσεων. Ανήκουν ή συμπαθούν τον ευρύτερο χώρο της δημοκρατικής παράταξης, που αντιδιαστέλλεται αυτού της συντηρητικής παράταξης, όπως έχουν ιστορικά καθιερωθεί αυτές οι έννοιες και αυτοί οι χώροι και δεν θα ήθελα να επανέλθω επ’ αυτού.
      Κύριε Υπουργέ, προσπαθήσατε να μας εμφανίσετε μία εικόνα ότι όλα είναι ωραία, ότι δεν έγινε τίποτα περίεργο, ότι δεν υπήρξαν διώξεις δια των μεταθέσεων και ότι δημιουργήσαμε ένα θέμα εκ του μη όντος.
      Τότε διερωτώμαι: Όλα αυτά τα αλλεπάλληλα δημοσιεύματα τα οποία κατήγγειλαν τις μεταθέσεις, «ΤΑ ΝΕΑ» στις 4-8-04, «ΕΛΕΥΘΕΡΟΤΥΠΙΑ» στις 11-8-04, «ΤΑ ΝΕΑ» στις 27-8-04, «ΤΑ ΝΕΑ» στις 3-9-04, η «ΚΑΘΗΜΕΡΙΝΗ» στις 11-9-04 αναφερόμενη στον τρόπο αποσπάσεων στο εξωτερικό, «ΤΟ ΒΗΜΑ» στις 12-9-04, τι νόημα είχαν; Εντάξει, εμείς ως Αντιπολίτευση μπορεί να το κατασκευάσαμε. Και οι εφημερίδες τα κατασκευάζουν;
      Αλλά να προχωρήσω λίγο περισσότερο. Η ανακοίνωση-καταγγελία της Ένωσης Αξιωματικών Ελληνικής Αστυνομίας, Περιφέρεια Δυτικής Ελλάδας, ξέρετε τι λέει; «Εκφράζουμε την έντονη διαμαρτυρία μας για τις μεταθέσεις πενήντα αξιωματικών, ότι αυτές μας γέμισαν με αγανάκτηση, μας εξόργισαν και μας προκάλεσαν θλίψη για το νέο κατάντημα και τον ξεπεσμό του Σώματος, αφού αυτές διατάχθηκαν παράτυπα, έχουν έντονο το στοιχείο της απαξίωσης, δημιουργούν αναταραχές και οδηγούν σε δυσλειτουργία το Σώμα και παράλληλα καταπατούν κάθε κεκτημένο δικαίωμα των αξιωματικών».
      Για όνομα του Θεού, δεν τα λέω εγώ. Εκλεγμένοι εκπρόσωποι των αξιωματικών της Ελληνικής Αστυνομίας τα λένε, κύριε Υπουργέ. Βλέπετε ότι δεν τα κατασκευάζουμε. Τα μηνύματα ήρθαν απ’ όλη την Ελλάδα. Τα μηνύματα ήρθαν από αλλεπάλληλα δημοσιεύματα.
      Σας είπα προηγουμένως να μη συνεχίσετε να αναφέρεστε στην Καρδίτσα, διότι σας έχουν παραπληροφορήσει και θα εκτεθείτε. Είπατε για μεταθέσεις που έγιναν από τον πρώτο στον τέταρτο όροφο. Και διερωτώμαι: Η Μαγούλα από την Καρδίτσα είναι πρώτος και τέταρτος όροφος πολυκατοικίας της πόλης της Καρδίτσας; Το Φανάρι από την Καρδίτσα ή ο Μεσενικόλας από την Καρδίτσα -έγιναν μεταθέσεις- είναι πρώτος και τέταρτος όροφος κάποιας πολυκατοικίας στην Καρδίτσα; Ενδεικτικά σας αναφέρω τρεις μεταθέσεις εντός νομού μεγάλης χιλιομετρικής απόστασης. Δεν σας πληροφόρησαν σωστά, κύριε Υπουργέ. 
      Για τα επιδόματα που αναφερθήκατε, έχουμε την ανακοίνωση πέντε ομοσπονδιών. Πέντε ομοσπονδίες αστυνομικών, λιμενικών και πυροσβεστών γράφουν ότι η Κυβέρνηση τους ενημέρωσε ότι δεν προτίθεται να αναγνωρίσει το επάγγελμα του αστυνομικού, του πυροσβέστη και του λιμενικού ως επικίνδυνο και ανθυγιεινό. Ψεύδονται και αυτοί, κύριε Υπουργέ; Όλοι εναντίον σας ψεύδονται;
      	Και για να κλείσω, προκειμένου να μην καθυστερούμε άλλο, εφόσον το έχουμε εξαντλήσει το θέμα, θέλω να σας πω ότι επί της ουσίας κρίσιμων θεμάτων που σας έθιξα -γιατί είπατε ότι δεν αναφερθήκαμε συγκεκριμένα- δεν απαντήσατε. Δεν απαντήσατε γιατί μεταθέσατε δυσμενώς αυτούς τους ασθενείς αστυνομικούς με τα σοβαρότατα χρόνια προβλήματα υγείας. Δεν απαντήσατε γιατί μεταθέσατε δυσμενώς τους συνδικαλιστές, ορισμένοι εκ των οποίων έχουν ήδη προσφύγει στα δικαστήρια. Δεν απαντήσατε γιατί μεταθέσατε δυσμενώς ανθρώπους, που είναι στα πρόθυρα της σύνταξης και δεν είπατε τι νόημα έχει μία τέτοια δυσμενής μετάθεση.
      Βέβαια, δεν απαντήσατε γιατί μεταθέτετε τους εκατόν εξήντα επτά από τους εκατόν ογδόντα δύο υπηρετούντες στην Υπηρεσία Προστασίας Επισήμων.
      	ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Μανωλάκης.
      	ΑΓΓΕΛΟΣ ΜΑΝΩΛΑΚΗΣ: Ευχαριστώ, κυρία Πρόεδρε.
      	Μόνο δύο, τρεις παρατηρήσεις θα ήθελα να κάνω. Κατ’ αρχήν, κύριε Υπουργέ, νομίζω ότι κάνατε έναν άδικο παραλληλισμό και ατυχή χαρακτηρισμό για την επίκαιρη επερώτησή μας, όταν είπατε: «Φωνάζει ο κλέφτης για να φοβηθεί ο νοικοκύρης». Δεν ξέρω με ποιους ταυτίζετε τους κλέφτες και τους νοικοκύρηδες ή τους κλέφτες και τους αστυνόμους, αλλά εμείς κάναμε αυτήν την επερώτηση, όπως πολύ σωστά είπε ο Κοινοβουλευτικός Εκπρόσωπός μας, για λόγους δημοκρατίας, γιατί είπε και ο κ. Πολύδωρας ότι τη θεωρεί ολίσθημα και οπισθοδρόμηση. 
      Μα, διώκονται άνθρωποι οι οποίοι δεν πρόσκεινται στη Νέα Δημοκρατία, πράγμα που εσείς το κάνατε και λέτε -γιατί αυτή είναι η απάντησή σας- «Δεν γνωρίζουμε ποιοι πρόσκεινται στη Νέα Δημοκρατία και στο ΠΑΣΟΚ, εμείς κάναμε μεταθέσεις». Πώς τυχαίνει σχεδόν η συντριπτική πλειοψηφία όλων αυτών που μετετέθησαν να ανήκουν πολιτικά στο ΠΑΣΟΚ;
      Και ξέρετε, ένα από τα επιτεύγματα του ΠΑΣΟΚ είναι αυτό, ότι δηλαδή μπορεί κάποιος σήμερα να υπηρετεί στην Αστυνομία και να λέει: «Εγώ ψηφίζω ΠΑΣΟΚ, εγώ ψηφίζω Νέα Δημοκρατία». Και εγώ που είχα τη μεγάλη τύχη να συνεργαστώ για πολλά χρόνια στο νομό μου με την Ελληνική Αστυνομία, συζητούσα, είχα κοινωνικές και υπηρεσιακές σχέσεις με ανθρώπους της Αστυνομίας που ήταν της Νέας Δημοκρατίας και έκαναν πολύ καλά τη δουλειά τους.
      Δεν μπορεί να επικαλείται ο κ. Πολύδωρας και εσείς αυτήν τη μεγάλη παρεξήγηση που έγινε στην αρχή, ότι τους χωρίζουμε σε δημοκρατικούς και μη δημοκρατικούς. Εμείς εκτιμούμε όλους τους αστυνομικούς, όπως και όλους τους δημοσίους υπαλλήλους, αλλά είναι γνωστό στις τοπικές κοινωνίες ότι κάποιοι ψηφίζουν ΠΑΣΟΚ και κάποιοι Νέα Δημοκρατία. Εσείς μόνο είπατε ότι δεν τους γνωρίζετε αυτούς. Πώς έτυχε, όμως, να τους μετακινήσετε όλους, αφού δεν τους γνωρίζετε; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Από τους πενήντα χιλιάδες έχετε μόνο τρεις χιλιάδες;
      ΑΓΓΕΛΟΣ ΜΑΝΩΛΑΚΗΣ: Όχι. Αυτούς που μετακινήσατε στα πόστα, ήταν για να ελέγξετε την Αστυνομία και, όπως σας είπα, το κράτος.
      Και μίλησε ο κ. Πολύδωρας για ακινησία. Φυσικά δεν είμαστε υπέρ της ακινησίας, αλλά να κινηθούμε με έργα, με δράσεις, όπως είπα. Να κινηθούμε με θεσμούς, όχι να μετακινήσουμε πρόσωπα που δεν ανήκουν στον ιδεολογικό μας χώρο.
      Αναφέρθηκε -και πολύ σωστά- ο κ. Ακριβάκης στην εκπαίδευση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κυρία Πρόεδρε.
      Ούτε σε καθεστώτα μονοκομματικά δεν γινόταν αυτό που έγινε εκεί και εν μέρει έγινε και στην Αστυνομία, δηλαδή όλη η διοίκηση της εκπαίδευσης –περιφερειακοί διευθυντές, διευθυντές, προϊστάμενοι- να είναι μονοκομματική. Δεν αφορά εσάς προσωπικά, αλλά την Κυβέρνηση.
      Ξέρετε, στο νομό μου οι δύο διευθυντές της πρωτοβάθμιας και δευτεροβάθμιας εκπαίδευσης ήταν και αυτοί συντηρητικής ιδεολογίας. Δεν έχω τίποτα με τους ανθρώπους -τα πήγαμε πάρα πολύ καλά- έχω, όμως, με την ιδεολογία και την πολιτική και ιδιαίτερα μ’ αυτήν την πολιτική που δυστυχώς εφαρμόζετε πάλι σήμερα, μετά από είκοσι χρόνια. Γιατί εμείς -χάσαμε βέβαια τώρα- για να μείνουμε είκοσι χρόνια και όχι τέσσερα ή οκτώ χρόνια, πάει να πει ότι κάναμε και αρκετά καλά και μέσα στην Αστυνομία.
      Μιλήσατε για συγκεκριμένα πράγματα, για ονόματα, για αριθμούς. Σας είπα ότι έχω στα χέρια μου τα ονόματα των τριών συνδικαλιστών, του Λιακόπουλου, του Παναγόπουλου, του Μπλάνα. Δεν θέλω να αναφέρω ονόματα, αλλά υπάρχουν πάρα πολλά παραδείγματα.
      Θέλετε να μιλήσουμε για αριθμούς; Μιλήσατε για κενά, οργανικές θέσεις και υπηρεσιακές ανάγκες, αλλά στην υπηρεσία της ΓΔΑ΄ μετακινήθηκαν περίπου διακόσιοι σαράντα άνθρωποι και ήρθαν περίπου τετρακόσιοι. Εάν υπήρχε υπερκάλυψη, τότε γιατί έφεραν περισσότερους από όσους έδιωξαν;
      Αν και έφυγε ο κ. Κουβέλης, ο οποίος άφησε υπαινιγμούς για την ομιλία του κ. Ακριβάκη, εγώ θέλω να πω ότι ο κ. Ακριβάκης δεν είπε στην ομιλία του ότι «Εμείς, όταν γίνουμε Κυβέρνηση, θα κάνουμε κρίσεις χωρίς κριτήρια κλπ.». Ίσα-ίσα που είμαστε εδώ, για να βελτιώσουμε ακόμα περισσότερο το σύστημα. Για παράδειγμα, ακόμη και τους περιφερειακούς διευθυντές ή και τους ανώτερους εμείς θα τους κρίνουμε με αξιοκρατικά κριτήρια και δεν θα φθάσουμε μέχρι τους τμηματάρχες.
      Επίσης θέλω να πω ότι, όταν τελειώσουν οι κρίσεις, εμείς θα σας πούμε τη συνολική άποψή μας πάνω σ’ αυτό το θέμα.
      Εγώ, όμως, θέλω να σας ρωτήσω το εξής: Ο άξιος Αστυνομικός Διευθυντής Κορινθίας για ποιο λόγο αποστρατεύθηκε; Εσείς, ίσως, προσωπικά δεν γνωρίζετε αυτό το θέμα, αλλά θα ήθελα να ενημερωθείτε και να μου απαντήσετε.
      Ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υφυπουργός Δημόσιας Τάξης κ. Μαρκογιαννάκης, προκειμένου να δευτερολογήσει.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριοι συνάδελφοι, πρέπει να σας πω ότι εμένα προσωπικά με ικανοποίησε απόλυτα η τοποθέτηση του κ. Ακριβάκη, διότι το περιεχόμενό της μου έδωσε το δικαίωμα να πιστεύω ότι οι απαντήσεις που έδωσα στην πρωτολογία μου, ήταν τόσο πειστικές που εκ των πραγμάτων αναγκάστηκε να κάνει μία γενικότερη πολιτική θεώρηση, μία γενικότερη κριτική της κυβερνητικής πολιτικής στη Δημόσια Διοίκηση, χωρίς να ασχοληθεί πολύ με τα της Αστυνομίας, που ήταν και το θέμα της επερώτησης.
      Κύριοι συνάδελφοι, ξέρετε τι συμβαίνει; Υπάρχει ένα σλόγκαν που λέει ότι «Η Νέα Δημοκρατία  είναι Κυβέρνηση και το ΠΑΣΟΚ είναι στην εξουσία.» Αυτό έχει ως αποτέλεσμα κάποιοι που έχουν ψηφίσει Νέα Δημοκρατία  και νομίζουν ότι δικαιωματικά θα πρέπει να τύχουν κάποιας ευνοϊκής μεταχείρισης, να διαμαρτύρονται εντονότατα, όταν δεν συμβαίνει αυτό το πράγμα. Εγώ αντιμετωπίζω αυτήν την κατάσταση συχνά.
      Από την άλλη μεριά, υπάρχουν κάποιοι βολεμένοι επί σειρά ετών, συνεπεία του συστήματος που επικρατούσε και των δικών σας μεθοδεύσεων, σε υπηρεσίες με παχυλά επιδόματα, που δεν εργάζονται, που πηγαίνουν απλώς, κάθονται και περνάει η ώρα τους. Επειδή τώρα ήρθε μία αντικειμενική κρίση ή η αντιμετώπιση της επετηρίδας και των θέσεων που έχουν καλυφθεί, κάποιοι μετακινήθηκαν διότι έπρεπε να γίνει αυτό, κανείς άλλωστε δεν κάθεται σε μία καρέκλα από την ώρα που θα πάει σε μία υπηρεσία μέχρι να πάρει τη σύνταξή του. Υπήρχαν και από εκείνη τη μεριά κάποιες διαμαρτυρίες, οι οποίες παρέσυραν και εσάς. Εμάς δεν μας παρασύρουν εκείνοι που διαμαρτύρονται και μας λένε « Μα, εγώ ψήφισα Νέα Δημοκρατία  και πρέπει να τύχω ευνοϊκής μεταχείρισης.»
      Έτσι, λοιπόν, δεν πρέπει να σας παρασύρουν και εσάς κάποιοι οι οποίοι επί σειρά ετών είχαν βολευτεί σε ορισμένες θέσεις και επειδή ήρθε μία αντικειμενικότερη αξιολόγηση, κάποιοι από αυτούς πήγαν και σε άλλες θέσεις ώστε να εργαστούν. Δεν υπάρχει λόγος να κάθονται μέχρι να πάρουν τη σύνταξή τους στην ίδια καρέκλα.
      ΚΩΝΣΤΑΝΤΙΝΟΣ ΡΟΒΛΙΑΣ: Και τις εφημερίδες παρέσυραν; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αυτό συνέβη, σας έχουν παρασύρει και λυπάμαι που κατά κάποιο τρόπο τους πιστέψατε.
      Χαίρομαι, όμως, γιατί μετά την τοποθέτησή μου είδα μία διαφορετική αντιμετώπιση, ηπιότερους τόνους και εκτιμώ ιδιαίτερα την τοποθέτηση του συναδέλφου που ήταν και εισηγητής, ο οποίος είδε ότι η οξύτητα και οι χαρακτηρισμοί δημοκρατικών και μη, όπως και το που ανήκει ο καθένας, δεν έχουν καμία θέση εδώ μέσα.
      Κύριοι συνάδελφοι, εμείς ως πολιτική ηγεσία του Υπουργείου Δημόσιας Τάξης και ιδιαίτερα ο Υπουργός, ο κ. Βουλγαράκης, έχουμε κάθε λόγο να νιώθουμε απόλυτα ευτυχείς μετά από τους Ολυμπιακούς Αγώνες. Τα σχόλια ήταν διθυραμβικά από το διεθνή Τύπο που είχε τίτλους όπως: «Η Ελλάδα τα κατάφερε», «Οι Αγώνες ήταν απόλυτα ασφαλείς», «Κάναμε λάθος και ζητάμε συγνώμη».
      Κανείς δεν έχει καμία διάθεση μετά από έξι μήνες να θεωρείται αποτυχημένος. Θέλουμε και μετά από έξι μήνες η πολιτική ηγεσία του Υπουργείου Δημόσιας Τάξης να απολαμβάνει της ίδιας εμπιστοσύνης του ελληνικού λαού, γι’ αυτό και θα κάνουμε ό,τι μπορούμε για να έχουμε αποτελεσματικότητα.
      Ένα πράγμα μας ενδιαφέρει, να πατάξουμε την εγκληματικότητα, να νιώσει ο Έλληνας πολίτης ασφαλής. Δε μας ενδιαφέρει πού ανήκει ο καθένας, κύριοι συνάδελφοι. Μπορεί να υπάρχουν άνθρωποι που ανήκουν σε αντίπαλο χώρο, άνθρωποι που πιστεύουν διαφορετικά πράγματα από μας και να είναι έντιμοι, να είναι ικανοί, να είναι άξιοι. Αυτοί οι άνθρωποι μπορούν να προσφέρουν. Αντίθετα, άνθρωποι που μας παριστάνουν τους φίλους και μας ψηφίζουν, μπορεί να μην είναι άξιοι.
      Σας παρακαλώ πολύ, πείτε μου ποιος είναι τόσο ανόητος να επιλέξει τον κομματικό του φίλο -άμα το πάμε και σ’ αυτούς τους διαχωρισμούς- ο οποίος θα τον εκθέσει, αντί να χρησιμοποιήσει έναν ικανό, άξιο και έντιμο ο οποίος, κατά τους διαχωρισμούς που ακούω εδώ μέσα, ανήκει σε κάποιο άλλο πολιτικό χώρο; Το παρελθόν μας έχει αφήσει πολύ τραυματικές εμπειρίες και δεν έχει κανείς διάθεση να τις επαναλάβει.
      Ξεχνάτε τις κρίσεις. Γιατί τις ξεχνάτε; Γιατί αποφεύγετε επιμόνως να αναφερθείτε στις κρίσεις; Εγώ δεν είδα ούτε το ΠΑΣΟΚ ούτε το ΚΚΕ ούτε το Συνασπισμό να βγάλουν κάποια ανακοίνωση και να διαμαρτυρηθούν. Δεν μπορεί, όμως, να ήμασταν μέχρι χθες οι «κακοί λύκοι» και σήμερα να γίναμε τα «καλά προβατάκια». Ή είμαστε «κακοί λύκοι» και τα κάνουμε «γης Μαδιάμ» ή είμαστε «καλά προβατάκια» και συμπεριφερόμαστε σωστά.
      Τα τελευταία γεγονότα, αυτές οι κρίσεις, δείχνουν ότι πράγματι είμαστε αντικειμενικοί, ότι πιστεύουμε στην αξιοκρατία. Εμάς μόνο η ικανότητα, η εργατικότητα και το ήθος μας ενδιαφέρουν, γι’ αυτό, άμα δείτε ποιοι επελέγησαν τώρα και τις θέσεις που πηγαίνουν, θα δείτε ότι πράγματι έγινε μια θαυμάσια δουλειά από εκείνους που ήταν αρμόδιοι.
      Προσέξτε: Η Κυβέρνηση έχει μόνο μία αποστολή, την επιλογή του Αρχηγού της Ελληνικής Αστυνομίας, του Στρατού και αντίστοιχα των άλλων Σωμάτων Ασφαλείας. Η Κυβέρνηση δεν έχει καμία αρμοδιότητα για το ποιος θα γίνει υποστράτηγος, ποιος θα γίνει ταξίαρχος, ποιος θα γίνει αστυνομικός διευθυντής.
      Υπάρχει ένα όργανο. Από την ώρα που «χειροκροτείτε» και λέτε ότι βάλαμε καλό αρχηγό, γιατί δεν τον εμπιστεύεστε από ’δω και πέρα στους χειρισμούς του; Γιατί αμφισβητείτε εκ προοιμίου το ποια θα είναι η συμπεριφορά του από ’δω και πέρα; Αυτός είναι ο «μαέστρος» από ’δω και πέρα. Αυτός «διευθύνει την ορχήστρα» ο αρχηγός για τον οποίο κι εσείς είπατε ότι πάρα πολύ καλά κάναμε που τον επιλέξαμε.
      Τώρα θα έρθω σε δύο-τρία θέματα που εξετέθησαν από τους συναδέλφους και ειδικότερα από τους συναδέλφους του ΚΚΕ και του Συνασπισμού, αλλά και από το ΠΑΣΟΚ. Κοιτάξτε να δείτε κάτι. Επανήλθε το θέμα του επικίνδυνου και ανθυγιεινού. Αν και είχα απαντήσει στην επίκαιρη ερώτηση που είχε κατατεθεί από τον κ. Τζέκη, πριν ξεκινήσει η συζήτηση της επερώτησης, θα τα επαναλάβω για τα Πρακτικά και γιατί ενδεχομένως κάποιοι συνάδελφοι να μην ήταν εδώ. Επαναλαμβάνω και λέω, λοιπόν, ότι κανείς δεν αμφισβητεί την επικινδυνότητα της δουλειάς του αστυνομικού, του πυροσβέστη ή του λιμενικού.  Άλλο, όμως, αυτό και άλλο η τυπική δια νόμου αναγνώριση. Στο πρόγραμμά μας, αν το δείτε, αυτό δεν είναι ρητά διατυπωμένο.
      Όταν ήμασταν στη θέση της Αντιπολίτευσης, είχαμε πάρει κάποιες θέσεις, πάντα με μια μικρή επιφύλαξη. Πιθανόν να έχουμε πρόβλημα στο συνταξιοδοτικό. Επαναλαμβάνω ότι στα οικονομικά θα τα βρούμε, ήδη έχει ξεκινήσει ένας διάλογος. Έχουμε ανοικτή γραμμή διαλόγου με τους συνδικαλιστές, συζητάμε σχεδόν επί καθημερινής βάσης, άλλοτε ο Υπουργός κ. Βουλγαράκης, άλλοτε εγώ και μπορώ να πω ότι έχουμε μπει σ’ ένα δρόμο όπου θα βρούμε τη λύση. Δεν κλείσαμε τις πόρτες, όπως έγινε με την προηγούμενη πολιτική ηγεσία, τον κ. Φλωρίδη, όπου έκλεισε η πόρτα για τους συνδικαλιστές, με αποτέλεσμα να οδηγηθούμε στην πλατεία Συντάγματος, στα γεγονότα εκείνα που αποτελούν ντροπή. Σε καμία περίπτωση δεν θα φθάσουμε εκεί.
      Παράλληλα, όμως, με την αναγνώριση του επαγγέλματος ως επικίνδυνου και ανθυγιεινού που είναι ένα ζητούμενο, ένα πρόβλημα και που επαναλαμβάνω ότι θα βρούμε κάποια στιγμή τη λύση, υπάρχουν και άλλα ζητήματα και άλλα θέματα, όπως το οικονομικό, το μισθολόγιο.
      Είναι προγραμματική δέσμευση της Νέας Δημοκρατίας ότι ο βασικός μισθός του υπαστυνόμου Β΄ από επτακόσια είκοσι ευρώ θα πάει στα οκτακόσια εξήντα ευρώ. Αυτή η δέσμευση ισχύει και θα υλοποιηθεί. Αν υπάρχουν οικονομικές αδυναμίες και προβλήματα του προϋπολογισμού που δεν το επιτρέπουν τώρα, δεν σημαίνει ότι δεν θα γίνει αύριο. Εν πάση περιπτώσει, θα γίνει εντός της τετραετίας. Παράλληλα, όμως, υπάρχουν και άλλα θεσμικά ζητήματα τα οποία συζητάμε και έχουμε καταλήξει στο να βρεθεί λύση.
      Πρώτα-πρώτα, δια την περίφημη πλασματική πενταετία, που δεν είναι πλασματική, αλλά είναι πενταετία που την έχει εργαστεί ο αστυνομικός διότι δουλεύει εξαήμερο και για την οποία έχουμε καταλήξει, έχουμε πει ότι θεσμικά θα καθιερωθεί για όλους που υπηρετούν στα Σώματα Ασφαλείας, ανεξάρτητα από το πότε εισήλθαν στο δημόσιο. Μιλάμε για το 10% επί των διαφημιστικών εισπράξεων των ΠΑΕ στα γήπεδα, αφού προσφέρουν υπηρεσία και οι αστυνομικοί και έχει θεσμοθετηθεί νομοθετικά και που τέσσερα χρόνια τώρα δεν είχε εκδοθεί η σχετική υπουργική απόφαση και δεν είχε συσταθεί ο ειδικός λογαριασμός για να πηγαίνει αυτό το 10% στους αστυνομικούς. Προωθούμε το ζήτημα, γιατί υπάρχει κάποιο πρόβλημα, επειδή από το Δεκέμβριο είχε καταργηθεί η δυνατότητα της συστάσεως ειδικών λογαριασμών και προσπαθούμε να βρούμε τον τρόπο με τον οποίο θα οδηγηθούν τα χρήματα σε κάποιο άλλο λογαριασμό από τον οποίο θα εισπράττονται.
      Έχουμε επίσης καταλήξει στο θέμα της αποκατάστασης των αστυνομικών εκείνων, οι οποίοι απετάχθησαν για καθαρά συνδικαλιστικούς λόγους. Νομίζω ότι το θέμα αυτό ετέθη από τον κ. Κουβέλη. Και όταν κατατέθηκε το νομοσχέδιο που αφορούσε την αναβολή των κρίσεων, γιατί και αυτό ήταν ένα σημαντικό θέμα, τότε που σύσσωμο το Σώμα των Αξιωματικών ήταν εναντίον, γιατί ήθελαν να γίνουν οι κρίσεις και να πάρουν το βαθμό, εμείς πήγαμε κόντρα γιατί δεν θέλαμε να διαταράξουμε την ηρεμία των Ολυμπιακών Αγώνων. Δεν θέλαμε να χαλάσουμε τίποτα απ’ ό,τι είχε σχεδιαστεί.
      Όταν, λοιπόν, ήλθε το νομοσχέδιο για την αναβολή των κρίσεων, στη συνέχεια συντάξαμε μια τροπολογία, γιατί δεν το είχαν προβλέψει από την αρχή, αλλά δυστυχώς κάτι συνέβη με τον κ. Παναγιωτόπουλο, ο οποίος έλειπε στο εξωτερικό και το ζήτημα ήταν συνταξιοδοτικό και δεν υπεγράφη. Όμως άμεσα σας διαβεβαιώ ότι αυτό το θέμα θα λήξει, διότι οι λόγοι για τους οποίους απετάχθησαν, δεν έχουν καμία σχέση με την πραγματικότητα. Άλλο γράφουν τα συμβούλια, αλλά η πραγματικότητα είναι τελείως διαφορετική.
      Τέλος θα ήθελα να πω το εξής: Πάντα από μια συζήτηση πολύωρη στη Βουλή, όπως η σημερινή, όσο και αν ξεκινά με αρνητικές προοπτικές και προϋποθέσεις, με δεδομένο ότι η αιχμή του δόρατος των αιτιάσεων δεν είχε σχέση με την πραγματικότητα, θέλω να πιστεύω ότι βγαίνουν χρήσιμα συμπεράσματα και η σημερινή συζήτηση ασφαλώς θα βοηθήσει όλους μας και σας μεν για να γνωρίζετε περισσότερο πώς έχουν τα πράγματα και να πεισθείτε ότι δεν είναι έτσι όπως σας τα λένε κάποιοι, αλλά και για μας, που ενδεχομένως κάποια λάθη που γίνονται, πρέπει να τα διορθώσουμε ή κάποιες προτάσεις που ακούμε από σας να τις υιοθετήσουμε.
      Ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Ακριβάκης έχει το λόγο.
      ΑΛΕΞΑΝΔΡΟΣ ΑΚΡΙΒΑΚΗΣ: Χαίρω ιδιαίτερα που ο κύριος Υφυπουργός θα φύγει με την ψευδαίσθηση της ικανοποίησης από την Αίθουσα αυτή. Γιατί προσωπικά δεν είχα καμία διάθεση να τον στενοχωρήσω. Περίμενα, όμως, να ακούσω ότι θα φύγει ιδιαιτέρως ανήσυχος από την Αίθουσα αυτή. Διότι το πρόβλημα λειτουργίας της δημοκρατίας -γι’ αυτό το λόγο και επεξετάθη- είναι υπαρκτό. Όσο και αν θέλουμε να το παραγνωρίσουμε και να το περιορίσουμε στα στενά πλαίσια της αποκατάστασης ή της προστασίας των «δικών μας παιδιών», υπάρχει πρόβλημα λειτουργίας της δημοκρατίας, που θα πρέπει να σας καθιστά ιδιαιτέρως ανήσυχο, κύριε Υφυπουργέ.
      Το δεύτερο θέμα, που πιστεύω ότι πρέπει να σας καθιστά και αυτό ανήσυχο, είναι αυτό που  είπα και στο οποίο δεν αναφερθήκατε, ότι δεν είναι νοητό η απόφαση του ΚΥΣΕΑ, ανεξάρτητα αν είναι με τη δικιά σας Κυβέρνηση ή όχι, να τίθεται στην κρίση του οποιουδήποτε αξιωματικού ή οπλίτη των Σωμάτων Ασφαλείας και να λέει: «Εγκρίνω ή δεν εγκρίνω τον άλφα ή βήτα Αρχηγό.
      Μιλάμε για Σώματα Ασφαλείας. Δεν μιλάμε για εργαζόμενους στη διοίκηση του ΟΤΕ ή της ΔΕΗ. ΄Η επίσης, γιατί αναφερθήκατε, διεφάνη τουλάχιστον -γιατί ήμουν και στην περίοδο που ησχολείσθε με την ερώτηση  που είχε κάνει ο κ. Τζέκης ότι επικροτούσατε αυτές τις εκδηλώσεις της επετειακής μορφής που γίνονται σήμερα και αύριο. Έτσι κατάλαβα. Επιδοκιμάζετε και αυτήν την κάλπη που στήθηκε εναντίον του Αρχηγού της Αστυνομίας που μόλις προχθές επελέγη; Δώστε μας μια απάντηση.
      Αυτά τα κρούσματα είναι πολύ ανησυχητικά κύριε Υφυπουργέ και νομίζω ότι παίρνουν κάποιο χαρακτήρα ανεξέλεγκτο. Προσέξτε το. Εγώ σας το είπα στην πρωτολογία μου, σας το λέω και τώρα. Δεν αμφισβητώ τις καλές σας προθέσεις αλλά ίσως κάποιες δυνάμεις σας εγκλωβίζουν ή προσπαθούν να σας στρέψουν προς ακραίες κατευθύνσεις. Προσέξτε αυτήν την κατάσταση.
      Επίσης, καίτοι μου το υποσχεθήκατε ρητώς, δεν μου απαντήσατε στο θέμα που έθεσα για την αλλαγή της υπουργικής απόφασης που αναφέρεται στις αποσπάσεις στο εξωτερικό, που εγώ εκ πρώτης όψεως, επειδή διάβασα και τη μια και την άλλη θεωρώ ένα πολύ έντονο πισωγύρισμα αυτήν την απόφαση της 8ης Αυγούστου, όπως επίσης προφανώς σας διέφυγε να απαντήσετε για το πόσες -ενώ αναφερθήκατε αναλυτικά σε αριθμούς- μεταθέσεις έγιναν κατόπιν αιτήσεως των ενδιαφερομένων, όπως προβλέπει το προεδρικό διάταγμα του 2003. Θέλω να πιστεύω ότι σας διέφυγε και δεν μου απαντήσατε.  Δεν ξέρω αν η διαδικασία και ο  χρόνος  επιτρέπει να μου απαντήσετε τώρα, αλλά εν πάση περιπτώσει είναι κάποια αναπάντητα ερωτήματα που, αν θέλετε, ίπτανται σ’ αυτήν την Αίθουσα και έχουν ιδιαίτερη αξία.
      Θα σας έλεγα δε ακόμη ότι αν δεν ανησυχείτε εσείς, προσπαθήστε να διασκεδάσετε τις δικές μου ανησυχίες για την κατάσταση της Αστυνομίας και για την κατεύθυνση της αποσύνθεσης που έχει πάρει.
      Οι Ολυμπιακοί Αγώνες τελείωσαν. Ήταν μια ειδυλλιακή εποχή για όλους μας και ιδιαιτέρως για την Κυβέρνηση, όπου πράγματι όλα τα όποια προβλήματα που υπήρχαν, πήγαν πίσω λόγω Ολυμπιακών Αγώνων και η Αντιπολίτευση βεβαίως στο ίδιο πλαίσιο εκινήθη, να περάσουν οι Ολυμπιακοί Αγώνες και βλέπουμε. Και είναι ευτυχής ο κ. Βουλγαράκης, όπως είπατε, για τη διεξαγωγή των Ολυμπιακών Αγώνων, που ήταν ασφαλείς κλπ. Βεβαίως. Αλλά αυτή η ευτυχία για την επιτυχή διοργάνωση των Ολυμπιακών Αγώνων δεν μπορεί να συνεχιστεί στο διηνεκές. Μπήκαμε πλέον στα προβλήματα. Τώρα θα λέμε συνέχεια ότι οι Ολυμπιακοί Αγώνες ήταν ασφαλείς και πήγαν καλά; Εντάξει. Πήγαν καλά, συγχαρητήρια σε όλους και σε σας και σε μας και σε όλους αυτούς που συνετέλεσαν. Τελείωσε αυτή η ιστορία. Τώρα τι γίνεται με τα προβλήματα.
      Ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Υφυπουργέ, έχετε το λόγο για να κλείσετε τη συζήτηση. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κυρία Πρόεδρε, δεν είχα σκοπό να μιλήσω και πάλι, αλλά επειδή ο κ. Ακριβάκης έθεσε κάποια θέματα, οφείλω να απαντήσω για δυο λεπτά.
      Κοιτάξτε να δείτε, κύριε συνάδελφε. Προφανώς θέτετε θέμα περιορισμού των συνδικαλιστικών δραστηριοτήτων.
      ΑΛΕΞΑΝΔΡΟΣ ΑΚΡΙΒΑΚΗΣ: Όχι, μην το βάζετε έτσι. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης):  Εγώ έτσι το εξέλαβα.
      ΑΛΕΞΑΝΔΡΟΣ ΑΚΡΙΒΑΚΗΣ: Όχι.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Τότε, προτάσεις.
      Αφού δεν το θέτετε έτσι, κάντε προτάσεις. Διότι εμείς για τον ίδιο συνδικαλισμό που βρήκαμε, δεν κάναμε καμία παρέμβαση, ούτε νομοθετική ή καθ’ οιονδήποτε τρόπο θεσμική. Αυτόν το συνδικαλισμό βρήκαμε, το συνδικαλισμό που υπέστη ή δημιούργησε -όποιο θέλετε, πάρτε- τα γεγονότα της 9ης Σεπτεμβρίου του 2003 εδώ, στην Πλατεία Συντάγματος. Ο ίδιος συνδικαλισμός ήταν τότε, ο ίδιος συνδικαλισμός είναι και σήμερα.
      Λοιπόν, παρέμβαση δεν κάναμε.
      ΑΛΕΞΑΝΔΡΟΣ ΑΚΡΙΒΑΚΗΣ: Οι ίδιοι συνδικαλιστές υπό άλλη κυβέρνηση.
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε συνάδελφε!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εάν θέλετε να βάλουμε φραγμούς, εάν θέλετε να περιορίσουμε συνδικαλιστικές δραστηριότητες, ελάτε με γραπτές προτάσεις και όχι με αοριστολογίες. Και όχι μεγάλες κουβέντες, αν επικροτούμε ή αν δεν επικροτούμε.
      ΑΛΕΞΑΝΔΡΟΣ ΑΚΡΙΒΑΚΗΣ: Δεν είπα τίποτε τέτοιο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Και εμείς δεν έχουμε καμία δυνατότητα να βάλουμε φερμουάρ στο στόμα κανενός.
      Εμείς λέμε ότι για την επιλογή της ηγεσίας της Αστυνομίας, αρμοδία είναι η Κυβέρνηση, το ΚΥΣΕΑ συγκεκριμένα, προεδρεύοντος του Πρωθυπουργού και με εισηγητή τον Υπουργό Δημόσιας Τάξης. Θεσμικά έτσι επιλέγεται ο Αρχηγός. Από εκεί και πέρα, αν θέλει να έρθει οποιοσδήποτε και να λέει: «Έχω και εγώ λόγο για την επιλογή του Αρχηγού», πρόβλημά του είναι. Εμείς δεν τον ακούμε, αυτό είναι το θέμα.
      Και εσείς, εάν θέλετε, μπορείτε να βγείτε αύριο να πείτε ότι πρέπει να έχει λόγο και η Αξιωματική Αντιπολίτευση. Αύριο μπορεί να βγει ένας μητροπολίτης να πει ότι έχει λόγο και η Εκκλησία.
      ΑΛΕΞΑΝΔΡΟΣ ΑΚΡΙΒΑΚΗΣ: Το ίδιο πράγμα είναι; 
      ΠΡΟΕΔΡΟΣ ( Άννα Μπενάκη - Ψαρούδα): Κύριε Ακριβάκη, σας παρακαλώ!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Παρακαλώ, πάρα πολύ. Είναι πρόβλημά του να το πει. Το τι κάνουμε εμείς είναι το θέμα. Εμείς προχωρήσαμε στην επιλογή της ηγεσίας που κρίναμε ότι ήταν η καλύτερη για την Ελληνική Αστυνομία και χαίρομαι που αυτή η επιλογή επεκροτήθη από όλους και ιδιαίτερα από το δικό σας κόμμα.
      Πάμε παρακάτω. Ελέχθη προηγουμένως κατά κόρον, τι έγινε με τα επίσημα και γιατί έφυγαν. Με συγχωρείτε πάρα πολύ. Υπουργοί υπήρχαν, τώρα δεν υπάρχουν. Βουλευτές είχαν εκλεγεί, τώρα δεν εξελέγησαν. Οι άνθρωποι δεν μπορούν να παραμείνουν. Ήταν προσωπικές επιλογές. Δεν μπορείτε να επιβάλετε στον οποιονδήποτε Υπουργό να έχει πρόσωπα της επιλογής ενός άλλου Υπουργού, ενός άλλου κόμματος είτε στην ασφάλειά του είτε ως οδηγό του είτε στη φρούρησή του. Πώς να το κάνουμε; Είναι θέμα και εμπιστοσύνης. Θα επιλέξει εκείνος εκείνον που θέλει. Διότι θα ακούσει, θα δει πράγματα τα οποία ενδεχομένως, εάν διαρρεύσουν προς τα έξω, να δημιουργούν προβλήματα. Δεν το καταλαβαίνετε αυτό; Έτσι δεν γίνεται πάντα; Δεν τίθεται θέμα. Όταν έχουμε αλλαγές κυβερνήσεων, έχουμε και αλλαγές στα επίσημα. Διότι οι άνθρωποι οι οποίοι θα πάνε να κάνουν αυτήν τη δουλειά, πρέπει να απολαμβάνουν της απόλυτης εμπιστοσύνης εκείνων τους οποίους είτε φρουρούν είτε είναι οδηγοί είτε οτιδήποτε άλλο.
      Είπατε για τη Βουλή. Ε, λοιπόν, πέρασα προηγουμένως από το Φρούραρχο. Και μου είπε ο άνθρωπος ότι το μεγαλύτερο μέρος σχεδόν των όσων υπηρετούσαν, υπηρετούν ακόμη εδώ. Πηγαίνετε και ρωτήστε, κύριε Ακριβάκη.
      ΑΛΕΞΑΝΔΡΟΣ ΑΚΡΙΒΑΚΗΣ: Εγώ δεν είπα τέτοιο πράγμα. 
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, όχι διάλογο, κύριε Υπουργέ και κύριε Ακριβάκη.
      Ολοκληρώστε, κύριε Υπουργέ, παρακαλώ.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Δεν ήρθε κανείς οδοστρωτήρας εδώ.
      Τώρα όσον αφορά αυτήν την περίφημη απόφαση η οποία προβλέπεται από τις διαδικασίες, τον τρόπο με τον οποίο επιλέγονται εκείνοι που θα πάνε στο εξωτερικό, πράγματι άλλαξε. Όποια αντικειμενικότητα διέκρινε εκείνη, η οποία καταργήθηκε, η ίδια αντικειμενικότητα διέπει και την παρούσα. Ακριβώς η ίδια. 
      ΑΛΕΞΑΝΔΡΟΣ ΑΚΡΙΒΑΚΗΣ: Μα, τι λέτε;
      ΠΡΟΕΔΡΟΣ (Άννα Μπενάκη - Ψαρούδα): Κύριε Ακριβάκη, σας παρακαλώ.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Απλά καταργήθηκε μία γραφειοκρατία άνευ προηγουμένου και γίνεται επιλογή από ανώτατους αξιωματικούς θεσμικά. Προσέξτε, δεν τους επιλέγει κανείς, κατέχουν θεσμικές θέσεις. Είναι αντιστράτηγοι. Απλά η διαδικασία είναι ταχύτερη.
      ΑΛΕΞΑΝΔΡΟΣ ΑΚΡΙΒΑΚΗΣ: Χωρίς εξετάσεις.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εξετάζονται παντού.
      Νομίζω, λοιπόν, ότι αδίκως ανησυχείτε και για τη λειτουργία της δημοκρατίας.
      Όσον αφορά το άλλο ερώτημα που θέσατε, πόσοι υπέβαλαν αίτηση, σας λέω το εξής: Πόσοι δεν υπέβαλαν αίτηση; Γιατί αυτό έχει σημασία. Σημασία, κύριε Ακριβάκη, έχει πόσοι μετετέθησαν χωρίς να υποβάλουν αίτηση.
      Από τους τρεις χιλιάδες επτακόσια που μετετέθησαν πέρυσι, οκτακόσιοι δέκα μετετέθησαν χωρίς αίτηση για «υπηρεσιακές ανάγκες». Όλοι οι άλλοι πως μετετέθησαν; Είτε με αίτησή τους είτε με κριτήρια αντικειμενικά, δηλαδή με μόρια.
      ΑΛΕΞΑΝΔΡΟΣ ΑΚΡΙΒΑΚΗΣ: Πόσοι είναι με αίτηση;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Σας λέω ποιοι έφυγαν χωρίς αίτηση, χωρίς να το θέλουν. Σας λέω, λοιπόν, ότι χωρίς να το θέλουν, έφυγαν πέρυσι οκτακόσια δέκα και φέτος έφυγαν εξακόσιοι σαράντα. Αυτή είναι η σύγκριση, η οποία γίνεται. Όλα τα άλλα είναι προφάσεις εν αμαρτίαις.
      ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ’ αριθμόν 13/28.09.2004 επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Δημόσιας Τάξης, σχετικά με τις μεταθέσεις στην Ελληνική Αστυνομία.
      Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.10΄ λύεται η συνεδρίαση για την προσεχή Τρίτη 12 Οκτωβρίου 2004 και ώρα 18.00΄ με αντικείμενο εργασιών του Σώματος: συζήτηση και λήψη απόφασης, σύμφωνα με τις διατάξεις των άρθρων 68 του Συντάγματος και 144 του Κανονισμού της Βουλής, επί των προτάσεων για τη σύσταση Εξεταστικών Επιτροπών που υπέβαλαν Βουλευτές της Νέας Δημοκρατίας και του Πανελλήνιου Σοσιαλιστικού Κινήματος, σύμφωνα με την ειδική ημερησία διάταξη, που έχει διανεμηθεί.
      Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 8/10/04                      ΣΕΛ.1

