ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΚΔ΄

Πέμπτη 16 Νοεμβρίου 2006

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Σχολείο Γενικής Επιμόρφωσης Ανθυπασπιστών σειράς 2006 του Κέντρου Εκπαίδευσης ΠΑΛΑΣΚΑ του Πολεμικού Ναυτικού και το Δημοτικό Σχολείο «Παιδαγωγική» του Πειραιά, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 17 Νοεμβρίου 2006, σελ.
4. Συζήτηση επικαίρων ερωτήσεων:
α) Προς την Υπουργό Εθνικής Παιδείας και Θρησκευμάτων:
i. σχετικά με την υλοποίηση του προγράμματος για την ψυχική υγεία στα σχολεία, τη στελέχωση με ψυχολόγους κ.λπ.,σελ.
ii. σχετικά με την ανέγερση νέων σχολικών κτιρίων στο Ολυμπιακό Χωριό του Δήμου Αχαρνών, σελ.
β) Προς τον Υπουργό Δικαιοσύνης σχετικά με την κάλυψη με το αναγκαίο προσωπικό των Δικαστηρίων της Ζακύνθου, σελ.
γ) Προς τον Υπουργό Αγροτικής Ανάπτυξης και Τροφίμων:
i. σχετικά με την καταβολή των επιδοτήσεων στους παραγωγούς του νομού Ηρακλείου, σελ.
ii. σχετικά με την αποζημίωση των πληγέντων από τις πυρκαγιές μελισσοκόμων των Νομών Χαλκιδικής και Λακωνίας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση: α) επί του Απολογισμού Δαπανών της Βουλής για το οικονομικό έτος 2005 και β) επί του σχεδίου Προϋπολογισμού Δαπανών της Βουλής για το οικονομικό έτος 2007, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΒΑΡΒΑΡΙΓΟΣ Δ. σελ.
ΓΙΑΝΝΑΚΟΥ Μ., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΝΙΚΟΛΑΪΔΟΥ Β., σελ.
ΠΑΠΑΛΗΓΟΥΡΑΣ Α., σελ.
ΣΤΡΑΤΑΚΗΣ Ε., σελ.
ΚΟΝΤΟΣ Α., σελ.

Β. Επί του Απολογισμού και του Προϋπολογισμού της Βουλής.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ, σελ.
ΓΕΩΡΓΙΑΔΗΣ Ν., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΟΣΙΩΝΗΣ Π., σελ.
ΚΩΣΤΟΠΟΥΛΟΣ Α., σελ.
ΜΑΚΡΥΠΙΔΗΣ Α., σελ.
ΜΠΕΝΑΚΗ-ΨΑΡΟΥΔΑ Α., σελ.
ΣΓΟΥΡΙΔΗΣ Π., σελ.
ΤΑΣΟΥΛΑΣ Κ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΚΔ΄
      Πέμπτη 16 Νοεμβρίου 2006
      Αθήνα, σήμερα στις 16 Νοεμβρίου 2006, ημέρα Πέμπτη και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία Ενώσεις Καθηγητών Μουσικής ζητούν τη διόρθωση των πινάκων διορισμού καθηγητών μουσικής στα σχολεία.
      2) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Σκύρου ζητεί τη μόνιμη τοποθέτηση παιδιάτρου στο Περιφερειακό Ιατρείο Σκύρου.
      3) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Νομαρχιακή Αυτοδιοίκηση Σερρών ζητεί τη λήψη μέτρων στήριξης των παραγωγών της περιοχής και την αναβάθμιση του Σταθμού Γεωργικής Έρευνας Σερρών.
      4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμαρχος Λιτοχώρου ζητεί την οριοθέτηση του οικισμού Βαρικού κ.λπ..
      5) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Επιμελητήριο Πιερίας ζητεί την τροποποίηση υπουργικής απόφασης που αφορά στη διαχείριση των προστίμων του Ε.Φ.Ε.Τ..
      6) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Συντονιστικό Όργανο των Ενώσεων Καθηγητών Μουσικής Δημόσιας Εκπαίδευσης ζητεί κάλυψη των οργανικών θέσεων των καθηγητών μουσικής και διαφάνεια στις διαδικασίες πρόσληψης.
      7) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Παλλακωνική Ομοσπονδία Ηνωμένων Πολιτειών και Καναδά ζητεί να αποκατασταθεί το διεθνές όνομα της Ελλάδας ως Ellas αντί του Greece.
      8) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Ζάρου Ηρακλείου ζητεί να χαρακτηρισθεί η περιοχή του ως θεομηνιόπληκτη.
      9) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία γιατροί του Γενικού Νοσοκομείου Θεσσαλονίκης «Ιπποκράτειο» ζητούν να ανακληθεί η τοποθέτηση του κ. Κασελά από τη θέση διευθυντή του νοσοκομείου.
      10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την ικανοποίηση συνταξιοδοτικού αιτήματος των μελών του.
      11) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο κ. Μάριος Ξηρομερίτης, χειρουργός ουρολόγος, ζητεί την εξόφληση των ιατρών από τον Ο.Π.Α.Δ..
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε ομάδα απατεώνων που εξαπατούν τους Πατρινούς μέσω επιστολών για International Lotto.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αναγκαιότητα επισκευών του Δικαστικού Μεγάρου της Πάτρας.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο εργασιακό πρόβλημα αναπληρωτών δασκάλων του Νομού Αχαΐας.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις καταγγελίες περί μεσαζόντων στους Ο.Τ.Α..
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα της ατμοσφαιρικής ρύπανσης στην Πάτρα.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις καταγγελίες για την πολυδάπανη προεκλογική καμπάνια υποψήφιου Δημάρχου των Πατρέων.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την  οποία η Ένωση Τεχνικών Ελληνικής Ραδιοφωνίας ζητεί την ένταξη των μελών της στο Ταμείο Συντάξεων Προσωπικού Εφημερίδων Αθηνών και Θεσσαλονίκης.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατάσταση που επικρατεί λόγω διακίνησης ναρκωτικών σε νεκροταφεία της Πάτρας.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μη έγκριση της χρηματικής δαπάνης του Δήμου Πατρέων για αγορά εφημερίδων.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αιτίες που προκαλούν τη ρύπανση στην πόλη των Πατρών.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατάσταση που επικρατούσε στο Νοσοκομείο Νοσημάτων Θώρακος.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πρόταση για δημιουργία τραμ στην Πάτρα.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις ελλείψεις προσωπικού και υποδομών της Αστυνομικής Διεύθυνσης Αχαΐας.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έλλειψη υποδομών της Βι.Πε. Πατρών.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη επανακατασκευής των αθλητικών εγκαταστάσεων της Πλατείας Ποντιακού Ελληνισμού στην Πάτρα.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η έλλειψη προσωπικού στο Νοσοκομείο Ρίου Αχαΐας.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η οριοθέτηση περιοχών στην Πάτρα για την εγκατάσταση τσιγγάνων.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε ανεξιχνίαστα εγκλήματα.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα που δημιουργείται από την εγκατάλειψη αυτοκινήτων σε δρόμους της Πάτρας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 175/5-10-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 2576/30-10-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      1. Τα κυκλοφορικά προβλήματα που παρατηρούνται στους ισόπεδους κόμβους των οδών Ιωλκού και της Άλλης Μεριάς με την Περιφερειακή οδό του Βόλου επιλύονται μόνο με την διάχυση της κυκλοφορίας σε περισσότερους, κατάλληλα διαμορφωμένους ,κάθετους προς την Περιφερειακή άξονες που θα διοχετεύουν ορθολογικότερα την κυκλοφορία προς το Πήλιο με αποτέλεσμα την αύξηση της λειτουργικότητας του οδικού δικτύου της περιοχής.
      2. Από την εγκεκριμένη προμελέτη οδοποιίας και τους περιβαλλοντικούς όρους που την ακολουθούν' καθώς και το ΓΠΣ Βόλου προβλέπεται ένας κάθετος κλάδος προς Ανακασιά-Πήλιο η κατασκευή του οποίου θα ανακουφίσει πρακτικά την οδό Ιωλκού καθόσον σήμερα η κυκλοφορία από και προς Πήλιο εξυπηρετείται μόνο από αυτήν.
      3. Ο κλάδος αυτός ξεκινά από την Περιφερειακή οδό του Βόλου (Ισόπεδος κόμβος Αγίας Παρασκευής) αναπτύσσεται σε αδόμητη σήμερα ζώνη και καταλήγει μέσω ενός μικρού υπογείου έργου (cut and cover) μήκους 58,00 μ στην οδό Ιωλκού γεφυρώνοντας τον Κραυσίδωνα με γέφυρα μήκους 30,00 μ. Η Οριστική Μελέτη του κλάδου αυτού θα συμπεριληφθεί στο αντικείμενο της μελέτης «Ολοκλήρωση της Παράκαμψης του Βόλου».
      4. Η κυκλοφορία προς Άλλη Μεριά όπως προβλέπει, η εκπονηθείσα από την Νομαρχιακή Αυτοδιοίκηση Μαγνησίας μελέτη με τίτλο «Ανατολική παράκαμψη Άλλης Μεριάς και σύνδεση με οδό Βόλου - Πορταριάς», θα εξυπηρετηθεί από κλάδους που θα συνδέουν την παράκαμψη Βόλου με τον Ισόπεδο κόμβο Ν.Δημητριάδας (Αναύρου) και με τον Ισόπεδο κόμβο Γορίτσας.
      5. Συμπληρωματικά επισημαίνουμε ότι η συνολική διαμόρφωση της περιοχής δεν επιτρέπει την κατασκευή των κάτω διαβάσεων καθόσον κάτω από την αρτηρία της Περιφερειακής οδού του Βόλου και με παράλληλη χάραξη έχει κατασκευασθεί κύριος αγωγός αποχέτευσης ομβρίων μέχρι τον Κραυσίδωνα.
      Εξάλλου η αποχέτευση των ομβρίων των κάτω διαβάσεων θα είναι ιδιαίτερα δυσχερής και θα αποκλεισθεί η πρόσβαση σε μεγάλο αριθμό ιδιοκτησιών / κατοικιών για δε τις άνω διαβάσεις πάνω από την αρτηρία η δεδομένη ανεπάρκεια του διατιθέμενου πλάτους σε συνδυασμό με την συνεχή δόμηση καθ'όλο το μήκος και από τις δύο πλευρές της οδού καθιστούν αδύνατη την κατασκευή τους.
      Ο Υφυπουργός
      Θ. ΞΑΝΘΟΠΟΥΛΟΣ»
      2. Στην με αριθμό 106/4-10-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 5911Β/24-10-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ως άνω σχετική ερώτησης και σε ό,τι αφορά θέματα αρμοδιότητας του ΥΠΕΧΩΔΕ, σας γνωρίζουμε τα εξής:
      Α. Είναι σε εξέλιξη έργο επέκτασης - εκσυγχρονισμού - αναβάθμισης της εγκατάστασης επεξεργασίας λυμάτων Σκιάθου που χρηματοδοτείται από το 3ο ΠΕΠ και ημερομηνία ολοκλήρωσης το 2007. Στην εγκατάσταση οδηγούνται τα αστικά λύματα της πόλης της Σκιάθου καθώς επίσης και τα βοθρολύματα της ευρύτερης περιοχής σύμφωνα με τους περιβαλλοντικούς όρους.
      - Έχει ολοκληρωθεί το έργο «Βιολογικός Καθαρισμός Κουκουναριών Σκιάθου» με χρηματοδότηση από το 3ο ΠΕΠ και έχει τεθεί σε λειτουργία.
      - Όσον αφορά την εξέλιξη της υλοποίησης το έργο της Εγκατάστασης Επεξεργασίας Λυμάτων της Σκοπέλου βρίσκεται στο στάδιο υποβολής του «σχεδίου» σύμβασης, στην Ειδική Υπηρεσία Διαχείρισης Επιχειρησιακού Προγράμματος Θεσσαλίας για τον προσυμβατικό έλεγχο, πριν υπογραφεί από τον Ανάδοχο.
      - Το έργο της Εγκατάστασης Επεξεργασίας Λυμάτων του οικισμού Πατητήρι της Αλοννήσου βρίσκεται στο στάδιο της διαδικασίας έγκρισης των περιβαλλοντικών όρων της Εγκατάστασης Επεξεργασίας Λυμάτων.
      Β. Όσον αφορά τις δημοπρατήσεις και υλοποιήσεις των έργων στις Β. Σποράδες σας επισυνάπτουμε έγγραφα της αρμόδιας Περιφέρειας Θεσσαλίας της Ν. Α. Μαγνησίας και του Δήμου Σκοπέλου σχετικά με την πορεία τους.
      Ο Υπουργός
      Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 331/17-10-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 61820/8-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και σύμφωνα με το αριθμ. 5974/23-10-06 έγγραφο της Περιφέρειας Κρήτης, σας γνωρίζουμε ότι ο δρόμος Αχεντριά - Μαριδάκι -Τσούτσουρο του Δ. Αστερουσιών δεν ανήκει στο νομοθετημένο επαρχιακό δίκτυο του Ν. Ηρακλείου και ως εκ τούτου δεν εμπίπτει στις αρμοδιότητες της Ν.Α. Ηρακλείου.
      Συγχρόνως, στο πλαίσιο της τυπικής και προγραμματικής κατανομής των πόρων του Προγράμματος «ΘΗΣΕΑΣ» και σύμφωνα με τον υφιστάμενο προγραμματισμό του Δ. Αστερουσιών, το ανωτέρω οδικό τμήμα δεν έχει προταθεί για ένταξη στο Πρόγραμμα. Ειδικότερα, ο Δήμος δικαιούται ποσό ύψους 2.148.251,85€ εκ των οποίων μέχρι και σήμερα έχει προεντάξει και εντάξει έργα και μελέτες συνολικού προϋπολογισμού 1.819.869,85 ευρώ. Επομένως, ο Δήμος μπορεί να προτείνει είτε τη διάθεση του υπολειπόμενου ποσού, είτε την τροποποίηση εν γένει του υφιστάμενου προγραμματισμού του για την χρηματοδότηση και του συγκεκριμένου έργου.
      Ο Υφυπουργός
      Α. ΝΑΚΟΣ»
      4. Στην με αριθμό 448/24-10-06 ερώτηση του Βουλευτή  κ. Νικολάου Νικολόπουλου δόθηκε με το υπ’ αριθμ. ΤΚΕ/Φ2/25596/10-11-06 έγγραφο από τον Υφυπουργό  Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 448/24-10-06, που κατέθεσε στη Βουλή ο Βουλευτής κ. Νίκος Νικολόπουλος με θέμα: «Μετατροπή συμβάσεων καθαριστριών σχολείων», σας γνωρίζουμε ότι:
      1. Από το Υπουργείο Εθνικής Παιδείας και Θρησκευμάτων δημοσιεύθηκε σχέδιο απόφασης με το οποίο συνιστώνται 7.820 θέσεις καθαριστριών με σύμβαση εργασίας ιδιωτικού δικαίου αορίστου χρόνου σύμφωνα με την διαδικασία του άρθρου 1 του Ν. 3320/05 προκειμένου να καταταγούν σε αυτές απασχολούμενοι για τους οποίους έχει αποφανθεί το ΑΣΕΠ ότι πληρούν τις προϋποθέσεις του άρθρου 11 του Π.Δ 164/2004.
      2. Το εν λόγω σχέδιο αφού υπεγράφη από την υπηρεσία μας (7-6-06), επεστράφη στο Υπουργείο Εθνικής Παιδείας και Θρησκευμάτων προκειμένου να μεριμνήσει για την ολοκλήρωση της διαδικασίας υπογραφής του και τη δημοσίευσή του στην Εφημερίδα της Κυβερνήσεως.
      Κατά τα λοιπά αρμόδιο να απαντήσει είναι το συνερωτώμενο Υπουργείο Εθνικής Παιδείας και Θρησκευμάτων.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      5. Στην με αριθμό 262/10-10-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/6552/31-10-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σε ό,τι μας αφορά, σας γνωρίζουμε ότι η Ειδική Υπηρεσία Επιθεωρητών Περιβάλλοντος του Υπουργείου ΠΕ.ΧΩ.Δ.Ε., με έγγραφό της από 26-1-2006, ζήτησε από διάφορες δημόσιες Υπηρεσίες, μεταξύ των οποίων και το Αρχηγείο Πυροσβεστικού Σώματος, να συμπληρώσουν σχετικό ερωτηματολόγιο, προκειμένου να συνταχθεί η Ετήσια Εθνική Έκθεση «επί περιβαλλοντικής επιθεώρησης» για τη χρονική περίοδο από 1-1 έως 31-12-2005.
      Η αρμόδια Υπηρεσία του Αρχηγείου Πυροσβεστικού Σώματος απάντησε, εκ παραδρομής, εκπρόθεσμα στην ανωτέρω Ειδική Υπηρεσία, γνωρίζοντάς της ότι τα πεδία του σχετικού ερωτηματολογίου δεν υπάγονται στις αρμοδιότητες του Πυροσβεστικού Σώματος.
      Στο σημείο αυτό πρέπει να επισημάνουμε ότι, τόσο οι κεντρικές όσο και οι περιφερειακές πυροσβεστικές Υπηρεσίες, δεν πραγματοποιούν αυτόνομους περιβαλλοντικούς ελέγχους, ούτε διαθέτουν κατάλληλο εξοπλισμό, δεν συγκροτούν αντίστοιχες επιτροπές, δεν προβαίνουν σε περιβαλλοντική αδειοδότ/ση, ούτε παρακολουθούν την ποιότητα των εκπομπών στο περιβάλλον, ενώ δεν εξετάζουν καταγγελίες που αναφέρονται σε περιβαλλοντικά θέματα και δεν εισηγούνται για την επιβολή ανάλογων κυρώσεων.
      Οι βαθμοφόροι πυροσβεστικοί υπάλληλοι συμμετέχουν ως μέλη σε διυπηρεσιακές επιτροπές, οι οποίες όμως συγκροτούνται από άλλους φορείς (π.χ. από τους Γ.Γ. Περιφερειών για τον έλεγχο χωματερών/χώρων εναπόθεσης απορριμμάτων, από την αδειοδοτούσα Αρχή [Υπουργείο Ανάπτυξης, Νομαρχιακή Αυτοδιοίκηση] για τον έλεγχο βιομηχανικών εγκαταστάσεων που υπάγονται στην οδηγία SEVESO ΙΙ κ.ο.κ.). Οι αρμόδιοι φορείς συγκρότησης των παραπάνω επιτροπών είναι- οι αποδέκτες των πρακτικών που προκύπτουν από τις αυτοψίες και διαθέτουν τα σχετικά στοιχεία.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      6. Στην με αριθμό 86/3-10-06 ερώτηση του Βουλευτή  κ. Μιλτιάδη Βέρρα δόθηκε με το υπ’ αριθμ. ΥΠ.ΠΟ/ΓΡΥΠ.ΚΕ9/27-10-06 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 86/03.10.2006 ερώτηση του Βουλευτή κ. Μιλτιάδη Βέρρα, σας γνωρίζουμε τα εξής
      Ο Θεσμός της Πολιτιστικής Πρωτεύουσας της Ευρώπης είναι ο σημαντικότερος πολιτιστικός θεσμός σε ευρωπαϊκό επίπεδο. Ουσιαστικά πρόκειται για μια δράση που δίνει την ευκαιρία στους Ευρωπαίους να προχωρήσουν σε ουσιαστικότερο μεταξύ τους διάλογο, να γνωριστούν καλύτερα, να ανακαλύψουν ότι αυτά που τους ενώνουν είναι πολύ περισσότερα από αυτά που τους χωρίζουν.
      Το Υπουργείο Πολιτισμού έχει εγκρίνει, επιπλέον, πάνω από 100 εκ. ευρώ για να υλοποιηθούν από το Δήμο Πατρέων οι μεγάλες υποδομές (π.χ. ανοικτό θέατρο, παλαιό νοσοκομείο, αποθήκες ΑΣΟ) αλλά και οι αναπλάσεις χώρων τόσο στις συνοlκίες όσο και στο ιστορικό κέντρο της Πάτρας.
      Όσον αφορά τη ροή χρηματοδότησης του θεσμού της Πολιτιστικής Πρωτεύουσας για την Πάτρα 2006 από το Υπουργείο Πολιτισμού, είναι απόλυτα κανονική και ακολουθεί τις εξαγγελίες και τα συμφωνηθέντα τόσο προς το Δήμο Πατρέων, ο οποίος είναι υπεύθυνος για τα έργα και τις υποδομές, όσο και σε ό,τι αφορά τον Οργανισμό, ο οποίος είναι υπεύθυνος για τη διαμόρφωση και την υλοποίηση του προγράμματος των εκδηλώσεων, την υποστήριξη, την επικοινωνία και την προβολή του θεσμού.
      Ειδικότερα μέχρι στιγμής έχουν διατεθεί στον Οργανισμό Πάτρα 2006 τα παρακάτω ποσά:
      Από το Πρόγραμμα Δημοσίων Επενδύσεων 10.800.000 για το 2005 και 11.000.000 για το 2006 η σχετική πίστωση για το 2006 έχει εκπληρωθεί πλήρως.
      Από τον Ειδικό Λογαριασμό 2.300.000€ σε δύο δόσεις η πρώτη 300.000€ στις 6.6.2006 και η δεύτερη 2.000.000€ στις 22.6.2006.
      Το ενδιαφέρον του Υπουργείου για την Πάτρα καθίσταται προφανές από το γεγονός ότι δεν υπάρχει καμία άλλη περιοχή της χώρας που να έχουν ενισχυθεί οι πολιτιστικές της δράσεις με τόσα πολλά χρήματα.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      7. Στην με αριθμό 286/11-10-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. 106179/ΙΗ/2-11-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 286/11-10-2006, την οποία κατέθεσε ο Βουλευτής κ. Αθαν. Λεβέντης σχετικά με το χρόνο χορήγησης των πράξεων αναγνώρισης της ισοτιμίας πτυχιούχων του κλάδου της Ιατρικής που προέρχονται από Πανεπιστήμια της αλλοδαπής και στα θέματα της αρμοδιότητάς μας, σας γνωρίζουμε τα ακόλουθα:
      Οι εξετάσεις του κλάδου Ιατρικής για αναγνώριση της ισοτιμίας πτυχιούχων του ως άνω κλάδου που προέρχονται από Πανεπιστήμια της αλλοδαπής εκτός Ε.Ε. πραγματοποιήθηκαν τον Ιούλιο και ο Δ.Ο.Α.Τ.Α.Π. όφειλε να χορηγήσει το συντομότερο δυνατό τις πράξεις αναγνώρισης σε όσους πέρασαν όλα τα μαθήματα.
      Οι εν λόγω πράξεις χορηγήθηκαν στους ενδιαφερόμενους πολίτες στις 8-10-2006.
      Ο χρόνος και η ημέρα που επελέγη για τη διάθεση των πράξεων αναγνώρισης, είχε σχέση με την ολοκλήρωση της διαδικασίας κατάρτισης και έκδοσης των πράξεων σε συνάρτηση με την ομαλή λειτουργία της υπηρεσίας ως προς την εξυπηρέτηση και των λοιπών πολιτών που καθημερινά επισκέπτονται τον Οργανισμό.
      Όσον αφορά στην κατάρτιση της λίστας αναμονής για την απόκτηση της Ιατρικής ειδικότητας, σας γνωρίζουμε ότι το ως άνω θέμα δεν εμπίπτει στην αρμοδιότητα του ΥΠ.Ε.Π.Θ.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      8. Στην με αριθμό 375/19-10-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 61230/8.11.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, που κατατέθηκε στη Βουλή των Ελλήνων από το Βουλευτή κ. Κεγκέρογλου, σας γνωρίζουμε τα ακόλουθα:
      Όπως είναι γνωστό, ενόψει της αναγκαιότητας για εκσυγχρονισμό του θεσμικού πλαισίου οργάνωσης και λειτουργίας των Περιφερειών της Χώρας, συστήθηκε και συγκροτήθηκε στο Υπουργείο μας Επιτροπή, με έργο την επανεξέταση των αρμοδιοτήτων και του εν γένει νομικού πλαισίου οργάνωσης και λειτουργίας της Περιφέρειας και στόχο το σχεδιασμό νέου θεσμικού πλαισίου για τον εκσυγχρονισμό της λειτουργίας και την ενίσχυση της Περιφέρειας ως ενιαίας αποκεντρωμένης μονάδας διοίκησης του Κράτους. Η εν λόγω Επιτροπή έχει καταρτίσει κείμενο εργασίας, το οποίο και έχει αποστείλει στους κ.κ. Γενικούς Γραμματείς των Περιφερειών, με την παράκληση να υποβάλλουν τις απόψεις τους επ' αυτού, οι οποίες θα αποτελέσουν χρήσιμο εργαλείο στην κατάρτιση της οριστικής μορφής του. Η δομή, που αποτυπώνεται στο εν λόγω κείμενο, αφορά στην ιδεατή οργανωτική δομή της Περιφέρειας. Αξίζει, δε, να σημειωθεί ότι στο κείμενο αυτό περιλαμβάνεται και πρόβλεψη για έκδοση προεδρικών διαταγμάτων, βάσει των οποίων θα μπορούν να καταργούνται, ενοποιούνται, διαχωρίζονται οργανικές μονάδες της Περιφέρειας ή να συστήνονται νέες οργανικές μονάδες, καθώς και να ορίζεται διαφορετική έδρα και τοπική αρμοδιότητα ορισμένων από αυτές, ώστε η οργάνωση της κάθε Περιφέρειας να προσαρμόζεται στις τοπικές συνθήκες και ιδιαιτερότητες.
      Αναφορικά με το ζήτημα της πρόσληψης προσωπικού στις Περιφέρειες, σημειώνεται ότι με το 2/38540/29.8.2006 έγγραφο του Γενικού Λογιστηρίου του Κράτους εγκρίθηκε η πρόσληψη τριακοσίων τεσσάρων (304) υπαλλήλων, διαφόρων ειδικοτήτων. Ενόψει, όμως, των αυξημένων αναγκών των Περιφερειών σε στελεχιακό δυναμικό, εκ μέρους του Υπουργείου μας, με το με αριθμό 48814/11.9.2006 έγγραφό μας, ζητήθηκε η έγκριση πρόσληψης επιπλέον οχτακοσίων πενήντα (850) υπαλλήλων. Το ζήτημα επανεξετάζεται.
      Όσον αφορά στο ζήτημα των μετακινήσεων των υπαλλήλων των Περιφερειών, σας γνωρίζουμε ότι στο πλαίσιο της Επιτροπής για τον εκσυγχρονισμό του θεσμικού πλαισίου των Περιφερειών, εξετάζεται η προώθηση ειδικής ρύθμισης, που αφορά σε θέσπιση κριτηρίων και συντελεστών βαρύτητας (μόρια) για τη διενέργεια των μετακινήσεων των υπαλλήλων των Περιφερειών, ιδίως, λόγω της ευρείας χωρικής έκτασης που καταλαμβάνει η κάθε Περιφέρεια. Περαιτέρω, διευκρινίζεται ότι η μεταφορά προσωπικού από μία οργανική μονάδα σε άλλη της ίδιας Περιφέρειας, αφορά σε μετακίνηση και όχι σε μετάθεση υπαλλήλου, αφού η Περιφέρεια, με βάση τον ιδρυτικό της νόμο, είναι ενιαία αποκεντρωμένη μονάδα διοίκησης του Κράτους και οι οργανικές θέσεις αυτής ενιαίες για όλη την Περιφέρεια. Παράλληλα, επισημειώνεται ότι ο ρητός χαρακτηρισμός της Περιφέρειας ως ενιαίας αποκεντρωμένης διοίκησης του Κράτους ταυτίζεται με τον όρο της 'ίδιας αρχής' των διατάξεων του Υπαλληλικού Κώδικα, αφού η ενιαία αποκεντρωμένη μονάδα της Περιφέρειας έχει τις αρμοδιότητες που ασκούν οι υπηρεσίες της στη. συνολική χωρική της έκταση, περιλαμβανομένων και των υπηρεσιών αυτής στο νομό ή νομαρχία.
      Τέλος, διευκρινίζεται ότι τα μισθολογικά αιτήματα της Π.Ο.Σ.Υ.Π., καθώς και το ζήτημα της έγκρισης πιστώσεων τόσο για τη μετεγκατάσταση οργανικών μονάδων των Περιφερειών σε άλλα κτίρια, όσο και για την αγορά μηχανολογικού εξοπλισμού εμπίπτει στο πλαίσιο αρμοδιότητας του Υπουργείου Οικονομίας & Οικονομικών.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      9. Στην με αριθμό 288/11.10.06 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 106180/ΙΗ/9.11.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 288/11-10-06, την οποία κατέθεσε η Βουλευτής κ. Xρύσα Μανωλιά σχετικά με την εισαγωγή των νέων βιβλίων στα Δημοτικά Σχολεία, σας γνωρίζουμε τα ακόλουθα:
      Οι αλλαγές στο περιεχόμενο, τη μεθοδολογία και τον τρόπο αξιολόγησης της διδακτικής πράξης προέρχονται κυρίως από τα Αναλυτικά Προγράμματα Σπουδών (ΑΠΣ) και όχι από τα νέα βιβλία τα οποία απλώς τα εξειδικεύουν. Υπό την έννοια αυτή, η εκπαιδευτική κοινότητα ήταν ενήμερη και 'συναίνεσε' στα νέα προγράμματα σπουδών καθότι πριν την οριστική σύνταξη και δημοσίευσή τους (ΦΕΚ 303-304/13-03-2003) διενεργήθηκε διάλογος με την επιστημονική και εκπαιδευτική κοινότητα.
      Το Παιδαγωγικό Ινστιτούτο πρότεινε την εισαγωγή στα σχολεία των περισσότερων νέων βιβλίων του Δημοτικού (30 τον αριθμό) κατά το σχολικό έτος 2006-2007 δεδομένου ότι:
      α) δεν παρατηρείται ουσιαστική αναντιστοιχία περιεχομένου νέων και παλιών βιβλίων,
      β) η εκπαιδευτική κοινότητα είχε προετοιμαστεί με την εισαγωγή της «Ευέλικτης ζώνης» σε θέματα που αφορούν τις νέες μεθοδολογικές προσεγγίσεις της γνώσης που υιοθετούν τα νέα βιβλία,
      γ) θα υπήρχε ουσιαστική καθυστέρηση (5 ετών), στην περίπτωση κλιμακωτής εισαγωγής κατά τάξη, με συνέπεια τη σχετική χρονική απαξίωση των νέων βιβλίων καθότι η έναρξη για τη σύνταξη των νέων ΑΠΣ πραγματοποιήθηκε το 2001, και
      δ) θα παρουσιάζονταν δυσχέρειες στην αξιοποίηση των αποτελεσμάτων της προγραμματισμένης αξιολόγησης των νέων βιβλίων με σκοπό την βελτίωσή τους.
      Αναφορικά με την επέκταση της αρίθμησης από το 20 έως το 100 στα Μαθηματικά της Α' Δημοτικού, σας πληροφορούμε ότι δεν αποτελεί νέο στοιχείο στο περιεχόμενο της ύλης της τάξης καθότι προβλεπόταν στα προϋπάρχοντα των νέων βιβλίων ΑΠΣ του 1999 (ΦΕΚ 59/τ.Β΄/2-02-1999) και του 2001 (ΦΕΚ 1366/τ.Β΄/18-10-2001 και 1373-1376/τ.Β΄/18-10-2001), στα οποία προσδιορίζεται σαφώς το υποχρεωτικό περιεχόμενο διδασκαλίας.
      Παρ' όλα αυτά οι εκπαιδευτικοί ενημερώθηκαν με σχετικό έγγραφο για τον τρόπο αντιμετώπισης του θέματος, στην περίπτωση που δεν είχαν διδαχθεί οι αριθμοί από το 20 έως το 100. Σημειώνεται δε ότι ο διατιθέμενος χρόνος διδασκαλίας τους με βάση το παλαιό βιβλίο της Β' τάξης καθώς και το νέο βιβλίο της Α' δεν ξεπερνά τις 3 διδακτικές ώρες. Λαμβάνοντας επιπροσθέτως υπ' όψη ότι οι διδακτικές ενότητες από 120 που ήταν στα παλαιά βιβλία μειώθηκαν στις 75 καθώς και ότι στα νέα βιβλία της Β' τάξης διατίθενται περίπου 5 ώρες για επανάληψη και σύνδεση με τη γνώση της προηγούμενης τάξης, γίνεται εύκολα αντιληπτό ότι η αντιμετώπιση των ενδεχόμενων 'κενών' είναι ιδιαίτερα εφικτή.
      Σχετικά με το γλωσσικό μάθημα της Β' και Δ' τάξης, όπου για αντικειμενικούς λόγους δεν κυκλοφόρησαν νέα βιβλία, κρίθηκε από το αρμόδιο τμήμα του Π.Ι., ότι τα υπάρχοντα βιβλία είναι σε μεγάλο βαθμό συμβατά με το νέο ΑΠΣ.
      Όσον αφορά τις ενημερωτικές επιστολές που περιέχονται στο βιβλίο του δασκάλου των Μαθηματικών, πέραν του ότι δεν είναι υποχρεωτικές και ο εκπαιδευτικός έχει την διακριτική ευχέρεια να τις αξιοποιήσει όπως εκείνος κρίνει, όπως σαφώς αναφέρεται, αποτελούν υποδείγματα που σκοπό έχουν την ενημέρωση και όχι τη μεταφορά μέρους της εργασίας του σχολείου στο σπίτι Εξ' άλλου ο στόχος της ενημέρωσης υπηρετείται επί σειρά ετών στο πλαίσιο των μηνιαίων ενημερωτικών συναντήσεων με τους γονείς. Με το Προεδρικό Διάταγμα 201/1998 που αναφέρεται στη λειτουργία των σχολείων, άρθρο 11, παρ. 1, εδάφιο 5, έχει θεσμοθετηθεί κάθε εκπαιδευτικός να ορίζει ημέρα και ώρα συνεργασίας με τους γονείς μία φορά το μήνα.
      Οι εν λόγω επιστολές βοηθούν τους εκπαιδευτικούς στο ενημερωτικό έργο τους. Στόχος τους είναι να παρουσιαστεί το αντικείμενο της διδασκαλίας μιας ενότητας ή περιόδου και ο τρόπος εργασίας ώστε να εξασφαλιστεί η συνεργασία σχολείου-οικογένειας. Όπου χρειάζεται, δίνονται πρόσθετες εξηγήσεις σχετικά με τις μεθόδους διδασκαλίας και τρόπους μάθησης και τις δυσκολίες που πιθανόν να παρουσιαστούν.
      Τέλος, το θέμα της επάρκειας ή ανεπάρκειας των νέων βιβλίων του δασκάλου, υπό το πνεύμα της σαφήνειας των οδηγιών που παρέχονται στους εκπαιδευτικούς, θα αποδειχθεί ύστερα από την αξιολόγηση των βιβλίων στη καθημερινή διδακτική πράξη.
      Ο Υφυπουργός
      ΓΕΩΡΓΙΟΣ ΚΑΛΟΣ»
      10. Στην με αριθμό 322/17.10.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 62052/8.11.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Μανόλης Σοφ. Στρατάκης, σχετικά με το αντικείμενο του θέματος, σας γνωρίζουμε τα εξής:
      Με το ΑΠ. ΤΤ 35126/11-7-2005 έγγραφό μας ανακοινώσαμε στη Νομαρχιακή Αυτοδιοίκηση Ηρακλείου την κατ' εξαίρεση έγκριση για την πλήρωση μίας (1) κενής οργανικής θέσης του κλάδου ΠΕ Κτηνιάτρων βάσει της ΔΙΠΠ/Φ.ΕΓΚΡ.1/53/2744/22-2-2005 απόφασης της Επιτροπής του άρθρου 2, παρ. 1 της υπ’ αριθμ. 55/1998 ΠΥΣ.
      Η Νομαρχιακή Αυτοδιοίκηση Ηρακλείου με το ΑΠ. 16575/31-10-2006 έγγραφό της, φωτοαντίγραφο του οποίου επισυνάπτεται, μας γνώρισε ότι η διαδικασία πλήρωσης της εν λόγω θέσης βρίσκεται στο στάδιο της δημοσίευσης του πίνακα διοριστέου στην Εφημερίδα της Κυβερνήσεως.
      Επιπλέον, με το ΑΠ. ΤΤ 27253/20-7-2006 έγγραφό μας ανακοινώσαμε στην ίδια Νομαρχιακή Αυτοδιοίκηση την έγκριση για την πλήρωση είκοσι πέντε (25) κενών οργανικών θέσεων, διαφόρων κατηγοριών και κλάδων, βάσει της ΔΙΠΠ/Φ.ΕΓΚΡ./1/140/27050/23-5-2006 απόφασης της Επιτροπής του άρθρου 2, παρ. 1 της υπ’ αριθμ. 55/1998 ΠΥΣ.
      Στο ανωτέρω έγγραφο μας δόθηκαν σαφείς οδηγίες ότι οι προσλήψεις αυτές πρέπει να καλύψουν, κατά προτεραιότητα, τα κενά σε υπηρεσίες όπου οι ανάγκες της Ν.Α. είναι ιδιαίτερα αυξημένες και κυρίως σε κοινωνικές και παραγωγικές υπηρεσίες, μεριμνώντας ιδίως για την κάλυψη των αναγκών τους σε Επόπτες Δημόσιας Υγείας, Κτηνιάτρους, Ιατρούς, κ.λπ..
      Η Νομαρχιακή Αυτοδιοίκηση Ηρακλείου με το Α.Π. 16575/31-10-2006 έγγραφό της μας γνώρισε ότι πρόκειται να προκηρύξει βάσει της ανωτέρω έγκρισης πέντε (5) θέσεις ΠΕ Κτηνιάτρων. Η εν λόγω διαδικασία δεν έχει ολοκληρωθεί λόγω της απαγόρευσης του άρθρου 28 παρ. 5 του ν. 2190/1994.
      Ο Υφυπουργός
      ΑΘΑΝΑΣΙΟΣ ΝΑΚΟΣ»)
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 17 Νοεμβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής)
      1.- Η με αριθμό 60/4/9-11-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Πρωθυπουργό, σχετικά με την επίλυση του θέματος των Συμβασιούχων.
      2.- Η με αριθμό 71/5/13-11-2006 επίκαιρη ερώτηση της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα προς τον Πρωθυπουργό, σχετικά με την επίλυση του θέματος των Συμβασιούχων.
      3.- Η με αριθμό 72/6/13-11-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την επίλυση του θέματος των Συμβασιούχων.
       Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1.- Η με αριθμό 75/14-11-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιλτιάδη Παπαϊωάννου προς τον Υπουργό Δικαιοσύνης, σχετικά με την παραίτηση αρεοπαγίτη κ.λπ..
      2.- Η με αριθμό 77/14-11-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την κατασκευή των αναγκαίων αντιπλημμυρικών έργων στην περιοχή Μελισσουργού του Δήμου Απολλωνίας Θεσσαλονίκης κ.λπ..
      3.- Η με αριθμό 81/14-11-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με τη σύμβαση μεταξύ του ελληνικού δημοσίου και της Microsoft κ.λπ..
      4.- Η με αριθμό 74/14-11-2006 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς την Υπουργό Εθνικής Παιδείας και Θρησκευμάτων, σχετικά με τα προβλήματα εκπαίδευσης των κωφών και βαρήκοων μαθητών και φοιτητών κ.λπ..
      Επίσης, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, ενενήντα μαθητές και μαθήτριες και ένας συνοδός Αξιωματικός από το Σχολείο Γενικής Επιμόρφωσης Ανθυπασπιστών σειράς 2006 του Κέντρου Εκπαίδευσης «ΠΑΛΑΣΚΑ» του Πολεμικού Ναυτικού.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η τρίτη με αριθμό 66/13.11.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με την υλοποίηση του προγράμματος για την ψυχική υγεία στα σχολεία, τη στελέχωση με ψυχολόγους κλπ..
      Η επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου έχει ως εξής:
      «Ο σύγχρονος τρόπος ζωής με τους γονείς να εργάζονται πολλές ώρες για να εξασφαλίσουν άνεση στα παιδιά, η έλλειψη επαφής γονιών και παιδιών, οι αφιλόξενες πόλεις με ανύπαρκτους ανοιχτούς χώρους -αλάνες, ακόμη και πεζοδρόμια- ασκούν ασφυκτική πίεση στα παιδιά, με αποτέλεσμα να εμφανίζουν πολλά παιδιά και κυρίως έφηβοι εκδηλώσεις βίας, μιας βίας που μπορεί να παρουσιάζεται σε κάθε της μορφή, λεκτική, σωματική, ψυχολογική, συναισθηματική, σεξουαλική, βανδαλισμοί. 
      Η δημιουργία ενός σχολείου – πηγής παιδείας και όχι μόνο γνώσης, ενός σχολείου που ενδιαφέρεται για την ψυχή του παιδιού και όχι μόνο για τη διδακτέα ύλη, που έχει στο επίκεντρό του τον άνθρωπο, που να αντιμετωπίζει τα προβλήματα των παιδιών, θα βοηθούσε να αντιμετωπίσουν τα αδιέξοδα και τους φόβους τους, τις εκδηλώσεις βίας που κατά καιρούς εμφανίζουν.
      Ένα μέτρο, που σχεδόν όλες οι χώρες της Ευρωπαϊκής Ένωσης έχουν υιοθετήσει και είναι αίτημα γονεϊκών, εκπαιδευτικών, μαθητικών και επιστημονικών φορέων στην Ελλάδα, είναι η ύπαρξη ψυχολόγων υποστήριξης στα σχολεία, που να ασχολούνται με τα προβλήματα των μαθητών, αλλά και των οικογενειών τους, που θα βοηθούν στην πρόληψη των ψυχολογικών προβλημάτων και την ανάπτυξη υγιών στάσεων αντιμετώπισης των διαπροσωπικών σχέσεων και των προσωπικών δυσκολιών.
      Ερωτάται η Υπουργός Παιδείας:
      1. Πόσο έχει προχωρήσει το πρόγραμμα για την ψυχική υγεία στα σχολεία, που έχει αναγγελθεί μέσω του ΕΠΕΑΚ;
      2. Θα ικανοποιήσει το αίτημα γονεϊκών, εκπαιδευτικών, μαθητικών και επιστημονικών φορέων για επάνδρωση των σχολείων με ψυχολόγους, όπως εξάλλου έχει προτείνει και το Παιδαγωγικό Ινστιτούτο;»
      Η κυρία Υπουργός έχει το λόγο για τρία λεπτά.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Είναι ευτυχής η συγκυρία ότι ταυτόχρονα στην Επιτροπή Μορφωτικών Υποθέσεων συζητούσαμε αυτό ακριβώς, συζήτηση που έχει προκληθεί πολύ πριν συμβούν τα γνωστά γεγονότα. 
      Εκεί ανταλλάξαμε απόψεις και με τον κύριο Πρόεδρο του Συνασπισμού. Εκτιμώ την ανησυχία του για τα ζητήματα αυτά και θέλω να επαναλάβω το τι ακριβώς έχει κάνει το Υπουργείο Παιδείας μέχρι σήμερα, χωρίς να σημαίνει ότι τα θεωρώ αρκετά, διότι το πρόβλημα είναι εξαιρετικά σύνθετο.
      Κατ’ αρχήν το πρόβλημα του bullying, της βίαιης και επιθετικής συμπεριφοράς μέσα στο σχολείο, αλλά και στους χώρους που γενικότερα συνδέονται με το σχολείο, είναι ένα ζήτημα που αφορά σ’ όλες τις χώρες του κόσμου. Σε πολλές χώρες έχουν γίνει τεράστιες επενδύσεις, προσπάθειες και συστηματικές παρεμβάσεις κλπ., χωρίς αυτό να σημαίνει ότι το πρόβλημα μπορεί να επιλυθεί αυτόματα.
      Το Υπουργείο Παιδείας στο διάστημα αυτό έχει πραγματοποιήσει σειρά προγραμμάτων συνολικά εξίμισι χιλιάδες περίπου προγράμματα. Ακόμη, έχει στελεχώσει τους δεκαέξι συμβουλευτικούς σταθμούς νέων -οι οποίοι βρέθηκαν μόνο ως κτήρια και όχι στελεχωμένοι- με στελέχη κοινωνικούς λειτουργούς, εκπαιδευτικούς με ειδικές γνώσεις ψυχολογίας, ψυχολόγους. Ταυτόχρονα, συνέστησε άλλους σαράντα τρεις συμβουλευτικούς σταθμούς γιατί απόφασή μας είναι κάθε διεύθυνση στις πενήντα οκτώ διευθύνσεις που υπάρχουν να διαθέτει απόλυτα στελεχωμένο συμβουλευτικό σταθμό, που θα στηρίζει τα σχολεία στα οποία η διεύθυνση έχει εποπτεία, ενώ ταυτόχρονα έχουμε ζητήσει και θέσεις ψυχιάτρων στις δεκατρείς περιφέρειες της χώρας. Το Εθνικό Ίδρυμα Νεότητας πραγματοποιεί σειρά προγραμμάτων στα οποία συμμετείχαν χίλια διακόσια πενήντα περίπου σχολεία, ενώ ταυτόχρονα φέτος εκπαιδεύτηκαν πέντε χιλιάδες εκπαιδευτικοί σε προβλήματα διαχείρισης τάξης και ζητήματα που έχουν σχέση με το bullying στα σχολεία και την παραβατική συμπεριφορά.
      Ακόμη σας λέω ότι για πρώτη φορά έχει ιδρυθεί θέση παρέδρου στο Παιδαγωγικό Ινστιτούτο, ειδική θέση γι’ αυτό το ζήτημα. Ταυτόχρονα, έχουμε συνεργασία με την παιδοψυχιατρική κλινική του Πανεπιστημίου Αθηνών όπου υπάρχει ειδική τηλεφωνική γραμμή με στελέχη εξειδικευμένα που στηρίζουν τους εκπαιδευτικούς στην αντιμετώπιση των ζητημάτων αυτών. Το ίδιο συμβαίνει και με την παιδιατρική κλινική του «Αγία Σοφία» όπου έχει συστηθεί ένα κέντρο εφήβων και βέβαια, υπάρχει συνεργασία με όλες τις υπάρχουσες δομές στη χώρα.
      Αλλά κύριε Πρόεδρε, σας είπα ότι και αυτά είναι λίγα. Την επόμενη χρονιά θα εκπαιδευτούν άλλοι οκτώ χιλιάδες εκπαιδευτικοί, όμως, το πρόβλημα είναι σύνθετο. Αφορά στην αλλαγή της οικογένειας των δομών της κοινωνίας. Αφορά στα τηλεοπτικά μέσα και τον καταιγισμό των μηνυμάτων που πολλές φορές έρχονται σ’ αντίθεση μ’ αυτό που πρέπει να προωθεί το σχολείο. 
      Θέλω να πω στον Πρόεδρο του Συνασπισμού ότι, βέβαια, συμφωνούμε το σχολείο δεν είναι μόνο σχολείο γνώσης, αλλά κυρίως η πρωτοβάθμια εκπαίδευση και το γυμνάσιο είναι και σχολείο ολοκλήρωσης της προσωπικότητας και άρα, πρέπει να διέπεται από αρχές, κανόνες και αξίες.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο για δύο λεπτά.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, εκτιμούμε ως ένα εξαιρετικά σοβαρό ζήτημα το να υπάρξουν με όσο το δυνατόν μικρότερη καθυστέρηση παρεμβάσεις σ’ αυτά τα φαινόμενα, τα οποία βλέπουμε στα σχολεία. Φαινόμενα, τα οποία είναι πολύ ακραία όπως στη Βέροια ή στην Αμάρυνθο, αλλά και φαινόμενα τα οποία γίνονται μια καθημερινή και τελματωμένη κατάσταση στα σχολεία. Και αυτό είναι φυσικό, διότι όπως περιλαμβάνεται και σε έκθεση του Παιδαγωγικού Ινστιτούτου, σήμερα υπάρχει ένα πολύ μεγάλο μέρος των μαθητών και των μαθητριών, 20% περίπου, που εμφανίζουν μαθησιακές και ψυχοκοινωνικές προσαρμοστικές δυσκολίες. 
      Υπάρχει ένα μεγάλο πρόβλημα, σχετικά με την οικογένεια.Είτε τα στοιχεία διάλυσης οικογενειών, είτε μονογονεϊκές οικογένειες, είτε οικογένειες εργαζομένων, είτε οικογένειες απελπισμένων που ψάχνουν να βρουν δουλειά και που δεν μπορούν να στηρίξουν το μαθητή στις ανάγκες που έχει να προχωρήσει και να  βγει μέσα στη ζωή. Το γεγονός ότι μια επιστολή στην «ΕΛΕΥΘΕΡΟΤΥΠΙΑ» ενός μαθητή, μ’ αυτό το δραματικό άρθρο και τον εύστοχο τρόπο που είχε γραφεί έγινε τόσο σημαντικό θέμα, δείχνει και την έκταση του προβλήματος. 
      Υπάρχουν οι δυσκολίες των εκπαιδευτικών, διότι λειτουργούν πολλές φορές με εμπειρικές μεθόδους και όχι σωστές μεθόδους. Εγώ θα πω κάτι το οποίο πριν από λίγα χρόνια το είχα αντιμετωπίσει με στενό αν θέλετε συγγενικό πρόσωπο όπου μέσα σε ένα δημοτικό ο διευθυντής του δημοτικού έβαζε τα παιδιά να κάνουν ανάγνωση και είχε δώσει σύνθημα στα παιδιά, στην ομάδα, ότι αν κάποιος φάει τα λόγια του ή τραυλίσει, να χειροκροτούν. Καταλαβαίνετε επομένως ότι έχουμε να δουλέψουμε σε πάρα πολλές πλευρές.
      Μ’ αυτήν την έννοια νομίζω ότι ναι, υπάρχουν κάποια μέτρα, αλλά δεν αρκούν. Και δεν αρκούν όχι επειδή το λέω εγώ, αλλά φαίνεται από τα αποτελέσματα τα οποία έχουμε και από τα προβλήματα, τα οποία υπάρχουν. Γι’ αυτό η πρότασή μας προς την κυρία Υπουργό είναι να προχωρήσουμε, όπως προτείνει η εισήγηση του συμβούλου του Παιδαγωγικού Ινστιτούτου το 2002 στην ολομέλεια του Παιδαγωγικού Ινστιτούτου στο θεσμό του σχολικού ψυχολόγου. Δηλαδή κάθε μεγάλο σχολείο κάθε συγκρότημα σχολείων να έχει τον ψυχολόγο του ή την ψυχολόγο του και αν θέλετε αν έχουμε σχολεία με μικρότερο μαθητικό πληθυσμό να υπάρχει μια ομάδα δύο έως τριών σχολείων, ώστε να υπάρξει αυτή η στήριξη η οποία είναι αναγκαία για το παιδί, για τη λειτουργία του σχολείου και για την οικογένεια.
      Τελειώνοντας, θα ήθελα να ρωτήσω αν υπάρχει ένας προγραμματισμός πιο συγκεκριμένος και αν έχει υπολογιστεί σήμερα ένας ψυχολόγος από αυτούς που ανέφερε σε τι αριθμό μαθητών αντιστοιχεί, ώστε να έχουμε και ένα κριτήριο ότι ναι τι φωνάζετε κάθε διακόσιους μαθητές έχουμε ένα ψυχολόγο κάθε πεντακόσιους ή κάθε πέντε χιλιάδες. Θέλουμε να  ξέρουμε πού βρισκόμαστε.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. 
      Θα  ήθελα να ανακοινώσω στο Σώμα, ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, πενήντα μαθητές και μαθήτριες και τρεις συνοδοί-δάσκαλοι από το δημοτικό σχολείο «Παιδαγωγική» του Πειραιά.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ορίστε, κυρία Υπουργέ, έχετε το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε. 
      Η κατάσταση είναι όπως σας είπα. Ήδη προχωρήσαμε όπως σας είπα στη στελέχωση των δεκαέξι συμβουλευτικών σταθμών νέων και τώρα προχωρούμε στους σαράντα τρεις. Ταυτόχρονα, στις περιφέρειες με ψυχιάτρους και βέβαια, η φιλοδοξία μας είναι πράγματι, κύριε Πρόεδρε του Συνασπισμού, να έχουμε τη δυνατότητα να έχουμε και ομάδες ψυχολόγων ή και σε συγκεκριμένα μεγάλα συγκροτήματα έναν ψυχολόγο. Αυτό το πρόγραμμα θα προχωρήσει.
      Θέλω, βέβαια, να σας πω ότι εμείς έχουμε στενή συνεργασία με ομάδες ψυχολόγων που είναι και εξειδικευμένοι και αντιμετωπίζουν πολλά προβλήματα. Παραδείγματος χάριν, το πρόβλημα των παιδιών στη Φαρκαδόνα που δυο χρόνια τώρα τα στηρίζει ομάδα ψυχολόγων, μας έδωσε να καταλάβουμε ότι έγινε πάρα πολύ καλή δουλειά και μπορούμε αυτό να το κάνουμε κάθε φορά. Ταυτόχρονα έχουμε αποφασίσει να δημιουργήσουμε μια task force για ειδικά ζητήματα, η οποία να βοηθήσει σ’ αυτό το έργο το Υπουργείο. Βεβαίως, αν πήγαινε κανείς σε κάθε σχολείο θα ήθελε χιλιάδες ψυχολόγους που δεν θα τους είχαμε. Αλλά πάντως, αυτή είναι η προοπτική, κύριε Πρόεδρε. Θέλω, όμως, να σας πω πως ό,τι και αν κάνουμε δεν θα λύσουμε ποτέ εκ των άνω όλα αυτά τα προβλήματα, διότι είναι σύνθετα, δεν είναι μαζικού χαρακτήρα πολλές φορές είναι εξατομικευμένα και βέβαια κάθε φορά πρέπει να αναλύεται και το περιστατικό αν έχει σχέση με πραγματική ψυχική νόσο ή ενδογενή ή αν είναι κάτι διαφορετικό. Βέβαια, ούτε μπορούμε να αλλάξουμε ριζικά την οικογένεια και εκείνο που δεν μπορούμε φαίνεται να αλλάξουμε άρδην είναι το τηλεοπτικό τοπίο το οποίο είναι σε θέση πολλές φορές να διαλύσει μέσα σ’ ένα εικοσιτετράωρο αυτό που εμείς  μπορούμε να κτίζουμε από χρόνια.
      Αυτό πρέπει να το έχουμε πάντοτε υπ’ όψιν μας και να έχουμε, βέβαια, στο νου μας είναι ότι όσο πιο ψύχραιμα και αντικειμενικά αντιμετωπίζεται αυτό το ζήτημα, ιδιαίτερα από τις τοπικές κοινωνίες και τα τηλεοπτικά μέσα, τόσο πιο πολύ βοηθάμε την κατάσταση. Άρα για το ζήτημα αυτό θα ξανασυζητήσουμε. Σας υπενθυμίζω ότι στην Επιτροπή Μορφωτικών Υποθέσεων θα έχουμε συνέχεια των συζητήσεων. Πάντως πρέπει να σας πω ότι από τη διεθνή εμπειρία διαπιστώνεται ότι χώρες, όπως οι Ηνωμένες Πολιτείες –το ανέφερα και στην επιτροπή- που έχουν επενδύσει ουσιαστικά, με τεράστια ποσά, τεράστιο δυναμικό, σε ψυχολογική στήριξη, έχουν πάλι πάρα πολλά προβλήματα. 
      Επομένως θα πρέπει να αντιμετωπίσουμε το ζήτημα και ευρύτερα, κατανοώντας ότι το σχολείο δεν μπορεί να λύσει όλα τα προβλήματα. Δηλαδή πρέπει να ξεκαθαρίσουμε εδώ ότι το σχολείο μπορεί να βοηθήσει για τα προβλήματα που προέρχονται, κυρίως, από την αλλαγή της οικογένειας, των κοινωνικών δομών, αλλά το σχολείο ταυτόχρονα, πρέπει να προσφέρει τις βασικές γνώσεις και πρέπει να προσφέρει μια σειρά από άλλα ντοσιέ γνώσεων: ατομικά δικαιώματα, περιβάλλον, διαπολιτισμικά θέματα κ.λπ.. Δεν μπορεί όμως να λύσει όλα τα προβλήματα της οικογένειας, ούτε μπορούν εκ των άνω να λυθούν όλα τα προβλήματα, χωρίς την ουσιαστική συμμετοχή του σχολείου και προσπαθούμε να το στηρίξουμε ώστε αυτό να το κάνει. Δεν είναι, λοιπόν, θέμα του τι κάνει το Υπουργείο, έτσι ιεραρχικά. 
      Σας λέω, λοιπόν, ότι θα προσπαθήσουμε πολύ περισσότερο, αλλά χρειάζονται πολλές προσπάθειες επί πολύ χρόνο από πολλούς ανθρώπους, με πιθανώς πενιχρά αποτελέσματα και αυτό θέλω να το κατανοήσετε, κύριε Πρόεδρε. Πιθανώς τα αποτελέσματα να είναι πολύ πενιχρά και διαχρονικά. Αλλά πρέπει να το κάνουμε. Γι’ αυτό βέβαια είμαστε πεπεισμένοι.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ.
      Θα προταθεί η συζήτηση της πρώτης με αριθμό 62/13-11-2006 επίκαιρης ερώτησης δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Δικαιοσύνης, σχετικά με την κάλυψη με το αναγκαίο προσωπικό των δικαστηρίων της Ζακύνθου κ.λπ.. 
      Συγκεκριμένα, η επίκαιρη ερώτηση του κυρίου συναδέλφου έχει ως εξής:
      «Με επανειλημμένες ερωτήσεις  (αριθμ. πρωτ. 5061/11-11-2004 και αριθμ. πρωτ. 12015/22-6-2005) και ομιλίες μου στη Βουλή έθεσα το τεράστιο πρόβλημα της έλλειψης προσωπικού στα δικαστήρια της Ζακύνθου. Επί συνόλου είκοσι τριών οργανικών θέσεων, σήμερα υπηρετούν μόνο δώδεκα υπάλληλοι. Η δικαιοσύνη στη Ζάκυνθο καταρρέει, καθώς οι δικαστικοί υπάλληλοι αδυνατούν να αντεπεξέλθουν στα καθήκοντά τους εξαιτίας της θεαματικής αύξησης του όγκου εργασίας που φθάνει μέχρι και 1.000% την τελευταία εικοσαετία. Η κατάσταση είναι τραγική. Από το Σεπτέμβριο του 2005 οι δικαστικοί υπάλληλοι έχουν προβεί σε κινητοποιήσεις, με αλλεπάλληλες απεργίες και στάσεις εργασίας, ενώ ο Δικηγορικός Σύλλογος Ζακύνθου συμπαρίσταται στα δίκαια αιτήματά τους. 
      Σε απάντησή σας είπατε ότι με έγγραφό σας στις 6/5/2005 αιτηθήκατε την έγκριση του ΥΠ.ΕΣ.Δ.Δ.Α. για πλήρωση εκατόν ογδόντα δύο θέσεων δικαστικών υπαλλήλων. Σε νέα ερώτησή μου την 1-9-2006 απαντήσατε ότι θα καλύψετε προσωρινά την ανάγκη με δώδεκα εκπαιδευόμενους υπαλλήλους από τον Ο.Α.Ε.Δ. και μόνιμο προσωπικό θα προσλάβετε το 2007. Δεν έγινε τίποτα ακόμη και συνεχίζετε τον εμπαιγμό. Οι δικαστικοί υπάλληλοι των δικαστηρίων της Ζακύνθου ξεκίνησαν απεργία διαρκείας. 
      Ερωτάται ο κύριος Υπουργός:
      1. Ποια μέτρα προτίθεται να λάβει άμεσα για την κάλυψη με προσωπικό των δικαστηρίων της Ζακύνθου και την εύρυθμη λειτουργία τους για την απονομή της δικαιοσύνης;
      2. Ποιο είναι το χρονοδιάγραμμα και ο προϋπολογισμός του έργου για την επισκευή του δικαστικού μεγάρου;»
      Ο Υπουργός Δικαιοσύνης κ. Παπαληγούρας έχει το λόγο για τρία λεπτά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε συνάδελφε, μόλις πριν λίγες βδομάδες, απαντώντας σε γραπτή ερώτησή σας για το ίδιο ακριβώς θέμα, εξέθεσα αναλυτικά τις ενέργειες στις οποίες προβαίνει το Υπουργείο Δικαιοσύνης προκειμένου να αντιμετωπίσει τις σημαντικές πράγματι ελλείψεις, σε υπαλλήλους στο Πρωτοδικείο Ζακύνθου, αλλά και στην Εισαγγελία Πρωτοδικών Ζακύνθου. 
      Θα σας επαναλάβω και σήμερα αυτά τα οποία γραπτά είχα απαντήσει.
      Πρώτον, στο πλαίσιο της ενίσχυσης του προσωπικού, δίνουμε οπωσδήποτε προτεραιότητα στην Ζάκυνθο. Και αυτό διότι πράγματι παρουσιάζει σημαντικές ελλείψεις σε προσωπικό. Έτσι στην ήδη δρομολογημένη, κατ’ εξαίρεση, πρόσληψη με διαγωνισμό τετρακοσίων εξήντα πέντε δικαστικών υπαλλήλων –μιλώ, βέβαια, για όλη την Ελλάδα- κατανέμονται πλέον έξι θέσεις στην Ζάκυνθο: Τέσσερις στο πρωτοδικείο και δύο στην εισαγγελία.
      Μάλιστα θέλω να σας επισημάνω ότι για να διασφαλιστεί ο μεγαλύτερος δυνατός αριθμός στην κατανομή αυτών των τετρακοσίων εξήντα πέντε υπαλλήλων που θα προκύψουν από το διαγωνισμό στη Ζάκυνθο φροντίσαμε προηγουμένως, με απόφασή μου από το Σεπτέμβριο του περασμένου χρόνου, να αυξήσουμε κατά δύο τις οργανικές θέσεις στη Ζάκυνθο. Έτσι, όταν ο διαγωνισμός αυτός ολοκληρωθεί –και ελπίζω ότι θα ολοκληρωθεί μέσα στο 2007, γιατί όπως ξέρετε, οι διαδικασίες αυτές είναι χρονοβόρες και μιλώ για διαδικασία Α.Σ.Ε.Π.-  έχω την ελπίδα ότι θα αντιμετωπιστούν αυτά τα προβλήματα. Εντός των προσεχών ημερών το Υπουργείο Απασχόλησης θα προσδιορίσει τον ακριβή αριθμό των ατόμων με ειδικές ανάγκες, που πρέπει να περιλαμβάνονται στις προκηρυσσόμενες σχετικές θέσεις. Μέχρι ότου, λοιπόν, ο διαγωνισμός αυτός ολοκληρωθεί, επιχειρούμε με αποσπάσεις, με μεταθέσεις, να εξασφαλίσουμε μεγαλύτερο αριθμό υπηρετούντων υπαλλήλων στη Ζάκυνθο. Για λόγους που –ομολογώ- εγώ προσωπικά δεν αντιλαμβάνομαι, η Ζάκυνθος θεωρείται μια από τις δύο δυσμενέστερες τοποθετήσεις σε ολόκληρη την επικράτεια, που αποφεύγεται από τους δικαστικούς υπαλλήλους. Ακόμη και μετάταξη επιχειρούμε, προκειμένου, ακριβώς, να αντιμετωπίσουμε αυτά τα κενά, δεδομένου ότι με τις προσφυγές των υπαλλήλων κατά των αποφάσεων τοποθέτησης, και χρονοβόρα είναι η διαδικασία κάλυψης των κενών, και δεν έχει πάντα το επιθυμητό αποτέλεσμα. Ξέρετε πολύ καλά αυτήν την ιστορία.
      Εφ’ ω και κάναμε τι; Εφ’ ω και συγκεκριμένα αποσπάσαμε υπάλληλο από τη Δημοτική Επιχείρηση Ύδρευσης και Αποχέτευσης –άσχετη υπηρεσία με το Υπουργείο Δικαιοσύνης- μεταθέσαμε έναν ακόμη υπάλληλο και παράλληλα αυτήν την ώρα εξετάζεται η δυνατότητα μετάταξης άλλης μιας υπαλλήλου, αποσπασμένης από το Υπουργείο Πολιτισμού.
      Επιπλέον να πω ότι στις δικαστικές υπηρεσίες της Ζακύνθου κατανέμουμε το μεγαλύτερο δυνατό αριθμό εκπαιδευομένων υπαλλήλων, που θα διατεθούν άμεσα από τον Ο.Α.Ε.Δ.. Σε πρόσφατη τηλεφωνική επικοινωνία μου με τον αρμόδιο Υπουργό κ. Τσιτουρίδη, είχα τη διαβεβαίωσή του ότι μέσα στον επόμενο μήνα θα έχει ολοκληρωθεί η τοποθέτηση των εξακοσίων εκπαιδευομένων στα δικαστήρια και τις φυλακές ολόκληρης της χώρας. Να σας ενημερώσω ότι αναλογούν δώδεκα υπάλληλοι, που –επαναλαμβάνω- εντός του προσεχούς μηνός θα αρχίσουν να δουλεύουν στη Ζάκυνθο. 
      Τέλος, μια φράση θα πω για την ανακαίνιση του δικαστικού μεγάρου. Από τις 20 Σεπτεμβρίου έχει υπογραφεί η σχετική σύμβαση για την ανακαίνιση του δικαστικού μεγάρου με τον ανάδοχο του έργου. Με παράκληση της ίδιας της διοίκησης του δικαστικού μεγάρου και λόγω των δημοτικών εκλογών υπήρξε μια μικρή καθυστέρηση στην έναρξη των σχετικών εργασιών επισκευής, που όμως εντός των προσεχών ημερών ξεκινούν και εκτιμάται ότι το έργο θα περατωθεί περί τα τέλη του φθινοπώρου του 2007. Επισημαίνω ότι για το 2006 έχει εξασφαλιστεί πίστωση 600.000 ευρώ, δηλαδή πάνω από 200.000.000 δραχμές, από το Πρόγραμμα Δημοσίων Επενδύσεων και από το Ταμείο Χρηματοδότησης Δικαστικών Κτηρίων, το ΤΑ.Χ.ΔΙ.Κ..
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Το λόγο έχει ο κ. Βαρβαρίγος, για δύο λεπτά. 
      ΔΗΜΗΤΡΙΟΣ ΒΑΡΒΑΡΙΓΟΣ:  Ευχαριστώ, κύριε Πρόεδρε.
      Κύριε Υπουργέ, είναι πρωτοφανής η αδιαφορία που αντιμετωπίζετε εσείς και η Κυβέρνηση το μείζον πρόβλημα της λειτουργίας των δικαστηρίων της Ζακύνθου. Τα δικαστήρια δεν λειτουργούν, έχουν κλείσει. Οι δικαστικοί υπάλληλοι είναι σε απεργία διαρκείας. Ορίστε τα δημοσιεύματα του Τύπου. Όλος ο τοπικός Τύπος έχει ξεσηκωθεί, όλη η κοινωνία της Ζακύνθου. Και, βέβαια, όταν δεν λειτουργούν τα δικαστήρια, δεν λειτουργεί η δικαιοσύνη, δεν λειτουργεί η δημοκρατία. Είναι ένα πρόβλημα που σας είναι γνωστό από το 2004. Με επανειλημμένες ερωτήσεις μου και ομιλίες μου στη Βουλή σας έχω ενημερώσει. Σε απαντήσεις που μου δώσατε αναγνωρίζετε το πρόβλημα. Το περιγράφετε ως οξύτατο, αλλά δεν κάνετε τίποτα ή, τουλάχιστον, οι ενέργειες που κάνατε δεν είχαν αποτέλεσμα να δώσουν λύση στο πρόβλημα.
      Το 2004 μου είπατε ότι είχατε ζητήσει να σας εγκρίνει το Υπουργείο Εσωτερικών εννιακόσιους τριάντα υπαλλήλους για να προχωρήσετε σε διαγωνισμό και κάλυψη των αναγκών όλων των δικαστηρίων της χώρας και μεταξύ αυτών και της Ζακύνθου και αυτό δεν έγινε. Το 2005 σε άλλη ερώτηση μου είπατε ότι ζητήσατε εκατόν ογδόντα δύο. Τελικά ούτε κι εκεί έγινε τίποτα και πρόσφατα το Σεπτέμβριο σ’ άλλη ερώτηση μου είπατε ότι σας ενέκριναν τετρακόσιους πενήντα. 
      	ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν είναι αληθή αυτά που λέτε.
      	ΔΗΜΗΤΡΙΟΣ ΒΑΡΒΑΡΙΓΟΣ: Δεν είναι αληθή, κύριε Υπουργέ; Εδώ έχω τις απαντήσεις σας. Θα σας διαβάσω…
      	ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν είναι ακριβές ότι ουδείς πήγε στη Ζάκυνθο.
      	ΔΗΜΗΤΡΙΟΣ ΒΑΡΒΑΡΙΓΟΣ: Με συγχωρείτε, μη με διακόπτετε. Στις 6/12/2004 αναφορικά με το διορισμό νέων υπαλλήλων επισημαίνετε ότι το Υπουργείο Δικαιοσύνης με το τάδε έγγραφό του προς το Υπουργείο Εσωτερικών,  Δημόσιας Διοίκησης και Αποκέντρωσης ζητά την πλήρωση εννιακοσίων τριάντα θέσεων στα δικαστήρια, μεταξύ των οποίων και της Ζακύνθου. 
      	15/7/2005: «Αναγνωρίζοντας τα οξύτατα προβλήματα που έχουν διαπιστωθεί στα δικαστήρια της Ζακύνθου κ.λπ., έχουμε ζητήσει την έγκριση συνολικά εκατόν ογδόντα δύο θέσεων δικαστικών υπαλλήλων όλων των κλάδων για τις δικαστικές υπηρεσίες». 
       	 Το 2006 μου λέτε ότι ζητήσατε και σας έχουν εγκρίνει τώρα την πλήρωση τετρακοσίων εξήντα πέντε θέσεων δικαστικών υπαλλήλων, όμως απ’ αυτά δεν έγινε απολύτως τίποτα. 
      Η σημερινή κατάσταση, κύριε Υπουργέ: Πρωτοδικείο, δώδεκα οργανικές θέσεις, οι 8 είναι κενές. Εισαγγελία, επτά οργανικές θέσεις, οι δύο κενές, Ειρηνοδικείο τέσσερις, η μία κενή. Σε σύνολο είκοσι τριών οι έντεκα είναι κενές. 
      Οι εργασίες στα δικαστήρια της Ζακύνθου από το 1985 που έγινε ο οργανισμός μέχρι σήμερα έχουν αυξηθεί μέχρι 1.300%. Οι δικαστικές υποθέσεις έχουν πολλαπλασιαστεί. Αυτά σας έχουν κοινοποιηθεί με αναφορές των δικαστικών λειτουργών και δικαστικών υπαλλήλων. Σας έχουν ενημερώσει με αναφορά του εισαγγελέα Πρωτοδικών ότι οι δικάσιμοι το 2005 είχαν δοθεί μέχρι και το 2009 και σήμερα έχουν εξαντλήσει και το 2010. Να δούμε για κάποιον που προσφεύγει στη δικαιοσύνη πότε θα υπάρξει μία απόφαση και πότε θα βρει το δίκιο του. Έχει καταλυθεί η δικαιοσύνη στη Ζάκυνθο, δεν υπάρχει λειτουργία δικαστηρίων, έχουν βάλει λουκέτο, οι υπάλληλοι βρίσκονται σε απεργία διαρκείας και σε κάθε δικάσιμο απεργούν.
      Κύριε Υπουργέ, δεν ξέρω πώς απαντάτε. Μας είπατε ότι θα τοποθετήσετε προσωρινά δώδεκα υπαλλήλους εκπαιδευόμενους από τον Ο.Α.Ε.Δ.. Ούτε αυτό έγινε και μας λέτε τώρα μέσω Α.Σ.Ε.Π., δεν ξέρω πότε, το 2007. Ανακοινώσατε ότι από τις έντεκα κενές θέσεις θα καλύψετε τις έξι, τις μισές, δεδομένου ότι ζητάμε επιπλέον αύξηση κατά δέκα στις οργανικές θέσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, σας παρακαλώ. Ο κ. Υπουργός είχε διπλάσιο χρόνο. Επιτρέψτε μου να μιλήσω για λίγο ακόμα για να ολοκληρώσω γιατί υπάρχει και το θέμα του δικαστικού μεγάρου το οποίο δεν πρόλαβα να αναλύσω.
      ΠΡΟΕΔΡΕΥΩΝ (Ιωάννης Τραγάκης): Έχετε τριάντα δευτερόλεπτα.
      ΔΗΜΗΤΡΙΟΣ ΒΑΡΒΑΡΙΓΟΣ: Σας λέω και κάτι άλλο, κύριε Υπουργέ, ότι ο Νομός Ζακύνθου είναι ο μοναδικός νομός της χώρας όπου υπάρχει ένα ειρηνοδικείο. Στην Κεφαλλονιά που έχουμε ίδιο αριθμό κατοίκων υπάρχουν τέσσερα, στη Λευκάδα που είναι μικρότερος νομός υπάρχουν τρία και στη Ζάκυνθο υπάρχει ένα. Ζητάμε, λοιπόν, να καλυφθούν οι κενές οργανικές θέσεις και να αυξηθούν οι οργανικές κατά δέκα, πέντε στο πρωτοδικείο, τρεις στην εισαγγελία, δύο στο ειρηνοδικείο. 
      Για το ζήτημα του δικαστικού μεγάρου, κύριε Υπουργέ, είχατε απαντήσει στην ερώτηση που σας είχα κάνει το 2005 ότι έχει εγκριθεί ένα ποσό ενάμισι εκατομμυρίου ευρώ, ότι το έργο θα ολοκληρωνόταν το δεύτερο εξάμηνο του 2006 και δεν έγινε απολύτως τίποτα. Στη νέα ερώτηση που σας έκανα το Σεπτέμβριο μου απαντήσατε αυτά που είπατε προηγουμένως. Μιλάτε τώρα για 600.000 ευρώ, εργολάβος δεν έχει εγκατασταθεί και το έργο, βέβαια, δεν πρόκειται με τη διάθεση που το αντιμετωπίζετε να ολοκληρωθεί.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ολοκληρώσατε.
      ΔΗΜΗΤΡΙΟΣ ΒΑΡΒΑΡΙΓΟΣ: Κλείνοντας, κύριε Πρόεδρε, θέλω να επισημάνω ότι η δικαιοσύνη εκτός από ένας βασικός και θεμελιώδης θεσμός του πολιτεύματος –η τρίτη εξουσία- εισπράττει μέσω των δικαστηρίων και χρήματα για το κράτος. Στη Ζάκυνθο, λοιπόν, οι ετήσιες εισπράξεις, κύριε Υπουργέ…
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδέλφε.
      ΔΗΜΗΤΡΙΟΣ ΒΑΡΒΑΡΙΓΟΣ: …είναι περίπου 3.000.000. ευρώ το χρόνο. Το 10% απ’ αυτά αν το διαθέσετε, θα καλύψετε τις ανάγκες που σας ζητάμε. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ο κ. Υπουργός έχει το λόγο για να δευτερολογήσει.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Διέκοψα πριν το συνάδελφο για να του πω όχι, βέβαια, ότι είναι ανακριβή αυτά που του έχω γράψει –τα οποία δεν χρειαζόταν να αναγνώσει σε απόδειξή τους- αλλά πως είναι ανακριβές το ότι από τότε, από το 2005 που είπατε, δεν έχουν τοποθετηθεί υπάλληλοι στις δικαστικές υπηρεσίες του νομού.
      ΔΗΜΗΤΡΙΟΣ ΒΑΡΒΑΡΙΓΟΣ: Ένας αποσπασμένος.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν είστε καλά ενημερωμένος. Επίσης δεν είστε καλά ενημερωμένος και για τον αριθμό των κενών οργανικών θέσεων. Είναι ανακριβές αυτό που είπατε ότι είναι οκτώ. Είναι έξι. 
      ΔΗΜΗΤΡΙΟΣ ΒΑΡΒΑΡΙΓΟΣ: …είναι επτά και ένας που θα φύγει το Δεκέμβρη με σύνταξη, δηλαδή οκτώ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επίσης φαίνεται ότι δεν ακούτε κιόλας. Σας είπα πριν ότι η αναμόρφωση του δικαστικού μεγάρου ξεκινάει εντός των προσεχών ημερών, ότι καθυστέρησε ελάχιστα –ένα μήνα- λόγω των δημοτικών εκλογών και ότι ήδη το Σεπτέμβριο υπεγράφη η σχετική σύμβαση. Τι θέλετε;	
      ΔΗΜΗΤΡΙΟΣ ΒΑΡΒΑΡΙΓΟΣ: Πέρυσι είχατε πει ότι θα τελείωνε το δεύτερο εξάμηνο του 2006.
      	ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Πέρυσι σας είπα ότι δεν είχε ακόμα υπογραφεί, ότι εάν υπεγράφετο τότε –αλλά αυτό δεν είναι μόνο θέμα του Υπουργείου Δικαιοσύνης και χρειάζεται και δεύτερος για να «χορέψεις το χορό»- θα χρειαστεί τόσος χρόνος ώστε να τελειώσει το φθινόπωρο του 2006. 
      Επαναλαμβάνω: Πρώτον, μέσα στο 2007 θα έχει ολοκληρωθεί ο διαγωνισμός για τις προσλήψεις που διενεργείται με τη διαδικασία Α.Σ.Ε.Π.. Είναι για την πλήρωση τετρακοσίων εξήντα πέντε θέσεων δικαστικών υπαλλήλων. Έξι εξ αυτών θα πάνε στη Ζάκυνθο.
      Δεύτερον, μέχρι τότε με μεταθέσεις, με αποσπάσεις, ακόμα και με μετατάξεις, επιχειρούμε να ενισχύσουμε το υπαλληλικό προσωπικό στα δικαστήρια της Ζακύνθου. Ακόμα επιχειρούμε να το ενισχύσουμε με την τοποθέτηση δώδεκα εκπαιδευόμενων του Ο.Α.Ε.Δ. -οι οποίοι επαναλαμβάνω ότι εντός του προσεχούς μηνός θα είναι στο πόστο τους- εκ των εξακοσίων θα διατεθούν, ακριβώς, για την ενίσχυση δικαστικών υπηρεσιών ανά τη χώρα.
      Ξέρω ότι κάτω από αντίξοες πράγματι συνθήκες καλούνται οι δικαστικοί υπάλληλοι στη Ζάκυνθο να ανταποκριθούν στις υποχρεώσεις τους. Είναι, πράγματι, αυξημένη η δικαστηριακή ύλη. Όμως εξασφαλίσαμε ακόμα με απόφαση του Οκτωβρίου κατά προτεραιότητα για τους υπαλλήλους των υπηρεσιών αυτών της Ζακύνθου πρόσθετες χίλιες τριακόσιες πενήντα ώρες υπερωριακής απασχόλησης και αυτές μόνο για τους δύο τελευταίους μήνες του 2006, πέρα από τις δύο χιλιάδες ώρες που είχαμε εξασφαλίσει, συνολικά, για το τρέχον έτος.
      Θα πω ακόμα ότι ειδική Νομοπαρασκευαστική Επιτροπή συντάσσει και χαράσσει σήμερα έναν καινούργιο δικαστικό χάρτη. Αυτήν την ώρα εκ νέου εξετάζεται με βάση τα στατιστικά στοιχεία ποιος είναι ο αναγκαίος αριθμός των υπαλλήλων που πρέπει να υπηρετούν σε κάθε δικαστικό σχηματισμό της χώρας και ανάλογα με τα επικαιροποιημένα αυτά στοιχεία θα υπάρξει ένας καινούργιος δικαστηριακός χάρτης που πιστεύω ότι θα αναγνωρίσει μεγαλύτερο αριθμό αναγκαίων υπαλλήλων για τη Ζάκυνθο.
      Κύριε συνάδελφε, είναι σαφές ότι δεν μένουμε αδρανείς. Κάνουμε ό,τι είναι ανθρώπινα δυνατόν για την αντιμετώπιση του προβλήματος. Θέσαμε ως στόχο την ποιοτική αναβάθμιση της δικαιοσύνης, αυτήν υπηρετούμε. Κάνουμε ό,τι είναι ανθρώπινα δυνατόν για να ανταποκριθούμε. Εκφράσεις όπως «εμπαιγμός» και άλλα παρόμοια ηχηρά που χρησιμοποιείτε είναι ανοίκειες και δεν νομίζω ότι σας πρέπουν.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υπουργέ, στις δημοτικές εκλογές διορίσατε στους δήμους τους δικούς σας τέσσερις χιλιάδες άτομα, αλλά βέβαια έχετε άλλες προτεραιότητες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Θα συζητηθεί η δεύτερη με αριθμό 67/13-11-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς την Υπουργό Εθνικής Παιδείας και Θρησκευμάτων, σχετικά με την ανέγερση νέων σχολικών κτηρίων στο Ολυμπιακό Χωριό του Δήμου Αχαρνών.
      Η επίκαιρη ερώτηση της κυρίας συναδέλφου έχει ως εξής:
      «Το Ολυμπιακό Χωριό στην περιοχή του Δήμου Αχαρνών που είναι κατασκευασμένο με χρήματα των εργαζομένων αντιμετωπίζει τεράστιο πρόβλημα ανεπάρκειας αιθουσών διδασκαλίας σ’ όλα τα σχολικά κτήρια, αλλά, κυρίως, στην πρωτοβάθμια εκπαίδευση. Τα νηπιαγωγεία δεν έχουν κτιστεί και έτσι τα δύο νηπιαγωγεία συστεγάζονται με τα δημοτικά σχολεία.
      Ο ανώτερος αριθμός μαθητών που μπορούσαν να δεχτούν τα δύο δημοτικά μαζί, σύμφωνα με την υπουργική απόφαση, είναι εξακόσιοι μαθητές. Σήμερα όμως φοιτούν στα δημοτικά επτακόσιοι μαθητές και εκατόν είκοσι περίπου στα νηπιαγωγεία, χωρίς να υπολογίζονται τα προνήπια. Όλοι οι βοηθητικοί χώροι έχουν αλλάξει χρήση για να καλυφθούν οι ανάγκες.
      Αν λάβουμε υπ’ όψιν μας ότι περίπου χίλια σπίτια δεν έχουν ακόμα κατοικηθεί, το πρόβλημα θα γίνει τεράστιο σε λίγο καιρό. Τα σχολεία θα αναγκαστούν να δουλεύουν σε δυο βάρδιες, κάτι που έχει εξοργίσει τους εργαζόμενους γονείς.
      Επίσης το γυμνάσιο και το λύκειο που συστεγάζονται αυτήν την περίοδο είναι ασφυκτικά γεμάτα. Αν λάβουμε υπ’ όψιν μας την αύξηση του μαθητικού δυναμικού από τα δημοτικά, θα δημιουργηθεί και εκεί τεράστιο πρόβλημα αιθουσών.
      Να σημειωθεί ότι τα σχολεία αντιμετωπίζουν και πρόβλημα έλλειψης εκπαιδευτικών.
      Ερωτάται η κ. Υπουργός:
      * Πότε προβλέπεται να είναι έτοιμα τα κτήρια των Νηπιαγωγείων και τι σχεδιασμός υπάρχει για την ανέγερση νέων σχολικών κτηρίων πρωτοβάθμιας και δευτεροβάθμιας εκπαίδευσης στο Ολυμπιακό Χωριό ώστε να καλυφθούν οι ανάγκες των μαθητών. 
      * Πότε θα προσληφθούν εκπαιδευτικοί για να λειτουργήσουν τα σχολικά κτήρια κανονικά. 
      Ορίστε, κύριε Υφυπουργέ, έχετε το λόγο για τρία λεπτά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, νομίζω ότι θα ήταν και δίκαιο και θεμιτό να ζητήσουμε συγγνώμη από την εκλεκτή συνάδελφο για την ταλαιπωρία που υπέστη για μια τόσο σημαντική ερώτηση που και εμάς μας ενδιαφέρει πολύ να την απαντήσουμε και που, από τη μια το κυβερνητικό έργο για τα οξυμένα θέματα της παιδείας αυτές τις μέρες και από την άλλη σήμερα η συνεδρίαση της Διαρκούς Επιτροπής Μορφωτικών Υποθέσεων για να συζητηθεί -έτσι όπως αποφάσισε η Βουλή- το θέμα της παιδικής βίας των ημερών αυτών, τουλάχιστον έτσι όπως τη ζήσαμε, οδήγησε στο να ταλαιπωρηθεί λίγο ως διαδικασία η όλη άσκηση αυτού του κοινοβουλευτικού ελέγχου. 
      Θα ήθελα να σας απαντήσω, λοιπόν, κυρία συνάδελφε, ότι με βάση τα στοιχεία που μας έδωσε ο Οργανισμός Σχολικών Κτηρίων, δεν αμφιβάλλω ότι οι αριθμοί σας είναι σωστοί. Θα πρέπει να καταλάβουμε για να δούμε πώς έγινε το πρόβλημα και να το αντιμετωπίσουμε σωστά. Θα απαντήσω, λοιπόν, και στις δυο ερωτήσεις που κάνετε ότι η όλη σχολική υποδομή σ’ αυτόν το δήμο -γι’ αυτήν την πολύ σημαντική περιοχή του Ολυμπιακού Χωριού είχε πριν από λίγα χρόνια -και όχι με ευθύνη της παρούσας κυβέρνησης- υπολογιστεί στους χίλιους τριακόσιους μαθητές. Ήταν, δηλαδή, οι υποδομές για να χωρέσουν τις ανάγκες χιλίων τριακοσίων μαθητών και φυσικά σήμερα, φτάσαμε στο να έχουμε δύο χιλιάδες και πρέπει αυτές οι υποδομές να καλύψουν αυτές τις ανάγκες. 
      Να σας πω, λοιπόν, ότι και η διεύθυνση πρωτοβάθμιας και δευτεροβάθμιας εκπαίδευσης μου έδωσε να σας δώσω τα εξής στοιχεία. Το Α’ Δημοτικό σήμερα φτάνει όντως τους τριακόσιους μαθητές, το Β΄ Δημοτικό τους τριακόσιους πενήντα, τα δυο νηπιαγωγεία έχουν εκατόν σαράντα νήπια συνολικά, το γυμνάσιο και το λύκειο αντίστοιχα τριακόσιους και εκατόν εβδομήντα μαθητές. 
      Τι γίνεται με το κτηριακό; Ζητήθηκε από τον Ο.Σ.Κ. -όπως ξέρετε και το αναφέρατε και στην ερώτησή σας- να τοποθετήσει προσωρινές, τουλάχιστον, εγκαταστάσεις ώστε με τις μετατροπές των δυο δημοτικών να χωρέσουν τα νηπιαγωγεία, και αυτό έγινε. Τώρα ο Ο.Σ.Κ. αντιλαμβανόμενος ότι το πρόβλημα προέκυψε εξ’ αιτίας του κακού σχεδιασμού, προχώρησε και νομίζω ότι έχει δίκιο, έτσι έπρεπε να κάνει, στη μελέτη και δημοπράτηση τριών τριθέσιων νηπιαγωγείων και μάλιστα βαρέως τύπου. Εκκρεμεί γι’ αυτά τα τρία τριθέσια νηπιαγωγεία η απαιτούμενη έγκριση από το Σ.Χ.Ο.Π.. Εμείς καταθέσαμε το φάκελο στις 19/06/2006, αυτήν την ημερομηνία τον διαβιβάσαμε. Πιστεύουμε ότι είναι θέμα ημερών η έγκριση και αμέσως μετά θα εκδοθεί η οικοδομική άδεια για να ξεκινήσουν πάραυτα οι εργασίες. Αυτή είναι η διαβεβαίωση του Ο.Σ.Κ., την οποία και σας δίνω. 
      Τώρα όσον αφορά στα δυο νέα εκπαιδευτήρια που τα έχει όντως ανάγκη η περιοχή, μιλάω για ένα νέο δεκαεξαθέσιο δημοτικό και ένα δωδεκαθέσιο του λυκείου, ήδη βρισκόμαστε στο στάδιο τελικής έγκρισης των δυο προμελετών και νομίζω ότι προχωρώντας γρήγορα και αυτή η διαδικασία θα οδηγήσει σε οριστική λύση του προβλήματος. 
      Όσον αφορά στο δεύτερο αίτημά σας για τα λειτουργικά κενά σας διαβεβαιώ ότι με έγγραφό της και η δευτεροβάθμια και η πρωτοβάθμια εκπαίδευση σε επίπεδο δήμου και νομαρχίας, παρακολουθώντας, μας διαβεβαίωσαν ότι δεν υπάρχει σήμερα κανένα λειτουργικό κενό στα σχολεία αυτά. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Ορίστε, κυρία συνάδελφε, έχετε το λόγο για τρία λεπτά. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, το Ολυμπιακό Χωριό που είναι γνωστό ότι έχει κατασκευαστεί με χρήματα των εργαζομένων για να αξιοποιηθεί, να κατοικηθεί, από εργαζόμενους δικαιούχους του Οργανισμού Εργατικής Κατοικίας, εκτός των άλλων προβλημάτων που παρουσιάζει σαν συγκρότημα, αντιμετωπίζει το μεγάλο πρόβλημα της ανεπάρκειας των αιθουσών διδασκαλίας. 
      Κάνατε μια αναφορά στα νηπιαγωγεία. Το πρόβλημα είναι ότι αυτή τη στιγμή υπάρχει ο μεγάλος αριθμός των παιδιών και στην πρωτοβάθμια και στην δευτεροβάθμια εκπαίδευση. Αλλά αυτό που μας ανησυχεί περισσότερο, επειδή έχουν κατοικηθεί περίπου χίλιες τριακόσιες από τις κατοικίες σε σύνολο δύο χιλιάδων τριακοσίων -αν δεν κάνω λάθος- είναι το εξής: μπορεί να σκεφθεί κανείς τι θα γίνει τον επόμενο Σεπτέμβρη, που θα έχουν μετακομίσει και οι υπόλοιποι; Θα έχει υπερδιπλασιαστεί, για να μην πω τριπλασιαστεί, ο αριθμός των μαθητών. 
      Αυτή τη στιγμή όλες οι κοινόχρηστες αίθουσες είτε ήταν διδασκαλίας είτε πολλαπλών χρήσεων, έχουν χρησιμοποιηθεί. Μόνο οι διάδρομοι και οι σκάλες δεν έχουν γίνει αίθουσες. Υπάρχει μεγάλος συνωστισμός. Και εκτός από τα προβλήματα των αιθουσών λέτε τώρα ότι έχει προχωρήσει ο Ο.Σ.Κ. για τα δημοτικά. Δεν έχει γίνει ακόμα η οριοθέτηση από το Υπουργείο Εργασίας και σίγουρα αυτό θα προκαλέσει μια άλλη καθυστέρηση. Αυτά όλα αν δεν ρυθμιστούν πολύ γρήγορα η επόμενη χρονιά θα είναι τραγική. Αλλά δεν είναι μόνο αυτό.
      Διαβεβαιώνετε ότι δεν υπάρχουν κενά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κανένα λειτουργικό κενό. 
      ΒΕΡΑ ΝΙΚΟΛΑΪΔΟΥ: Σας μιλάω, λοιπόν, υπεύθυνα μετά από ενημέρωση που είχα από τους διευθυντές των σχολείων ότι η πρωτοβάθμια έχει κενά και στα δύο δημοτικά. Δεν υπάρχει πρώτα απ’ όλα καμία ειδικότητα δάσκαλου για αγγλικά ή δεύτερη γλώσσα. Εκτός αν δεν τα θεωρείτε αυτά βασικά και λέτε ότι δεν υπάρχουν κενά. Δεν έχουν εξοπλισμό ούτε ένα χάρτη ούτε μια υδρόγειο σφαίρα για να κάνουν στοιχειωδώς το μάθημά τους. Και εκτός από τον εξοπλισμό, οι δάσκαλοι κάθονται στα καρεκλάκια των μαθητών και δεν νομίζω να ευθύνονται αυτοί. 
      Το πιο περίεργο είναι ότι ενώ σε όλο το Ολυμπιακό Χωριό η θέρμανση για τις κατοικίες είναι με φυσικό αέριο, τα σχολικά συγκροτήματα λειτουργούν με πετρέλαιο. Υπάρχουν τέτοια βασικά προβλήματα. Η εικόνα που παρουσιάζετε φαίνεται αρκετά αισιόδοξη, αλλά η πραγματικότητα δεν είναι αυτή. Και ως προς τα κενά υπάρχει πρόβλημα και ως προς τον κτηριακό εξοπλισμό και προγραμματισμό. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Ορίστε, κύριε Υφυπουργέ, έχετε το λόγο για δυο λεπτά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα ήθελα να πω και να γίνει κατανοητό για άλλη μια φορά ότι για το πρόβλημα ευθύνεται ο σχεδιασμός που έγινε από την προηγούμενη κυβέρνηση -να το λέμε καθαρά- για χίλιους τριακόσιους  μαθητές και ήδη έχουμε επτακόσιους ογδόντα παραπάνω. 
      Εγώ θα ήθελα να σας πω να μην ανησυχείτε, κύριε συνάδελφε. Αν όντως γίνει έτσι με τα διαμερίσματα που λέτε, δηλαδή αν αυξηθεί ο πληθυσμός για τη νέα χρονιά, να ξέρετε ότι οι διευθύνσεις έχουν εντολή να το αντιμετωπίσουν με αναδιάταξη του μαθητικού δυναμικού στην ευρύτερη περιοχή, μέχρις ότου να γίνουν τα δυο νέα κτήρια που σας είπα ότι θα γίνουν γρήγορα. 
      Σας μίλησα για την ουσιαστική εγκατάσταση των δύο νέων νηπιαγωγείων και να είστε σίγουρη ότι και το τρίτο τριθέσιο νηπιαγωγείο με τον ίδιο ρυθμό προχωρά τώρα. Γι’ αυτό θα σας ενημερώσω μόλις δοθεί από τον Σ.Κ.Ο.Π. η απαραίτητη άδεια. Θα σας ενημερώσω. Σας δίνω το λόγο μου. 
      Όσον αφορά, όπως λέτε, στις μικρές υποδομές, δηλαδή, την λειτουργικότητα των σχολικών μονάδων, δεν έχω καμία αντίρρηση να το δω σήμερα κιόλας και αν λείπουν χάρτες, καθίσματα και όλα αυτά θα μιλήσω με τον Οργανισμό Σχολικών Κτηρίων για να ελέγξω γιατί δεν έχουν πάει. Σας δίνω το λόγο μου. Αυτό δεν αναφέρεται αναλυτικά στην ερώτησή σας, δεν ήμουν προετοιμασμένος να σας το πω, αλλά σας δίνω το λόγο μου ότι  αμέσως θα συμπληρωθούν αυτές οι ελλείψεις. 
      Όσον αφορά στα λειτουργικά κενά μπορώ να σας δώσω και τα αντίστοιχα έγγραφα που τα έχω στα χέρια μου. Μήπως τα στοιχεία που έχετε αναφέρονται σε καταγραφή που έγινε πριν δυο εβδομάδες; Γιατί πριν δυο εβδομάδες όντως τα σχολεία δεν είχαν στείλει καθηγητές για την δεύτερη ξένη γλώσσα της πέμπτης και έκτης δημοτικού. Ο προχθεσινός έλεγχος έδειξε ότι όλα τα σχολεία πήραν τώρα τους καθηγητές που τους αναλογούν. Μπορούμε όμως να το δούμε. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Θα συζητηθεί η με αριθμό 69-13/11/2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος, κ. Μανόλη Στρατάκη, προς τον Υπουργό Αγροτικής Ανάπτυξης και Τροφίμων, σχετικά με την καταβολή των επιδοτήσεων στους παραγωγούς του νομού Ηρακλείου. 
      Η ερώτηση του κ. Μανόλη Στρατάκη έχει ως εξής:
      «Μεγάλη αναστάτωση και αγανάκτηση επικρατεί δικαιολογημένα στον αγροτικό κόσμο του Νομού Ηρακλείου, μετά την αναγγελθείσα απόφαση του Υπουργείου να καταβάλει στους αγρότες μόνο το 50% της δικαιούμενης επιδότησης, ως προκαταβολή, χωρίς να διευκρινίζει πότε θα καταβληθεί το υπόλοιπο της επιδότησης, σε αντίθεση με όσα έλεγε για έγκαιρη πληρωμή των επιδοτήσεων. 
      Οι ανάγκες των αγροτών είναι μεγάλες και με δεδομένη την μείωση του εισοδήματός τους, περιμένουν να εισπράξουν τις επιδοτήσεις για τις ανάγκες των οικογενειών τους.
      Οι Ενώσεις του Νομού Ηρακλείου διεκδικούν, ανεξάρτητα από την προκαταβολή, να πληρωθεί στους παραγωγούς του Νομού Ηρακλείου το 100% της δικαιούμενης επιδότησης μέχρι τις εορτές των Χριστουγέννων, όπως είχε δεσμευθεί η Κυβέρνηση.
      Οι αιτιολογίες που προβάλλονται δεν ευσταθούν και η ευθύνη βαρύνει την Κυβέρνηση και τον Ο.Π.Ε.Κ.Ε.Π.Ε., ο οποίος, παρά τις οχλήσεις μας, δεν εξέτασε καμιά από τις χιλιάδες υποβληθείσες ενστάσεις και όλες παραμένουν σε εκκρεμότητα, χωρίς να λύνεται κανένα πρόβλημα ούτε λειτούργησε κανένα γραφείο μητρώου.
      Η αγανάκτηση των αγροτών και κυρίως όσων δεν έχουν προβλήματα ή είναι στο δείγμα ελέγχου, είναι δικαιολογημένη, αφού δεν υπάρχει καμιά εξήγηση για την μη πληρωμή τους.
      Η προσπάθεια της Κυβέρνησης να επιρρίψει τις ευθύνες στις οργανώσεις των αγροτών πέφτει στο κενό, αφού και οι πλέον άσχετοι γνωρίζουν ότι το μητρώο απαιτεί συνεχή ενημέρωση και τρία χρόνια μετά την παράδοσή του, και εντελώς σωστό να ήταν, θα υπήρχαν νέα προβλήματα. 
      Ερωτάται ο κύριος Υπουργός:
      Με ποιο σκεπτικό περικόπτει το 50% των δικαιουμένων επιδοτήσεων στους αγρότες, ακόμα και αν δεν υπάρχει κανένα πρόβλημα, χωρίς να προσδιορίζει πότε θα πάρουν το υπόλοιπο;
      Γιατί τα δυόμισι χρόνια που πέρασαν, παρά τις επισημάνσεις μας δεν έγινε καμία προσπάθεια για την επίλυση των προβλημάτων που παρουσίαζε το μητρώο, ούτε έγιναν εγκαίρως οι έλεγχοι του δείγματος, ώστε να πληρωθούν κανονικά οι τρεις χιλιάδες πεντακόσιοι αγρότες του νομού που περιλαμβάνονται σε αυτό.»
      Ο κύριος Υφυπουργός έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, παρά τα όσα προέβλεπαν με ερωτήσεις τους -που θα αναφερθώ αργότερα σ’ αυτές- οι Βουλευτές του ΠΑ.ΣΟ.Κ. και το ΠΑ.ΣΟ.Κ., έχουν αποσταλεί ήδη οι καταστάσεις με τις πληρωμές στην Αγροτική Τράπεζα από τον Ο.Π.Ε.Κ.Ε.Π.Ε., έτσι ώστε να πληρωθεί το 50% των ενισχύσεων που δικαιούνται οι αγρότες με το νέο πραγματικά πολυδαίδαλο σύστημα. Και θέλω να πω ότι έχουμε τη δυνατότητα να πληρώσουμε μέχρι τέλος Νοεμβρίου το 50% από την Ευρωπαϊκή Ένωση, γιατί με παρέμβαση και του Υπουργού Γεωργίας άλλαξε ο κανονισμός του 2003, ο οποίος προέβλεπε καταβολή των ενισχύσεων μετά την 1η Δεκεμβρίου. Εμείς κατορθώσαμε, με παρέμβαση που έγινε στην Ευρωπαϊκή Ένωση να πληρώσουμε το 50% μέσα στο Νοέμβρη και αυτό είναι κάτι πάρα πολύ σημαντικό. 
      Θέλω δε να πω ότι τα χρηματικά ποσά τα οποία θα εισπράξουν οι αγρότες θα είναι μεγαλύτερα από όσα που έχουν εισπραχθεί σε αντίστοιχη περίοδο από κάθε άλλη χρονιά. Εισπράττονται τα μεγαλύτερα ποσά και χαιρόμαστε διότι και ο κ. Χρυσοχοϊδης με δηλώσεις του το αποδέχεται αυτό.
      Λέει ο κ. Χρυσοχοΐδης: «Είναι επομένως απόλυτα αυτονόητο και αναμενόμενο πως το ποσό των ενισχύσεων και επομένως και των προκαταβολών θα είναι πράγματι μεγαλύτερο». Το λέει ο κ. Χρυσοχοϊδης όταν σε επίκαιρη ερώτηση Βουλευτές του ΠΑ.ΣΟ.Κ. στις 28.9.2006 ανέφεραν ότι η νέα Κ.Α.Π. προβλέπει την ενιαία ενίσχυση, η οποία πρέπει να καταβληθεί από την 1η Δεκεμβρίου. Ήταν ανημέρωτοι οι Βουλευτές του ΠΑ.ΣΟ.Κ. και έλεγαν επίσης «αλλά είναι και αβέβαιο αν θα μπορέσει να μοιράσει τα χρήματα τον Δεκέμβριο, όταν τα χρήματα θα καταβληθούν από το Νοέμβριο» και αυτό είναι κάτι πολύ σημαντικό. 
      Όντως στο Νομό Ηρακλείου υπάρχει πρόβλημα, αφού το 50% των δικαιωμάτων δεν μπορούν να ενεργοποιηθούν διότι χρειάζονται διορθώσεις. Αυτή είναι η αλήθεια και αυτή είναι η πραγματικότητα.
      Θέλω επίσης να πω ότι έχω εδώ ένα δημοσίευμα από την εφημερίδα «ΠΑΤΡΙΔΑ» που λέει ο κ. Πυργιαννάκης, ο οποίος ήταν πρόεδρος συνεταιριστικής οργάνωσης, τα εξής: «Θα διαπιστωθεί ότι πράγματι πολλά λεφτά, αν και εντοπίζονται στο χάρτη, δεν είναι δυνατόν να βρεθεί ο πραγματικός ιδιοκτήτης τους. Τα ίδια ακίνητα δηλώνουν σε πολλές περιπτώσεις παραγωγοί από το Ηράκλειο, το Ρέθυμνο, τα Χανιά, τη Θεσσαλονίκη και την Καλαμάτα». Κατά συνέπεια, για τα ακίνητα αυτά, για να δοθούν δηλαδή οι επιδοτήσεις που χρειάζονται οι εκτάσεις, ποιοι θα πληρωθούν; Οι δικαιούχοι στο Ρέθυμνο; Στα Χανιά; Στο Ηράκλειο; Στην Καλαμάτα; Καταλαβαίνετε, λοιπόν, το μέγεθος του προβλήματος που υπάρχει εκεί.
      Γίνεται μια προσπάθεια -η νομαρχιακή αυτοδιοίκηση Ηρακλείου έχει την ευθύνη- να γίνουν οι έλεγχοι που πρέπει να γίνουν και που προβλέπονται από τους κανονισμούς της Ευρωπαϊκής Ένωσης. Όπου χρειάζεται, υπάρχει και η συνδρομή των στελεχών του Ο.Π.Ε.Κ.Ε.Π.Ε., έτσι ώστε να ολοκληρωθούν οι έλεγχοι και όσοι δικαιούνται να εισπράξουν τις επιδοτήσεις, που πρέπει να εισπράξουν.
      Να δηλώσω εδώ στη Βουλή ότι μία πολύ μεγάλη διαδικασία πολυδαίδαλη διαδικασία, φθάνει στο τέλος. Η συντριπτική πλειοψηφία των συνεταιριστικών οργανώσεων της χώρας έχουν εκφράσει την ικανοποίηση για τους χειρισμούς του Υπουργείου Αγροτικής Ανάπτυξης και Τροφίμων και ότι οι αγρότες μας νωρίτερα από κάθε άλλη φορά θα εισπράξουν τις επιδοτήσεις τους, οι οποίες έχουν υπολογιστεί με απόλυτα δίκαιο και αντικειμενικό τρόπο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ο κ.Στρατάκης έχει το λόγο για δύο λεπτά.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Έστω και με την καθυστέρηση που ήρθε ο κύριος Υπουργός, θέλω να πω ότι συζητάμε την πρώτη επίκαιρη ερώτηση πρώτου κύκλου. Αλλά σημασία δεν έχει ότι υπήρξε μόνο εδώ καθυστέρηση, σημασία έχει ότι υπάρχει συνολική καθυστέρηση στην κυβερνητική πολιτική. Αυτά που ακούγονται εδώ από τον κύριο Υφυπουργό, έστω και με καθυστέρηση και μετά από δεύτερη κατάθεση της ερώτησης, είναι εκτός πραγματικότητας. Διότι όχι μόνο διαψεύδονται οι Βουλευτές του ΠΑ.ΣΟ.Κ. με τις ερωτήσεις που έχουν καταθέσει, αλλά δικαιώνονται περίτρανα στην κυριολεξία. Διότι όλα αυτά που λέγονται, και τα νούμερα, είναι λάθος.
      Μπορεί να είπε ο κ. Χρυσοχοϊδης αυτά που είπε, ενδεχομένως μη γνωρίζοντας ποια είναι η κατάσταση, αλλά ο κ. Μπασιάκος χθες μας έστειλε κατάσταση που μας λέει ότι την περσινή χρονιά οι επιδοτήσεις συνολικά ήταν 3.083.000.000 και φέτος θα είναι 2.752.000.000 ευρώ. Για δε το ελαιόλαδο από τα 617.000.000 κατεβαίνουμε στα 554.000.000 ευρώ. Δικά σας στοιχεία είναι και μπορείτε να τα διαψεύσετε, εάν θέλετε. Tα δικά σας όμως στοιχεία, όχι αυτά που αναφέρατε εσείς γενικά.
      Από εκεί και πέρα, τα προβλήματα είναι μεγάλα και το ξέρετε. Τα δημιουργήσατε όμως εσείς, διότι όποια αιτιολογία χρησιμοποιείτε για το μητρώο ή οτιδήποτε άλλο, πέφτει στο κενό. Και πέφτει στο κενό, κύριε Υπουργέ, κύριοι συνάδελφοι και κύριε Πρόεδρε, γιατί πραγματικά τρία χρόνια τώρα η Κυβέρνηση δεν έχει κάνει ούτε ένα βήμα στην κατεύθυνση επικαιροποίησης του μητρώου. Και ξέρουμε όλοι μας πάρα πολύ καλά ότι το οποιοδήποτε μητρώο, εάν δεν ενημερώνεται σε καθημερινή βάση, από μέρα σε μέρα παρουσιάζει λάθη. Αυτή είναι η ουσία και δεν αναλαμβάνετε τις ευθύνες σας, μόνο προσπαθείτε με διάφορους τρόπους να δικαιολογήσετε την ανεπάρκειά σας και την ανικανότητά σας.
      Οι έλεγχοι έπρεπε να έχουν τελειώσει μέχρι την 1η Δεκεμβρίου, κύριε Υπουργέ, και δεν ξεκίνησαν καν. Αλλά όχι μόνο δεν ξεκίνησα, ούτε έχετε προσδιορίσει ποιο είναι το δείγμα, δηλαδή, αν αυτό το δείγμα θα είναι τρεισήμισι χιλιάδες περιπτώσεις. Έχετε ανακοινώσει μόνο διακόσια-τριακόσια ονόματα απ’ αυτούς που θα ελεγχθούν. Πότε περιμένετε; Όταν θα αρχίσει η προθεσμία πληρωμής; Την 1η Δεκεμβρίου μπορούσατε να πληρώσετε το σύνολο των επιδοτήσεων. Πληρώνετε δέκα-δεκαπέντε μέρες νωρίτερα το 50% ως προκαταβολή και το θεωρείτε κατόρθωμα; Αν έχετε την ικανότητα, πληρώστε μέχρι τα Χριστούγεννα το σύνολο των επιδοτήσεων τουλάχιστον σε αυτούς που δεν έχουν προβλήματα. Εμείς δεν λέμε ότι δεν υπάρχουν προβλήματα, όμως τα προβλήματα αυτά είχατε την υποχρέωση να τα λύσετε και τρία χρόνια δεν εξετάσατε ούτε μια ένσταση ούτε διορθώσατε στο ελάχιστο το μητρώο. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      ΕΜΜΑΝΟΥΗΛ ΣΤΡΑΤΑΚΗΣ: Θέλω να σας πω, κύριε Υπουργέ, το εξής. Ο κόσμος είναι ανάστατος. Διαβάσατε ένα δημοσίευμα εφημερίδας, αλλά τα δημοσιεύματα είναι πολλά, είναι καθημερινά και πρωτοσέλιδα. Ο κόσμος έχει ξεσηκωθεί. Περιμένει μέχρι τα Χριστούγεννα να πάρει το 100% της επιδότησης. Αυτοί που έχουν προβλήματα ας πάρουν προκαταβολή, αλλά πρέπει να δείτε τι θα κάνετε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Στρατάκη.
      Ορίστε, κύριε Υφυπουργέ, έχετε το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, τα λάθη, οι παραλείψεις, αυτοί που επί σειρά ετών κρατούσατε σε πολιτική ομηρία για να σας στηρίζουν, δεν μπορούν να καλυφθούν, όπως καταλαβαίνετε, από τη σημερινή Κυβέρνηση. Ξέρετε πολύ καλά ότι στις συγκεκριμένες περιοχές το 50% δεν ενεργοποιείται όχι γιατί δεν έχει γίνει το ελαιοκομικό μητρώο, το οποίο εσείς παραλάβατε το 2003 με πληθώρα λαθών και παραλείψεων, αλλά γιατί υπάρχουν άλλα σοβαρότατα προβλήματα, τα οποία δεν κάνει να αναφέρουμε. Είναι προβλήματα, τα οποία οδήγησαν σε καταλογισμούς τη χώρα για την ελαιοκομική περίοδο 1998-2002 164.000.000 ευρώ. Θα πληρώσει η χώρα μας, 164.000.000 ευρώ, διότι δεν φροντίσατε ποτέ να λύσετε προβλήματα. Και όχι μόνο δεν φροντίσατε να λύσετε τα προβλήματα, αλλά μεγαλώνουν τα προβλήματα αυτά.
      ΕΜΜΑΝΟΥΗΛ ΣΤΡΑΤΑΚΗΣ: Δικά σας λάθη!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω δε να σας πω ότι υπάρχει προχθεσινή ομόφωνη απόφαση του εικοσιεναμελούς Διοικητικού Συμβουλίου της ΠΑ.Σ.Ε.Γ.Ε.Σ., η οποία λέει ξεκάθαρα ότι θα πληρωθούν στις περιοχές οι αγρότες που έχουν εκτάσεις. Αυτοί οι οποίοι δεν εμφανίζουν εκτάσεις, δεν πρόκειται να πληρωθούν, για να μη συνεχιστεί αυτή η αδικία. 
      ΕΜΜΑΝΟΥΗΛ ΣΤΡΑΤΑΚΗΣ: Πληρώστε τους υπόλοιπους!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πρέπει να ξεκαθαρίσετε επιτέλους με ποιους είστε και τι ζητάτε. Είστε με τη διαφάνεια; Είστε με την αξιοπιστία; Είστε με την αντικειμενικότητα; Ή θέλετε να πληρωθούν αυτοί οι οποίοι ουδέποτε είχαν εκτάσεις και επί των ημερών σας πληρώνονταν;
      ΕΜΜΑΝΟΥΗΛ ΣΤΡΑΤΑΚΗΣ: Πληρώστε τους σωστούς!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Για το μητρώο θέλω να προσθέσω ότι ο κ. Δρυς το 2003 το παρέλαβε λέγοντας ότι όλα είναι εντάξει, ενώ είχε παραλείψεις, ενώ είχε προβλήματα. Ήρθαμε, λοιπόν εμείς, κάναμε διαγωνισμό, προχωρήσαμε σε επικαιροποίηση, και όμως, σκάλωσε η διαδικασία στο Συμβούλιο της Επικρατείας. Δώσαμε, όμως, τη δυνατότητα στους αγρότες και του Ηρακλείου και όλης της χώρας -τους ελαιοπαραγωγούς- να αποδείξουν με στοιχεία ότι, μπορεί στο μητρώο να μην αναφέρονται τα τεμάχιά μας, όμως, εμείς έχουμε τα τεμάχια αυτά.
      ΕΜΜΑΝΟΥΗΛ ΣΤΡΑΤΑΚΗΣ: Καμία ένσταση δεν εξετάσατε!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Για τους ελέγχους δε που λέτε, πρέπει να σας πω για να ξεκαθαρίσουμε ότι αυτό είναι μια καθαρή ευθύνη της Νομαρχιακής Αυτοδιοίκησης. Εάν, λοιπόν, η Νομαρχιακή Αυτοδιοίκηση Ηρακλείου δεν έκανε τους ελέγχους με τη συνδρομή και του Ο.Π.Ε.Κ.Ε.Π.Ε., δεν φταίει σε αυτό το Υπουργείο Αγροτικής Ανάπτυξης και Τροφίμων. 
      Βοηθήστε, λοιπόν, την κατάσταση. Γίνεται μια πολύ σοβαρή δουλειά. Τα δικαιώματα έχουν υπολογιστεί κατά απόλυτα δίκαιο και αντικειμενικό τρόπο. Τα δικαιώματα πληρώνονται και μάλιστα με τα μεγαλύτερα ποσά που έχουν πληρωθεί σε αντίστοιχη περίοδο από κάθε άλλη χρονιά. Είναι ικανοποιημένοι οι αγρότες μας, είναι ικανοποιημένες οι συνεταιριστικές οργανώσεις στη χώρα, έγινε μία εξαιρετική δουλειά και ένα πραγματικά τεράστιο έργο έχει έρθει σε πέρας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Παρασκευή 24 Νοεμβρίου 2006 και ώρα 10.30΄ θα διεξαχθεί προ ημερησίας διάταξης συζήτηση με πρωτοβουλία του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου σε επίπεδο Αρχηγών Κομμάτων με θέμα την παιδεία.
      Επίκαιρες ερωτήσεις δεύτερου κύκλου:
      Θα συζητηθεί η δεύτερη με αριθμό 68/13-11-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τις πυρκαγιές μελισσοκόμων των Νομών Χαλκιδικής και Λακωνίας κ.λπ. 
      Η επίκαιρη ερώτηση του κ. Τζέκη έχει ως εξής: 
      «Με χρεοκοπία απειλούνται οι μελισσοκόμοι της χώρας αν δεν αποζημιωθούν έγκαιρα και στο ακέραιο οι ζημιές που προκλήθηκαν από τις πυρκαγιές στη Χαλκιδική και τη Λακωνία, στο μελισσοκομικό κεφάλαιο και στην παραγωγή μελιού δύο ετών και αν δε δοθεί άμεσα οικονομική ενίσχυση για να καλύψουν τα τρέχοντα έξοδά τους.
      Οι πυρκαγιές αυτές, έφεραν με δραματικό τρόπο στην επικαιρότητα, την άμεση αναγκαιότητα αλλαγής του κανονισμού του ΕΛ.ΓΑ., έτσι ώστε μεταξύ των άλλων, να καλύπτονται στο ακέραιο και οι ζημιές που προκαλούνται στο μελισσοκομικό κεφάλαιο και στην παραγωγή, από όλους τους φυσικούς κινδύνους, αλλά και από ορισμένες ασθένειες -ναζεμίαση, σηψηγονία κ.α.- για τις οποίες δεν υπάρχουν εγκεκριμένα σκευάσματα αντιμετώπισής τους και να μην παραπέμπονται στις χρονοβόρες διαδικασίες και στα «ψίχουλα» των Π.Σ.Ε.Α..
      Ερωτάται ο κύριος Υπουργός:
      Τι ενέργειες θα κάνει για να αποζημιωθούν στο ακέραιο όλοι οι πληγέντες μελισσοκόμοι για τις ζημιές που προκλήθηκαν στο μελισσοκομικό κεφάλαιο και την παραγωγή δύο ετών. Θα καταβάλει στους πληγέντες μελισσοκόμους άμεση οικονομική ενίσχυση για την αντιμετώπιση των τρεχόντων εξόδων τους;
      Θα αλλάξει τον κανονισμό του ΕΛ.Γ.Α., έτσι ώστε να καλύπτονται στο ακέραιο οι ζημιές που προκαλούνται στο μελισσοκομικό κεφάλαιο και στην παραγωγή, από όλους τους φυσικούς κινδύνους και από ασθένειες για τις οποίες δεν υπάρχουν εγκεκριμένα σκευάσματα αντιμετώπισής τους;»
      Ο Υφυπουργός Αγροτικής Ανάπτυξης και Τροφίμων έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, στις 18/8/2006 ελήφθη μια πολύ σημαντική απόφαση στην Ευρωπαϊκή Ένωση μετά από αίτημα της ελληνικής Κυβέρνησης. Για πρώτη φορά εγκρίθηκε πρόγραμμα των Π.Σ.Ε.Α. για κάλυψη ζημιών από πυρκαγιές. Όλα τα προγράμματα που καταρτίζονταν τα προηγούμενα χρόνια απορρίπτονταν διότι δεν γινόταν ανά δήμο το πρόγραμμα, αλλά σε επίπεδο χώρας. Θεωρείτο ότι οι πυρκαγιές δεν ήταν σε μεγάλη έκταση, οπότε τα προγράμματα απορρίπτονταν.
      Αλλάζοντας τη λογική και τη φιλοσοφία των προγραμμάτων στα Π.Σ.Ε.Α. κατορθώσαμε για πρώτη φορά να εγκριθεί πρόγραμμα Π.Σ.Ε.Α., έτσι ώστε να αποζημιωθούν αγρότες που επλήγησαν από την πυρκαγιά. Όντως υπήρξε σημαντική ζημιά των μελισσοκόμων και στη Χαλκιδική και στη Λακωνία και σε άλλες περιοχές. Έχουμε ήδη υποβάλει πρόγραμμα Π.Σ.Ε.Α. στην Ευρωπαϊκή Ένωση, όπως υποσχεθήκαμε όταν επισκεφτήκαμε αυτές τις περιοχές. Θεωρούμε ότι αυτά τα προγράμματα πολύ σύντομα θα εγκριθούν για να είμαστε σε θέση να αποζημιώσουμε τους πληγέντες μελισσοκόμους.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Πολύ σωστά αναφέρατε ότι υπάρχουν κίνδυνοι και ζημιές, που δυστυχώς σήμερα ο κανονισμός του ΕΛ.Γ.Α. δεν τους αποζημιώνει. Στο πλαίσιο της αλλαγής του κανονισμού του ΕΛ.Γ.Α. όσον αφορά τις καλύψεις της ζωικής παραγωγής, μελετάμε τα θέματα και τις ασθένειες που θέτετε, έτσι ώστε να εντάξουμε στον ΕΛ.Γ.Α. και άλλες ασθένειες της ζωικής παραγωγής για να μπορούμε να καλύπτουμε και να πληρώνουμε αποζημιώσεις στους μελισσοκόμους και γενικότερα στους κτηνοτρόφους της χώρας μας.
      Πιστεύω ότι σύντομα θα εγκριθεί το πρόγραμμα που έχουμε υποβάλει στην Ευρωπαϊκή Ένωση και θα μπορέσουν οι μελισσοκόμοι της Χαλκιδικής να πάρουν αποζημιώσεις και για τις ζημιές που έχουν υποστεί στις κυψέλες, αλλά και για την απώλεια που έχει υποστεί το εισόδημά τους.
      ΠΡΟΕΔΡΟΣ (Άννα Μπενάκη Ψαρούδα):  Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Δεν ακούσαμε από τον κύριο Υπουργό να μας λέει για τις δεσμεύσεις που πήρε η Κυβέρνηση με το κλιμάκιο που επισκέφθηκε την περιοχή το Σεπτέμβριο κατά την διάρκεια των πυρκαγιών. Είχαν πει ότι άμεσα θα δοθεί αποζημίωση στους μελισσοκόμους, όπως και σε όλους τους άλλους.
      Εμείς πήγαμε εκεί με τη Γενική Γραμματέα του κόμματός μας. Μας ανέφεραν τις δεσμεύσεις σας. Τους είπαμε «να κρατούν μικρό πορτοφόλι», γιατί γνωρίζουμε ποια είναι η πρακτική και της σημερινής Κυβέρνησης. Έχω την απάντηση στην απλή ερώτηση που είχαμε καταθέσει. Μας είπατε ότι αν δεν πάρετε την έγκριση, δεν μπορείτε να δώσετε τις αποζημιώσεις και ότι δεν μπορείτε να δεσμευθείτε ούτε για συγκεκριμένο χρονοδιάγραμμα.
      Όμως, κύριε Υπουργέ, έχουν περάσει δυόμισι μήνες. Οι μελισσοκόμοι και στη Χαλκιδική και στη Λακωνία έχουν καταστραφεί. Ήδη θα έπρεπε να έχουν αποζημιωθεί για να κάνουν αναπλήρωση του χαμένου ζωικού κεφαλαίου τους, ώστε να μπορούν να παράγουν το μέλι τους. Αυτός ο εφησυχασμός που επιχειρείτε είναι εκ του πονηρού. Λέτε να περιμένετε να πάρετε την έγκριση και μετά να στείλετε τα σχετικά έγγραφα. Πότε θα πάρουν την αποζημίωση; Είναι άγνωστο και αν θα την πάρουν!
      Άρα το ζήτημα για μας είναι να μην περιμένετε ούτε ώρα την έγκριση της Ευρωπαϊκής Ένωσης. Εξάλλου εκεί αποφασίζετε και εσείς, όπως αποφάσιζαν οι προηγούμενοι. Δεν φταίνε σε τίποτα οι μελισσοκόμοι. Πρέπει άμεσα από τον κρατικό προϋπολογισμό να δοθούν τα κονδύλια για να γίνει η αναπλήρωση του ζωικού κεφαλαίου τους. Μιλάμε για εκατοντάδες οικογένειες, οι οποίες βγαίνουν έξω από την παραγωγή του μελιού. Εκτός αν θέλετε με αυτόν τον τρόπο να ωφελήσετε τους μεγαλοεισαγωγείς μελιού. Είναι ένα ζήτημα αυτό για μας. 
      Ξέρετε τι διαπίστωσα προχθές που επισκέφθηκα την περιοχή; Είναι αγανακτισμένοι οι μελισσοπαραγωγοί και μου είπαν να σας μεταφέρω την αγανάκτησή τους. 
      Εμείς τους είπαμε ότι αυτή η αγανάκτηση πρέπει, πρώτα και κύρια, να βρει διέξοδο στην αγωνιστική κινητοποίηση και διεκδίκηση. Τους είπαμε δε και το εξής: Ότι εισπράττουν και το αντίτιμο της επιλογής τους των τελευταίων εκλογών και τους τονίσαμε ακόμη ότι όσο θα υποστηρίζουν δια μέσου της κάλπης κόμματα όπως η Νέα Δημοκρατία και το ΠΑ.ΣΟ.Κ., που εναλλάσσονται στη διακυβέρνηση της χώρας, δεν θα πληρώνονται την αποζημίωση έγκαιρα και ο στόχος σας, κύριε Υπουργέ, είναι να βγούν έξω από την παραγωγή μελιού, προκειμένου να φέρετε εδώ εισαγόμενο μέλι από τρίτες χώρες.
      Καταλαβαίνετε, λοιπόν, κύριε Υπουργέ, το πρόβλημα που σας βάζουμε. Να τονίσετε τώρα εδώ ότι θα τηρήσετε την δέσμευση σας ως Κυβέρνηση ότι θα τους αποζημιώσετε σ’ ένα μήνα.
      Και το δεύτερο: επειδή μας λέτε για τον ΕΛ.Γ.Α., πρέπει να μας δώσετε χρονοδιάγραμμα αλλαγής του κανονισμού του ΕΛ.Γ.Α. γιατί τα ίδια μας έλεγαν και οι προηγούμενες κυβερνήσεις.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υφυπουργός Αγροτικής Ανάπτυξης και Τροφίμων, κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, επειδή ξέρω ότι παρακολουθείτε και γνωρίζετε τα αγροτικά θέματα, περίμενα ότι όσον αφορά στο θέμα των αποζημιώσεων των αγροτών τουλάχιστον θα εκφράζατε την ικανοποίησή σας για τους χειρισμούς της Κυβέρνησης, γιατί αυτή η Κυβέρνηση πέτυχε να καταβάλλονται οι αποζημιώσεις του ΕΛ.Γ.Α. κατά μέσο όρο, εκατό μέρες νωρίτερα. 
      Επίσης, όσον αφορά στα Π.Σ.Ε.Α. κατόρθωσε, από τα δυόμισι και τρία χρόνια που χρειάζονταν επί ημερών των προηγούμενων κυβερνήσεων για να αποζημιωθούν οι αγρότες, τώρα να αποζημιώνονται σε λιγότερο από ένα χρόνο.
      Είπα στην πρωτολογία μου και πιστεύω ότι θα το ακούσατε, ότι για πρώτη φορά, έγκριση από την Ευρωπαϊκή Ένωση για αποζημιώσεις ζημιών από πυρκαγιές, πετύχαμε εμείς. Ουδέποτε στο παρελθόν πήραμε έγκριση για να αποζημιωθούν ζημιές που είχαν ως αιτία την πυρκαγιά. 
      Είπα επίσης και -σ' αυτό δεσμευθήκαμε- δεν είπαμε ποτέ για ένα μήνα ότι άμεσα θα καταθέσουμε και καταθέσαμε πρόγραμμα Π.Σ.Ε.Α., πιέζοντας ταυτόχρονα όσο μπορούμε στην Ευρωπαϊκή Ένωση, προκειμένου το ταχύτερο δυνατόν να πάρουμε έγκριση. 
      Επαναλαμβάνουμε αυτό που είπαμε στους μελισσοκόμους της Χαλκιδικής και των άλλων περιοχών –είμαστε απόλυτα συνεπείς με αυτά που τους είπαμε όταν επισκεφθήκαμε τις περιοχές- ότι ήδη έχουμε υποβάλει πρόγραμμα  και πιστεύουμε ότι το ταχύτερο δυνατόν θα εγκριθεί, προκειμένου να πάρουν έγκαιρα τις αποζημιώσεις.
      Είπατε ορισμένα πράγματα για το μέλι. Πρέπει να σας πω ότι έχουν γίνει πάρα πολύ σημαντικές κινήσεις από τη σημερινή Κυβέρνηση προκειμένου να στηριχθεί ο κλάδος της μελισσοκομίας. Πριν δύο μέρες, σε πολύ μεγάλη συγκέντρωση που έγινε σε κεντρικό ξενοδοχείο της Αθήνας, έγινε μια πολύ μεγάλη προσπάθεια προβολής του ελληνικού μελιού και είχε εξαιρετικά αποτελέσματα αυτή η προσπάθεια.
      Επίσης θέλω να σας πω ότι επί των ημερών μας διπλασιάστηκαν οι εξαγωγές του ελληνικού μελιού. Ακόμη επί των ημερών μας το ελληνικό μέλι μπήκε ως πρόγευμα στον ελληνικό στρατό. Μέχρι τώρα οι στρατιώτες είχαν ως πρόγευμα μαρμελάδα. Επίσης γίνεται προσπάθεια να μπει και στα ελληνικά νοσοκομεία, στο πρόγευμα, δηλαδή, των ασθενών.
      Δώσαμε ταυτότητα σε οχτώ κατηγορίες ελληνικού μελιού. Δημιουργήσαμε εθνική διεπαγγελματική του μελιού και εντατικοποιήσαμε τους ελέγχους σε πολύ μεγάλο βαθμό –έχουμε επιβάλει και πρόστιμα- έτσι ώστε να αποφεύγεται η νοθεία ελληνικών μελιών με εισαγόμενο μέλι. Γίνονται συνεχείς έλεγχοι και έτσι προστατεύεται και το προϊόν και ο καταναλωτής.
      Για εμάς το μέλι είναι ένα προϊόν που στηρίζει αγροτικές οικογένειες. Είκοσι έξι χιλιάδες αγροτικές οικογένειες ασχολούνται με το μέλι και έξι χιλιάδες αγροτικές οικογένειες είναι οι κατά κύριο επάγγελμα μελισσοκόμοι. Είναι πολύ σημαντικό για εμάς ότι αυτές οι έξι χιλιάδες οικογένειες κατοικούν σε ορεινές, παραμεθόριες και νησιωτικές περιοχές και είναι ο κύριος λόγος της παραμονής τους εκεί. Γι' αυτό στηρίζουμε και το μέλι και τους μελισσοκόμους. 
      ΑΓΓΕΛΟΣ ΤΖΕΚΗΣ: Να μας πείτε, κύριε Υπουργέ, πότε θα πάρουν τις αποζημιώσεις.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε συνάδελφε. 
      Η τρίτη με αριθμό 63/13-11-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη, προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την αναδάσωση των χώρων των πρώην λατομείων στην περιοχή της Αττικής κ.λπ., διαγράφεται λόγω κωλύματος του κυρίου Υπουργού.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      ΑΠΟΦΑΣΕΙΣ ΒΟΥΛΗΣ
      ΟΙΚΟΝΟΜΙΚΗ ΔΙΑΧΕΙΡΙΣΗ ΒΟΥΛΗΣ
      α. Μόνη συζήτηση και έγκριση του Απολογισμού Δαπανών της Βουλής για το οικονομικό έτος 2005. 
      β. Μόνη συζήτηση και ψήφιση του σχεδίου Προϋπολογισμού Δαπανών της Βουλής οικονομικού έτους 2007.
      Πριν δώσω το λόγο στους κυρίους εισηγητές και αγορητές θα ήθελα να προτείνω στο Σώμα να αποφασίσουμε το χρόνο των ομιλιών, όπως έχει καθιερωθεί να γίνεται κάθε χρόνο στη συζήτηση αυτή. 
      Προτείνω, λοιπόν, οι εισηγητές και οι ειδικοί αγορητές να μιλήσουν για δώδεκα λεπτά, με ευχέρεια να φθάσουν μέχρι τα δεκαπέντε λεπτά, αν υπάρχει ανάγκη. Οι κοινοβουλευτικοί εκπρόσωποι να μιλήσουν για δέκα λεπτά και οι συνάδελφοι οι οποίοι θα εγγραφούν στον κατάλογο για οκτώ λεπτά, προκειμένου να μιλήσουν όσοι επιθυμούν. Εάν δεν υπάρξουν πολλοί ομιλητές, όπως βλέπω αυτήν τη στιγμή στην Αίθουσα στο χρόνο αυτό μπορεί να δοθεί και ανοχή. 
      Υποθέτω ότι συμφωνείτε, κύριοι συνάδελφοι. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς η Βουλή αποφάσισε ομοφώνως, οι εισηγητές και οι ειδικοί αγορητές να μιλήσουν από δώδεκα έως δεκαπέντε λεπτά, οι Κοινοβουλευτικοί Εκπρόσωποι επί δέκα λεπτά και οι λοιποί ομιλητές επί οκτώ λεπτά με ανοχή. 
      Οι Κοινοβουλευτικοί που έχουν  οριστεί είναι από τη Νέα Δημοκρατία ο κ. Κωνσταντίνος Τασούλας, από το Συνασπισμό ο κ. Γιάννης Δραγασάκης και από το Κομμουνιστικό Κόμμα Ελλάδος ως ειδικός αγορητής ο κ. Κοσιώνης. 
      Ο κ. Απόστολος Κωστόπουλος ως εισηγητής της πλειοψηφίας έχει το λόγο. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Κυρία Πρόεδρε, κύριοι συνάδελφοι, νιώθω εξαιρετική τιμή που εισηγούμαι στην Ολομέλεια της Βουλής των Ελλήνων και δι’ αυτής στον ελληνικό λαό τον Απολογισμό Δαπανών της Βουλής οικονομικού έτους 2005 και τον Προϋπολογισμό Δαπανών της Βουλής οικονομικού έτους 2007.
      Με τη δημόσια αυτή δημοκρατική λογοδοσία, δεν κάνουμε τίποτα περισσότερο, από το να παρουσιάζουμε τα εν οίκω της Βουλής στο δήμο. Ανοίγουμε, δηλαδή, το πορτοφόλι μας στην κάθε Ελληνίδα και στον κάθε Έλληνα πολίτη και έτσι επιτελούμε ύψιστο πολιτικό-δημοκρατικό χρέος και μέγα εθνικό καθήκον. 
      Κορυφαία εκδήλωση του δημοκρατικού μας πολιτεύματος είναι η δημόσια λογοδοσία διαχείρισης του δημοσίου χρήματος λόγων και έργων. Άλλωστε με την εντολή του ελληνικού λαού είμαστε πολιτικοί διαχειριστές του δημόσιου χρήματος, το οποίο είναι προϊόν του καθημερινού μόχθου και υστερήματος του φορολογούμενου πολίτη και σε αυτόν έχουμε δημοκρατική υποχρέωση να απολογούμαστε και να απευθυνόμαστε. 
      Ο οικονομικός απολογισμός μιας συγκεκριμένης χρονικής περιόδου και στην προκειμένη περίπτωση του οικονομικού έτους 2005, αναμφισβήτητα έχει τη δική του οικονομική, κοινωνική, ηθική, πολιτιστική και πολιτική σημασία. Διαλαμβάνει όχι μόνο τα οικονομικά μεγέθη, αλλά περικλείει αρχές, αξίες, ιδανικά, στόχους, δημιουργήματα, ενίοτε δε παραλείψεις και λάθη. Πάνω από όλα καταξιώνει ανθρώπους, δράσεις, επιλογές  και συγκεκριμένες πολιτικές. Αναντίρρητα έχει διαπιστωτικό, γνωστικό, παιδευτικό και διδακτικό χαρακτήρα. 
      Κύριοι συνάδελφοι, ξεφυλλίζοντας τις σελίδες της Έκθεσης Απολογισμού και Προϋπολογισμού Δαπανών της Βουλής που έχετε στα χέρια σας, δεν θα ανακαλύψετε μόνο αναλυτικές και ομαδοποιημένες κατηγορίες δαπανών, πιστώσεων, οικονομικών μεγεθών και ψυχρούς αριθμούς, αλλά πίσω από αυτά θα ανακαλύψετε ακούραστους υπηρέτες-εργάτες του κοινοβουλευτικού μας συστήματος και θα διαπιστώσετε γνώση, επίγνωση, υπευθυνότητα και αποτελεσματικότητα. 
      Εδώ, σε αυτές τις σελίδες, καταρρίπτεται ο σατανικός μύθος, που δυστυχώς ψιθυρίζεται φωναχτά, δηλαδή, ο μύθος των λεγομένων προνομίων και παχυλών μισθών που απολαμβάνουν οι Έλληνες Βουλευτές. 
      Αυτό που η συντριπτική  πλειοψηφία, για να μη πω η ολότητα του ελληνικού λαού, έχει ως απόλυτη βεβαιότητα και δικαίως την έχει, δηλαδή, πως το δημοκρατικό, κοινοβουλευτικό μας πολίτευμα απολαμβάνει της πιο ισχυρής εδραίωσης και χαλύβδινης προστασίας τα τελευταία τριάντα δύο και πλέον χρόνια, δυστυχώς μια μικρή μειοψηφία προσπαθεί, αυτήν την πανθομολογούμενη βεβαιότητα να την εμφανίσει ως αβεβαιότητα. 
      Κύριοι συνάδελφοι, έχω την αίσθηση πως τα κριτήρια της ελεεινής αυτής αμφισβήτησης δεν είναι μόνο τα οικονομικά στοιχεία. Στη ζυγαριά των κάθε λογής προπαγανδιστών βαρύνουν εξίσου και προσμετρούν κριτήρια που έχουν να κάνουν με το ήθος και το ύφος του πολιτικού μας λόγου, με τη στάση και συμπεριφορά όλων μας, με τον τρόπο άσκησης των κοινοβουλευτικών μας καθηκόντων, με την πολιτική και κομματική μας υπόσταση.
      Και ασφαλώς, εγώ με την μικρή κοινοβουλευτική θητεία μου -μόλις δυόμισι ετών- μπορώ να δηλώσω κατηγορηματικά και σε κάθε κατεύθυνση από το ιερό αυτό Βήμα του ναού της δημοκρατίας, πως αυτή η θλιβερή μειοψηφία που λοιδορεί και μέμφεται τους Βουλευτές, αδικεί κατάφωρα την κοινοβουλευτική εκπροσώπηση του έθνους και ναρκοθετεί τα θεμέλια του δημοκρατικού μας πολιτεύματος. 
      Αισθάνομαι την ανάγκη διερμηνεύοντας –πιστεύω- καλόπιστα όλους σας, να δηλώσω, πως ο Έλληνας  Βουλευτής είναι υπερήφανος γι’ αυτό που εκπροσωπεί και γι’ αυτό που επιτελεί καθημερινά. 
      Κάποιοι προπαγανδιστές –ευτυχώς λίγοι, αλλά κατά τα άλλα λαλίστατοι, ως  δήθεν «εθνικές μοιρολογίστρες και συνοικιακές ξελογιάστρες» προσπαθούν να διαρρήξουν τη σχέση του λαού με τους εκπροσώπους του. Εμφανίζονται ως ικανότεροι των ικανών, ως παντογνώστες και θεραπευτές των πάντων, ως αναμάρτητοι των κολασμένων, ως δωρολήπτες της αξιόπιστης ενημέρωσης, ως προμαχούντες της διαφάνειας και της καθαρότητας, ως αυτοστρατευόμενοι στην προάσπιση του δημοσίου συμφέροντος και υπεράσπιση του κάθε αναξιοπαθούντα και με κραυγές και κροκοδείλια δάκρυα επιχειρούν να αιχμαλωτίσουν τη σκέψη, την κρίση και την έκφραση του πολίτη της καθημερινότητας και του μόχθου. 
      Εγώ δεν θα αποδείξω τι υπηρετούν και ποια μέσα χρησιμοποιούν. Το πασιφανές όμως είναι, πως αυτοί οι κάποιοι που βολεύονται στη μακαριότητα της στασιμότητας, που έχουν τραβήξει χειρόφρενο στα κεκτημένα, που προκλητικά και αβασάνιστα εκλαμβάνουν τους πολιτικούς ως συνώνυμα της διαπλοκής, της διαφθοράς, της ανευθυνότητας και της ανικανότητας και προσπαθούν να πείσουν το λαό, πως όλοι οι πολιτικοί είναι το ίδιο, αυτοί οι κάποιοι σ’ αυτή την απέλπιδα προσπάθειά τους, δεν κάνουν τίποτα περισσότερο από το να βιογραφούν και να φωτογραφίζουν τον εαυτό τους. 
      Όσο, όμως, κι αν επιχειρούν να οπλίσουν με το λίθο του αναθέματος το χέρι του λαού, το βέβαιο είναι πως αυτός ο περήφανος λαός, ως απόγονος του πανέξυπνου και πολυθρύλητου Οδυσσέα, τους πήρε χαμπάρι και ξέρει πού θα πρωτορίξει το λίθο. Αυτός ο λαός ξέρει καλύτερα ποιον υπηρετούν και πού αποσκοπούν. Αυτός ο λαός, που στη μακραίωνα ιστορική του διαδρομή, έμαθε να φυλάει Θερμοπύλες, αυτός ο λαός που γέννησε και ανέθρεψε τη δημοκρατία των πολλών και των λαών, μαθαίνει και σήμερα, όπως και κάθε χρόνο, μ’ αυτήν τη δημόσια λογοδοσία τα του οίκου της Βουλής. 
      Κύριοι συνάδελφοι, για το οικονομικό έτος 2005 και για την απρόσκοπτη, εύρυθμη και αποτελεσματική λειτουργία όλων των υπηρεσιών της Βουλής προϋπολογίστηκαν πιστώσεις ύψους 160.000.000 ευρώ. Αυτές οι αρχικές πιστώσεις που προϋπολογίστηκαν μειώθηκαν κατά 229.700 ευρώ και ποσό ύψους 1.419.000 ευρώ επεστράφη στο Γενικό Λογιστήριο του Κράτους. 
      Έτσι, οι οριστικές πιστώσεις που διαμορφώθηκαν, που αναλήφθηκαν από τον Προϋπολογισμό του Κράτους και δαπανήθηκαν για την αντιμετώπιση των λειτουργικών αναγκών της Βουλής, ανήλθαν στο οριστικό ποσό των 158.279.300 ευρώ. 
      Για την οικονομία του χρόνου και την αποφυγή απαρίθμησης δεκάδων κωδικών και αριθμών και για να γίνει καλύτερη κατανόηση των δαπανών που πραγματοποιήθηκαν από 1 Ιανουαρίου έως 31 Δεκεμβρίου 2005, ομαδοποιούνται οι επιμέρους πληρωμές, σε πέντε συναφείς κατηγορίες δαπανών, από τις οποίες προκύπτουν τα παρακάτω οικονομικά αποτελέσματα. Θα τα πω συνοπτικά για να μην κουράσω και ασφαλώς για να έχουμε κάποιο χρόνο στη διάθεσή μας περισσότερο. 
      Οι δαπάνες που πραγματοποιήθηκαν για τις υπηρεσίες ανήλθαν συνολικά στο ποσό των 135.995.403 ευρώ έναντι προϋπολογισθέντων 135.997.900 ευρώ. Έτσι, παρέμεινε αδιάθετο υπόλοιπο ύψους 2.497 ευρώ. 
      Το συνολικό ποσό που προϋπολογίστηκε για τις δαπάνες προμήθειας αγαθών και κεφαλαιακού εξοπλισμού ανέρχεται στο ποσό των 7.635.200 ευρώ. Δαπανήθηκαν συνολικά 7.634.215 ευρώ. Έμεινε αδιάθετο υπόλοιπο 1.085 ευρώ. 
      Για τις μεταβιβαστικές δαπάνες δαπανήθηκε συνολικά το ποσό των 13.735.996 ευρώ έναντι 13.736.100 ευρώ που είχαν προϋπολογιστεί και από αυτό το σκέλος παρέμεινε αδιάθετο ένα υπόλοιπο της τάξεως των 104 ευρώ. 
      Οι δαπάνες για τις αγορές, για τις απαλλοτριώσεις, για τις συντηρήσεις κτιρίων ανήλθαν συνολικά στο ποσό των 910.000 ευρώ.
      Στην προκειμένη περίπτωση έγινε η αγορά του παραδοσιακού κτηρίου επί της οδού Βουλής 49 για τις ανάγκες στέγασης των υπηρεσιών της Βουλής. 
      Στην Πέμπτη κατηγορία δεν ανεγράφησαν ούτε πιστώσεις ούτε δαπάνες. 
      Συμπερασματικά στον Απολογισμό Δαπανών, όπου παρουσιάζονται τα αποτελέσματα εκτέλεσης του Προϋπολογισμού  του 2005 της Βουλής των Ελλήνων, απεικονίζονται αναλυτικά όλες οι πιστώσεις που αναλήφθηκαν και όλες οι δαπάνες που πραγματοποιήθηκαν από 1/1/2005-31/12/2005. Για όλες τις δοσοληψίες αυτές εκδόθηκαν αιτιολογημένες αποφάσεις της Προέδρου της Βουλής των Ελλήνων και του Υπουργού Οικονομίας και Οικονομικών. Όλες οι εγγραφές καλύπτονται από αντίστοιχα παραστατικά και προκύπτουν τα εξής οριστικά αποτελέσματα. Οριστικές πιστώσεις 158.279.300 ευρώ, πιστώσεις που αναλήφθηκαν και δαπανήθηκαν 158.275.615 ευρώ. Έτσι παρέμεινε αδιάθετο ένα ποσό της τάξεως των 3.685 ευρώ, το οποίο και επεστράφη στο Γενικό Λογιστήριο του Κράτους.
       Αυτός είναι ο Απολογισμός Δαπανών της Βουλής για το οικονομικό έτος 2005 και σύμφωνα με το άρθρο 72 του Συντάγματος, σε συνδυασμό με το άρθρο 102 του Κανονισμού της Βουλής, εισηγούμαι την έγκρισή του. 
      Με τον Προϋπολογισμό Δαπανών της Βουλής για το οικονομικό έτος 2007, ο οποίος σημειωτέον θεωρείται λιτός, διάφανος, λειτουργικός, εξυπηρετεί τις ανάγκες των Υπηρεσιών της Βουλής και κινείται στο πλαίσιο της δημοσιονομικής πολιτικής της Κυβέρνησης της Νέας Δημοκρατίας, όπως διαμορφώνεται και με τον Γενικό Προϋπολογισμό του Κράτους, προϋπολογίζονται συνολικές πιστώσεις για όλες τις δαπάνες που ανέρχονται στο ποσό των 189.800.000 και έναντι των πιστώσεων του Προϋπολογισμού του οικονομικού έτους 2006 είναι αυξημένες κατά 7,85%.
      Σημειώνεται πως διαχρονικά η ετήσια αύξηση των δαπανών της Βουλής του 2003 ήταν 8,7%, το 2004 ήταν 9,9%, το 2005 ήταν 9,25%, το 2006 ήταν 8,9% και για το 2007, συγκριτικά με όλα τα προηγούμενα χρόνια, εμφανίζει μείωση της τάξης του 1,32%. 
      Ο Προϋπολογισμός της Βουλής για το οικονομικό έτος 2007 θα βαρύνει το σύνολο του κρατικού προϋπολογισμού κατά 4,35%. Αυτό σημαίνει πως κάθε Έλληνας πολίτης για όλες τις δαπάνες της Βουλής το έτος 2007 επιβαρύνεται με 1,44 ευρώ μηνιαίως, σε αντίθεση με το τρέχον έτος 2006 που επιβαρύνεται με 1,32 ευρώ μηνιαίως. Δηλαδή καταγράφεται μια αύξηση της τάξεως 0.12 λεπτά του ευρώ μηνιαίως.  
      Σε ετήσια βάση ο Έλληνας πολίτης πληρώνει για όλες τις λειτουργικές ανάγκες των Υπηρεσιών της Βουλής, ακόμα και για τις βουλευτικές αποζημιώσεις, το ποσό των 17,28 ευρώ το χρόνο.
      Αναλυτικότερα οι πιστώσεις του Προϋπολογισμού οικονομικού έτους 2007 κατανέμονται σε πέντε συναφείς κατηγορίες και έχουν ως εξής. Οι πιστώσεις  για υπηρεσίες ανέρχονται στο συνολικό ποσό των 172.581.800 ευρώ και το ποσό αυτό αποτελεί το 90,92 % του Προϋπολογισμού της Βουλής. Από τις πιστώσεις αυτές ποσό ύψους 43.575.000 ευρώ θα καταβληθεί στους 324 Βουλευτές και Ευρωβουλευτές ως βουλευτική αποζημίωση και για όλες τις κοινοβουλευτικές τους δραστηριότητες και αυτό αντιπροσωπεύει μόλις το 23% του Προϋπολογισμού της Βουλής. Αυτό σημαίνει, πως κάθε Βουλευτής για το σύνολο των μηνιαίων αποζημιώσεών του βαρύνει τον Προϋπολογισμό της Βουλής κατά 0,6%ο μηνιαίως και τον κρατικό προϋπολογισμό κατά 0,03% μηνιαίως.
      Κατ’ επέκταση δε συνολικά ο Βουλευτής επιβαρύνει τον κάθε Έλληνα πολίτη κατά 0,33 ευρώ μηνιαίως και κατά 3,96 ευρώ ετησίως. 
      Κάνω τη λεπτομερή αυτή αναφορά, για το κόστος των λειτουργικών αναγκών του Κοινοβουλίου και ιδιαίτερα για τις βουλευτικές αποζημιώσεις, προκειμένου υπεύθυνα και αντικειμενικά να γνωρίζει ο κάθε Έλληνας πολίτης φορολογούμενος πόσο του στοιχίζει το κοινοβουλευτικό μας σύστημα και πόσο αμείβεται ο Βουλευτής του. 
      Τα έσοδα του Βουλευτή είναι εμφανή και η μηνιαία ακαθάριστη βουλευτική αποζημίωση είναι 5.500 ευρώ και μαζί με τα πρόσθετα επιδόματα ανέρχεται σε 8.198 ευρώ. Αν αφαιρεθούν όμως οι υποχρεωτικές κρατήσεις, που σε κατώτατο επίπεδο ανέρχονται σε 1.450 ευρώ, το καθαρό μηνιαίο εισόδημα που εισπράττεται από κάθε Βουλευτή είναι 6.748 ευρώ. Αυτό είναι το δικό μου εκκαθαριστικό. 
      Με αυτό το ποσό ο Βουλευτής εκπληρώνει τις οικογενειακές, τις ατομικές και τις βουλευτικές του υποχρεώσεις. Διατηρεί και συντηρεί τουλάχιστον δύο γραφεία, αναλόγως της εκλογικής του περιφέρειας στην οποία κινείται. Αναπτύσσει δημόσιες σχέσεις, αγοράζει εφημερίδες, επιστημονικά περιοδικά και βιβλία, συμμετέχει σε κοινωνικές και πολιτιστικές εκδηλώσεις και κατά επιεική οικονομική διαχείριση –ιδιαίτερα για ένα Βουλευτή επαρχίας- το μηνιαίο κόστος δεν μπορεί να υπολογιστεί λιγότερο των 4.500 με 5.000 ευρώ. 
      Αυτή είναι η αδιάψευστη πραγματικότητα. Αυτή η πραγματικότητα αφιερώνεται στους ψιθυριστές και προπαγανδιστές, που με τη σαθρή επιχειρηματολογία τους δεν απαξιώνουν μόνο τους Βουλευτές, αλλά λιθοβολούν την ίδια διαδικασία εκλογής και το κοινοβουλευτικό μας σύστημα. 
      Στο δεύτερο σκέλος οι πιστώσεις που αναφέρονται για τις προμήθειες αγαθών και κεφαλαιακού εξοπλισμού εμφανίζονται μειωμένες κατά 1.611.000 ευρώ έναντι του 2006 και ανέρχονται στο ποσό των 8.965.600 ευρώ. Οι μεταβιβαστικές πιστώσεις, δηλαδή εκείνες οι πιστώσεις που αφορούν επιχορηγήσεις σε νομικά πρόσωπα ιδιωτικού δικαίου, σε ιδρύματα κ.ο.κ., προϋπολογίζονται στο ποσό των 5.702.000 ευρώ. Οι πιστώσεις αποθεματικού της Βουλής προϋπολογίζονται στο ποσό των 2.450.000 ευρώ. Οι πιστώσεις για απαλλοτριώσεις-αγορές προϋπολογίζονται σε 100.000 ευρώ. 
      Κυρίες και κύριοι συνάδελφοι, με όλες αυτές τις πιστώσεις και δαπάνες που σας ανάφερα δεν λειτουργούν μόνο εύρυθμα και αποτελεσματικά όλες οι Υπηρεσίες της Βουλής, αλλά εκτελούνται και χρήσιμα έργα, που θα στεγάσουν τις ανάγκες των υπηρεσιών και των δραστηριοτήτων της Βουλής, όπως το κτήριο επί της οδού Αμαλίας 22-24, που έχει επιφάνεια 2.918 τετραγωνικά και ολοκληρώνεται εντός των επομένων μηνών. 
      Για το κτήριο της Μπενακείου Βιβλιοθήκης, που είναι διατηρητέο και έχει επιφάνεια 1.950 τετραγωνικά, εκπονούνται μελέτες για την επισκευή και ανακαίνιση που θα γίνει εντός του 2007. Για το κτήριο επί της οδού Βουλής 49, που αγοράστηκε το 2005 και είναι διατηρητέο, με επιφάνεια 527 τετραγωνικά, εκπονείται μελέτη για την αξιοποίηση και ανακαίνιση του κτηρίου, η οποία προβλέπεται να ολοκληρωθεί εντός του 2007. Ομοίως για το κτίριο επί της οδού Φιλελλήνων 23, που είναι και αυτό διατηρητέο και έχει επιφάνεια 1.723 τετραγωνικά, εκπονείται ήδη το κτηριολογικό πρόγραμμα για την ανακαίνιση και αξιοποίησή του. 
      Για το πρώην Καπνεργοστάσιο επί της οδού Λένορμαν, που είναι διατηρητέο και έχει επιφάνεια 18.700 τετραγωνικά, έχουν ήδη γίνει σημαντικές εργασίες, αλλά προβλέπονται να γίνουν ακόμη περισσότερες μέσα στο 2007, ούτως ώστε να ολοκληρωθεί η ανακαίνισή του και η πλήρης αξιοποίησή του. Πέραν αυτών όμως από την κυρία Πρόεδρο της Βουλής προετοιμάζεται να γίνει στην Αθήνα, εντός του 2007, η Ευρωμεσογειακή Συνέλευση των Κοινοβουλίων. 
      Κύρια Πρόεδρε, κύριοι συνάδελφοι, όλα αυτά δεν γίνονται μόνα τους. Απαιτείται προγραμματισμός, μόχθος, συλλογική και ατομική προσπάθεια, υπευθυνότητα και πάνω απ’ όλα μεράκι. Σε αυτό οι Υπηρεσίες της Βουλής των Ελλήνων ευτύχησαν να έχουν υπαλλήλους, εργατικό προσωπικό, αστυνομικά όργανα με υψηλό αίσθημα ευθύνης, αποφασιστικότητα, επιμονή και υπομονή. Αξίζουν θερμά συγχαρητήρια σε όλες και όλους. Όλοι μαζί στηρίζουμε και υπηρετούμε κατά τον καλύτερο και αποδοτικότερο τρόπο το κοινοβουλευτικό μας σύστημα. 
      Πιστεύω, πως πέρα από τις ειλικρινείς ευχαριστίες όλων των Βουλευτών προς τους συντελεστές της εκτέλεσης των προϋπολογισμών και της αποδοτικής λειτουργίας όλων των Υπηρεσιών της Βουλής, πρέπει να αναγνωρίσουμε όλοι μαζί, τις μεγάλες προσπάθειες που  καταβάλλουν οι Προϊστάμενοι και οι Υπάλληλοι των Οικονομικών Υπηρεσιών της Βουλής, που για μία ακόμα φορά μας παραδίδουν μία χρηστή, νοικοκυρεμένη και ξεκάθαρη οικονομική διαχείριση και προπαντός φροντίζουν για μας πριν από εμάς. Σας ευχαριστούμε όλους! 
      Εισηγούμαι την ψήφιση του Προϋπολογισμού των Δαπανών της Βουλής. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, συζητάμε σήμερα στην Εθνική Αντιπροσωπεία τον Προϋπολογισμό των Δαπανών της Βουλής για το 2007, καθώς επίσης και τον Απολογισμό Δαπανών της Βουλής για το έτος 2005. Στον Προϋπολογισμό ως είναι γνωστό περιλαμβάνονται οι δαπάνες που έχουν σχέση με την αντιμετώπιση των αναγκών της Βουλής αλλά και τη λειτουργία των Υπηρεσιών της. Και αυτός ο Προϋπολογισμός όπως και οι προηγούμενοι που είχα την τιμή να τους παρακολουθώ και να είμαι και εισηγητής από την πλευρά του ΠΑΣΟΚ διακρίνεται από δημοσιονομική αυστηρότητα, από διαφάνεια, από ειλικρίνεια στοιχείων και πληρότητα στοιχείων αλλά και από αξιοπιστία και νοικοκυροσύνη.
      Ο κάθε προϋπολογισμός περιέχει οικονομικά στοιχεία και αριθμούς. Θα μου επιτρέψετε να πω ότι ο Προϋπολογισμός της Βουλής πέρα από αυτό το τετριμμένο, μέσα από αυτούς τους αριθμούς, μέσα από αυτά τα οικονομικά στοιχεία διαδραματίζει ένα σημαντικό ρόλο. Κατοχυρώνει πάνω από όλα και πρώτα και κύρια το κοινοβουλευτικό μας σύστημα, αναβαθμίζει την Κοινοβουλευτική μας Δημοκρατία, διευρύνει τις λειτουργίες της Βουλής, συμβάλλει ουσιαστικά στη στήριξη των δημοκρατικών μας θεσμών, ενισχύει το ρόλο του Βουλευτή, αναβαθμίζει την πολιτική και το πολιτικό μας σύστημα.
      Ο Προϋπολογισμός Δαπανών της Βουλής για το 2007 –ειπώθηκαν και προηγουμένως τα στοιχεία από το συνάδελφο κ. Κωστόπουλο- προβλέπει να έχει ένα ύψος δαπανών 189,8 εκατομμυρίων ευρώ για την ακρίβεια έναντι 176.000.000 ευρώ τον προηγούμενο χρόνο. Δηλαδή έχουμε μία αύξηση 13,8 εκατομμυρίων ευρώ, ήτοι 7,85% αύξηση σε σχέση με τον προηγούμενο χρόνο. Επιβαρύνει γενικά τον κρατικό προϋπολογισμό κατά 0,35%. Θα σταθώ μόνο σε δύο επιμέρους στοιχεία. Η βουλευτική αποζημίωση για το 2007 αυξάνεται κατά 3,9% και επιβαρύνει τον κρατικό προϋπολογισμό συνολικά δηλαδή σε ποσοστό 0,05%. Το δεύτερο είναι ότι ο μισθός των Υπαλλήλων της Βουλής αυξάνεται κατά 3,89% και αυτό οφείλεται στην εισοδηματική πολιτική και στις μισθολογικές εξελίξεις.
      Αναφέρθηκα σε αυτά τα στοιχεία ενδεικτικά από το σύνολο των στοιχείων που περιλαμβάνονται μέσα στον προϋπολογισμό για ευνόητους λόγους που μας απασχολούν χρόνια τώρα αφού γινόμαστε μάρτυρες απόψεων, θέσεων και κριτικής και πολλές φορές θα πω και κακόπιστης. Αυτά είναι τα ποσά, αυτά είναι τα ποσοστά, αυτή είναι η επιβάρυνση όσον αφορά τη λειτουργία του Κοινοβουλίου μας. Μπορούμε έτσι να εξάγουμε αβίαστα το συμπέρασμα ότι το δημοκρατικό μας πολίτευμα δεν είναι μόνο το καλύτερο, αλλά είναι και το οικονομικότερο από απόψεως κόστους.
      Είπα και προηγουμένως για τον προϋπολογισμό ότι περιλαμβάνει αριθμούς και οικονομικά μεγέθη, δεν είναι όμως ένα απλό λογιστικό κείμενο, δεν είναι μία στείρα παράθεση ψυχρών αριθμών. Είναι ουσιαστικά μία πολιτική πράξη με σημαντικό ειδικό βάρος για το δημοκρατικό μας σύστημα και ως τέτοια πράξη θα πρέπει να εξεταστεί από τους Βουλευτές. Πολιτικές δυνάμεις και Βουλευτές όλοι μαζί ενωμένοι πρέπει να τολμήσουμε και να ξεπεράσουμε τις μεμψιμοιρίες αναλαμβάνοντας και τις ευθύνες που μας αναλογούν, αλλά και με τις ανάλογες πρωτοβουλίες πρέπει ο Έλληνας πολίτης να κατανοήσει ότι ούτε τυχαία ούτε περιττή ούτε πολυτέλεια είναι η λειτουργία του Κοινοβουλίου και των Εκπροσώπων του.
      Σημαντικό ρόλο επιτελεί ο Βουλευτής στην προσπάθεια προστασίας της λειτουργίας του θεσμού του Κοινοβουλίου και του έργου από εξωθεσμικές, θα έλεγα, παρεμβάσεις που στοχεύουν στο λαϊκισμό και στη δημιουργία αρνητικών εντυπώσεων. Σ’ αυτήν επίσης την κατεύθυνση ουσιαστικό ρόλο παίζει το Tηλεοπτικό Kανάλι της Βουλής. Για το λόγο αυτό θα πρέπει να αναπτύξει περαιτέρω και τις δραστηριότητές του και την ειδησεογραφία του. 
      Εδώ οφείλουμε να πούμε ότι έχουν γίνει σημαντικά βήματα τα τελευταία χρόνια, αλλά εκτιμώ ότι μπορεί και πρέπει, κυρία Πρόεδρε, σ’ αυτήν την κατεύθυνση να προβάλει ακόμα περισσότερο και επαρκέστερα το νομοθετικό έργο της Ολομέλειας, τις συζητήσεις στις Διαρκείς και Ειδικές Επιτροπές, τις παρεμβάσεις των Kοινοβουλευτικών Oμάδων, τις δράσεις των κομμάτων, αλλά και τον Κοινοβουλευτικό Έλεγχο των Βουλευτών και των Κοινοβουλευτικών Ομάδων.
      Κύριοι συνάδελφοι, πρέπει να δημιουργήσουμε τα κατάλληλα αντανακλαστικά απέναντι στη δημαγωγία και το λαϊκισμό, απέναντι στις επιθέσεις που εκτοξεύονται από διάφορους κύκλους εναντίον του Κοινοβουλίου και των Βουλευτών, αλλά και γενικότερα του κοινοβουλευτικού μας συστήματος.
      Προς αυτήν την κατεύθυνση επαναλαμβάνω ότι το Τηλεοπτικό Κανάλι της Βουλής μπορεί να λειτουργήσει ως «επικοινωνιακή ασπίδα» σε τέτοιου είδους φαινόμενα, παρέχοντας σωστή και ορθή ενημέρωση. Πρέπει επίσης να περιορίσουμε το θεσμικό έλλειμμα που παρατηρείται στις σχέσεις των Βουλευτών με τους θεσμούς που αναπτύσσουν νέες και πολλαπλές δραστηριότητες σήμερα, όπως είναι ο πρώτος, ο δεύτερος και ίσως αύριο ο τρίτος βαθμός Τοπικής Αυτοδιοίκησης και η Περιφέρεια.
      Εδώ, κυρία Πρόεδρε, με το θεσμικό σας κύρος πρέπει να παρεμβαίνετε και να απαντάτε και με πρωτοβουλίες, αλλά και με γραπτές ανακοινώσεις. Νομίζω ότι το θεσμικό σας κύρος σας παρέχει αυτή τη δυνατότητα και φυσικά έχετε τη στήριξη του συνόλου των Βουλευτών της Βουλής. 
      Είναι γεγονός αναμφισβήτητο ότι τα τελευταία χρόνια έχουν γίνει σοβαρές και αποτελεσματικές προσπάθειες και οι Υπηρεσίες του Κοινοβουλίου έχουν αναβαθμιστεί και η όψη και η λειτουργία του Κοινοβουλίου έχει βελτιωθεί και σήμερα το κτηριακό συγκρότημα σε καμία των περιπτώσεων δεν θυμίζει αυτό που ζήσαμε πριν από μερικά χρόνια. Κτήρια-παραρτήματα του Κοινοβουλίου στο κέντρο της Αθήνας ανακαινίζονται, άλλα κατασκευάζονται και αποτελούν πλέον αξιόλογα κτήρια αρχιτεκτονικής, μεγάλης ιστορικής αξίας και σοβαρή περιουσία του Κοινοβουλίου και κατ’ επέκταση του ελληνικού λαού.
      Πρέπει όμως άμεσα, κυρία Πρόεδρε, να τεθεί υπ’ όψιν των μελών του Κοινοβουλίου το χρονοδιάγραμμα ολοκλήρωσης αυτών των εργασιών για τα συγκεκριμένα κτήρια, το χρονοδιάγραμμα της παράδοσης αυτών των κτηρίων και φυσικά μέσα από εκεί και η ωφελιμότητα για τους χρήστες του.
      Θα μου επιτρέψετε να σταθώ σε δυο σημαντικές πρωτοβουλίες-δραστηριότητες που έχουν συμβάλει τα μέγιστα στην αναβάθμιση του ρόλου του Κοινοβουλίου στους πολίτες και στην κοινωνία.
      Πρώτον, τα τελευταία χρόνια επιτελείται ένα σημαντικό και πολύπλευρο έργο από το Ελληνικό Κοινοβούλιο. Είναι το άνοιγμα προς τη νεολαία μας. Εκατοντάδες σχολεία κάθε χρόνο με χιλιάδες μαθητές επισκέπτονται το Κοινοβούλιο και ενημερώνονται για την ιστορία και τις λειτουργίες του, ξεναγούνται στους χώρους του, γνωρίζουν αξιόλογες εκθέσεις, εξοικειώνονται με τους χώρους του ναού της Δημοκρατίας.
      Πιστεύω ότι η κορύφωση της συμμετοχικής διαδικασίας της νεολαίας μας με το ελληνικό Κοινοβούλιο γίνεται μέσα από την πετυχημένη πρωτοβουλία και λειτουργία που είναι η  Βουλή των Εφήβων.
      Δεύτερον, με τη σύσταση και τη λειτουργία της Επιτροπής Φιλίας του ελληνικού Κοινοβουλίου με τα Κοινοβούλια των άλλων κρατών έχουμε πλέον το ελληνικό Κοινοβούλιο ανοικτό στην κοινωνία, κοντά στην ελληνική ομογένεια και σε επαφή στενή με όλον τον κόσμο.
      Αυτό όντως το μεγάλο, αξιόλογο και ουσιώδες έργο που έχει γίνει τα τελευταία χρόνια, δεν έγινε από τη μια στιγμή στην άλλη. Καθοριστική ήταν η συμβολή του τέως Προέδρου του Ελληνικού Κοινοβουλίου, του κ. Κακλαμάνη. 
      Σ’ αυτή τη μεγάλη προσπάθεια ήταν αρωγοί και το σύνολο των εργαζομένων στη Βουλή όλων των Υπηρεσιών που διακρίνονται για την προθυμία τους, την ευγένεια, την εργατικότητα, την υπευθυνότητα και προπαντός τη γνώση του αντικειμένου. Νομίζω ότι αυτό το ζούμε όλοι οι Βουλευτές. 
      Μπορούμε να είμαστε αισιόδοξοι τόσο όπως προκύπτει μέσα από τις προβλέψεις των αριθμών και των στοιχείων του Προϋπολογισμού, όσο και από τη μέχρι σήμερα σημαντική δράση και προσφορά του σημαντικού έργου που έχει επιτελέσει και η σημερινή Πρόεδρος της Βουλής κυρία Άννα Μπενάκη-Ψαρούδα. Πιστεύω ότι αυτή η αξιόλογη προσπάθεια συνεχίζεται και θα συνεχιστεί με επιτυχία και στο μέλλον.
      Όμως, η πολιτική και ο πολιτικός κόσμος της χώρας μας σήμερα παρουσιάζει –για να κάνουμε μία προσπάθεια αυτοκριτικής- ένα έλλειμμα κύρους απέναντι στην κοινωνία και θα έλεγα ότι πέραν των άλλων, αυτό οφείλεται και στη δική μας συμπεριφορά και στάση από λάθη και παραλείψεις που αξιοποιούνται από τους πολέμιούς μας. Αυτό το έλλειμμα κύρους οδηγεί στο να γινόμαστε βορά των διαφόρων κοινωνικών εισαγγελέων.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Πρέπει να αλλάξουμε αυτήν την εικόνα, αρχίζοντας από τους εαυτούς μας. Να δώσουμε και να κερδίσουμε τη μάχη της σωστής και υπεύθυνης παρουσίας μας τόσο στο Κοινοβούλιο, όσο και εκτός αυτού. Πρέπει να αποδείξουμε τη σοβαρότητά μας με τις θέσεις μας, τις προτάσεις μας, τη συμπεριφορά μας, την πολιτική μας ευθύνη, αλλά και με την προσωπική μας ζωή, για να κατακτήσουμε καθημερινά το ανώτατο επίπεδο της λαϊκής και κοινωνικής εκτίμησης.
      Η υπεύθυνη δική μας στάση θα αναγκάσει και εκείνους που αποσιωπούν τα θετικά και προβάλλουν προκλητικά τα αρνητικά, διαπομπεύοντας τα όποια ανθρώπινα σφάλματα και τις αδυναμίες μας, να αναπροσαρμόσουν τη δική τους θέση και να αναθεωρήσουν τη δική τους στάση.
      Σ’ αυτήν την κατεύθυνση, θα πρέπει να αξιοποιήσουμε την ευκαιρία που μας δίδεται με την αντιμετώπιση της Αναθεώρησης του Συντάγματος και να προχωρήσουμε σ’ εκείνες τις συνταγματικές αλλαγές που θα ενδυναμώσουν περισσότερο το Κοινοβουλευτικό μας Σύστημα, αντιμετωπίζοντας αδυναμίες και παραλείψεις που έχουν μέχρι σήμερα καταγραφεί.
      Το ίδιο ισχύει και πρέπει να γίνει και με την αναθεώρηση και την αλλαγή του Κανονισμού λειτουργίας της Βουλής.
      Κυρία Πρόεδρε, επιπρόσθετα, θα μου επιτρέψετε να προχωρήσω σε συγκεκριμένες προτάσεις και παρατηρήσεις μου.
      Νομοθετικές πρωτοβουλίες της Κυβέρνησης –της εκάστοτε κυβέρνησης, της εκτελεστικής εξουσίας- που αφορούν Βουλευτές, κατά τη γνώμη μου θα πρέπει να τίθενται υπ’ όψιν –όχι με την έγκριση- του Προεδρείου της Βουλής. Μας είναι αδιανόητο αυτό που ζήσαμε πριν από λίγες ημέρες, να υπάρχει δηλαδή νομοθετική πρωτοβουλία της Κυβέρνησης για θέματα υπαρκτά, σοβαρά –ή και όχι κατά περίπτωση- για Βουλευτές και να είναι εν αγνοία του Προεδρείου της Βουλής. Να έχει άποψη το Προεδρείο της Βουλής για τα θέματα αυτά, γιατί φθάνουμε στο σημείο ζητήματα που είναι δευτερεύοντα, τριτεύοντα, υπαρκτά κατά τα άλλα, να έρχονται για επίλυση στο Κοινοβούλιο και άλλα υπαρκτά, σοβαρά, να αγνοούνται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, γνωρίζετε υπαρκτό ζήτημα Βουλευτών που σας έχει απασχολήσει, έχετε στείλει στην Κυβέρνηση πρότασή σας και σας αγνοούν προκλητικά. Αντ’ αυτού, έχουμε τη συγκεκριμένη νομοθετική πρωτοβουλία που δημιούργησε σοβαρότατα προβλήματα και στο Κοινοβούλιο και στα κόμματα και, φυσικά, στην κοινωνία και γίναμε βορά, όπως είπα, των εκάστοτε «κοινωνικών εισαγγελέων».
      Γι’ αυτό, θα έλεγα να κάνετε μία παρότρυνση, μία έκκληση, μία παράκληση στην Κυβέρνηση ζητήματα που αφορούν τους Βουλευτές να τίθενται τουλάχιστον υπ’ όψιν σας και να έχετε άποψη και πρόταση.
      Δεύτερον, γίναμε μάρτυρες τα τελευταία χρόνια, μιας κατά τη γνώμη μου απαράδεκτης, σχετικά με τη διαδικασία των νομοθετικών πρωτοβουλιών, κατάστασης, με την κατάθεση σοβαρών νομοσχεδίων, που κατατίθενται ημέρες παραμονής αργιών, τριημέρων κ.λπ.. Αυτό στερεί τη δυνατότητα να έχουμε έγκαιρη ενημέρωση. Όταν κατατίθεται την Παρασκευή το μεσημέρι και τα 2/3 της Βουλής είναι στην επαρχία, ενημερώνονται από τα ραδιόφωνα, τις τηλεοράσεις και τις εφημερίδες, εάν βρίσκονται στην περιφέρειά τους. Δεν  μπορεί η κυβέρνηση σοβαρά νομοθετήματα να τα καταθέτει ημέρες που είναι η Βουλή σε λειτουργία; Και αν υπάρχει κάτι έκτακτο, δικαιολογημένα. Αυτά,  όμως, έχουν πάρει δυστυχώς τη μορφή συνήθους πρακτικής και κατά τη γνώμη μου είναι σκόπιμο.
      Επίσης, έχουμε κατάθεση τροπολογιών, παραμονές αργιών -πέρα από το ότι έχουμε φθάσει σε ένα σημείο οι τροπολογίες πλέον να είναι πάγια νομοθετική πρακτική- και μάλιστα τροπολογιών που σε πολύ μεγάλο αριθμό είναι άσχετες με το εκάστοτε συζητούμενο  νομοσχέδιο και δυσκολεύουν τις λειτουργίες της Βουλής και των Βουλευτών. Νομίζω ότι θα πρέπει, κυρία Πρόεδρε, να έχετε άποψη γι’ αυτά τα θέματα. 
      Έχουν καταγραφεί και προβλήματα από τον τρόπο με τον οποίον το Προεδρείο της Βουλής διευθύνει τις εργασίες και αρκετοί συνάδελφοι Βουλευτές -ως επί το πλείστον, άπειροι θα έλεγα και όχι νέοι, σε σχέση με κάποιους άλλους πιο έμπειρους- που έχουν δυνατότητα λίγες φορές να κάνουν χρήση του Βήματος της Βουλής, για μια σειρά λόγους αδυναμίας του Κανονισμού, όπου αναφέρθηκα προηγουμένως και κάτω από τα ασφυκτικά χρονικά περιθώρια που έχουν στη διάθεσή τους, δεν προλαβαίνουν να ολοκληρώσουν τις σκέψεις, τις απόψεις, τις προτάσεις τους κ.λπ. και ενδεχομένως κάνουν κάποιες φορές και υπέρβαση του χρόνου. Φυσικά το Προεδρείο θα πρέπει να παρεμβαίνει –και είναι μέσα στις υποχρεώσεις του- ώστε να ολοκληρώνουν μέσα στο χρόνο που προβλέπεται. 
      Όμως, τι παρατηρούμε; Παρατηρούμε κάποιες ελάχιστες φορές και κατά το χρόνο διάρκειας της ομιλίας του Βουλευτή, αλλά και μετά το πέρας της ομιλίας, να γίνεται από το Προεδρείο  παρέμβαση επί της ουσίας της ομιλίας του Βουλευτή, ή σχόλια, μετά το πέρας της ομιλίας του Βουλευτή. Και δεν μιλάω για κάποια ενδεχόμενα ευφυολογήματα, γιατί ένα ζωντανό Σώμα είμαστε, θα υπάρξουν. Όταν, όμως, γίνεται από τον Πρόεδρο ή τον Προεδρεύοντα της Βουλής, παρέμβαση επί της ουσίας των όσων είπε ο Βουλευτής, καθ’ ο χρόνο δεν έχει τη δυνατότητα να απαντήσει, νομίζω ότι είναι λάθος και θα πρέπει αυτό να καταγραφεί για να επισημανθεί. Αν θέλει ο Προεδρεύων να μιλήσει επί της ουσίας, θα πάρει το λόγο, όπως όλοι οι Βουλευτές. Είναι κάτι που το έχουμε καταγράψει και θα ήθελα να μην παρουσιαστεί στην πορεία. 
      Τελειώνοντας, κυρίες και κύριοι συνάδελφοι, θα πω κάτι το οποίο ζούμε όλοι σήμερα και το γνωρίζουμε. Αύριο συμπληρώνονται 33 χρόνια από την ηρωική εξέγερση των φοιτητών στο Πολυτεχνείο, του λαού ενάντια στην επτάχρονη φασιστική δικτατορία των συνταγματαρχών. Συμπληρώθηκαν, πριν από λίγους  μήνες, 32 χρόνια από τη Μεταπολίτευση και όλοι βιώνουμε, τη μεγαλύτερη σε διάρκεια, αλλά και την καλύτερη σε ποιότητα δημοκρατία που γνώρισε ο τόπος στη νεότερη ιστορία του. Και δεν θα πω εδώ, ότι η συμβολή όλων των κομμάτων ήταν καθοριστική από το 1974, μέχρι σήμερα και κατ’ αναλογία αυτών που είχαν και την ευθύνη της διακυβέρνησης τα 32 χρόνια. 
      Όλα αυτά τα χρόνια ακούμε πολλές φορές, «κάποιοι που κυβερνήσατε τα είκοσι τελευταία χρόνια». Μα, ήταν και καθοριστική η συμβολή αυτών που κυβέρνησαν, στο να έχουμε σήμερα, τη  μεγαλύτερη σε διάρκεια και τη βαθύτερη σε ποιότητα δημοκρατία στη χώρα μας. Όλα αυτά τα χρόνια το Κοινοβούλιο, όπως εκφράστηκε και εκφράζεται και μέσα από το ρόλο του Βουλευτή, λειτούργησε, κατά τη γνώμη μου, αποτελεσματικά. Συνέβαλε τα μέγιστα στη σταθερότητα του πολιτικού μας συστήματος και απορρόφησε τα μέγιστα,  από τους περισσότερους κοινωνικούς κραδασμούς που υπήρξαν μέχρι σήμερα και που είναι αναπόφευκτο ότι θα ζήσουμε και στο μέλλον. 
      Για όλους αυτούς τους λόγους είναι αυτονόητο ότι και εμείς ως ΠΑ.ΣΟ.Κ. ψηφίζουμε τόσο τον Προϋπολογισμό των Δαπανών του 2007, όσο και τον Απολογισμό των Δαπανών της Βουλής για το 2005.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Μακρυπίδη. 
      Το λόγο έχει ο κ. Παναγιώτης Κοσιώνης, εκ μέρους του Κομμουνιστικού Κόμματος Ελλάδος.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής): Ευχαριστώ κυρία Πρόεδρε. 
      Θα είμαι σύντομος γιατί θα αποφύγω τα καλολογικά στοιχεία και τα πολλά νούμερα. Αν μπορούσα να χαρακτηρίσω με δύο λέξεις τον Προϋπολογισμό, θα έλεγα ότι είναι διαφανής και προσεκτικός. Το τόνισαν και άλλοι συνάδελφοι που μίλησαν πριν από εμένα. Είναι φτιαγμένος έτσι που να καλύψει τις ανάγκες για τη σωστή λειτουργία του Κοινοβουλίου, να εξυπηρετήσει τις πραγματικές ανάγκες και σε ζητήματα τεχνολογίας και σε ζητήματα πληροφόρησης, καθώς και στην κάλυψη των αναγκών των εργαζομένων. Βέβαια, κυρία Πρόεδρε, αυτό δεν σημαίνει ότι δεν υπάρχουν περιθώρια βελτίωσης ανάλογα με τους στόχους που βάζει το Κοινοβούλιο, το Προεδρείο ή και οι Βουλευτές όταν συζητάνε ένα τέτοιο θέμα. 
      Ένα τέτοιο χαρακτηριστικό παράδειγμα βελτίωσης και θετικής προσφοράς μέχρι τώρα είναι το Κανάλι της Βουλής. Δίνεται η δυνατότητα στους Έλληνες να δουν τι θέσεις παίρνει μία Κυβέρνηση, τι νομοσχέδια φέρνει, πώς τα ψηφίζει, πώς αιτιολογεί τη δράση της και φαίνεται επίσης πώς λειτουργούν τα κόμματα μέσα στη Βουλή και τι θέσεις παίρνουν. Αυτό το λέω, κυρία Πρόεδρε, γιατί έχει μία ιδιαίτερη σημασία επειδή –το ξέρετε από εμπειρία και το ξέρουν και άλλοι συνάδελφοι- δεν βρίσκει ο απλός έλληνας πολίτης εύκολα την ευκαιρία να δει τι πραγματικά γίνεται μέσα στη Βουλή. 
      Θα αναφέρω άλλο ένα χαρακτηριστικό παράδειγμα. Την περασμένη εβδομάδα στο χωριό μου, μου είπαν ότι θα συζητηθεί μία επερώτηση για θέματα υγείας και επειδή υποπτευόταν ότι ο συγχωριανός τους θα μίλαγε, καθίσανε και το έβλεπαν από κρατικό κανάλι. Παρουσίες, 50% κυρία Πρόεδρε. Τι 50%; Όχι του χρόνου, των κομμάτων της Βουλής και δεν είναι η μόνη φορά. Δεν λέω για τα ιδιωτικά κανάλια που γίνονται αυτά τα πράγματα που γίνονται, η πλήρης διαστρέβλωση της πραγματικότητας, κ.λπ.. Το Κανάλι, λοιπόν, της Βουλής δίνει τη δυνατότητα στον Έλληνα να δει τι γίνεται πραγματικά μέσα σ’ αυτή την Αίθουσα, αλλά και στις Επιτροπές. Την έχουν αυτή τη δυνατότητα όμως, κυρία Πρόεδρε, όλοι; Έχουν αυτή τη δυνατότητα πρόσβασης, γεωγραφικά; Και όταν λέμε τώρα ότι είναι προσβάσιμο το Κανάλι της Βουλής, δεν εννοούμε μόνο το λεκανοπέδιο της Αττικής ή ένα κομμάτι της Θεσσαλονίκης. Εννοούμε και την υπόλοιπη Ελλάδα που δεν έχουν καμία δυνατότητα να παρακολουθήσουν το Κανάλι της Βουλής. 
      Δεν νομίζω ότι είναι τόσο τρομερά δύσκολο να διορθωθεί αυτό το πράγμα για να έχει την άμεση αντίληψη ο Έλληνας πολίτης για το τι συζητείται εδώ. Νομίζω ότι είναι ένα μειονέκτημα το οποίο πρέπει να λυθεί.
      Ένα δεύτερο μειονέκτημα είναι μία πάγια και διαρκής θέση του Κομμουνιστικού Κόμματος, για τις εργασιακές σχέσεις των ανθρώπων που δουλεύουν σε όλους τους τομείς γενικά. Είναι γνωστό ότι και στο Κανάλι της Βουλής υπάρχουν κενές οργανικές θέσεις και υπάρχουν και εργασιακές σχέσεις οι οποίες είναι ιδιωτικού δικαίου κ.τ.λ.. Η εξήγηση που δόθηκε από την Πρόεδρο και από τις αρμόδιες Υπηρεσίες της Βουλής είναι πράγματι λογικές και τις αποδεχόμαστε με την έννοια ότι αυτό με την πάροδο του χρόνου μπορεί να βελτιωθεί. 
      Χαρακτηριστικό παράδειγμα ακόμη ενός μειονεκτήματος, το οποίο θα μπορούσε να βελτιωθεί, είναι το τι εκπομπές γίνονται. Υπάρχουν εκπομπές και πληροφόρηση πολιτιστικού χαρακτήρα. Μπορεί να γίνουν και άλλες εκπομπές; Παραδείγματος χάριν, δεν είναι απαραίτητο, κυρία Πρόεδρε, το Κανάλι της Βουλής σε άλλες εκπομπές, εκτός από την άμεση πληροφόρηση, να ασχολείται μόνο με νομοσχέδια. Μπορούν να βρεθούν και θέματα τα οποία έχουν σχέση με κοινωνικά προβλήματα τα οποία αναπτύσσονται εδώ ή σε ολόκληρο τον κόσμο. Θα πρέπει να υπάρχει, λοιπόν, μία οργανωτική επιτροπή στο Κανάλι που να έρθει σε επαφή και μέσω του Προεδρείου με τα κόμματα, τα οποία γι’ αυτά τα συγκεκριμένα θέματα θα μπορούσαν να έχουν έναν εκπρόσωπό τους και να πούνε και εκείνα τη γνώμη τους για το ποιό θέμα θα μπορούσε να συζητηθεί σε μία συγκεκριμένη περίπτωση. Όχι μόνο, λοιπόν, νομοσχέδια αλλά και άλλα θέματα που μπορούν να έχουν μία ευρύτερη σημασία. 
      Τώρα, αυτό που είπα για τις εργασιακές σχέσεις – στο οποίο αποδεχόμαστε την εξήγηση που δόθηκε- έχει μια σχέση και με τον βρεφονηπιακό σταθμό. Η εξήγηση που δόθηκε είναι ότι τα παιδιά που φιλοξενούνται εκεί μέσα κυμαίνονται από πλευράς αριθμού και επομένως πρέπει να δει κανείς τι είδους προσωπικό θα πάρει, τι εξειδίκευση θα έχει και πόσο θα το κρατήσει. Είναι όμως κάτι το οποίο μπορεί να μπει ως στόχος. 
      Ένα δεύτερο στοιχείο, κυρία Πρόεδρε, είναι το γεγονός των εκθέσεων και των εκδόσεων των βιβλίων. Νομίζω ότι το είχαμε συζητήσει και άλλη μια φορά, όπως και το πρώτο θέμα, αυτό της προσβασιμότητας στο κανάλι. Δεν θέλω να κατηγορήσω κανέναν, αλλά η αντίληψή μου απ’ αυτά που βλέπω και διαβάζω από αυτά εκδίδονται από τη Βουλή είναι ότι υπάρχει ένα στένωμα, ένας φόβος μήπως εκδοθεί και κάτι άλλο το οποίο εν πάση περιπτώσει μπορεί να μην πηγαίνει με τις πολιτικές και ιδεολογικές αντιλήψεις της εποχής μας στην Ελλάδα ή στην Ενωμένη Ευρώπη, αλλά υπάρχει ιστορία των γραμμάτων και των τεχνών, που μερικές φορές είχαν ανατρεπτικά στοιχεία μέσα τους, αλλά είχαν στοιχεία που αναγνωρίστηκαν μετά από τον υπόλοιπο κόσμο, από την Ευρώπη και από άλλες περιοχές. Γιατί αυτά να μένουν, δηλαδή, μη εκδιδόμενα; 
      Τώρα θα πω δυο λόγια γι’ αυτό που ελέχθη για την αύξηση της αποζημίωσης των Βουλευτών. Είναι μέσα στο πλαίσιο της εισοδηματικής πολιτικής. Είπα ότι πρέπει η Βουλή να είναι προσεκτική και να αποφασίζει για τέτοιες περιπτώσεις και όχι να επηρεάζεται από άλλα γεγονότα, που εμφανίζονται κατά διαστήματα και δίνουν τη δυνατότητα σε όλους αυτούς που δεν ξέρουν την πραγματικότητα να αισχρολογούν. Γιατί υπάρχουν, αγαπητοί συνάδελφοι, και πάρα πολλοί συνάδελφοι εδώ μέσα, των οποίων η δουλειά ανήκει στα βαρέα και ανθυγιεινά και ο κόσμος δεν το έχει αντιληφθεί ακόμα ή δεν τον αφήνουν να το κατανοήσει. 
      Λέγονται πάρα πολλά θετικά λόγια για το προσωπικό της Βουλής, το οποίο πραγματικά αγωνίζεται και βοηθάει σε όλες τις κατευθύνσεις και κάτω από ένα άγχος μερικές φορές, το οποίο είναι πάρα πολύ δυνατό. Γι’ αυτό λέγονται πάρα πολλά καλά λόγια γι’ αυτές τις περιπτώσεις και το έχουμε αναγνωρίσει και εμείς επισήμως και όχι μόνο εδώ μέσα. Θέλω λοιπόν να μιλήσω για τις εργασιακές σχέσεις. Υπάρχουν κενές θέσεις οι οποίες δεν έχουν πληρωθεί και υπάρχουν και εργασιακές σχέσεις ιδιωτικού δικαίου, οι οποίες κατά τη γνώμη μας έχουν αυτά τα χαρακτηριστικά και πρέπει να διορθωθούν, γιατί και αυτοί που προσφέρουν τις υπηρεσίες τους πρέπει να νιώθουν μία σιγουριά και ότι εκτελούν ένα καθήκον το οποίο βοηθά όχι μόνο τη λειτουργία των Βουλευτών, αλλά γενικά και το σύστημα το οποίο πάρα πολύ παίνεψαν. Είμαστε υπέρ του τακτικού προσωπικού σ’ αυτές τις θέσεις που καλύπτουν πάγιες και διαρκείς ανάγκες. 
      Τέλος, υπάρχουν και ορισμένα άλλα κονδύλια τα οποία έχουν σχέση με κάποιες επιχορηγήσεις της Βουλής, με δραστηριότητες στο εξωτερικό, παραδείγματος χάριν στο Γραφείο της Βουλής στην Ευρωπαϊκή Ένωση για την έγκαιρη ενημέρωσή του, ώστε να μπορούμε και εμείς να πληροφορούμαστε εδώ τι συμβαίνει, σε διάφορα ιδρύματα που υπάρχουν, στη Βουλή των Εφήβων που ελέχθη πιο μπροστά. Θα συμφωνήσουμε. Δεν έχουμε καμία αντίρρηση σ’ αυτά τα πράγματα, αν και είναι ορισμένα πράγματα που πρέπει να τα γνωρίζει το Κοινοβούλιο και όλοι οι συνάδελφοι, ώστε να μπορούν να κάνουν και θετικές προτάσεις ενδεχομένως για τη βελτίωση αυτών των θέσεων.
      Μ’ αυτή την έννοια, κυρία Πρόεδρε, ψηφίζουμε και τον Απολογισμό και τον Προϋπολογισμό του 2007.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Κοσιώνη.
      Το λόγο έχει ο Κοινοβουλευτικός Εκπρόσωπος του Συνασπισμού κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, κυρίες και κύριοι συνάδελφοι, ο Συνασπισμός δεν είναι μέλος της Επιτροπής επί του Προϋπολογισμού. Κληθήκαμε όμως στη συνεδρίαση της επιτροπής, διατυπώσαμε τις όποιες παρατηρήσεις ή ερωτήματά μας, πήραμε πειστικές απαντήσεις και διευκρινίσεις και συνεπώς θα ψηφίσουμε τον προτεινόμενο Απολογισμό και Προϋπολογισμό με μία παρατήρηση. Νομίζουμε ότι ο ρόλος της Επιτροπής Προϋπολογισμού της Βουλής μπορεί και πρέπει να διευρυνθεί, να γίνει πιο ουσιαστικός να έχει μια λειτουργία καθ’ όλη τη διάρκεια του έτους, να έχει γνώση και όπου χρειάζεται και γνώμη για σημαντικές αποφάσεις οικονομικής διαχείρισης, προσλήψεων κ.λπ..
      Αυτό δεν εκφράζει κάποια έλλειψη εμπιστοσύνης στο έργο που γίνεται, αλλά νομίζουμε ότι μια τέτοια ρύθμιση θα θωρακίσει και την Πρόεδρο της Βουλής, θα βοηθήσει τις υπηρεσίες και θα επιτρέψει και σε όλους μας να έχουμε μια πληρέστερη εικόνα του τι γίνεται και πώς γίνεται.
      Συνηθίζουμε σε αυτές τις ευκαιρίες, με αφορμή τη συζήτηση του Προϋπολογισμού της Βουλής, να διατυπώνουμε και σκέψεις για το ρόλο του Κοινοβουλίου και την αναβάθμισή του. Ήδη ακούσαμε ενδιαφέρουσες σκέψεις από όλους τους εισηγητές και θα ήθελα και εγώ να καταθέσω ορισμένες. Πριν από αυτό, θέλω να εκφράσω τις ευχαριστίες μας στους εργαζόμενους και τις εργαζόμενες στη Βουλή για το γεγονός ότι επιδεικνύουν διαθεσιμότητα, προθυμία και εργατικότητα στην επιτέλεση ενός έργου που εμείς εδώ μέσα γνωρίζουμε ότι συχνά διεξάγεται υπό αντίξοες συνθήκες. 
      Σε ό,τι αφορά τώρα τη γενικότερη λειτουργία του Κοινοβουλίου και την αναβάθμιση του ρόλου του, ένα πρώτο θέμα που μας έχει απασχολήσει εμάς στο Συνασπισμό είναι ότι υπάρχουν ορισμένα κατάλοιπα στη λειτουργία της Βουλής που αντανακλούν ένα τρικομματικό σύστημα και όχι τετρακομματικό, όπως είναι τώρα, ή και πεντακομματικό, όπως μπορεί να γίνει αύριο. Και νομίζω ότι πρέπει να τα δούμε αυτά τα θέματα. Μπορεί να μην είναι ιδιαιτέρως σημαντικά, αλλά έχουν και ένα συμβολισμό και μια ουσία. Παραδείγματος χάρη, ο Συνασπισμός δεν συμμετέχει στο Προεδρείο της Βουλής. Όπως είπα, δεν συμμετέχει στην Επιτροπή Προϋπολογισμού. Υπάρχουν και άλλες λειτουργίες, στις οποίες δεν συμμετέχουμε. Δεν θέλουμε περισσότερη δουλειά, διότι ήδη έχουμε αρκετή, αλλά –επαναλαμβάνω- είναι θέμα αντίληψης. Υπάρχουν σε επίπεδο κοινωνίας και συμφέροντα και δυνάμεις που θα προτιμούσαν το σύστημα να είναι τρικομματικό ή και μόνο δικομματικό. Ε, δεν είναι. Ο λαός μας έχει στείλει εδώ και πρέπει και εμείς να παίξουμε το ρόλο μας και όπου δεν τον παίζουμε να ενημερώνεται ο λαός ότι κάποιο πρόβλημα υπάρχει. 
      Το δεύτερο θέμα είναι γνωστό και πιστεύω πολλοί με έχετε ακούσει πολλές φορές και εμένα και άλλους συναδέλφους. Είναι ο ρόλος της Βουλής σε σχέση με τον Προϋπολογισμό. Δεν πάει άλλο αυτό. Δεν μπορεί η Βουλή να μένει σε ένα ρόλο τελετουργικό. Έχουμε καταθέσει στην κυρία Πρόεδρο προτάσεις, έχω υποβάλει προτάσεις στην Επιτροπή Απολογισμού, στην οποία συμμετέχω, έχω την ευκαιρία να συζητήσω με πολλούς από εσάς και να δω ότι και εσείς συμφωνείτε. Πρέπει όμως να βρούμε έναν τρόπο να υλοποιηθεί κάποτε μια αλλαγή προς αυτήν την κατεύθυνση. 
      Δεν είναι η στιγμή, αλλά να υπενθυμίσουμε απλά ότι μπορούμε να κάνουμε πράγματα. Υπάρχουν και θέματα ίσως που αφορούν το Σύνταγμα και το γενικότερο Κανονισμό της Βουλής, αν θέλουμε, για παράδειγμα, η συζήτηση για τον Προϋπολογισμό να είναι ουσιαστική, να μπορούν να γίνονται και τροπολογίες από τους Βουλευτές πριν την οριστική ψήφισή του. Αυτό είναι ένα μεγάλο κεφάλαιο. Μπορούμε να πάρουμε ως υπόδειγμα –όχι για να το αντιγράψουμε, για να διδαχθούμε- το Ευρωκοινοβούλιο, πώς χειρίζεται το Ευρωκοινοβούλιο τον ευρωπαϊκό προϋπολογισμό ή άλλα κοινοβούλια πολλών χωρών. 
      Υπάρχουν όμως και πράγματα που μπορούν να γίνουν άμεσα, είναι θέμα αποφάσεων. Η επιτροπή του άρθρου 31 α΄ μπορεί να πάρει ένα γενικότερο χαρακτήρα ελέγχου του Προϋπολογισμού, να είναι Διαρκής, να μπορεί η Επιτροπή αυτή ή οποιοδήποτε άλλο Σώμα να καλεί φορείς, τη Στατιστική Υπηρεσία, να διαμορφώσει κάποιους κανόνες και στάνταρ, όπως λένε οι ειδικοί, που να είναι διαχρονικά, να μην αλλάζουν από Κυβέρνηση σε Κυβέρνηση, να αποκτήσουμε έστω αξιόπιστους Προϋπολογισμούς, να γίνει η Βουλή ο εγγυητής της αξιοπιστίας του Προϋπολογισμού και όχι η EUROSTAT, διότι αυτό έχουμε κάνει σήμερα, η EUROSTAT είναι ο εγγυητής της αξιοπιστίας μας. Επιμένουμε σε αυτά τα θέματα και θα επιμείνουμε.
      Τρίτο θέμα είναι η δυνατότητα έκφρασης γνώμης των Βουλευτών και νομοθετικής πρωτοβουλίας των Βουλευτών. Τα θεωρούμε δύο σημαντικά θέματα. Τυπικά οι Βουλευτές έχουμε τη δυνατότητα να καταθέτουμε προτάσεις νόμου. Τις καταθέτουμε και πάνε στο αρχείο.
      Δεν συζητούνται καν με την έννοια της λήψης απόφασης. Αυτό αποδίδεται σε μια ορισμένη ερμηνεία του Συντάγματος. Υπάρχουν διαφορετικές απόψεις ότι η ερμηνεία αυτή είναι λανθασμένη. Πρέπει να το λύσουμε αυτό το θέμα. Διότι αυτοϋπονομεύουμε το ρόλο και του Βουλευτή και του Κοινοβουλίου. Υπάρχει νομοθετική πρωτοβουλία του Βουλευτή ή δεν υπάρχει; Εάν υπάρχει πρέπει να φροντίσουμε να υλοποιείται.
      Εδώ συζητείται και από πολλούς ακόμη και νομοθετική πρωτοβουλία πολιτών μέσω της συλλογής υπογραφών, να μπορούν εκατό χιλιάδες πολίτες μέσω κάποιου ή κάποιων Βουλευτών να καταθέσουν πρόταση νόμου.
      Δεν μπορούμε να τα αφήνουμε αυτά τα θέματα στο πλάι, διότι είναι θέματα δικά μας, δεν είναι θέματα των κυβερνήσεων.
      Επίσης, γιατί η Βουλή να μην έχει τη δυνατότητα έκδοσης ψηφίσματος; Το ρώτησα από την πρώτη στιγμή που μπήκα εδώ μέσα. Δεν έχω ακούσει πειστική απάντηση. Συμμετέχω στο Συμβούλιο της Ευρώπης εκ μέρους της Βουλής. Βασική λειτουργία είναι το ψήφισμα, το καλά προετοιμασμένο ψήφισμα. Έκθεση πάνω σε ένα πρόβλημα, ψήφισμα, χωρίς υποχρεωτικότητα βεβαίως, αλλά υποδηλώνει βούληση πλειοψηφιών. Επιτρέπει Βουλευτές από διαφορετικά κόμματα να συμφωνήσουν σε ένα πρόβλημα, σε ένα θέμα, σε μία λύση. Σπάει περιχαρακώσεις. Επιτρέπει και διευκολύνει το διάλογο. Δείχνει προς την κοινωνία μία κατεύθυνση προς την οποία πρέπει να κινηθούμε. Ασκεί πίεση στην εκτελεστική εξουσία. Γιατί στερούμαστε αυτής της δυνατότητας; Επειδή λέει, θα γίνει κατάχρηση. Ας το δοκιμάσουμε πρώτα και αν υπάρξει πρόβλημα κατάχρησης, το περιορίζουμε. Υπάρχουν διάφοροι τρόποι να περιορίσεις κάτι. Αλλά εδώ δεν υπάρχει.
      Πέμπτο θέμα, Βουλή και ευρωπαϊκό δίκαιο. Το έχω θέσει επανειλημμένα και εγώ. Υπήρξαν και ορισμένες πιο, ας το πω έτσι, μελετημένες προτάσεις από τον κ. Κοσμίδη, Βουλευτή του ΠΑ.ΣΟ.Κ.. Η Πρόεδρος της Βουλής μας είπε ότι συμμερίζεται την ανησυχία και ήδη έχουν ληφθεί κάποια μέτρα και στις Βρυξέλες να υπάρχει γραφείο και η γραμματεία της Επιτροπής Ευρωπαϊκών Υποθέσεων να ενισχυθεί. Σε θετική κατεύθυνση αυτά τα μέτρα. Πρέπει όμως να τα ελέγξουμε με βάση το αποτέλεσμα. Το ζητούμενο είναι συγκεκριμένο. Το ζητούμενο είναι όταν αρχίζει να γίνεται επεξεργασία μιας οδηγίας στην Ευρωπαϊκή Ένωση, ενός κανονισμού, πολύ πριν την οριστικοποίηση και την ψήφισή της, η Βουλή να είναι ενήμερη και όπου κρίνει σκόπιμο να εκφράζει γνώμη προφανώς, ενδεχομένως μέσω της αρμόδιας κάθε φορά επιτροπής. Ε, αυτό είναι που πρέπει να πετύχουμε. Εάν το πετύχουμε με τα μέτρα που ήδη έχουν γίνει, έχει καλώς. Διαφορετικά πρέπει να ληφθούν και πρόσθετα ενισχυτικά μέτρα. Διαφορετικά η Βουλή γίνεται γραφείο επικύρωσης οδηγιών και κανονισμών, που ήδη αποτελούν τουλάχιστον το 30% των νομοθετημάτων που ψηφίζουμε με τάση να αυξάνονται.
      Έκτο θέμα, η ποιότητα του νομοθετικού έργου. Είπε ορισμένα παραδείγματα ο κ.Μακρυπίδης. Δεν θα επεκταθώ. Είναι γνωστό το θέμα. Εγώ σημειώνω ένα απλό πράγμα: το γριφώδη χαρακτήρα των νομοσχεδίων. Θα έλεγε κανείς για ορισμένα νομοσχέδια ότι κάποιος πληρώθηκε επί τούτου για να κάνει το νομοσχέδιο έτσι που να μην καταλαβαίνει άνθρωπος τι γίνεται. Ε, δεν μπορούμε να το αφήσουμε αυτό έτσι. Μας ήρθε προχθές ένα νομοσχέδιο, το συνταξιοδοτικό. Είχε μια διάταξη για την πενταετία στους αστυνομικούς, στους λιμενικούς κ.λπ.. Από πουθενά δεν προέκυπτε ότι ο νομοθέτης εννοεί να είναι πληρούμενη πενταετία. Δεν υπήρχε λέξη. Έπρεπε να έλθουν οι φορείς στην επιτροπή και ευτυχώς που ήρθαν, οι οποίοι από κάπου το έμαθαν- και ο Υπουργός είπε ότι, ναι εννοούμε πληρούμενη πενταετία. Τι κάνουμε; Και για να μη μείνουμε σε ευχές, εμείς καλούμε την Πρόεδρο να λάβει μέτρα, να προκαλέσει μάλλον μία συζήτηση γύρω από αυτό, εν ανάγκη να μη δέχεται προς συζήτηση νομοσχέδιο το οποίο δεν καταλαβαίνει κανείς τι γίνεται.
      Το έβδομο θέμα είναι τα οικονομικά των Βουλευτών. Εδώ υπάρχει ένα θέμα σκοπιάς. Δηλαδή αν το θέμα αυτό το δω από τη σκοπιά τη δική μου ή τη δική μας, για μας είναι εντελώς διαφορετικό το θέμα. Πολύ από μας εργαζόμαστε, προσφέρουμε τις υπηρεσίες μας στα κόμματα με ελάχιστο μισθό και χωρίς μισθό. Εμείς δεν έχουμε πολιτικά γραφεία.
      Δικό μου πολιτικό γραφείο είναι η Βουλή ή τα γραφεία του κόμματος. Δεν έχω ξοδέψει δραχμή από την τσέπη μου για προεκλογική εκστρατεία. Από αυτήν τη σκοπιά, λοιπόν, το θέμα έχει μία διάσταση. Νομίζω, όμως, ότι αυτό δεν είναι σωστό. Θα ήταν λαϊκισμός να το δω μόνο από αυτήν τη σκοπιά. Εμείς παίρνουμε υπ’ όψιν μας τις ανάγκες που προκαλεί ο τρόπος λειτουργίας του πολιτικού συστήματος στο Βουλευτή. Ξέρουμε ότι ένας Βουλευτής μεγάλου κόμματος δεν μπορεί να λειτουργήσει εάν δεν έχει ένα ή δύο γραφεία. Είναι και πολλά άλλα. 
      Πρέπει, όμως, αυτά τα θέματα να τα δούμε σφαιρικά. Πρώτον, θεωρούμε απαράδεκτο να έρχονται νομοθετικές ρυθμίσεις για τα οικονομικά των Βουλευτών, χωρίς προηγουμένως να συζητούνται στη Βουλή ή στο Προεδρείο ή στην Επιτροπή Προϋπολογισμού. Δηλαδή, η Κυβέρνηση θα έχει την πρωτοβουλία για το μισθό και για τα οικονομικά των Βουλευτών; Την απόλυτη πρωτοβουλία εδώ πρέπει να την έχει η Βουλή. 
      Δεύτερον, πρέπει να αποφεύγονται αποσπασματικές ρυθμίσεις, οι οποίες προκαλούν. Πρέπει να έχουμε το θάρρος να παίρνουμε θέση. Χθες η Βουλή ψήφισε μία διάταξη για τους ανάπηρους Βουλευτές. Θα το βρείτε μπροστά σας από τους ανάπηρους τους ίδιους. Εγώ είπα να συζητήσουμε μέτρα ενίσχυσης, όχι των ανάπηρων Βουλευτών, αλλά των αναπήρων που θέλουν να ασχοληθούν με τα κοινά και να γίνουν δήμαρχοι, δημοτικοί σύμβουλοι, Βουλευτές. Να τους φέρουμε εδώ και να τους στηρίξουμε. Όχι, όμως, να δίνεται η εικόνα ότι το βουλευτικό λειτούργημα είναι ένα λάφυρο. 
      Ο κ. Καραμανλής και ο κ. Παπανδρέου θα τραβήξουν τα πάνδεινα από τις πιέσεις. «Βάλε με δύο χρόνια στο ψηφοδέλτιο επικρατείας. Θα παραιτηθώ σε δύο χρόνια». Δε θέλω να επεκταθώ, γιατί δεν μου αρέσει να μιλάω για πράγματα αυτονόητα λες και δεν τα ξέρετε και εσείς. Αυτό, λοιπόν, το θέμα πρέπει να το δούμε σε συνάρτηση με υποδομές, με δαπάνες. Κυρία Πρόεδρε, να σας πω ένα παράδειγμα. Διάβασα στον Τύπο ότι έγινε μία μελέτη, πρωτογενούς έρευνας για τον ιδιωτικό τομέα υγείας. Και επειδή είμαι άνθρωπος που μου αρέσουν τα στοιχεία και θέλω να τα πληροφορούμαι, ζήτησα να πάρω αυτήν τη μελέτη. Μου ζήτησαν 500.000 δραχμές. Να τομείς που μπορεί η Βουλή να βοηθήσει το  Βουλευτή. Να βρούμε τρόπους να βοηθηθούμε στο έργο μας και να το πούμε και στον κόσμο, να το ξέρει ότι δεν έχουμε τίποτα να κρύψουμε.
      Συμμετέχω στην Επιτροπή για τον έλεγχο του πόθεν έσχες των Βουλευτών και των οικονομικών των κομμάτων. Ίσως, θα έπρεπε να απασχολήσουμε τη Βουλή γι’ αυτό το θέμα. Δεν ξέρω, εάν οι  Βουλευτές είναι ενήμεροι. Εγώ θεωρώ ότι η Επιτροπή κάνει ό,τι μπορεί. Όμως, το έργο της έχει όρια. Η δουλειά της Επιτροπής στηρίζεται στην αποδοχή της δήλωσης του Βουλευτή. Εάν ο Βουλευτής πει ψέματα, η Επιτροπή δεν μπορεί να κάνει τίποτε, όπως λειτουργεί σήμερα. Η Επιτροπή στηρίζεται στον ισολογισμό των κομμάτων. Δεν πάει να ψάξει πώς προέκυψε ο ισολογισμός. Στηρίζεται και στη γνώμη του ορκωτού λογιστή. Αν πίσω από τον ισολογισμό υπάρχουν προβλήματα, αυτό πρέπει να το δούμε. 
      Μ' αυτό θέλω να πω ότι υπάρχει ένα πολιτικό δίλημμα. Εάν υπό την πίεση αυτών των προβλημάτων φύγει ο έλεγχος των οικονομικών των κομμάτων και των Βουλευτών από την Επιτροπή και πάει, είτε σε κάποιο συνταγματικό δικαστήριο είτε σε κάποιο άλλο σώμα, επιτρέψτε μου να πω ότι αυτό είναι υπεκφυγή. Θέλουμε να πετάξουμε αλλού την «καυτή πατάτα». Δε θα βελτιωθεί το σύστημα. Δεν ξέρω, αν ο έλεγχος του πόθεν έσχες των δικαστικών που γίνεται από τους δικαστικούς είναι αρτιότερος από τον έλεγχο που κάνουμε εμείς εδώ μέσα. Η άποψή μου παρόλο που πολλές φορές προβληματίστηκα, αν πρέπει να συμμετέχω σ’ αυτήν την Επιτροπή που έχει αυτούς τους θεσμικούς περιορισμούς, είναι ότι πρόβλημα υπάρχει και ότι οι λύσεις πρέπει να αναζητηθούν από τη Βουλή. Διαφορετικά θα δημιουργηθούν άλλου είδους προβλήματα.
      Κυρία Πρόεδρε, σας ευχαριστώ για την ανοχή σας. Αυτές ήταν μερικές σκέψεις που τις υποβάλω με την πεποίθηση ότι μπορούν να συμβάλουν στην αναβάθμιση του Κοινοβουλίου. Δεν διεκδικούμε το αλάθητο, όμως θέλω να πω και έναν προβληματισμό που υπάρχει στην Κοινοβουλευτική μας Ομάδα. Για μερικά από τα θέματα που έθεσα, όπως αυτό του προϋπολογισμού και όπως ορισμένα άλλα, δεν έχουμε τρόπο να πιέσουμε. Το λέμε, το ξαναλέμε, ακούμε καλά λόγια, αλλά κάποτε πρέπει να γίνουν. Προβληματιζόμαστε μήπως ο μόνος τρόπος που έχουμε είναι άλλη φορά να μην δώσουμε ψήφο στον Προϋπολογισμό της Βουλής, ανεξάρτητα από το αν συμφωνούμε ή όχι με τη διαχείρισή του, απλά ως μέσο πίεσης. 
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Δραγασάκη. 
      Προχωρούμε στον κατάλογο των εγγεγραμμένων ομιλητών. Το λόγο έχει ο συνάδελφος κ. Νίκος Γεωργιάδης. 
      ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, θα μιλήσω για το ταμπού ζήτημα των αμοιβών μας, του μισθού του Βουλευτή. Ακούστηκαν μέχρι στιγμής από τους τέσσερις εισηγητές στη συζήτηση πολλά ενδιαφέροντα πράγματα, τα περισσότερα από τα οποία με βρίσκουν σύμφωνο. Προφανώς, δηλώνω εξ αρχής ότι θα υπερψηφίσω τον Προϋπολογισμό της Βουλής και συμμερίζομαι όλα τα θετικά τα οποία έχουν ειπωθεί μέχρι στιγμής για την οργάνωση της Βουλής. 
      Μια γρήγορη απάντηση στον κ. Δραγασάκη, επειδή ήμουν απ’ αυτούς οι οποίοι ψήφισαν τη δυνατότητα να δίδεται μία σύνταξη σε ανάπηρους Βουλευτές κατ’ αναλογία των όσων προβλέπονται στο δημόσιο. Ουσιαστικά, εμείς εφαρμόσαμε εδώ μία διάταξη, η οποία ούτως ή άλλως, ισχύει για τους δημοσίους υπαλλήλους κατ’ αναλογία στη Βουλή. Θεωρώ ότι υπάρχει πράγματι λόγος ακόμα και στη Βουλή, όπως και γενικότερα στο δημόσιο, η κοινωνία να μεταχειρίζεται διαφορετικά ανθρώπους οι οποίοι κάνουν την ίδια δουλειά με μας, αλλά υπό πάρα πολύ πιο αντίξοες συνθήκες. 
      Ο λόγος που θέλω να μιλήσω για τους μισθούς μας είναι πρώτον, γιατί θέλω οι πολίτες να μάθουν ορισμένα πράγματα τα οποία δεν ξέρουν γιατί δεν τους τα έχουμε πει –μάλλον ξέρουν άλλα που τα ακούνε από μη αρμόδιους, όπως είναι τα ηλεκτρονικά μέσα ενημέρωσης- και δεύτερον, για να προσπαθήσω να εισηγηθώ προς τη Βουλή μία –ίσως- πιο ευέλικτη διαχείριση η οποία θα έλυνε κάποια από τα προβλήματα στα οποία θα αναφερθώ. 
      Ξεκινώντας, λοιπόν, από τις αμοιβές μας, πρέπει να δούμε ότι οι πολίτες θέλουν εμάς τους Βουλευτές με τα εξής χαρακτηριστικά: Να είμαστε πάντοτε και για τα πάντα πολύ ενημερωμένοι. Όπως ξέρετε, η ενημέρωση έχει κόστος. Για να μπορέσει, δηλαδή, κάποιος να αντλήσει τη σωστή συμβουλή ή να διαβάσει τη σωστή πηγή, εκεί υπάρχει κόστος και ένας Βουλευτής μόνος του –τουλάχιστον εγώ- δεν είμαι σε θέση να κάνω αυτά τα πράγματα με τις δικές μου δυνάμεις, για να αισθανθώ επαρκής, για να μπορώ να αντιμετωπίσω κάθε Έλληνα πολίτη για οποιοδήποτε ζήτημα, για οποιοδήποτε νόμο, για οποιαδήποτε εργασία οποιουδήποτε υπουργείου -που είναι δουλειά μου να ελέγξω- και ανά πάσα στιγμή με ρωτήσει. 
      Άρα, λοιπόν, χρειάζεται ένας οργανωμένος μηχανισμός υποστηρικτικός του κάθε Βουλευτή, εφόσον θέλουμε να είμαστε αξιοπρεπείς. Αυτό έχει μεγάλο κόστος. 
      Δεύτερον, ο Βουλευτής πρέπει να είναι υπεύθυνος, ελεύθερος, ασυμβίβαστος και περήφανος και υπεύθυνος, ελεύθερος, ασυμβίβαστος και περήφανος δεν μπορείς να είσαι –δυστυχώς- όταν είσαι φτωχός, όταν τα χρήματα τα οποία παίρνεις δεν φτάνουν για να μπορέσεις να αντιμετωπίσεις τα στοιχειώδη έξοδα που ο καθένας από εμάς αντιμετωπίζει. 
      Και επειδή η λέξη «φτωχός» μπορεί να ηχήσει ως υπερβολή, υπενθυμίζω ότι οι πολίτες θέλουν οι Βουλευτές –ιδιαίτερα της επαρχίας, αλλά και της Αθήνας και της Θεσσαλονίκης- να έχουν ένα ή και περισσότερα γραφεία στα οποία να μπορούν να πάνε να μιλήσουν και να εξυπηρετηθούν. Αυτά τα γραφεία επανδρώνονται και έχουν κόστη τα οποία αν κανείς αρχίσει και τα σημειώνει σ’ ένα χαρτί, θα αντιληφθεί για τι νούμερα μιλάμε.  
      Τρίτον, ο Βουλευτής πρέπει να είναι κοντά στις κοινωνικές εκδηλώσεις του πολίτη. Τον θέλει στο γάμο του, στα βαφτίσια του, στην κηδεία κ.λπ.. Θέλει τον Βουλευτή εκεί. Και κάθε Έλληνας πολίτης ξέρει ότι η κάθε κοινωνική εκδήλωση έχει κόστος. 
      Τέταρτον, ο πολίτης θέλει τον Βουλευτή να επικοινωνεί μαζί του. Μα, πώς θα επικοινωνήσει ο Βουλευτής; Θα επικοινωνήσει με τα Μέσα Ενημέρωσης, θα επικοινωνήσει με τις εφημερίδες, θα επικοινωνήσει με εκδηλώσεις. Κάθε ένα από αυτά έχει συγκεκριμένο κόστος. 
      Θα δώσω ένα παράδειγμα. Η Κέρκυρα, από την οποία προέρχομαι, έχει εκατόν είκοσι χιλιάδες πολίτες. Για να στείλω μία φορά το χρόνο έναν απολογισμό της δραστηριότητάς μου –τον οποίο θέλει ο πολίτης- κοστίζει 1 ευρώ. Για να φτιάξεις ένα τετρασέλιδο χαρτί να το βάλεις σ’ ένα φάκελο, να βάλεις γραμματόσημο και να το στείλεις, κοστίζει 1 ευρώ. 
      Αν, λοιπόν, στείλω τον απολογισμό της δραστηριότητάς μου σε είκοσι χιλιάδες απ’ αυτούς -όχι στους εκατόν είκοσι χιλιάδες- αυτό σημαίνει 20.000 ευρώ. Χρειάζομαι, δηλαδή, περίπου τέσσερις μισθούς μου για να μπορέσω μία φορά το χρόνο να στείλω στο 1/6 των πολιτών του νομού που εκλέγομαι έναν απολογισμό της δραστηριότητάς μου, κάτι που θεωρούν ότι οφείλω να το κάνω και αλίμονό μου αν δεν το κάνω. Πιστεύω ότι και οι περισσότεροι συνάδελφοι κάτι αντίστοιχο κάνουν. 
      Αυτό, λοιπόν, το οποίο θέλω να πω, κύριοι συνάδελφοι, είναι ότι με ψυχρά νούμερα εμείς κοστίζουμε, όπως μάθαμε από τον Εισηγητή μας κ. Κωστόπουλο, στον Έλληνα πολίτη κάτι λιγότερο από 4 ευρώ το χρόνο. 
      Τώρα το κατά πόσο αυτό είναι πολύ ή λίγο, είναι ζήτημα που εγώ δεν θα το θέσω σήμερα. Νομίζω όμως ότι αυτό που πρέπει να ξέρει ο πολίτης είναι ότι τόσο του στοιχίζουμε, αυτές είναι οι απαιτήσεις που έχει για μας και αυτά είναι τα πραγματικά κόστη που ο καθένας από μας αντιμετωπίζει. 
      Η πραγματικότητα είναι ακόμη πιο οδυνηρή γιατί είμαστε οι μόνοι Βουλευτές στη γη που έχουμε επαγγελματικό ασυμβίβαστο. Κανείς και καμία από εμάς δεν μπορεί να πάρει μια δραχμή ούτε από συγγραφικό δικαίωμα. Δεν έχουμε τη δυνατότητα ούτε μια δραχμή να πάρουμε για να γίνουμε καλύτεροι Βουλευτές, για να επιδοτήσουμε τη λειτουργία που θα μας κάνει πιο χρήσιμους προς τον πολίτη. Είμαστε οι μόνοι που δεν έχουμε το δικαίωμα. 
      Και βέβαια είμαστε και η μόνη κατηγορία εργαζομένων, γιατί πλέον η Βουλή είναι επάγγελμα, είμαστε επαγγελματίες Βουλευτές πλήρους και αποκλειστικής απασχόλησης και αλοίμονό μας αν δεν είμαστε πλήρους και αποκλειστικής, που δεν έχουμε συνδικάτο. Οι μόνοι είμαστε που δεν έχουμε συνδικαλιστικό φορέα. Ούτε οι δικαστές έχουν εξ όσων γνωρίζω, αλλά αυτοί έχουν Μισθοδικείο. Εμείς δεν έχουμε ούτε αυτό. 
      Το δεύτερο κύριοι συνάδελφοι, είναι η σύγκριση των απολαβών μας με οποιοδήποτε άλλο Κοινοβούλιο της Ευρωπαϊκής Ένωσης, όπου δεν ισχύει επαγγελματικό ασυμβίβαστο. Είναι πολύ αρνητική. 
      Κατά συνέπεια έχουμε Βουλευτές επαγγελματίες αποκλειστικής απασχόλησης και κακοπληρωμένους σε σχέση με τα υπόλοιπα ευρωπαϊκά Κοινοβούλια. Αυτό θέλω να το ξέρει ο ελληνικός λαός και θέλω να το τονίσω από το υπεύθυνο αυτό Βήμα και θέλω να το «παίξουν» οι τηλεοράσεις στις ειδήσεις το βράδυ, μπας και αναστραφεί λιγάκι η άθλια εικόνα -που δίδεται κατά την άποψή μου και συμφωνώ με τον κ. Κωστόπουλο, εκ του πονηρού- και η οποία είναι πάρα πολύ επικίνδυνη για τη λειτουργία της δημοκρατίας.
      Άρα λοιπόν, ένα είναι το ζήτημα. Το κατά πόσον τα χρήματα φθάνουν για τη δημοκρατία μας και αν είναι επαρκής η επιδότηση της κοινοβουλευτικής δημοκρατίας στην Ελλάδα σήμερα, από τον έλληνα φορολογούμενο. Τέτοιο ζήτημα εγώ δεν προτίθεμαι σήμερα να θέσω, άλλωστε είπα ψηφίζω τον προϋπολογισμό της Βουλής, διότι πιστεύω ότι μέσα στα πλαίσια του προϋπολογισμού μπορούμε να βελτιώσουμε ορισμένα πράγματα ώστε να κάνουμε τη ζωή μας καλύτερη. Και θα δώσω ένα συγκεκριμένο παράδειγμα. 
      Έχουμε λοιπόν τη δυνατότητα να αποσπάσουμε από το δημόσιο τέσσερις δημοσίους υπαλλήλους ο καθένας και η καθεμία από μας. Εδώ μπαίνει το εξής ζήτημα. Πρώτον, αν οι δημόσιοι υπάλληλοι αυτοί είναι καλοί, καλό θα ήταν να κάτσουν στις υπηρεσίες τους αντί να κάνουν σε μας τους γραμματείς και φαρισαίους. Αν είναι κακοί, τότε τι να τους κάνουμε; Άρα λοιπόν έχουμε το πρώτο παράδοξο στην ιστορία.
      Δεύτερον, οι άνθρωποι αυτοί που είναι δημόσιοι υπάλληλοι, αν έρθουν στο γραφείο του Βουλευτή, θα χαρακτηριστούν κομματικά. Εγώ είμαι κατά του κομματικού χαρακτηρισμού της δημόσιας διοίκησης, ίσως και του κομματικού συνδικαλισμού στη δημόσια διοίκηση. Αλλά αυτό το οποίο πρέπει να συνειδητοποιήσουμε ότι γίνεται είναι ότι όποιος άνθρωπος έρχεται στο γραφείο μας, φοράει την παντιέρα του δεξιού, του αριστερού, του νεοδημοκράτη, του ΠΑ.ΣΟ.Κ.. Δεν ξέρω κατά πόσο δικαιούμαστε, σε αυτό το κλίμα που επικρατεί σήμερα στη δημόσια διοίκηση, να προσδίδουμε τέτοιους χαρακτηρισμούς σε υπαλλήλους. Όμως, και το βασικότερο είναι ότι, οι άνθρωποι που θέλουν να δουλεύουν για μας, πρέπει να είναι εχέμυθοι, γιατί θα διαχειριστούν απόρρητη πληροφορία, τα προσωπικά μας δεδομένα, πρέπει να είναι απόλυτα αφοσιωμένοι σε μας και μακροχρόνια μάλιστα και πρέπει να έχουν την διάνοια του δικού μας υπαλλήλου. Όχι ότι δουλεύουν για κάποιον άλλον και μας κάνουν και λίγο χάρη που έρχονται και στο γραφείο γιατί βέβαια άλλος τους πληρώνει, η υπηρεσία τους και όχι εμείς. 
      Ένα μέτρο λοιπόν το οποίο θα πρότεινα και πιστεύω πως είναι εύκολο να εφαρμοστεί είναι το εξής: Πόσο κοστίζουν αυτοί οι τέσσερις υπάλληλοι στον ελληνικό λαό; Ένα ποσό «χι». Το «χι» ποσό να δοθεί στους Βουλευτές, να μπορούν οι Βουλευτές να διαχειριστούν το ποσό που ο ελληνικός λαός έχει αποφασίσει να τους δώσει για τους συνεργάτες τους. Να μπορούμε να προσλάβουμε οποιονδήποτε θέλουμε, είτε από τον ιδιωτικό τομέα, είτε από το δημόσιο, τον οποίο όμως θα πληρώσουμε εμείς και όχι η υπηρεσία από την οποία θα αποσπασθεί. Με μια τέτοια ρύθμιση όλοι κερδίζουν. Κερδίζει το δημόσιο, γιατί θα κρατήσει τους καλούς, κερδίζουμε εμείς που θα έχουμε ευελιξία, κερδίζει η Βουλή που θα γλυτώσει τη γραφειοκρατία που συνεπάγεται αυτός ο μηχανισμός, κερδίζουν και οι πολίτες οι οποίοι θα έχουν σοβαρότερους, ικανότερους και καλύτερους ανθρώπους με την ευθύνη του Βουλευτή τους επιλεγμένους για να μπορέσουν να επιτελέσουν αυτό το ρόλο της επικοινωνίας και της σχέσης του Βουλευτή με τους πολίτες, καλύτερα. 
      Κυρία Πρόεδρε, πιστεύω ότι τέτοιες προτάσεις υπάρχουν, άλλωστε έχουμε συζητήσει και αρκετές στην Επιτροπή Οικονομικών της Βουλής που έχω την τιμή να είμαι μέλος και πιστεύω ότι μπορούμε μέσα στα πλαίσια του προϋπολογισμού της Βουλής, να βελτιώσουμε πάρα πολύ την οικονομική ευελιξία της διαχείρισης των λίγων χρημάτων  που ο προϋπολογισμός μας δίνει για να μπορέσουμε να κάνουμε το έργο μας καλύτερα. Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΟΣ (Άννα Μπενάκη-Ψαρούδα): Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρία Πρόεδρε, συνηθίζω να παίρνω το λόγο όταν συζητείται ο Προϋπολογισμός της Βουλής. Έχω πει πολλά κατά καιρούς. Δυστυχώς, δεν μπορώ να είμαι αισιόδοξος ότι αυτά τα οποία λέω λαμβάνονται και υπόψη, δεν παύω όμως να τα επαναλαμβάνω. Ίσως κάποια στιγμή κάτι από αυτά που λέμε εδώ να εισακουστούν. Σήμερα όμως θέλω να ξεκινήσω με ορισμένα θέματα που έχουν σχέση με τη λειτουργία της Βουλής. Μας δίνει το δικαίωμα αυτό η συζήτηση που κάνουμε για τον Προϋπολογισμό της Βουλής, να μιλάμε και για τη λειτουργία της Βουλής. 
      Θεωρώ απαράδεκτη την ερμηνεία η οποία δίνεται στο άρθρο 72 του Συντάγματος. 
      Εξηγούμαι αμέσως: Είναι δυνατόν να μην μπορεί η Βουλή να νομοθετήσει; Είναι δυνατόν να μην μπορεί ομάδα Βουλευτών να καταθέσει οποιαδήποτε τροπολογία και να γίνει αποδεκτή από την Κυβέρνηση και να περάσει από το Κοινοβούλιο; Κι όμως δεν μπορεί να γίνει. Γιατί; Με μια στρεβλή ερμηνεία η οποία εδόθη, λέει το Σύνταγμα εκεί «όταν υπάρχουν ατομικά ωφελήματα». Μα, οτιδήποτε και να κάνεις, οποιαδήποτε τροπολογία και να φέρεις, θα υπάρχει κάποια ωφέλεια σε κάποια ομάδα πολιτών. Όταν μιλάει για ατομικά ωφελήματα, προφανώς, εννοεί τα φωτογραφικά ωφελήματα το Σύνταγμα και δεν ομιλεί για γενικότερα ωφελήματα που μπορεί να αφορά μια ομάδα ή είκοσι χιλιάδων, τριάντα χιλιάδων ή εκατό χιλιάδων πολιτών, γιατί δεν πρόκειται περί ατομικών δικαιωμάτων τότε. Και όμως τίθεται μεν προς συζήτηση, δεν τίθεται δε προς ψηφοφορία. Μας κάνει χάρη, όπως λέει, η ερμηνεία η οποία έγινε και έτσι ουσιαστικά ευνουχίζεται το Κοινοβούλιο. Είμαστε ένα ευνουχισμένο Κοινοβούλιο και πρέπει αυτό να το τονίσουμε, να το καταλάβετε. Ουδείς Βουλευτής, καμία ομάδα Βουλευτών δεν μπορεί να περάσει τίποτα από το Κοινοβούλιο. Μόνο η Κυβέρνηση νομοθετεί. Αυτό είναι το ένα το οποίο με ενοχλεί αφάνταστα. 
      Δεύτερον, κυρία Πρόεδρε, πάλι με παρερμηνεία του Κανονισμού της Βουλής, πως είναι δυνατόν οι Βουλευτές να συμμετέχουν, για υψίστου ενδιαφέροντός τους, σε κάποια επί τα αρμόδια κοινοβουλευτική επιτροπή χωρίς να είναι μέλη της επιτροπής και να μην μπορούν να πάρουν το λόγο, να παρίστανται ως ακροατές; Που ακούστηκε αυτό. Ο Βουλευτής μέσα σε κοινοβουλευτική επιτροπή να μην μπορεί να πάρει το λόγο; Και όμως! Και αυτό προέρχεται από παρερμηνεία η οποία γίνεται-  σε συνδυασμό σχετικών άρθρων του Συντάγματος και του Κανονισμού της Βουλής. Κι εάν έτσι έχουν νομοθετηθεί, θα πρέπει να αλλάξουν τάχιστα, που δεν έχουν νομοθετηθεί έτσι.
       Αυτά είναι δύο θέματα τα οποία έχουν άμεση σχέση με τη λειτουργία του Κοινοβουλίου. Πως να λειτουργήσει λοιπόν ο Βουλευτής; Και τα όσα ωραία ακούμε κάθε φορά όταν ξεκινάει η καινούργια περίοδος της Βουλής περί αναβάθμισης του ρόλου των Βουλευτών και περί αναβάθμισης του ρόλου των κοινοβουλίων τόσο από την αξιότιμη Πρόεδρο, ή τον Πρόεδρο τον προηγούμενο, ή τους προέδρους των κοινοβουλευτικών μας ομάδων, είναι λόγια του αέρα! Υποβιβάζεται καθημερινά το Κοινοβούλιο, υποβιβάζεται καθημερινά η λειτουργία των Βουλευτών, έτσι ώστε να περνά η εκάστοτε κυβέρνηση, όσο μπορεί, «αβρόχοις ποσί» τα νομοθετήματα και ουσιαστικά να νομοθετούν οι γραφειοκράτες των υπουργείων, χωρίς οι εκλεγμένοι αντιπρόσωποι του ελληνικού λαού να παίρνουν χαμπάρι. 
      Σας λέω, κυρία Πρόεδρε, εγώ άλλη φορά δεν θα ξαναψηφίσω νόμο ασφαλιστικό, εάν έλθει γραμμένος έτσι όπως έρχονται οι νόμοι. Ούτε καν η εισηγητική έκθεση δεν γίνεται κατανοητή. Εάν πρόκειται περί νομοτεχνικής διατύπωσης, που ο νόμος πρέπει να διατυπωθεί με έναν ειδικό τρόπο, να το δεχθώ αυτό, αλλά η εισηγητική έκθεση να διατυπώνεται με γρίφους, είναι δυνατόν αυτό; Και να το ανεχόμαστε; Επί σειρά ετών το έχουμε επισημάνει. Το λέμε, το ξαναλέμε και τίποτα δεν γίνεται. Πού θα πάει αυτή η κατάσταση;
      Ορισμένα θέματα που έχουν σχέση με τους Βουλευτές. Είχα πει και πέρυσι, το λέω και φέτος, για το θέμα των συντάξεων των Βουλευτών. Θεωρώ απαράδεκτο από τη στιγμή που έχει οικονομική υπηρεσία η Βουλή, έχει λογιστήριο η Βουλή χειρίζεται το μισθολόγιο των Βουλευτών, γιατί δεν μπορεί να χειριστεί και το συνταξιοδοτικό των Βουλευτών έτσι ώστε να αποφεύγουν οι υπερήλικες πολλές φορές συνάδελφοι του παρελθόντος να εξυπηρετούνται από τη Βουλή και να περιέρχονται τα του δημοσίου, που γνωρίζουμε όλοι πώς είναι. Δεν θέλω να πω περισσότερα πάνω σε αυτό το πράγμα γιατί ίσως να θίξω ορισμένες λεπτές χορδές. 
      Τώρα, όσον αφορά αυτή την επίθεση που γίνεται κατά του Κοινοβουλίου, των Βουλευτών και του κοινοβουλευτισμού, θα μου επιτρέψετε να πω, κυρία Πρόεδρε, ότι έχουμε ευθύνη και εμείς οι ίδιοι. Όταν εμείς οι ίδιοι οι Βουλευτές παρουσιαζόμαστε ενώπιον των Μέσων περιδεείς και φοβισμένοι πραγματικά, μπας και χάσουμε κάτι από τη δημοσιότητα, από τα Μέσα Επικοινωνίας, είναι επόμενο αυτοί οι οποίοι θέλουν πραγματικά να κάνουν κουμάντο στη δημοκρατία μας –γιατί υπάρχουν τεράστια συμφέροντα πίσω απ’ αυτές τις επιθέσεις που γίνονται- να το κάνουν και δεν αντιδρά κανένας θεσμικός. Εγώ απορώ, πώς εσείς ως Πρόεδρος, οι Αντιπρόεδροι της Βουλής που είναι το θεσμικό όργανο προστασίας αν θέλετε του Κοινοβουλίου, δεν σηκώνουν ένα τηλέφωνο εκείνη τη στιγμή που γίνονται αυτές οι επιθέσεις και να τους βάλουν στη θέση τους. Γιατί αν βγει κάποιος Βουλευτής να το κάνει αυτό, θα του έχουν φάει και τις σάρκες την επομένη. Αν λοιπόν, δεν αντιδράσουμε και αν δεν πούμε την αλήθεια –εγώ δεν θέλω να κρύψουμε τίποτα από τον Ελληνικό λαό- εγώ δεν ανέχομαι άλλο αυτή την παραπληροφόρηση που γίνεται και να είμαστε απολογούμενοι ενώπιον του Ελληνικού λαού σε οποιαδήποτε δημόσια εκδήλωση πάμε, για το τι κάνουν οι Βουλευτές. Κάποια στιγμή αυτό θα πρέπει να σταματήσει. Δεν  μπορεί να παρουσιαζόμαστε άβουλοι, άμοιροι και απρόσωποι ούτε ενώπιον των Μέσων ούτε ενώπιον του Κοινοβουλίου με αυτά που σας είπα προηγουμένως. Γιατί πράγματι –το έχω ξαναπεί, θα το επαναλάβω- μου έρχεται στη μνήμη το βιβλίο του Μπιχνέρ «Η μελαγχολική δημοκρατία». Η δική μας δεν έχει γίνει απλώς μελαγχολική. Είναι καταθλιπτική η δημοκρατία μας έτσι όπως εξελίσσεται στα του Κοινοβουλίου. Γιατί βιάζονται, ουσιαστικά, οι συνειδήσεις όταν έχουμε επιβάλλει στον Κανονισμό μας ψηφοφορίες δια υπογραφών. Εμείς, το επιβάλλαμε, κυρία Πρόεδρε. Πού ακούστηκε αυτό; Ποιο άλλο κοινοβούλιο υπογράφει στο ψηφοδέλτιό του ο Βουλευτής; 
      Τα λέω αυτά, γιατί είναι αποτέλεσμα αυτών που είπα προηγουμένως, ότι είμαστε περιδεείς και φοβισμένοι απέναντι στα Μέσα. Και αν επεβλήθη αυτός ο τρόπος, επεβλήθη ακριβώς από την πίεση την οποία ασκούσαν τα Μέσα. Αυτά είναι απαράδεκτα πράγματα, δεν προάγουν τη δημοκρατία. Δεν προάγουν το κύρος του Κοινοβουλίου, δεν προάγουν το  κύρος των Βουλευτών, δεν περιποιούν τιμή για εμάς τους ίδιους τους εκπρόσωπους του Ελληνικού λαού. 
      Τελειώνοντας, κυρία Πρόεδρε, γιατί δεν θέλω να πάρω χρόνο από τους άλλους συναδέλφους, όσον αφορά τον προϋπολογισμό θέλω να πω ότι πράγματι και τον ισολογισμό και τον απολογισμό τον οποίο παρουσιάζετε, πάντοτε η Βουλή ασκεί την καλύτερη διαχείριση. Αυτό όμως, κανένας δεν το λαμβάνει υπόψιν του και κανένας δεν το προτείνει. Ουδέποτε η Βουλή έκανε υπέρβαση του προϋπολογισμού της. Άπειρες φορές –εγώ υπηρετώ το Κοινοβούλιο είκοσι έξι χρόνια- για να μην πω όλες σχεδόν τις φορές, έχει επιστρέψει στον κρατικό προϋπολογισμό χρήματα που δεν δαπάνησε, ακριβώς λόγω της σωστής διαχείρισης που κάνει. Και παρ’ ότι έχει επεκτείνει πάρα πολύ τις δραστηριότητές της τις κοινωνικές, τις πολιτιστικές και τις πολιτικές δραστηριότητες που δεν υπήρχαν στο παρελθόν, εντούτοις η Βουλή κατορθώνει με τη διαχείριση την οποία κάνει, να επιστρέφει χρήματα στον προϋπολογισμό.  
      Τελειώνοντας, θέλω να ευχαριστήσω όλους τους υπαλλήλους της Βουλής. Ιδιαίτερα να ευχαριστήσω τους υπαλλήλους του Λογιστηρίου που μας ετοίμασαν αυτήν την έκθεση, αλλά βεβαίως και όλους τους υπαλλήλους που με ευσυνειδησία και αυταπάρνηση πολλές φορές –και σε δύσκολες περιόδους της Βουλής, όταν  ξενυχτούσαμε εδώ μέχρι το πρωί- προσφέρουν τις υπηρεσίες τους και πάντα είναι πρόθυμοι προς αυτήν την κατεύθυνση. 
      Κυρία Πρόεδρε, θέλω για άλλη μια φορά να εκφράσω τα θερμά μου συγχαρητήρια προς όλους τους υπαλλήλους του Κοινοβουλίου.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, τον κ. Γεωργακόπουλο.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, κυρίες και κύριοι συνάδελφοι, όσον αφορά τα οικονομικά της Βουλής, μίλησε διεξοδικά ο εισηγητής μας. Ανάλυσε τα στοιχεία και του Προϋπολογισμού του 2007 και του Ισολογισμού του 2005. Οι αναλύσεις με καλύπτουν. Πρόκειται για μια συνετή διαχείριση, πράγμα που πρέπει να τονίσουμε. Επομένως, ψηφίζω και τον Προϋπολογισμό και τον Ισολογισμό. Δεν θέλω να επεκταθώ άλλο πάνω σε αυτό.
      Επίσης, είναι αυτονόητο ότι εμείς, οι Βουλευτές, οφείλουμε να απονείμουμε τον έπαινο στους υπαλλήλους της Βουλής που δίνουν καθημερινά τη μάχη μαζί μας για την ομαλή και αποδοτική λειτουργία του Κοινοβουλίου. 
      Κυρίες και κύριοι συνάδελφοι, η συζήτηση κάθε χρόνο για τον προϋπολογισμό και τον απολογισμό φέρνει στην επιφάνεια ζητήματα λειτουργίας του Κοινοβουλίου. Έχω πολλές φορές αναφερθεί σε αυτά τα ζητήματα. Δεν μπορώ να πω ότι οι αναφορές που κατά καιρούς έχουμε κάνει –και εγώ και άλλοι συνάδελφοι- είχαν το αντίστοιχο αποτέλεσμα. Σε ορισμένα από αυτά είμαι υποχρεωμένος να επανέλθω. 
      Κυρίες και κύριοι συνάδελφοι, ξεκινώ από μια διαπίστωση. Είναι δύσκολη εποχή για την πολιτική και γενικότερα για τους αντιπροσωπευτικούς θεσμούς. Παγκοσμίως τίθενται σε αμφισβήτηση. Δεν είναι μόνο «προνόμιο» της Ελλάδας η πίεση που δέχονται τα Κοινοβούλια και οι θεσμοί από ανερχόμενες ιδιωτικές εξουσίες, μη δημοκρατικά νομιμοποιημένες. 
      Χρέος, λοιπόν, πρώτα συνολικά του Κοινοβουλίου και του Προεδρείου, κυρία Πρόεδρε, αλλά και ημών των Βουλευτών είναι η περιφρούρηση της αξιοπρέπειάς μας, αλλά και η περιφρούρηση του θεσμού του Κοινοβουλίου, που είναι ο βασικός θεσμός της δημοκρατίας. Οι έξωθεν πιέσεις γίνονται ασφυκτικές και χρειάζεται ο προσωπικός αγώνας Βουλευτών –και έχουν όριο αντοχής και οι Βουλευτές- για να σταθούν όρθιοι. 
      Κυρία Πρόεδρε, είναι καιρός να αναλάβει πλέον η Βουλή συνολικά, το Προεδρείο της Βουλής, την υπεράσπιση του ρόλου του Κοινοβουλίου, την υπεράσπιση των Βουλευτών. Αυτό δεν σημαίνει βεβαίως ότι οι Βουλευτές είμαστε άμοιροι ευθυνών. 
      Τουναντίον, πολλές φορές με τις συμπεριφορές μας δίνουμε αφορμή για επικρίσεις και αντιδράσεις. Είναι στιγμές που αντί να συμβάλλουμε στην αναβάθμιση του Κοινοβουλίου, από προσωπικά ή κομματικά ελατήρια, ουσιαστικά συνεργούμε στην απαξίωσή του. Δεν πρέπει να βλέπουμε επομένως το δέντρο των άλλων και να χάνουμε το δικό μας δάσος. 
      Μόνο δίνοντας εμείς, κυρίες και κύριοι συνάδελφοι, το παράδειγμα και σεβόμενοι τις αρχές και αξίες που υπηρετούμε, θα πείσουμε και τους άλλους να ακολουθήσουν τον ίδιο δρόμο.
      Θα περιοριστώ, όπως είπα και στην αρχή, σε ορισμένα ζητήματα. Τα θεωρώ επίκαιρα. 
      Πρώτον, κυρία Πρόεδρε, ο Κανονισμός και η εφαρμογή του. Ουδείς μπορεί να αμφισβητήσει ότι έχουν γίνει βελτιώσεις στον Κανονισμό και η προσπάθεια είναι συνεχής. Ωστόσο είναι πασιφανές ότι ο Βουλευτής δεν διευκολύνεται στο έργο του. Είναι, επίσης, πασιφανές ότι, όπως είναι ο Κανονισμός, το τεκμήριον δεν εφαρμόζεται υπέρ του Βουλευτού. Ο μεν κυβερνητικός Βουλευτής είναι δέσμιος στο άρμα της εκτελεστικής εξουσίας. Γενικά ο Βουλευτής, είτε της Συμπολίτευσης είτε της Αντιπολίτευσης, είναι δέσμιος ενός «κομματοκεντρισμού» που αποπνέει ο Κανονισμός και, κυρία Πρόεδρε, επειδή έχετε χρηματίσει και Αντιπρόεδρος, και «προεδροκεντρισμού». Εγώ θέλω να δω ποιες αρμοδιότητες έχουν οι Αντιπρόεδροι, παραδείγματος χάρη. Όταν ο Βουλευτής λοιπόν, στην πράξη είναι ουσιαστικά πολλές φορές θεατής μιας παράστασης, στην οποία πρωταγωνιστούν η εκτελεστική εξουσία, άντε και κάποιοι Κοινοβουλευτικοί Εκπρόσωποι και το   Προεδρείο, αποξενώνεται. Αναζητεί λύσεις σε δύο κατευθύνσεις: Είτε στον εύκολο εντυπωσιασμό, για να αποκτήσει δημοσιότητα –διαξιφισμοί και άλλα- είτε χρησιμοποιεί, όχι το Βήμα της Βουλής –και βλέπουμε σε σημαντικά νομοσχέδια να μιλάει μικρός αριθμός Βουλευτών- αλλά κάποιο άλλο βήμα, τα «παράθυρα» της τηλεόρασης επί παραδείγματι, για να τραβήξει την προσοχή, να προβάλει τις απόψεις του.
      Ο δε κυβερνητικός Βουλευτής, ιδιαίτερα, χρησιμοποιείται από τον Υπουργό για να δώσει την ψήφο του –μέχρι εκεί είναι η στήριξή του- ή το χειροκρότημά του. Έτσι δυστυχώς έχουν τα πράγματα και θα πρέπει να δούμε τον Κανονισμό και από αυτήν την σκοπιά. 
      Δεύτερο θέμα: Η ποιότητα και η διαφάνεια του νομοθετικού έργου. Κάναμε την Αναθεώρηση του Συντάγματος. Αλλάξαμε τον Κανονισμό. Με ποιο στόχο; Να γίνεται ουσιαστική συζήτηση κι επεξεργασία των νομοσχεδίων –γι’ αυτό ψηφίστηκε και το άρθρο 70, παράγραφος 2- να ψηφίζονται τα νομοσχέδια και στις επιτροπές και δεύτερον, να απαγορεύσουμε ουσιαστικά, να περιορίσουμε τις αιφνιδιαστικές τροπολογίες. Κυρία Πρόεδρε, μπορείτε να κάνετε έναν απολογισμό και να μου πείτε μετά την Αναθεώρηση του Συντάγματος και του Κανονισμού –εγώ δεν το συναρτώ με κυβερνήσεις- πού έχει επέλθει αυτή η βελτίωση; Καθημερινά είμαστε μάρτυρες τροπολογιών που κατατίθενται είτε στην επιτροπή –πολλές φορές άσχετων- είτε στην Ολομέλεια της Βουλής. Από την άλλη μεριά δεν γίνεται ευρεία χρήση του 70, παράγραφος 2, υπάρχει περιορισμός των συνεδριάσεων των επιτροπών. Έτσι θα ανέβει η ποιότητα του νομοθετικού έργου; Χωρίς αναβάθμιση της  ποιότητας του νομοθετικού έργου πραγματικά δεν καταξιώνουμε το ρόλο μας. 
      Μελέτησα μια έρευνα που έγινε από ιδιωτικούς φορείς, φορείς της ιδιωτικής οικονομίας. Προκύπτει ότι η χαμηλή ποιότητα του νομοθετικού έργου συμβάλει σ’ ένα μεγάλο ποσοστό στη γραφειοκρατία και στην μικρή ανταγωνιστικότητα.  Προχθές συζητούσαμε το συνταξιοδοτικό. Δαίδαλος έχει γίνει, διαχρονικά. Έχουν τις ευθύνες τους οι κυβερνήσεις. Γρίφος οι διατάξεις ακόμη και για τους Βουλευτές! Καταβαίνετε τι αντιμετωπίζουν οι προς συνταξιοδότηση ή οι συνταξιούχοι πολίτες. 
      Ένα τρίτο ζήτημα είναι αυτό της ασυλίας. Κάναμε τη βελτίωση. Ο Κανονισμός ορίζει ρητά πως η μη άρση της ασυλίας πρέπει να ισχύει μόνον σε περιπτώσεις που τα αδικήματα του Βουλευτή έχουν σχέση με το έργο του, με την πολιτική του δραστηριότητα. Εφαρμόζουμε τον νέο Κανονισμό; Όχι πάντα. Και τι δεν έχουμε ακούσει γι’ αυτό. Μας λένε, αντί για «ασυλία», έχουμε «ασυδοσία»!
      Ο θεσμός αυτός της ασυλίας δεν έγινε για να προστατεύσει πρόσωπα αλλά έγινε για να προστατεύσει το ρόλο του Βουλευτή, τη λειτουργία του στο Κοινοβούλιο. Η οποιαδήποτε κατάχρηση στην εφαρμογή αυτού του θεσμού είναι επόμενο να δημιουργεί νέες κατακραυγές.
      Κλείνοντας κυρία Πρόεδρε, θέλω να αναφερθώ στην ανάγκη αξιοποίησης των νέων δυνατοτήτων που δίνει ο Κανονισμός και το Σύνταγμα. Είχα την ευκαιρία συζητώντας προχθές στη Βουλή από αυτό το Βήμα για τον απολογισμό και τον ισολογισμό του κράτους να τονίσω ότι αυτό είναι ένα μεγάλο βήμα. Εννοώ την ξεχωριστή συζήτηση που κάνουμε, την αναλυτική γιατί παλιά προβλέπονταν μαζί με τον προϋπολογισμό να ψηφίζουμε χωρίς συζήτηση τον ισολογισμό και τον απολογισμό. Ενώ τώρα μετά την Αναθεώρηση προέβλεψε και ο νέος Κανονισμός ειδική συζήτηση. Αλλά βρεθήκαμε πολλές φορές στην επιτροπή, κυρία Πρόεδρε, σε αδυναμία να ερμηνεύσουμε όλα αυτά τα στοιχεία του ισολογισμού. Χρειάζεται λοιπόν, υποστήριξη του έργου της ειδικής επιτροπής που έχει γίνει γι’ αυτό αλλά, επίσης, και της Διαρκούς Επιτροπής για τον προϋπολογισμό του κράτους. Αναγκάστηκα προχθές στο συνταξιοδοτικό νομοσχέδιο των δημοσίων υπαλλήλων κατά την διάρκεια των συνεδριάσεων να ρωτήσω είκοσι φορές τους υπηρεσιακούς παράγοντες του Γενικού Λογιστηρίου, για να δω αν είχα αντιληφθεί καλά ορισμένες διατάξεις. 
      Χρειάζεται ενίσχυση της τεχνικοεπιστημονικής υποδομής για να μπορούμε να ασκήσουμε, επιτροπές και Βουλευτές, το έργο μας. Διότι το θέμα ιδιαίτερα όσον αφορά ισολογισμό, απολογισμό ή προϋπολογισμό του κράτους αφορά ουσιαστικά λεφτά του δημοσίου, λεφτά των πολιτών. Είμαστε αντιπρόσωποι τους και επιβάλλεται να αισθάνονται ότι έχουν ουσιαστική συμμετοχή, μέσω ημών, σε όλη τη δημοσιονομική διαχείριση.
      Κοντολογίς, λοιπόν, πιστεύω ότι χρειάζονται βελτιώσεις στον Κανονισμό. Σημαντικές βελτιώσεις, έτσι ώστε να ενισχυθεί ο ρόλος του Βουλευτή, έτσι ώστε να αναβαθμιστεί ο ρόλος του Κοινοβουλίου, να αναβαθμιστεί ποιοτικά το νομοθετικό έργο. Αυτό κυρία Πρόεδρε, θα είναι σε όφελος συνολικά του πολιτικού συστήματος. Εμείς οι πολιτικοί πρέπει καθημερινά με τη στάση μας, το έργο μας, τη συμπεριφορά μας να καταξιώνουμε την αποστολή της πολιτικής! 
      Ευχαριστώ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη Ψαρούδα): Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Θέλω κατ’ αρχάς να ξεκινήσω από εκεί που κάποιοι συνάδελφοι τελείωσαν συγχαίροντας το προσωπικό της Βουλής για την άψογη λειτουργία του, τη διακριτική του παρουσία και τη μεγάλη του προσπάθεια. Όλους τους υπαλλήλους σε όλες τις βαθμίδες!
      Θέλω επίσης, να συγχαρώ το Προεδρείο και κυρίως την κυρία Πρόεδρο που συνεχίζει με επιτυχία το έργο των προκατόχων της Προέδρων, ιδίως του κ. Κακλαμάνη που στην μακρά του θητεία ως Πρόεδρος του Κοινοβουλίου έκανε μεγάλες τομές και στον Κανονισμό, κάνοντας τον πιο ευέλικτο, αλλά και στη λειτουργία του Κοινοβουλίου. Ας μην ξεχνάμε το γκαράζ, τον παιδικό σταθμό, τα γυμναστήρια, το κτήριο, τις εκθέσεις που επισκέπτονται οι μαθητές, την Βουλή των Εφήβων, την Κοινοβουλευτική Διπλωματία.
      Και όμως κύριοι συνάδελφοι, αναρωτηθήκατε ποτέ, πως, ενώ έχουμε μία, αν θέλετε, ομαλή λειτουργία ως Κοινοβούλιο, με το μικρότερο δυνατό κόστος –αναφέρθηκε από το Βήμα αυτό ότι στοιχίζουμε για κάθε Έλληνα πολίτη ως Κοινοβούλιο τέσσερα ευρώ το χρόνο και οι πλείστοι εξ ημών ανταποκρινόμαστε με επάρκεια στα κοινοβουλευτικά μας καθήκοντα- είναι δυνατόν να υπάρχει αυτή η απαξίωση της Βουλής και των Βουλευτών στην κοινή γνώμη; Εγώ τουλάχιστον την εισπράττω και πιστεύω ότι την εισπράττετε όλοι σας.
      Αντιπαρέρχομαι το επιχείρημα που κατά κόρον ακούγεται ότι φταίνε τα μέσα μαζικής ενημέρωσης. Θεωρώ ότι τα μέσα μαζικής ενημέρωσης λειτουργούν εξ ανακλάσεως. Πουλάνε στο κοινό τους ό,τι θέλει το κοινό να αγοράσει. Πουλάνε οι αμοιβές μας αν είναι γαργαλιστικά νέα; Το προσφέρουμε.
      	ΑΠΟΣΤΟΛΟΣ ΚΑΚΛΑΜΑΝΗΣ: Ό,τι διαπαιδαγωγούν το κοινό να αγοράσει.
      	ΠΑΝΑΓΙΩΤΗΣ ΣΓΟΥΡΙΔΗΣ: Δυστυχώς, κύριε Πρόεδρε, δεν έχουν αυτήν την τακτική. Πουλάνε αυτό που νομίζουν ότι μπορεί να πουλήσει διαφημίσεις και δυστυχώς η πολιτεία –και εννοώ την πολιτεία διαχρονικά- ενώ θα μπορούσε να βάλει κανόνες στη λειτουργία των μέσων μαζικής ενημέρωσης, όταν το επιχείρησε το πήρε πίσω διότι δεν είναι μόνο να καταγγέλλουμε, είναι να μπορούμε πραγματικά να κάνουμε τις τομές αυτές. 
      O «αέρας» των ερτζιανών, ο «αέρας» των «κυμάτων» απ’ όπου μεταδίδονται η τηλεόραση και τα ραδιόφωνα είναι εθνική περιουσία, είναι περιουσία του λαού και θα έπρεπε να μπουν κανόνες. Δεν το κάναμε και αναγκαζόμαστε τώρα να δεχόμαστε την κριτική όπως αυτοί θέλουν. Όμως θεωρώ ότι δεν είναι αυτή η βάση διότι εφόσον οι ψιλοδιαφορές ή οι ψιλοδιαφοροποιήσεις μας εντός του Κοινοβουλίου μπορούν να είναι γαργαλιστικά νέα, τότε το προβάλλουν και αυτό και θα συνεχίζεται, κύριοι συνάδελφοι, όσο η Βουλή δεν έχει ουσιαστικό ρόλο στα πολιτικά δρώμενα. 
      Πού το εντοπίζω αυτό; Το εντοπίζω, κατά τη δική μου άποψη, στο ότι η κύρια αιτία είναι πως ο ρόλος της Βουλής είναι ρόλος διεκπεραιωτικός, κατά βάση, ανάμεσα στην εκάστοτε κυβέρνηση και στα κόμματα. Εφόσον αυτός ο ρόλος δεν γίνεται ουσιαστικός, τότε τα παραπολιτικά μόνο θα περνάνε στις μικροστήλες των εφημερίδων. Ας μη γελιόμαστε. Η λειτουργία είναι καθαρά οπερετική, αποστειρωμένη, τελετουργική λειτουργία. 
      Τι κάνουμε; Επικύρωση των αποφάσεων της εκάστοτε κυβέρνησης. Να σας περιγράψω τη λειτουργία; Έρχεται το νομοσχέδιο, πάει στις επιτροπές, πάει στη νομοπαρασκευαστική, σπανίως έχουμε την άποψη της Κ.ΕΝ.Ε., συζητάμε στους δικούς μας κοινοβουλευτικούς τομείς ελέγχου, έρχεται ο Υπουργός, λέει τα δικά του, φεύγει και όλοι είμαστε ικανοποιημένοι. 
      Εδώ ακριβώς υπάρχει το έλλειμμα, ενώ το Σύνταγμα αναγορεύει ότι πρέπει, εντός του Κοινοβουλίου να υπάρχουν δύο βάθρα. Το ένα βάθρο είναι τα κόμματα –που τελευταία αναγνωρίστηκε συνταγματικά- και το άλλο βάθρο είναι οι Βουλευτές. Το δεύτερο βάθρο δεν υπάρχει. 
      Θα μου πείτε: Μα, ο Βουλευτής βάσει Συντάγματος έχει απεριόριστο δικαίωμα λόγου και ψήφου. Θα σας πω ότι όποιος τολμήσει να το κάνει, κύριοι συνάδελφοι, θα συνθλιβεί από το κόμμα του. Γι’ αυτό υπάρχει και η παραφιλολογία υπό τύπον κολοκυθιάς να έχουμε διακόσιους Βουλευτές. Και να πω: Γιατί να μην έχουμε εκατόν πενήντα; 
      Η παραφιλολογία υπάρχει γιατί ακριβώς το βάθρο που λέγεται Βουλευτής δεν στηρίζεται. Όμως επειδή δεν μπορεί να το κάνει μόνος του, θα πρέπει να το κάνει το Κοινοβούλιο ως θεσμός και να αναλάβει αυτήν την ανεξαρτησία. Επειδή αυτό δεν μπορεί να γίνει επί παντός επιστητού και επί όλων των θεμάτων, θα μπορούσε τουλάχιστον να γίνει στα βασικά θέματα όπως είναι η εκτέλεση του προϋπολογισμού. Η κυβέρνηση δεν θα μπορεί να αλλάξει τη χρήση κανενός ευρώ που προϋπολογίσθηκε αν δεν περάσει μέσα από την επιτροπή της Βουλής. Αυτό μπορεί επίσης να γίνει και στην εξωτερική πολιτική συμπεριλαμβανομένων και των θεμάτων της Ευρωπαϊκής Ένωσης. Όμως για να γίνει αυτό πρέπει να υπάρχουν επιτροπές από Βουλευτές υποστηριζόμενους με αντίστοιχο επιστημονικό και διπλωματικό προσωπικό που θα μετρούσαν και θα προσμετρούσαν τις επιπτώσεις των οποιωνδήποτε προτάσεων της εκάστοτε κυβέρνησης. Προτείνεται κάτι. Τι επιπτώσεις έχει; 
      Εκεί θα πουν κάποιοι: Μα, εδώ θα υπήρχαν διαφωνίες. Θα μπορούσε να γίνει αυτό που γίνεται και στην Επιτροπή Δεοντολογίας για την άρση των ασυλιών. Κατατίθενται αυτές οι επιπτώσεις. Από εκεί και πέρα η Ολομέλεια αποφασίζει. Δηλαδή, στην περίπτωση της Επιτροπής Δεοντολογίας τι γίνεται; Λένε ότι στον τάδε συνάδελφο Βουλευτή πρέπει να αρθεί η ασυλία, για τον άλλον όχι! Από κει και πέρα όμως η Ολομέλεια της Βουλής επωνύμως και ενυπογράφως μπορεί να αποφασίσει. Το ίδιο θα μπορούσε να γίνει στο οποιοδήποτε θέμα. 
      Από εκεί και πέρα έτσι και ο ρόλος του Βουλευτή αναβαθμίζεται και τα κόμματα έχουν τον ουσιαστικό τους ρόλο, αλλά και η Βουλή, ως Κοινοβούλιο πλέον, αναβαθμίζεται. Τότε θα γίνει το Κοινοβούλιο εγγυητής της συμμετοχικής δημοκρατίας και ο απολογισμός του Βουλευτή στο λαό –γιατί ο Βουλευτής απολογείται στο λαό στις περισσότερες των περιπτώσεων- θα ήταν ουσιαστικός.
      Με αυτές τις σκέψεις ψηφίζω τον προϋπολογισμό και τον ισολογισμό της Βουλής και θεωρώ ότι μας δίνεται πάντα μια ευκαιρία να καταθέτουμε απόψεις που ίσως είναι γόνιμες για προβληματισμό σε όλους μας. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ.
      Εξαντλήθηκε ο κατάλογος των εγγεγραμμένων ομιλητών και ο λόγος δίδεται στους Κοινοβουλευτικούς Εκπροσώπους, τον κ. Τασούλα και τον κ. Καστανίδη.
      Ορίστε, κύριε Τασούλα, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, κυρίες και κύριοι συνάδελφοι, με αφορμή την ψήφιση του Απολογισμού της Βουλής για το προηγούμενο χρόνο και του Προϋπολογισμού για τον χρόνο που έρχεται, ακούγονται από μέρους συναδέλφων απόψεις για το ρόλο και τη σημασία της Βουλής, του κοινοβουλευτισμού και του βουλευτικού αξιώματος και είναι πάντα αυτές οι θέσεις σωστές, εν ισχύι και αξίζουν να ακουστούν από τον ελληνικό λαό.
      Το βουλευτικό αξίωμα, η βουλευτική ιδιότητα δεν είναι επάγγελμα. Κακώς ακούστηκε από προλαλήσαντα συνάδελφο ότι είναι επάγγελμα, ίσως να ήθελε να δείξει ότι έχει αξιώσεις επαγγέλματος και μάλιστα σοβαρές, αλλά δεν είναι επάγγελμα. Είναι τιμητικό αξίωμα και αν κανείς έχει την υπομονή να παρακολουθεί τις διακυμάνσεις των προσώπων σε αυτήν την Αίθουσα κάθε φορά που έχουμε εκλογές, θα δει ότι ο ελληνικός λαός ανανεώνει αισθητά κάθε τετραετία, κάθε φορά που γίνονται εκλογές, το πολιτικό προσωπικό αυτής της Αιθούσης.
      Τα τελευταία χρόνια ακούγονται λοιπόν απόψεις που έχουν να κάνουν με το γεγονός ότι οι Βουλευτές είναι δήθεν μια κάστα, η οποία ενδιαφέρεται για τα δικαιώματά της και για τα προνόμιά της. Και μόνο το γεγονός της ανανεώσεως, της τόσο αισθητής –θα έλεγα, ριζικής μερικές φορές- ανανεώσεως του πολιτικού προσωπικού κάθε φορά που έχουμε εκλογές, υπονομεύει σθεναρά την ψευδαίσθηση τελικά της κάστας. Κάστα και συντεχνία είναι συνήθως κάτι κλειστό. Κάτι το οποίο υπηρετείται προσωρινά και του οποίου η μονιμότητα είναι τόσο ευάλωτη από την κυρίαρχη λαϊκή ψήφο δεν μπορεί εξ ορισμού να θεωρείται κάστα.
      Αυτό το οποίο, κατά τη γνώμη μου, συνιστά τον πυρήνα του προβλήματος της λεγόμενης απαξιώσεως της βουλευτικής ιδιότητος είναι μία αδικαιολόγητη ηττοπάθεια ημών των ιδίων έναντι ορισμένων στερεοτύπων που τα τελευταία χρόνια έχουν καλλιεργηθεί και έχουν εμπεδωθεί στη συνείδηση των πολιτών. 
      Αυτά τα στερεότυπα καλλιεργήθηκαν από μια ηττοπάθεια που ο πολιτικός κόσμος καλλιέργησε, διότι διαπιστώθηκε κάποια στιγμή, όταν έπεσε άπλετο φως με την επέλαση ιδίως της τηλεοπτικής δημοκρατίας στη ζωή και του πολιτεύματος και στην ιδιωτική ζωή, ότι ένας εύκολος τρόπος, ένας άκοπος τρόπος να είναι κανείς συμπαθής δεν είναι να δημιουργεί, δεν είναι να παράγει έργο, αλλά είναι να αυτομαστιγώνεται. 
      Η αυτομαστίγωση είναι ένας εύκολος δωρεάν τρόπος να γίνεται κανείς συμπαθής. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Μόνο που αυτό καλλιέργησε και ενδυνάμωσε ένα στερεότυπο και μια καχυποψία που είχε το κοινό για τη βουλευτική ιδιότητα. 
      Σήμερα, κυρία Πρόεδρε, βλέπουμε στις εφημερίδες μια εικόνα από το παρελθόν. 
      ΙΩΑΝΝΗΣ ΤΣΑΚΛΙΔΗΣ: Κύριε συνάδελφε, ο Πρόεδρος άλλαξε. Αυτό σας το λέω για να  μην παρεξηγηθούμε. 
      ΠΡΟΕΔΡΕΥΩΝ (Σωτήρης Χατζηγάκης): Δεν παρεξηγούμαστε, μη φοβάστε, κύριε συνάδελφε. Αφού δεν παρεξηγηθήκαμε έως τώρα, δεν έχουμε κίνδυνο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Όχι, απευθύνομαι μέσω του κλειστού κυκλώματος τηλεοράσεως και στην κυρία Πρόεδρο. Νιώθω την αύρα του κ. Χατζηγάκη!
      Σήμερα, λοιπόν, στις εφημερίδες των Αθηνών υπάρχει μια εντυπωσιακή φωτογραφία που έρχεται από το παρελθόν. Είναι η φωτογραφία της Βασιλίσσης της Αγγλίας με τον άνδρα της, η οποία βγαίνει από μια χρυσοποίκιλτη άμαξα, πατάει σε ένα χαλί κόκκινο και πηγαίνει στο βρετανικό κοινοβούλιο που είναι η κοιτίδα του σύγχρονου κοινοβουλευτισμού –εμείς είμαστε η κοιτίδα της δημοκρατίας, αλλά η κοιτίδα του σύγχρονου κοινοβουλευτισμού είναι η Μεγάλη Βρετανία- για να αναγνώσει το λόγο του θρόνου.
      Διαβάζοντας αυτό το ρεπορτάζ μαθαίνει κανείς ή ξαναθυμάται ότι την ώρα που η Βασίλισσα της Αγγλίας διαβάζει το λόγο του θρόνου στο βρετανικό κοινοβούλιο, ένας Υπουργός από την κυβέρνηση κρατείται στο παλάτι του Μπάκιγχαμ, όχι γιατί πρέπει να κρατηθεί για κάτι που έκανε, αλλά για να συμβολίσει την παλιά αντίθεση μεταξύ βασιλείας και κοινοβουλίου, διότι παλιά εκρατείτο ουσιαστικά ένας Υπουργός, για να διασφαλίσει η κράτησή του το ότι οι Βουλευτές θα άφηναν τη βασίλισσα εν συνεχεία ελεύθερη να επιστρέψει στο παλάτι. 
      Το Κοινοβούλιο είναι η κοιτίδα, ο προστάτης, ο θεματοφύλακας των δικαιωμάτων του λαού. Το Κοινοβούλιο δεν είναι εκτελεστική εξουσία. Ακόμα και οι Βουλευτές της πλειοψηφίας δεν είναι εξουσία. Ο Βουλευτής είναι αυτός στον  οποίο πάει ο πολίτης για θέματα ειδικά, προσωπικά, γενικά. Ο Βουλευτής είναι ο άνθρωπος, ο οποίος εκφράζει τα συμφέροντα του πολίτη, ο οποίος κυρίαρχα τον διαλέγει, τον ψηφίζει ή τον καταψηφίζει. 
      Ένας άλλος τρόπος για να είναι κανείς συμπαθής τελευταία στη χώρα μας, εκτός του αυτομαστιγώματος, είναι να αποφεύγει να αποδίδει ευθύνες στο λαό. Ο πιο εύκολος τρόπος σήμερα στην Ελλάδα να γίνεις συμπαθής, ιδίως αν είσαι τηλεοπτικός αστέρας, είναι να λες ότι για όλα φταίνε κάποιοι άλλοι εκτός από το λαό. Είναι πανεύκολος τρόπος, συμπαθέστατος και αποδίδει, πιστέψτε με.
      Θα έλεγα, όμως, ότι δεν είναι σωστό να μην αναδεικνύουμε ότι όσα προβλήματα και αν έχει ο λαός, όσες δυσκολίες και αν αντιμετωπίζει στη ζωή του, όσες δυσκολίες και αν έχει στο να ενημερωθεί για τον καθένα μας, εκείνη τη μοναδική στιγμή, την ώρα που είναι μέσα στο παραβάν, μόνος του, με όλη του τη δυνατότητα, εκείνη τη στιγμή είναι πανίσχυρος. Και δεν είναι σωστό να ενθαρρύνουμε την εικόνα ενός λαού, ο οποίος αποποιείται τις ευθύνες του με μια κλάψα, με μια μιζέρια, ωσάν να μην μπορεί να αναλάβει τις ευθύνες του. 
      Είμαστε η εικόνα της ευθύνης που έχει ο λαός για μας. Εκφράζουμε το λαό. Έχει τη Βουλή, την Κυβέρνηση, την Αντιπολίτευση που του αξίζει. Ο ελληνικός λαός, εσείς που ενδεχομένως τώρα με ακούτε εκτός αυτής της Αιθούσης, έχετε τους Βουλευτές που σας αξίζουν. 
      Εάν δεν το πούμε αυτό με θάρρος, εάν κρυβόμαστε πίσω από αποποιήσεις ευθυνών ή από συνεχή κολακεία του ελληνικού λαού, σε λίγο για να επιβιώσουμε θα αναγκαστούμε εδώ μέσα να αυτοπυρπολούμεθα. Και αυτό είναι άδικο. Έχει ευθύνες ο λαός για μας, έχουμε ευθύνες εμείς για το λαό και αυτά τα δύο είναι αλληλένδετα. Είμαστε πλεγμένοι με το λαό, δεν είμαστε κάτι ξέχωρο, ώστε να κρυβόμαστε από αυτόν ή να κολακεύουμε διαρκώς εκείνη την τάση του να είναι ανεύθυνος που είναι και ανθρώπινη τάση και παιδιόθεν μαστίζει τη φυλή μας. 
      Είμαστε, λοιπόν, εκπρόσωποι και αντανάκλαση του ελληνικού λαού και δεν χρειάζεται να επιλέγουμε αυτήν τη μέθοδο για να γινόμαστε συμπαθείς.
      Είμαστε πιστοί κοντά στο λαό και θέλουμε, για να κάνουμε τη δουλειά μας, όλα αυτά, κυρία Πρόεδρε, που ο Προϋπολογισμός της Βουλής, το υστέρημα του ελληνικού λαού, μας δίνει. Γιατί αυτά, δεν τα δίνει σε εμένα προσωπικά για να κάνω καριέρα ή για να πάρω σύνταξη. Αυτά τα δίνει ουσιαστικά στον εκπρόσωπό του για να τον εξυπηρετήσει, κατά το δυνατόν καλύτερα και έχει τη δυνατότητα να ανακαλεί τον εκπρόσωπό του, κάθε τέσσερα χρόνια το πολύ. Αυτή τη δυνατότητα δεν την έχει με κανέναν άλλο σημαντικό αξιωματούχο του ελληνικού δημοσίου ο ελληνικός λαός. Και έχει, συνεπώς, ευθύνη γι’ αυτό.
      Θα ήθελα να πω, ότι όντας εικόνα, αντανάκλαση και απαύγασμα της ελληνικής κοινωνίας, δεν είμαστε επάγγελμα. Είναι τιμητική η ιδιότητα του Βουλευτού και δεν δικαιούται κανείς από μας να βαρυγκωμά γι’ αυτά τα οποία συνιστούν τη λεγόμενη ταλαιπωρία του Βουλευτού. Δεν έχει νόημα να σας πω πως εγώ, ως Βουλευτής Ιωαννίνων, πηγαίνω τα Σαββατοκύριακα και διανύω τετρακόσια είκοσι πέντε χιλιόμετρα για την εκλογική μου περιφέρεια. Δεν έχει νόημα να σας πω ότι ο Νομός Ιωαννίνων είναι εκτεταμένος και πρέπει να επισκεφθώ όλες τις επαρχίες, τις άλλοτε επαρχίες, και την Κόνιτσα και το Μέτσοβο και τα Τζουμέρκα και τα Ζαγόρια και το Ξηροβούνι και όλα. Αυτά όλα τα ήξερα, πριν πολιτευθώ. Ενώ, όμως, δεν έχω δικαίωμα να παραπονιέμαι και δεν έχω δικαίωμα να «συνδικαλίζομαι», επίσης δεν αναγνωρίζω το δικαίωμα να θεωρούνται αυτά τα οποία παίρνουμε για να κάνουμε τη δουλειά μας, προνόμια. Ούτε προβλήματα έχουμε ούτε προνόμια έχουμε. Υπάρχουν μηχανισμοί επιτελέσεως του καθήκοντός μας και υπάρχει και ο κυρίαρχος λαός, ο οποίος συχνά αυτό το καθήκον το κρίνει και μπορεί να μας αντικαταστήσει. Το να κλαψουρίζουμε εδώ για το αν ταλαιπωρούμαστε ή το να μας προσάπτουν προνόμια, είναι και τα δύο μία μεγάλη παρανόηση. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Προσωπικά κανείς δεν με παρακάλεσε, κανείς δεν με ικέτεψε να τον σώσω. Πολιτεύθηκα επειδή έχω φιλοδοξίες -άλλη λέξη που προκαλεί αιδώ και ντροπή- να προσφέρω, να σταδιοδρομήσω, να δημιουργήσω και αυτό κρίνεται και έχει το δικαίωμα ο πολίτης να με αντικαταστήσει. 
      Τελειώνω λέγοντας ότι όλη αυτή η ιστορία γύρω από το βουλευτικό αξίωμα και τη δήθεν κάστα των Βουλευτών, εν πολλοίς πηγάζει και από τη δική μας  δείλαιη αντιμετώπιση του αξιώματός μας και από τη δική μας αίσθηση ότι ο εύκολος τρόπος για να γίνουμε συμπαθείς –επαναλαμβάνω- είναι να καλλιεργούμε αυτά τα άδικα στερεότυπα που έχει για το βουλευτικό αξίωμα ο ελληνικός λαός. 
      Κυρία Πρόεδρε, νομίζω πως υπάρχουν φωνές και υπάρχουν συναισθήματα, εκ μέρους Βουλευτών, που απηχούν τις απόψεις που μόλις προηγουμένως σας είπα και είμαι βέβαιος ότι ο βουλευτικός κόσμος και  ο πολιτικός κόσμος θα καταφέρει μόνος του να αποκαταστήσει το γόητρό του στον ελληνικό λαό σύντομα. Σε αυτό θα βοηθήσουν όλοι οι συνάδελφοι, όλες οι πολιτικές παρατάξεις και σε αυτό βοηθάει και η διαδικασία που γίνεται εδώ σήμερα, μέσα από την οποία έχουμε το δικαίωμα και την υποχρέωση να μιλήσουμε για μας, για τους εαυτούς μας και για το ρόλο μας.
      Και για να τελειώσω, με ένα θέμα επίσης της επικαιρότητος -μιας και άρχισα έτσι- διαφορετικό από αυτά που είπα μέχρι τώρα, θα προτείνω, εκτός από όλα τα άλλα, τα οποία είναι πολύ σωστά στον Προϋπολογισμό της Βουλής και τα υπερψηφίζω -όχι για να περνάω καλά αλλά για να μπορώ να επιτελέσω το χρέος μου έναντι των πολιτών, οι οποίοι μπορούν να με ανακαλέσουν, επαναλαμβάνω- το εξής:
      Προτείνω ως μόνη αλλαγή για το μέλλον, κυρία Πρόεδρε, να ενισχύσουμε το κονδύλιο –θα σας φανεί λίγο εκκεντρικό αυτό- της αγοράς έργων τέχνης. Έχει πέσει πολύ αυτό το κονδύλιο και η Βουλή έπαιξε παλαιότερα πολύ σημαντικό ρόλο στη διάσωση και στην επιστροφή στην Ελλάδα σημαντικών έργων τέχνης. Μόλις χθες στο Λονδίνο ο οίκος Σόθμπυς δημοπράτησε έργα ελληνικά. Πουλήθηκε έργο του Λύτρα «Η γιορτή στα Μέγαρα» με ένα ποσό μεγάλο, πάνω από 1.000.000 ευρώ που δείχνει τη σημασία της ελληνικής τέχνης. Πουλήθηκαν έργα του Γύζη, του Σπυρόπουλου, τα οποία θα ήταν καλό η Βουλή να βοηθούσε να επαναπατρισθούν.
      Συνεπώς είμαστε εικόνα του ελληνικού λαού, εκφράζουμε τον ελληνικό λαό, εργαζόμαστε γι’ αυτόν, δεν σταδιοδρομούμε επαγγελματικά εδώ μέσα και ο κάθε Έλληνας και η κάθε μία Ελληνίδα έχει δικαίωμα -και υποχρέωση θα έλεγα- εάν δεν του κάνουμε, να μας αντικαθιστά. Όλα τα άλλα γίνονται για  να γινόμαστε συμπαθείς μέσα από μια κακορίζικη αντίληψη, η οποία αδικεί και τους εαυτούς μας και το πολίτευμα.
      Ψηφίζω τον Προϋπολογισμό της Βουλής, για να μπορώ να κάνω καλά τη δουλειά μου και να μπορώ να κρίνομαι δίκαια από τον ελληνικό λαό. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, η συζήτηση για τον Προϋπολογισμό της Βουλής όπως και τον Απολογισμό παρελθόντων ετών μάς δίνει πάντοτε την ευκαιρία να συζητήσουμε ευρύτερα θέματα που αφορούν τη λειτουργία του ελληνικού Κοινοβουλίου.
      Ο λόγος μου θα είναι λόγος υπερασπιστικός της υψηλής αποστολής του Κοινοβουλίου και της αξιοπρέπειας των Ελλήνων Βουλευτών. Με αυτήν την έννοια έχει σημασία να αποσαφηνίσω και εγώ από την πλευρά μου ορισμένα θέματα που ετέθησαν προηγουμένως από άλλους συναδέλφους.
      Οι Βουλευτές δεν είναι επαγγελματίες. Δεν είναι στοιχεία ενός ακλόνητου συστήματος δημοσιοϋπαλληλικής ιεραρχίας, εντός του οποίου αναμένουν να εξελιχθούν, ακολουθώντας τις εντολές των προϊσταμένων τους. Ούτε προσέρχονται οι Βουλευτές στην πολιτική ζωή γιατί επιθυμούν να εξεύρουν τα προς το ζην. Οι Βουλευτές δεν είναι –κατά την άποψή μου- ούτε καν λειτουργοί, όπως θα μπορούσε να χαρακτηριστεί ο δικαστικός ή ο εκπαιδευτικός λειτουργός. Είναι φυσικά πρόσωπα τα οποία επιθυμούν, στα πλαίσια της λειτουργίας των πολιτικών κομμάτων ή και μόνοι τους, να μετατρέψουν σε συλλογική επιδίωξη τις πιο βαθιές ανθρώπινες ανάγκες και τις προσδοκίες των πολιτών για ένα καλύτερο μέλλον. Τη μετατροπή της προσδοκίας και της ανθρώπινης ανάγκης σε συλλογική επιδίωξη, δεν μπορεί να την αναλάβει κανείς άλλος πάρεξ, των πολιτικών κομμάτων και των φυσικών προσώπων που υπηρετούν σε αυτά, ιδιαίτερα εντός του Κοινοβουλίου, δηλαδή οι  Βουλευτές. 
      Οι Βουλευτές επίσης, κυρίες και κύριοι συνάδελφοι, δεν είναι συνδικαλιστές, γιατί η υπεράσπιση του εθνικού συμφέροντος, η προαγωγή του δημοσίου συμφέροντος και η υποστήριξη της πολιτικής ιδεολογίας ενός εκάστου πολιτικού κόμματος δεν είναι αντικείμενο συνδικαλιστικής δραστηριότητας, ανήκουν στα υψηλότερης σημασίας έργα και αποστολές που έχουν να υπηρετήσουν άνθρωποι. 
      Οι Βουλευτές, λοιπόν, δεσμεύονται στην εξυπηρέτηση του εθνικού και δημόσιου συμφέροντος, υπηρετούν ασφαλώς την πολιτική τους ιδεολογία και αναλαμβάνουν υψηλές διακινδυνεύσεις προκύπτουν κανένας επαγγελματίας ή άλλος λειτουργός δεν αναλαμβάνει. Οι υψηλές διακινδυνεύσεις προκύπτουν όταν, παραδείγματος χάριν, συγκρούεται η ατομική συνείδηση με την πειθαρχία που αξιώνει ένα πολιτικό κόμμα, όταν η συνταγματοποιημένη διακήρυξη περί ελευθερίας ενός εκάστου εξ ημών μπορεί να μας φέρνει κατά καιρούς σε σύγκρουση με τις πολιτικές γραμμές ή τις πολιτικές δεσμεύσεις του κόμματός μας. 
      Επίσης, ο Βουλευτής τίθεται πάντοτε υπό την κρίση των Ελλήνων πολιτών, όπως κανένας άλλος δεν τίθεται με αυτόν τον άμεσο και καθολικό τρόπο, γι’ αυτό και η κρίση που μας αφορά πολλές φορές είναι πιο απαιτητική από τις κρίσεις άλλων παραγόντων της δημόσιας ζωής. Η αποστολή μας είναι αποστολή την οποία πρέπει όλοι να σέβονται με πρώτους απ’ όλους, βεβαίως, εμάς τους ιδίους. 
      Έχουν ακουστεί πολλές κριτικές παρατηρήσεις, στο πέρασμα του χρόνου.
      Τα τελευταία χρόνια δε οι ενστάσεις που έχουν εγερθεί, λιγότερες είναι καλοπροαίρετες και οι περισσότερες μεθοδευμένες και δόλιες. Στις ενστάσεις αυτές και τις κριτικές παρατηρήσεις πρέπει να απαντήσουμε με έναν τρόπο ο οποίος θα επιβεβαιώνει καθημερινά ότι κερδίζουμε στο μεγαλύτερο δυνατό βαθμό την αυτονομία μας: Τη θεσμική μας αυτονομία έναντι της εκτελεστικής εξουσίας, την ατομική μας αυτονομία έναντι συμφερόντων και της οικονομίας. Όπως η πολιτική εν γένει πρέπει να διασφαλίζει κάθε στιγμή την υπεροχή και το πρωτείο της έναντι της οικονομίας. 
      Κυρίες και κύριοι συνάδελφοι, η υπεράσπιση και η κατάκτηση στο μεγαλύτερο δυνατό βαθμό τόσο της συλλογικής αυτονομίας του Κοινοβουλίου όσο και της ατομικής αυτονομίας καθενός από εμάς μπορεί να στηριχθεί σε δύο προϋποθέσεις. Πρώτον, στην ατομική συνείδηση κάθε Βουλευτή ότι έτσι πρέπει να συμβαίνει. Πράγμα που σημαίνει ότι οφείλουμε ευλαβικά να τηρούμε τη συνταγματική επιταγή της ανεξαρτησίας της γνώμης μας. Και έναντι συμφερόντων εκτός Κοινοβουλίου αλλά και έναντι της ισχύος της εκτελεστικής εξουσίας που κάθε μέρα κερδίζει περισσότερο έδαφος σε βάρος του Κοινοβουλίου. Η πρώτη, λοιπόν, προϋπόθεση είναι η αυτοσυνειδησία. 
      Τίθεται συνήθως ένα ερώτημα. Οι Βουλευτές οφείλουν και σε ποιο βαθμό να πειθαρχούν στις συλλογικές αποφάσεις ενός κόμματος και ποιος βαθμός ελευθερίας υπάρχει; Η απάντηση είναι ότι ασφαλώς το πολιτικό κόμμα, θεσμός συνταγματικά κατοχυρωμένος και κρίσιμος, οφείλει να εξασφαλίζει την σύνθεση και την ενοποίηση. Αλλά το πολιτικό κόμμα δεν μπορεί να ισοπεδώνει. Άρα, στο μέτρο που τα πολιτικά κόμματα ως συλλογικά υποκείμενα ενοποιούν και συνθέτουν, τότε μπορεί να εξασφαλίζεται και η πειθαρχία. Αλλά σε θέματα καίριας σημασίας όπου δοκιμάζεται η ατομική συνείδηση, τότε νομίζω ότι πρέπει να επιβεβαιώνουμε τη συνταγματικά προβλεπόμενη αρχή της ανεξαρτησίας του Βουλευτή. 
      Επαναλαμβάνω τη διατύπωσή μου: το πολιτικό κόμμα ενοποιεί και συνθέτει αλλά δεν μπορεί να ισοπεδώνει. Σε κάθε περίπτωση η πρώτη προϋπόθεση για την εξασφάλιση της αυτονομίας, συλλογικής και ατομικής, είναι η απόφασή μας ότι έτσι πρέπει να είναι τα πράγματα. Η δεύτερη προϋπόθεση, κυρίες και κύριοι συνάδελφοι, είναι οι θεσμικές πρωτοβουλίες που κατοχυρώνουν τη συλλογική και ατομική αυτονομία. Και τέτοιου είδους θεσμικές πρωτοβουλίες έχουμε κατά καιρούς συζητήσει, έχουμε πάρει αποφάσεις που βελτίωσαν τα πράγματα. Είναι όμως ακόμα αρκετός ο δρόμος που πρέπει να διανυθεί. 
      Κυρία Πρόεδρε, θα δώσω μερικά παραδείγματα για το τι πρέπει να συμβεί. Πρώτον, η εκτελεστική εξουσία δεν μπορεί να προσδιορίζει, τόσο στο νομοθετικό πεδίο όσο και στο κοινοβουλευτικό πεδίο, τις αποφάσεις, τον τρόπο που λειτουργεί το ελληνικό Κοινοβούλιο. Και αυτό δεν αφορά ούτε τη σημερινή Κυβέρνηση ούτε τη σημερινή Αντιπολίτευση και ασφαλώς τη σημερινή σύνθεση του Προεδρείου. Οι παρατηρήσεις μου είναι διαχρονικές. Σας διαβεβαιώνω ότι το ίδιο ακριβώς εννοώ και αν αύριο το κόμμα μου είναι κυβέρνηση και η σύνθεση του Προεδρείου είναι διαφορετική. 
      Έτσι, λοιπόν, θα πρότεινα να υιοθετήσουμε την αρχή των δύο αναγνώσεων όταν κατατίθενται σχέδια νόμων ή προτάσεις νόμων. Να μεσολαβεί δηλαδή από την πρώτη ανακοίνωση της καταθέσεως ενός νομοσχεδίου επαρκής χρόνος μέχρι τη δεύτερη ανάγνωση, όταν η δεύτερη ανάγνωση σημαίνει την έναρξη των εργασιών στην αρμόδια Κοινοβουλευτική Επιτροπή. Στο ενδιάμεσο, μεταξύ της πρώτης ανακοινώσεως- αναγνώσεως του σχεδίου νόμου ή της πρότασης νόμου που κατατέθηκε και της δεύτερης αναγνώσεως όταν αρχίζουν οι εργασίες της κοινοβουλευτικής επιτροπής, να θεσμοθετήσουμε επίσημα ότι η αρμόδια κοινοβουλευτική επιτροπή συνδιαλέγεται με όλους τους κοινωνικούς φορείς  αλλά και τους πολίτες που ενδιαφέρονται να μεταφέρουν την άποψή τους, συμφωνία ή διαφωνία με αυτό που πρόκειται να ρυθμιστεί, έτσι ώστε το σύνολο των Βουλευτών ή τουλάχιστον οι Βουλευτές της αρμόδιας Κοινοβουλευτικής Επιτροπής να έχουν λεπτομερή γνώση των κοινωνικών αντιδράσεων ή των κοινωνικών συμφωνιών, εν γένει των ευαισθησιών των πολιτών. 
      Συνοδευτική της πρώτης μου αυτής πρότασης δεύτερη πρόταση είναι ότι η εκτελεστική εξουσία δεν μπορεί σε καμιά περίπτωση να αιφνιδιάζει με τροπολογία λίγο προ της έναρξης των συζητήσεων στην κοινοβουλευτική επιτροπή ή κυρίως λίγο προ της συζητήσεως στην Ολομέλεια. Ήδη η πρότασή μου για την υιοθέτηση των δύο αναγνώσεων και μεταξύ των δύο αυτών αναγνώσεων η υποχρέωσή μας να διαβουλευόμαστε με κοινωνικούς φορείς και πολίτες εξασφαλίζει τη μεγαλύτερη δυνατή ωφελιμότητα των επεμβάσεών μας και των ρυθμίσεών μας. 
      Προτείνω, επίσης, κυρία Πρόεδρε, οι τροπολογίες που προορίζονται για την Ολομέλεια να έχουν προθεσμία καταθέσεως επτά εργασίμων ημερών πριν από την έναρξη της συζήτησης. Και αυτό αφορά όλους, τις τροπολογίες που κατατίθενται από την Κυβέρνηση αλλά και από τους συναδέλφους Βουλευτές. 
      Τρίτον, η αναβάθμιση του κύρους του Κοινοβουλίου είναι ταυτόσημη με τη δυνατότητα του Κοινοβουλίου, όπως γίνεται και αλλού, να επηρεάζει σημαντικά τις πολιτικές εξελίξεις. Παλαιότερα, κυρίες και κύριοι συνάδελφοι, το κέντρο των πολιτικών συζητήσεων, των πολιτικών αποφάσεων και των εξελίξεων ήταν το Κοινοβούλιο. Στη διαδρομή του χρόνου μεταφέρθηκαν σημαντικές ευθύνες και πρωτοβουλίες σε άλλους χώρους των συντεταγμένων εξουσιών και κυρίως υπέρ της εκτελεστικής εξουσίας. Πρέπει να αναζητήσουμε και πάλι μία ισορροπία. Ένα βασικό μέσο, για να βρούμε αυτή την ισορροπία –θα συμφωνήσω εδώ με τη διατύπωση του κ. Δραγασάκη- είναι η Βουλή να μπορεί να επηρεάζει τη συζήτηση του Προϋπολογισμού. Δεν αρκεί πια η απλή τελετουργική συζήτηση ούτε η άνεση χρόνου που έχει παρασχεθεί μετά την Αναθεώρηση του Συντάγματος το 2001, αλλά αναγκαιοί η ελληνική Βουλή να επηρεάζει την άσκηση της δημοσιονομικής πολιτικής. Έτσι και αλλιώς, όπως κάθε Σώμα, το Κοινοβουλευτικό Σώμα έχει τις πλειοψηφίες και τις μειοψηφίες. Εμπιστεύομαι ακόμη και τη σημερινή Πλειοψηφία περισσότερο από ορισμένους τεχνοκράτες ή παράγοντες των υπουργικών εδράνων, γιατί έχουν τη δυνατότητα να ενημερώνονται πληρέστερα για τις επιθυμίες όχι μόνο της εκλογικής τους περιφέρειας αλλά και του εθνικού εκλογικού σώματος και συνεπώς να επηρεάζουν περισσότερο προς την ορθή κατεύθυνση. 
      Συνεπώς, αυτή η πρότασή μου, στοχεύει στο να δούμε πώς η Βουλή επεμβαίνει πια στη δημοσιονομική διαχείριση και όχι μόνο ελεγκτικά αλλά και κατά τη διαμόρφωση της συγκεκριμένης πολιτικής. 
      Η τέταρτη παρατήρηση αφορά τη λειτουργία των κοινοβουλευτικών επιτροπών. Με την Αναθεώρηση του Συντάγματος το 2001, κυρία Πρόεδρε, όπως γνωρίζετε, για ειδικές κατηγορίες σχεδίων νόμων οι κοινοβουλευτικές επιτροπές οφείλουν να συζητήσουν ως εάν νομοθετούσαν μόνο αυτές, ώστε να ακολουθείται πλέον η συζήτηση στις κοινοβουλευτικές επιτροπές από μία και μόνο συζήτηση στην Ολομέλεια. Όμως δεν αξιοποιούμε το συνταγματικό και κοινοβουλευτικό πλεονέκτημα που ήδη έχουμε. Θα πρέπει να συμφωνήσουμε όλοι, ότι σ’ αυτές τις περιπτώσεις που η κοινοβουλευτική επιτροπή πλήρως νομοθετεί, θα πρέπει να γίνεται αναλυτική και διεξοδική επεξεργασία των άρθρων ένα προς ένα, ώστε να είναι πιο πλήρεις και προσεκτικές οι εκάστοτε ρυθμίσεις.
      Επίσης, κυρία Πρόεδρε, θα συμμεριστώ την άποψη του κ. Δραγασάκη, όπως και του Κομμουνιστικού Κόμματος Ελλάδος, ότι η Βουλή μπορεί να είναι δικομματική, τρικομματική ή πεντακομματική, άρα οι όποιες ρυθμίσεις των εργασιών της πρέπει να αντανακλούν τον πλουραλισμό στη σύνθεσή της.
      Τέλος, κυρίες και κύριοι συνάδελφοι, θα κλείσω με κάτι που έχει τεθεί από πολλούς συναδέλφους.
      Η υψηλή αποστολή μας και οι απαιτήσεις της ελληνικής κοινωνίας από το Σώμα των Ελλήνων Βουλευτών επιβάλλουν και την αξιοπρεπή πολιτική λειτουργία κάθε Βουλευτή. Έχουν δίκιο όσοι παρατηρούν ότι η αξιοπρέπεια στη λειτουργία των Βουλευτών επιβάλλει και οικονομική ενίσχυση των δράσεών τους. Όμως η Βουλή των Ελλήνων δεν είναι ένα Σώμα που λειτουργεί σε κοινωνικό και οικονομικό κενό. Γι’ αυτό ακριβώς και λαμβάνει πάντοτε υπ΄ όψιν την περιβάλλουσα ατμόσφαιρα, τις δυσκολίες των κοινωνικών ομάδων, τις περιόδους εκείνες στη διάρκεια των οποίων πλήττονται κυρίως οι ευαίσθητες κοινωνικές ομάδες από οικονομική ανέχεια. 
      Γι’ αυτό η Βουλή των Ελλήνων οφείλει να είναι πάντοτε προσεκτική στη διατύπωση τέτοιου είδους αιτημάτων.
      Κυρίες και κύριοι συνάδελφοι, κλείνω με αυτό που παρατήρησαν όλοι οι συνάδελφοι Βουλευτές, ότι ασφαλώς ψηφίζουμε τον Απολογισμό Δαπανών του 2005 και τον Προϋπολογισμό Δαπανών του 2007, εκφράζοντας την ευχή ότι η διαφανής συγκρότηση του Προϋπολογισμού της Βουλής θα μπορούσε να αποτελέσει παράδειγμα και για την αναγκαία διαφάνεια στους κρατικούς εν γένει προϋπολογισμούς.
      Σας ευχαριστώ πολύ.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Καστανίδη.
      Το λόγο έχει ο τέως Πρόεδρος της Βουλής κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, θα αρχίσω από εκεί που τελείωσε ο Κοινοβουλευτικός Εκπρόσωπος του ΠΑ.ΣΟ.Κ., κ. Καστανίδης.
      Ψηφίζω κι εγώ ασφαλώς και τον Απολογισμό του 2005 και τον Προϋπολογισμό του 2007 της Βουλής, γιατί είναι πράγματι υπόδειγμα διαφάνειας σε ό,τι αφορά τον Προϋπολογισμό του 2007 και χρηστής διαχείρισης, αποτελεσματικής διαχείρισης σε ό,τι αφορά τον Προϋπολογισμό του 2006. 
      Συνεχίζεται, έτσι, μία παράδοση, την οποία ακολουθεί ο υπεύθυνος, ο επικεφαλής του Προεδρείου της Βουλής από της εποχής των αειμνήστων Κωνσταντίνου Παπακωνσταντίνου, του Δημητρίου Παπασπύρου, του Ιωάννη Αλευρά, του Αθανασίου Τσαλδάρη.
      Το πρόβλημα, όμως, που απασχολεί και πρέπει να απασχολεί το Κοινοβούλιο και κατ’ επέκταση τον ελληνικό λαό, δεν είναι αυτό. Δεν υπήρξε στη μακρά κοινοβουλευτική ζωή του τόπου περίπτωση που να υπήρξε αμφισβήτηση και κατ’ επέκταση έλεγχος σε ό,τι αφορά τη διαχείριση των οικονομικών της Βουλής. Αυτό νομίζω ότι πρέπει να το τονίζουμε στον απλό πολίτη. Διότι ενώ κατά καιρούς, είτε πραγματικά είτε με υπερβολές, αμφισβητείται η διαχείριση του δημόσιου χρήματος από κυβερνήσεις, από φορείς του ευρύτερου δημόσιου τομέα, νομίζω ότι το στοιχείο αυτό είναι κατ’ εξοχήν τιμητικό για το κοινοβουλευτικό μας σύστημα.
      Και προχωρώ πιο πέρα. Το κοινοβουλευτικό σύστημα, η κοινοβουλευτική δημοκρατία ονομάζεται όπως ξέρετε και κομματική δημοκρατία, διότι στηρίζεται η λειτουργία της στο θεσμό του κόμματος. Από δω αρχίζουν τα προβλήματα. 
      Υπάρχουν σήμερα και σε όλη τη μεταπολιτευτική περίοδο κόμματα που να μπορούν να αποτελέσουν τους στύλους πάνω στους οποίους θα στηρίζεται η κοινοβουλευτική δημοκρατία, ώστε να μην αποτελεί εύκολο στόχο των οποιωνδήποτε είτε εξ ιδεολογίας είτε εξ άλλης μορφής ιδιοτελείας εχθρών του κοινοβουλευτισμού;
      Λυπάμαι να πω απ΄ αυτήν τη θέση ότι δεν διαθέτουμε αυτήν την ασφάλεια του «κτήριου» το οποίο οικοδομήσαμε και μέσα στο οποίο λειτουργούμε. Όταν αναφέρομαι στο «κτήριο» αυτό, αναφέρομαι στο κοινοβουλευτικό μας πολίτευμα. 
      Δυστυχώς δύο μεγάλοι πολιτικοί άνδρες, ο Κωνσταντίνος Καραμανλής και ο Ανδρέας Παπανδρέου -στους οποίους στο μέγιστο βαθμό, διότι υπήρξε η συμβολή ολόκληρου του πολιτικού κόσμου, βασίζεται η στερέωση αυτής της τριαντάχρονης και πλέον μετά μεταπολιτευτικής πορείας της χώρας- δεν είχαν συνειδητοποιήσει την ανάγκη να θέσουν τις βάσεις και όσο ζούσαν να οικοδομήσουν πραγματικά κόμματα, όπως συμβαίνει σε άλλες χώρες της Ευρώπης, με δυνατότητες σταθερής πορείας, δημοκρατικής λειτουργίας, σταθερών στρατηγικών στόχων, που η ζωή, τα προβλήματα της κοινωνίας στο μέλλον ασφαλώς θα ανακαθόριζαν πάντοτε με δημοκρατικές διαδικασίες, όπως τις πίστευαν και οι ίδιοι, όπως τις πιστεύουμε όλοι μας. Αλλά αφ΄ ης έφυγαν αυτές οι δύο μεγάλες μορφές, οι δυσκολίες είναι όλο και περισσότερες. 
      Όταν μιλάμε σήμερα για το πρόβλημα του αρχηγισμού, όταν μιλάμε σήμερα για το δεύτερο πρόβλημα του κομματικού μας συστήματος, το πολιτικό χρήμα, την εξάρτηση, θετική ή αρνητική, από τους επιχειρηματίες των μέσων ενημέρωσης, ιδιαίτερα των ραδιοτηλεοπτικών και όσων επιχειρηματιών ή συμφερόντων βρίσκονται πίσω τους ή δίπλα τους, πρέπει να ξέρουμε ότι αυτά τα προβλήματα, αν δεν γίνουμε εμείς εδώ οι ίδιοι συνειδητοί αποδέκτες αυτής της ζοφερής πραγματικότητας και ζοφερότερης προοπτικής, αλλά αντίθετα παριστάνοντας κατά καιρούς τα στελέχη των κομμάτων, τους Ηρακλείς των ηγεσιών, δεν λύνονται. Διότι ο αρχηγισμός δεν είναι υπόθεση του όποιου είναι επικεφαλής ενός κόμματος, είναι κατά κανόνα υπόθεση αυτών που θα επωφεληθούν από την όποια σχέση, τον όποιο ρόλο μέσα σε ένα αρχηγικό κόμμα.
      Ο Γεώργιος Παπανδρέου πολύ σωστά -να μου συγχωρείτε που αναφέρομαι πολλές φορές σε έναν πολιτικό, ο οποίος δίδαξε και έχει σημασία και εμείς οι μικροί πολιτικοί, όσο μπορούμε, να διδάσκουμε πιο κάτω, στις γειτονιές, στα χωριά μας- έλεγε για το βασιλικό θεσμό ότι «δεν έχει ανάγκη το Στέμμα τους Ηρακλείς, αλλά οι Ηρακλείς το Στέμμα». 
      Πιο πέρα, αγαπητοί συνάδελφοι, προχωρώντας, αν δεν αντιμετωπίσουμε αυτό που όλοι λέμε πολιτικό χρήμα, απ’ το οποίο κάθε μέρα και περισσότερο εξαρτάται η αψευδής έκφραση του λαϊκού φρονήματος, το ξέρουμε όλοι ότι αλλοιώνεται το φρόνημα του λαού όσο άλλοι παράγοντες, πέραν της άμεσης σχέσης του πολίτη με τον εκπρόσωπό του, παρεμβάλλονται και ως παραμορφωτικοί φακοί μεταφέρουν άλλη εικόνα της κοινωνίας προς τους εκπροσώπους της και άλλη εικόνα του εκπροσώπου της κοινωνίας και του λαού προς το λαό και τους πολίτες. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα μου δώσετε λίγο χρόνο; Μετά θα μιλήσετε εσείς και θα κλείσουμε. Μπορώ να μιλήσω; Να συνεχίσω;
      ΠΡΟΕΔΡΟΣ (Άννα Μπενάκη-Ψαρούδα): Ναι, ναι. Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Άλλωστε, είμαστε έντεκα και με εσάς και τους Αντιπροέδρους δεκατρείς. Λέγω και τούτο, αγαπητοί συνάδελφοι, και είναι επίσης χαρακτηριστικό. Δεν μέμφομαι τους απόντες. Είναι υπόθεση μιας –αν θέλετε- πραγματικότητας, την οποία βιώνουμε αλλά αρνούμεθα να την αποδεχθούμε. Υφιστάμεθα σιγά-σιγά μία κατάσταση που μπορεί μόνο ως μιθριδατισμός να χαρακτηριστεί. Λίγο, λίγο, λίγο και κάποια στιγμή το πολιτικό μας σύστημα και ο κοινοβουλευτισμός εν πλήρει αφασία θα είναι στη διάθεση -δεν θα χρειάζεται να καταργηθεί- εκείνων που θα μπορούν να χρησιμοποιούν το Κοινοβούλιο, χωρίς μάλιστα προσχήματα, για ό,τι εκείνοι και τα συμφέροντά τους επιβάλλουν. Διότι πιστεύω ότι σ’ αυτήν τη συζήτηση σήμερα, αντί να ασχοληθούμε με τα μικρά και τα μικρότερα, αν ησχολούμεθα πραγματικά με αυτά τα βασικά ζητήματα, ίσως θα ήταν αυτό πιο χρήσιμο για όλους μας και για τον τόπο φυσικά, αφού σ’ αυτήν τη συζήτηση κατά κανόνα, σε ό,τι αφορά τον Προϋπολογισμό της Βουλής, δεν υπάρχουν ζητήματα διαφωνιών ή αντιπαραθέσεων. Τον Προϋπολογισμό τον ψηφίζουμε όλοι, αλλά είναι μια ευκαιρία αυτή να συζητήσουμε. 
      Το πολιτικό χρήμα, κυρίες και κύριοι συνάδελφοι, το βλέπουμε, το αντιμετωπίζουμε, άλλοι κατορθώνουν να σταθούν μέχρι τέλους όρθιοι, άλλοι σε κάποια φάση αντιλαμβάνονται την παγίδα και ανακρούουν πρύμνα αλλά η πραγματικότητα είναι αυτή. Σ΄ αυτές τις δημοτικές εκλογές, ρωτώντας υποψηφίους δημάρχους –διακομματικά, σας βεβαιώ- μου ομολογούσαν ότι χρειάζονται τεράστια ποσά για να κάνουν τον προεκλογικό τους αγώνα. Δυο, τρεις συνάδελφοι αυτές τις ημέρες με ρωτούσαν: «Πάμε για εκλογές την άνοιξη ή το φθινόπωρο;». Τους είπα την άποψή μου. Λένε: «Θα χρειαστώ χρήματα». Λέω εγώ αφελώς: Γιατί στη γειτονιά τάδε θα πρέπει να τραπεζώσετε τον κόσμο και να μην πείτε: « Δώστε, φίλοι, πέντε ευρώ να συναντηθούμε, να πιούμε μια πορτοκαλάδα και να συζητήσουμε για τη γειτονιά και τα προβλήματά της»;
      «Αμ, δε!», είναι η απάντηση όλων. Εδώ έχει καθιερωθεί πλέον να τους φωνάζεις και να τους «τραπεζώνεις». Μα, πώς θα λειτουργήσει έτσι η δημοκρατία, κυρίες και κύριοι συνάδελφοι, και πώς θέλουμε έναν πολίτη συμμέτοχο, να αισθάνεται ότι αποτελεί πράγματι τον πυρήνα; Ο πολίτης είναι ο πυρήνας της δημοκρατίας. Αν ο πυρήνας αυτός καταστραφεί, δεν υπάρχει κοινοβουλευτική δημοκρατία. 
      Δυστυχώς πιστεύω ότι αυτό εδώ αποτελεί καθολική ευθύνη και εμού του ομιλούντος, γιατί ως Πρόεδρος της Βουλής επέβαλα το 2002 τα πρόστιμα και στα κόμματα και στους Βουλευτές υποψηφίους, οι οποίοι δεν τήρησαν το νόμο για τις εκλογικές δαπάνες και έστειλα τις αποφάσεις να εκτελεστούν στο Υπουργείο Οικονομικών, στα Δημόσια Ταμεία κλπ. Όμως, όταν ήρθαν οι υποψήφιοι του Κόμματος των Κυνηγών και οι υποψήφιοι διαφόρων άλλων κομμάτων οι οποίοι δεν είχαν ουσιαστική συμμετοχή, έπρεπε να τους επιβληθούν αυτά τα πρόστιμα, σύμφωνα με τον περίφημο αυτό νόμο, για τον οποίο, όπως και για τον άλλο νόμο για το «πόθεν έσχες», έχω πει ότι είναι για τα σκουπίδια. 
      Και σας ερωτώ: Όταν οι νόμοι τους οποίους κάνουμε είναι για τα σκουπίδια και εμείς οι ίδιοι το καταλαβαίνουμε αυτό, τι πρέπει να κάνουμε πρώτα-πρώτα; Πρέπει να νομοθετούμε σοβαρότερα.
      Είπε κάποιες σκέψεις ο κ. Καστανίδης με τον οποίο συμφωνώ. Δεν νομοθετούμε, κύριοι συνάδελφοι, όπως πρέπει. Κάναμε μία τομή το 2001 και με το Σύνταγμα και με τον Κανονισμό της Βουλής και εδώ το πρόβλημα δεν είναι κανενός Προεδρείου, κανενός Προέδρου, καμιάς Προέδρου της Βουλής. Είναι πρόβλημα καθενός από εμάς. Πέντε συνεδριάσεις μπορούμε να κάνουμε και να συνεργαστούμε για την καλύτερη τουλάχιστον διατύπωση ενός κειμένου. Όμως, δεν το κάνουμε. Η Κυβέρνηση δυστυχώς –και δεν είναι μόνο η σημερινή, αλλά πάντοτε κάθε Υπουργός θέλει να τελειώνει το συντομότερο, διότι νομίζει ότι το νομοσχέδιό του είναι άρτιο- θέλει να πρωτοκολλεί τα νομοσχέδιά της. 
      Θα σας πω κάτι, κυρία Πρόεδρε, που ούτε εσείς το έχετε προσέξει. Εγώ το είδα σήμερα και με συγκλόνισε πραγματικά. Πρέπει να γνωρίζετε, κύριοι συνάδελφοι, ότι κάθε χρόνο η Βουλή στέλνει ένα σχέδιο στο Υπουργείο Οικονομικών, αφού πρώτα συζητήσει –η Πρόεδρος συζήτησε, όπως και εγώ- με τον Υπουργό Οικονομικών ποια είναι περίπου η αύξηση που θα δοθεί στους δημοσίους υπαλλήλους και περίπου ποια αύξηση ή μείωση έχει ο κρατικός προϋπολογισμός για να καθορίσουμε και εμείς, όπως το είπατε, κύριε Καστανίδη, λαμβάνοντας υπ’ όψιν μας και τον περιβάλλοντα χώρο των κοινωνικών και οικονομικών προβλημάτων και καταστάσεων στη χώρα.
      Όμως, ποτέ ο κρατικός προϋπολογισμός δεν κατατέθηκε ενσωματώνοντας τον Προϋπολογισμό της Βουλής, πριν η Βουλή συζητήσει τον Προϋπολογισμό της και αποφασίσει. Και αυτό δεν έχει απλώς τυπική σημασία αλλά ουσιαστική, διότι η Βουλή κατά το Σύνταγμα συντάσσει και εγκρίνει τον Προϋπολογισμό της, ο οποίος αυτούσιος ενσωματώνεται εκεί. 
      Και αν σήμερα η Κυβέρνηση, το Υπουργείο Οικονομικών, προεξοφλεί και ουσιαστικά μας λέει ότι δεν χρειάζεται να συζητήσουμε και να αποφασίσουμε, αύριο μπορεί να κάνει κάτι άλλο, όπως να δημοσιεύσει έναν Προϋπολογισμό της Βουλής άσχετο ακόμα και μ’ αυτόν που προφανώς εικάζετο ότι θα ψηφιστεί, όπως εν σχεδίω έλαβε γνώση το Υπουργείο Οικονομικών. 
      Και έρχομαι, κυρίες και κύριοι συνάδελφοι, ιδιαίτερα σε σας τους Βουλευτές της Πλειοψηφίας για να σας πω ότι δεν έχει νόημα. Πολλές φορές δε στο λαό περνάει και ως πρόσχημα τάχα διαφοροποιήσεως για το γνωστό λόγο: ότι και η ελάχιστη διαφοροποίηση αποτελεί είδηση για τα κανάλια για το ότι τάχα υπάρχει διαφωνία, διχασμός κ.λπ..
      Εγώ πιστεύω ότι οι Βουλευτές της Συμπολιτεύσεως έχουν ένα μείζον καθήκον. Μπορούν, όχι θορυβωδώς, πιστεύω- όχι κατά τρόπο που μπορούν να βλάψουν αδίκως το χώρο, το κόμμα στο οποίο ανήκουν, την κυβέρνηση την οποία στηρίζουν, αν είναι να τη βλάψουν δικαίως, ναι- να συμβάλουν αποτελεσματικά. Αυτό συνέβαινε και στο παρελθόν, έστω και με τρόπο όχι πάντα σωστό, με εκλεγόμενη εσωκομματική αντιπολίτευση, κακώς, κάκιστα. Γιατί μ' αυτόν τον τρόπο εμποδίζεις όποιον θέλει πραγματικά να είναι εντάξει και συγχρόνως να βοηθήσει την κυβέρνηση που στηρίζει, το κόμμα στο οποίο ανήκει, να εκφράζεται ελεύθερα. Και πολλές φορές αυτού του είδους οι διαφοροποιήσεις, σημαντικές ή ασήμαντες, διοχετεύονται στα μέσα ενημέρωσης και από εκείνους που θέλουν να υπάρχει νεκρική σιγή στα κόμματα. 
      Θα κλείσω, κυρία Πρόεδρε, με ό,τι αφορά το πρόβλημα, που μας απασχολεί όλους. Άλλοι τολμούν και άλλοι τολμώντας, που αλλιώς μεταφέρεται η σκέψη τους, οι περισσότεροι διασύρονται, εμφανίζονται ως ιδιόρρυθμοι. Αλλά ο πολιτικός γι’ αυτό ρίχνεται σε αυτήν τη μάχη. Αυτή είναι η δημοσιότητα, η σωστή δημοσιότητα, όταν λες τις απόψεις σου και αγωνίζεσαι για να φθάσουν αυτές μέχρι τον τελευταίο πολίτη, αδιαφορώντας για το πώς θα τις διαστρέψουν. Θα τις κακοποιήσουν οποιοιδήποτε σε θεωρούν εμπόδιο στη λογική τη δική τους για τα πράγματα, το δημόσιο βίο, την πορεία της χώρας. 
      Ασφαλώς σωστά είπατε, αγαπητέ κύριε Σγουρίδη, όσον αφορά τα ηλεκτρονικά μέσα  -γιατί γι’ αυτά μιλάμε- ότι ασφαλώς αυτό που θέλουν οι μάζες, αυτό σερβίρουν. Αλλά το πρόβλημα είναι ότι τα μέσα, γι’ αυτόν το σκοπό χρησιμοποιούν τον εθνικό πλούτο, που λέγεται ερτζιανά. Γι’ αυτό υπάρχουν κανόνες, γι’ αυτό υπάρχουν νόμοι, γι’ αυτό υπάρχει το πανταχόθεν βαλλόμενο Εθνικό Ραδιοτηλεοπτικό Συμβούλιο. 
      Όμως, σπανιότατα εμείς οι ίδιοι, ενώ η σύνθεσή του αποτελεί προϊόν ομόφωνης απόφασής μας, δεν το υπερασπιζόμαστε, αλλά κι εμείς λέμε - όπως πενήντα από μας είχαν υπογράψει, πριν από δέκα χρόνια, για κάποια κυρία σ’ ένα  κανάλι, που οδήγησε στην αυτοκτονία έναν άθλιο πατέρα-  ότι εδώ φιμώνεται ο Τύπος. Και φυσικά δεν φιμωνόταν ο Τύπος, διότι το απαγορεύει το άρθρο 14 του Συντάγματος, αλλά εάν πρόκειται για την τηλοψία το άρθρο 15 το προβλέπει και αυτό, αλλά ουδείς από το Ραδιοτηλεοπτικό Συμβούλιο τολμά να πάρει τηλέφωνο σ΄ένα κανάλι και να πει ότι, κύριοι, για το πρόγραμμα που εξαγγέλλετε γι’ απόψε, θα πρέπει να μας δώσετε στοιχεία και αν δεν συμφωνούμε, δεν θα το προβάλετε.
       Το λέει το Σύνταγμα αυτό, κύριοι, αλλά ουδείς τολμά καν να ψελλίσει ότι αυτό προβλέπει το Σύνταγμα.
       Αντιθέτως και το Ραδιοτηλεοπτικό Συμβούλιο αναγκάζεται επί εβδομάδες να ανέχεται μία κατάσταση και μετά να παρέμβει, διότι στέκονται όλοι με το χέρι στη σκανδάλη για να βάλλουν εναντίον μιας αρχής. 
      Τώρα μάλιστα και ο Δικηγορικός Σύλλογος, κυρία Πρόεδρε, συγχέει τις κατά το Σύνταγμα ανεξάρτητες αρχές με αρχές, που ο νόμος τις ονόμασε ανεξάρτητες, αλλά που δεν αποτελούν σύνθεση της Βουλής, αλλά αποφάσεις της Κυβερνήσεως. Δηλαδή δεν είναι ανεξάρτητες αρχές, η Κυβέρνηση τις διορίζει, η εκτελεστική εξουσία. 
      Πώς αντιμετωπίζουμε αυτήν την κατάσταση; Θα έλεγα, κυρία Πρόεδρε, κοντά στις άλλες σκέψεις που διατυπώθηκαν και το εξής: Εμείς έχουμε το Κανάλι της Βουλής. Επίσης μπορούμε να θέσουμε σε λειτουργία και ένα ραδιοφωνικό σταθμό της Βουλής, καθώς βλέπουμε ότι οι ενημερωτικοί σταθμοί όλο και λιγοστεύουν. Δεν ξέρω αν το έχετε προσέξει. Ο κόσμος ακούει μόνο πια τα μουσικά λεγόμενα προγράμματα του ραδιοφώνου. Εκλεκτές εκπομπές, συζητήσεις, ακούω κάθε ημέρα εγώ και θα τους αναφέρω, διότι αξίζει να επαινεί κάποιος το δημοσιογράφο κ. Μάνδρα Βέλη και τον κ. Σταθόπουλο. Ή μόλις πριν από λίγο, ερχόμενος εδώ, άκουγα τον κ. Κύρτσο και την κ. Μακρή σε δύο συζητήσεις, που έκαναν και πράγματι υπάρχουν περιθώρια για σοβαρές και υπεύθυνες εκπομπές.
      Πιστεύω ότι πρέπει να το κάνουμε, κυρία Πρόεδρε, και το ραδιόφωνο. Πιστεύω ότι θα πρέπει να υλοποιηθεί ένα πρόγραμμα, που είχα προετοιμάσει, αλλά, λόγω των επερχόμενων τότε εκλογών, διεκόπη. Είχαν αρχίσει ήδη οι βολές κατά του καναλιού της Βουλής από τους ενδιαφερομένους, σκέφτηκα ότι θα μπορούσε να ειπωθεί ότι γίνεται για να προβάλλω αυτό το έργο και δεν το προχωρήσαμε. Νομίζω ότι πρέπει να κάνουμε μια καμπάνια με τις δαπάνες, που θα απαιτηθούν ώστε να μάθει και ο τελευταίος Έλληνας πολίτης ότι υπάρχει ένα κανάλι, από το οποίο μπορεί να δει και να ακούσει τους εκπροσώπους του, ώστε να έχει τη δυνατότητα να πει στους εκπροσώπους του, ε, όχι πια, όχι άλλο άμισθοι συνεργάτες των παραγωγών άθλιων προγραμμάτων, που δεν ενημερώνουν, που δεν ψυχαγωγούν, που δεν επιμορφώνουν, αλλά εκχυδαΐζουν και το δημόσιο και τον κοινωνικό βίο της χώρας.
      Ευχαριστώ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο Πρόεδρο. 
      (Στο σημείο αυτό, την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ) 
      ΠΡΟΕΔΡΕΥΩΝ (Σωτήρης Χατζηγάκης): Η Πρόεδρος της Βουλής των Ελλήνων κ. Άννα Μπενάκη-Ψαρούδα έχει το λόγο.
      ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Κύριε Πρόεδρε, ελέχθησαν πάρα πολλά και ενδιαφέροντα, σημαντικά και αποδοτικά σε αυτήν τη συζήτηση και γι΄ αυτό εγώ αρχίζω από τις επιβαλλόμενες ευχαριστίες, επιβαλλόμενες όχι από τον Τύπο και την τάξη, αλλά πραγματικά από την καρδιά μου. Και οι πρώτες απευθύνονται εξ ονόματος και υμών προς τις υπηρεσίες της Βουλής, αυτές που συνέταξαν τον Προϋπολογισμό και εργάζονται για την εκτέλεσή του πιστά και έντιμα, τις οικονομικές υπηρεσίες και κατ’ επέκταση σε όλες τις υπηρεσίες της Βουλής, στους υπαλλήλους μας, οι οποίοι μας συμπαραστέκονται, μας στηρίζουν και προσφέρουν ένα πολυτιμότατο κοινοβουλευτικό έργο. 
      ΑΠΟΣΤΟΛΟΣ ΚΑΚΛΑΜΑΝΗΣ: Μας εκφράζετε όλους. 
      ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Γι’ αυτό ξεκινώ με κάτι, που εκφράζει και εσάς. 
      ΑΠΟΣΤΟΛΟΣ ΚΑΚΛΑΜΑΝΗΣ: Κάθε μέτρο σας έχει από πριν τη συγκατάθεσή μας. 
      ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Ευχαριστώ πάρα πολύ, κύριε Πρόεδρε.
      Επομένως να συνεχίσω και με άλλες ευχαριστίες. Να ευχαριστήσω εσάς, όλους τους συναδέλφους, εσάς προσωπικά, κύριε Πρόεδρε, για την εμπιστοσύνη που δείχνετε σ΄ εμένα προσωπικά και στα μέλη του Προεδρείου, για την άγρυπνη, όπως τη θέλουμε, παρακολούθηση της πορείας της Βουλής και του προσώπου που δείχνει η Βουλή προς το κοινωνικό σύνολο. Και βεβαίως να ευχαριστήσω πάρα πολύ για την ειλικρίνεια, που υπάρχει στις μεταξύ μας σχέσεις και επικοινωνίες. Είναι τόσο καλά εδραιωμένη αυτή η αμοιβαία εμπιστοσύνη και ειλικρίνεια, ώστε για να χαριτολογήσω –να αντιμετωπίσω κάτι που ελέχθη σε αυτήν την Αίθουσα χαριτολογώντας- δεν χρειαζόμαστε συνδικαλιστική εκπροσώπηση. 
      Νομίζω ότι διά του Προεδρείου μεταφέρονται όπως πρέπει αυτά, που ενδιαφέρουν τη Βουλή προς πάσα κατεύθυνση, προς την Κυβέρνηση και προς οποιουσδήποτε άλλους.
      Θα μου επιτρέψετε πολύ σύντομα –επειδή έχουν λεχθεί πολλά και έχει περάσει ο χρόνος- να πάρω θέση σε ορισμένα θέματα που εθίγησαν και απαιτούν κάποιο σχολιασμό. 
      Αναγνωρίζω ότι είναι αναγκαία όσο ποτέ η μεταξύ μας ειλικρίνεια και συνεργασία, γιατί βρισκόμαστε στο στόχαστρο. Δεν θα επαναλάβω όσα πολύ δραματικά εξέθεσαν οι συνάδελφοι και ιδιαιτέρως ο κύριος Πρόεδρος για τη μεταχείριση, την οποία έχουμε από φορείς, που διεκδικούν εξουσία ανάλογη με τη δική μας, για να μην πω εξουσία, την οποία θέλουν να υφαρπάξουν. Επομένως γι’ αυτόν το λόγο επιβάλλεται να έχουμε όσο γίνεται περισσότερη ανταπόκριση στις μεταξύ μας σχέσεις και κυρίως μεγάλη προσοχή στον τρόπο με τον οποίο εμφανιζόμαστε ως Βουλευτές, ιδίως έναντι των Μέσων Μαζικής Ενημέρωσης. 
      Το είχα πει και πέρυσι, το επαναλαμβάνω και τώρα και το είπαν και άλλοι, πολύ πιο έντονα από εμένα: Χρειάζεται μεγάλη προσοχή και αυτοσυγκράτηση. Δεν ξέρω αν είναι δείγμα προσοχής και αυτοσυγκράτησης μία σκέψη, που διατύπωσαν κάποιοι συνάδελφοι –να μην αναφέρω τώρα ονόματα- ότι το Προεδρείο της Βουλής, η Πρόεδρος, εγώ θα πρέπει να δίνω απαντήσεις σε επιθέσεις και αδικίες και σε κατασυκοφαντήσεις, ως συνήθως γίνεται, που γίνονται εναντίον των Βουλευτών και του κοινοβουλευτικού συστήματος.
      Δεν είμαι σίγουρη, κύριοι συνάδελφοι, ότι μία τέτοια αντίδραση θα βοηθούσε ή θα προσέφερε περισσότερες υπηρεσίες σ’ αυτό το δυσάρεστο –για να μη χρησιμοποιήσω εντονότερη έκφραση- κλίμα που έχει δημιουργηθεί και στη ροπή που έχει πάρει η επικοινωνιακή κατάσταση στη χώρα μας. 
      Θα αρχίσω με μερικές παρατηρήσεις, που αφορούν το βασικό έργο μας, το κοινοβουλευτικό έργο, τις κοινοβουλευτικές διαδικασίες και μετά θα περάσω στα επιμέρους θέματα, στις δράσεις της Βουλής για τον περασμένο χρόνο και τον επόμενο. Θα είμαι συνοπτική, αλλά θα ακούσετε μερικά πράγματα, ιδίως από τη δράση της Βουλής, γιατί πρέπει να λέγονται, πρέπει να ακούγονται, πρέπει να γράφονται στα Πρακτικά και πρέπει να αξιοποιούνται από τους Βουλευτές.
      Πρέπει να πω, όπως είχα πει και πέρυσι, ότι με τις τροποποιήσεις που έγιναν στον Κανονισμό κατά την προηγούμενη τετραετία, με πρωτοβουλία του  Προέδρου, του κ. Κακλαμάνη, έγιναν πολύ θετικά βήματα προς την ενίσχυση της θέσης του Βουλευτή στην Ολομέλεια και τις επιτροπές. 
      Γι’ αυτό και πιστεύω ότι το κοινοβουλευτικό έργο δεν έχει υποβιβασθεί, όπως ελέχθη από κάποιο συνάδελφο –ίσως χρειάζονται και αυτές οι ακραίες τοποθετήσεις για να μας κρατούν σε εγρήγορση- και πάντως αν παρουσιάζονται ελλείψεις -τις οποίες θα μου επιτρέψετε να τις επισημάνω όχι εδώ, αλλά απευθείας σ΄ εσάς, γιατί θα πάρετε κάποιο κείμενο προσεχώς, που θα επισημαίνει τις ελλείψεις- δεν οφείλονται τόσο πολύ σε κενά του Κανονισμού όσο περισσότερο στο πόσο εμείς εκμεταλλευόμαστε τον Κανονισμό και τον εφαρμόζουμε. Ήδη ο Πρόεδρος είπε κάτι πολύ σημαντικό και έχει σχέση με τη λειτουργία των κοινοβουλευτικών επιτροπών, που πιστεύω και εγώ ότι είναι η βάση του κοινοβουλευτικού μας έργου.
      Αναγνωρίζω και είναι πολύ πιθανόν –και το ζούμε- ότι κάθε κυβέρνηση βιάζεται να φέρει εις πέρας το νομοθετικό της έργο και πολλές φορές τίθενται προθεσμίες από την Κυβέρνηση για την πορεία, που μπορεί να είναι πιεστικές, να θέλει μέσα σε μία εβδομάδα να τελειώσει ένα νομοσχέδιο. 
      Αυτό, όμως, δεν σημαίνει ότι δεν μπορούμε να συνεδριάζουμε όσο θέλουμε, μέσα σ’ αυτό το χρονικό πλαίσιο και να εργαζόμαστε με τον τρόπο που θέλουμε. Συνεδριάσεις μπορούν να γίνονται, όπως είπε και ο Πρόεδρος, μέχρι πέντε, πλήρως υπολογιζόμενες, και όσες άλλες θέλουμε επιπλέον. Θα πρέπει να επισημάνω και θα το πω στους προέδρους των κοινοβουλευτικών επιτροπών, τους οποίους έχω καλέσει –το ξέρουν όλοι- για την επόμενη εβδομάδα, ότι οι ημέρες κοινοβουλευτικής εργασίας δεν είναι μόνον η Τρίτη το απόγευμα, η Τετάρτη και η μισή Πέμπτη, αλλά ημέρες κοινοβουλευτικού έργου είναι και ολόκληρη η Δευτέρα και η Πέμπτη το απόγευμα και η Παρασκευή το πρωί. Συνεπώς θα έλεγα ότι θα πρέπει να λάβουμε σοβαρά υπ΄ όψιν αυτές τις διευκολύνσεις του Κανονισμού και να προσπαθούμε, να προσπαθείτε εσείς οι Βουλευτές -ενδεχομένως περισσότερο οι  Βουλευτές της Αντιπολίτευσης- να πιέζετε για την άνετη επεξεργασία των νομοθετημάτων. 
      	Ένα άλλο θέμα Κανονισμού, το οποίο εθίγη, είναι ο τρόπος κατάθεσης των νομοσχεδίων και των τροπολογιών. Κύριοι συνάδελφοι, έχει γίνει μεγάλη πρόοδος σε σχέση με το παρελθόν. Ο κύριος Πρόεδρος το ξέρει κι εγώ το ξέρω, που είμαστε πολύ παλιοί. Η πρόοδος έγινε από την περασμένη περίοδο. Τα έσχατα όρια που παρέχονται, όμως, από το Σύνταγμα και τον Κανονισμό της Βουλής είναι εύλογο να τα εκμεταλλεύεται η Κυβέρνηση και να τα αξιοποιεί. Δηλαδή να τα εφαρμόζει όπως προβλέπονται. Αν θέλουμε, παραδείγματος χάριν, οι τροπολογίες να κατατίθενται νωρίτερα από τις τρεις μέρες, πρέπει να τροποποιήσουμε το Σύνταγμα. Το Σύνταγμα προβλέπει αυτήν την προθεσμία. Επομένως -Αναθεώρηση υπάρχει- και αν υπάρχει μια τέτοια πρόταση, μπορεί να πραγματοποιηθεί.
      	Επίσης, πρέπει να αναγνωρίσουμε ότι έχουν αποκλειστεί σχεδόν ολοκληρωτικά οι άσχετες τροπολογίες -άσχετες με την έννοια της αρμοδιότητας του Υπουργείου- και αν έρθει κάποια φορά τέτοια τροπολογία, υπάρχει διαβούλευση με τα κόμματα και έγκριση. Επομένως και εδώ υπάρχει μία πολύ σημαντική πρόοδος. Και βέβαια υπάρχουν και άλλες προτάσεις στα περιθώρια του Κανονισμού, όπως είπατε. Για παράδειγμα, τα νομοσχέδια να μην κατατίθενται την Παρασκευή αλλά μεσοβδόμαδα, ώστε να μπορούν οι Βουλευτές, που βρίσκονται εδώ, να ενημερώνονται. Είναι λογικές. Εγώ τις δέχομαι και πιστεύω ότι η Κυβέρνηση, που θα διαβάσει τα Πρακτικά και θα της μεταφερθούν αυτές οι προτάσεις, στο μέτρο που εξαρτώνται από αυτήν, θα γίνει η προσπάθεια για να γίνουν σεβαστές.
      	Μια παρένθεση εδώ, κύριε Πρόεδρε, για το πρωθύστερο στην ψήφιση του Προϋπολογισμού που παρουσιάστηκε. Δεν φταίει η Κυβέρνηση. Ομολογώ ευθαρσώς ότι έγινε διαβούλευση. Δεν θέλαμε να πάμε πολύ πιο πέρα από την ημέρα, που θα κατέθετε ο Υπουργός Οικονομικών τον Προϋπολογισμό και γι’ αυτό διαβιβάστηκε στην Κυβέρνηση ο Προϋπολογισμός της Βουλής, μόλις οριστικοποιήθηκε από την επιτροπή και έγινε μια συνεννόηση για να γίνει σήμερα η συζήτηση και η ψήφισή του. Επομένως πρέπει να σας πω ότι δεν είναι απαίτηση της Κυβέρνησης το πρωθύστερο, αλλά είναι ένα προϊόν συμφωνίας. Εάν νομίζετε ότι είναι πολύ παράτυπο, να δεχθώ να μην επαναληφθεί, τουλάχιστον καθ’ ό,τι αφορά…
      	ΑΠΟΣΤΟΛΟΣ ΚΑΚΛΑΜΑΝΗΣ: Να μην το ξανακάνουμε. Και κυρίως να μην επωμίζεστε, κυρία Πρόεδρε, ευθύνες. Διότι στην προσπάθειά σας να εξομαλύνετε εδώ τα πράγματα, πολλές φορές αίρετε αμαρτίες άλλων. 
      	ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Όχι, δεν επωμίζομαι ευθύνες. Μην το λέτε, διότι ο Προϋπολογισμός της Βουλής…
      	ΑΠΟΣΤΟΛΟΣ ΚΑΚΛΑΜΑΝΗΣ: Το έκανα κι εγώ. Και πρέπει να σταματήσει.
      	ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Εντάξει.
      	Επίσης θα ήθελα να δώσω έμφαση σε κάτι που κι εγώ το υποστήριξα πάρα πολύ, όταν ήμουν στην αντιπολίτευση και ελέχθη από πολλούς, δηλαδή το θέμα της παρακολούθησης του Προϋπολογισμού της Βουλής και του ελέγχου της εκτέλεσης του Προϋπολογισμού. Γι’ αυτό το λόγο έγινε η τροποποίηση στον προηγούμενο Κανονισμό και συγκροτήθηκε η Επιτροπή Απολογισμού και Ισολογισμού της Βουλής, που υπάρχει και λειτουργεί. Και εγώ προσωπικά δεν θα ήθελα να λειτουργεί μια φορά, για να εγκρίνει τον Απολογισμό και τον Ισολογισμό, γιατί η ίδια επιτροπή παρακολουθεί και τον Προϋπολογισμό.
      Προβλέπεται στο άρθρο 31Α΄ σοφά ότι εφαρμόζονται σ’ αυτήν την επιτροπή οι κανόνες που ισχύουν για τις Διαρκείς Επιτροπές στα άρθρα 33 έως 41, όπερ σημαίνει ότι αυτή η επιτροπή αν θέλει να δραστηριοποιηθεί τουλάχιστον ως προς την ακρόαση φορέων, δηλαδή την πρόσκληση του Υπουργού και των παραγόντων που εκτελούν τον Προϋπολογισμό τουλάχιστον για να τους ακούσει, μπορεί να το κάνει. Το να πάμε τόσο μακριά, ώστε να μπαίνει και να τους ελέγχει, αυτό το συζητάμε αν θέλετε. Όμως, τουλάχιστον ως προς αυτήν τη φάση, που σημαίνει ακρόαση και παρακολούθηση, δεν εμποδίζεται να το κάνει. Θα συνεννοηθώ με τον Πρόεδρο της Επιτροπής αυτής και με όλα τα μέλη και εάν θέλουν να τη δραστηριοποιήσουν προς την κατεύθυνση του Προϋπολογισμού, δεν έχω καμία αντίρρηση. Δεν υπάρχει αντίρρηση, αφού προβλέπεται στον Κανονισμό. 
      	ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, αυτό που θα ήθελα να σας προτείνω είναι να ζητήσετε από τον Υπουργό Οικονομικών, σε εφαρμογή του νόμου που το προβλέπει, να στέλνει κάθε μήνα τα στοιχεία εκτέλεσης του Προϋπολογισμού.
      	ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Πολύ ωραία, κύριε Πρόεδρε, να το ζητήσω εγώ, αλλά να το ζητήσει και η επιτροπή, η οποία δικαιωματικά μπορεί να το ζητήσει και αν δεν το θέλει ο Υπουργός, να το ζητήσει με τα 4/5 που ξέρετε. Μπορεί και αυτό να γίνει. Νομίζω ότι με τον τρόπο αυτό θα μπορούσαμε να ανταποκριθούμε.
      	Βέβαια υπάρχει μία δυσκολία, ότι δηλαδή αυτό το έργο θέλει τεχνική υποστήριξη. Δεν είναι δυνατό να το κάνουν οι Βουλευτές από μόνοι τους. Μερικοί έχουν κάποιες εξειδικευμένες γνώσεις, αλλά οι περισσότεροι δεν έχουν. Χρειάζεται δηλαδή μία υπηρεσία υποστήριξης, την οποία ευχαρίστως συζητούμε στα πλαίσια της διοίκησης της Βουλής είτε με υπαλλήλους της Βουλής ή ακόμα και με επιστράτευση στελεχών απ’ έξω, για να δημιουργήσουμε μία μίνι γραμματεία, η οποία θα εξυπηρετεί αυτήν την επιτροπή.
      	Υπάρχουν κάποια θέματα του Κανονισμού επίσης, που αυτήν τη στιγμή θα ήθελα να απομονώσω. Υπάρχει ένα δεύτερο θέμα, που έχει σχέση με την Επιτροπή Ευρωπαϊκών Υποθέσεων και με την παρακολούθηση της νομοθετικής παραγωγής της Ευρωπαϊκής Ένωσης. Ήδη η Επιτροπή Ευρωπαϊκών Υποθέσεων υπό την προεδρία του κ. Χατζηγάκη έχει ξεκινήσει να κάνει προσομοιώσεις, δηλαδή να ελέγχει κείμενα και προτάσεις της Ευρωπαϊκής Επιτροπής, που έρχονται και να εξετάζει αν πρέπει να διατυπωθεί γνώμη και να τη διατυπώνει, όποτε χρειάζεται. Για την εξυπηρέτηση της επιτροπής χρειάζεται κι εδώ μία εξειδικευμένη γραμματεία, που θα έχει και επιστημονική κάλυψη, όπως είπα προηγουμένως και για την άλλη επιτροπή. Αυτό το επεξεργαζόμαστε στα πλαίσια του άρθρου του Κανονισμού, που προβλέπει περί της γραμματείας αυτής. Να φτιάξουμε δηλαδή ένα μικρό επιτελείο, το οποίο θα «φιλτράρει» τα αμέτρητα νομοθετήματα, που έρχονται από την Ευρωπαϊκή Ένωση, θα απομονώνει αυτά που έχουν ενδιαφέρον και θα τα εισάγει μετά στην επιτροπή, για να γίνεται η επεξεργασία τους.
      	Σε σχέση με τα άλλα θέματα, που έχουν θιγεί, θα μου επιτρέψετε να τα πάρω ένα-ένα και ταυτόχρονα να σας δίνω και πληροφορίες για το τι έχει γίνει και για το τι πρόκειται να γίνει. 
      	Αρχίζω, κύριοι συνάδελφοι, από τα έργα της Βουλής που ολοκληρώθηκαν και προγραμματίζονται. Ολοκληρώθηκαν οι εργασίες στο κτήριο της οδού Αμαλίας και παραλαμβάνεται το Φεβρουάριο. Είναι ένα κτήριο που θα ανακουφίσει πολύ. Ξεκίνησε από τον Πρόεδρο κ. Κακλαμάνη, ολοκληρώθηκε και θα ανακουφίσει πάρα πολύ τις υπηρεσίες της Βουλής.
      	Ολοκληρώθηκε το κτηριολογικό πρόγραμμα και η πρώτη μελέτη για το κτήριο της οδού Φιλελλήνων. Εκεί, κύριοι συνάδελφοι, φιλοδοξούμε να στεγάσουμε την πινακοθήκη της Βουλής. Δεν ξέρω ποιος συνάδελφος παρατήρησε ότι σταματήσαμε τις αγορές. Δεν σταματήσαμε καθόλου να την εμπλουτίζουμε. Δεν μπορώ να σας δώσω χρονοδιάγραμμα ολοκλήρωσης, διότι τώρα αναθέσαμε την οριστική μελέτη. Δεν ξέρω πότε θα τελειώσει για να προχωρήσουμε. Φιλοδοξούμε εκεί να στεγάσουμε ευπροσώπως τη συλλογή μας και να δημιουργήσουμε κάποιους χώρους κοινωνικής προβολής της Βουλής, ιδιαίτερα ένα ωραίο επίσημο εστιατόριο με θέα προς την Ακρόπολη για τους αξιωματούχους, που μας επισκέπτονται.
      Παρεμπιπτόντως επειδή ετέθη το θέμα της συλλογής, δεν μειώθηκε ο Προϋπολογισμός, αντίθετα αυξήθηκε κατά 20%. Κατά 300.000 ευρώ τώρα και κατά 250.000 ευρώ είχε αυξηθεί το 2006. Οι δαπάνες κάπως περιορίστηκαν. Ήταν πολύ περισσότερες στην αρχή, όταν μπήκε το κονδύλι αυτό ευλόγως, γιατί έπρεπε να αποκτηθούν πολλά έργα και αποκτήθηκαν επί της προεδρίας του κ. Κακλαμάνη και συνεχίζουμε να δαπανούμε και να αγοράζουμε. Ήδη στην τελευταία δημοπρασία, που έγινε στην Ελλάδα αποκτήσαμε αξιόλογα έργα. Βέβαια, το να πάμε στο Sotheby’s ή στο Christie’ s και να δώσουμε 1.000.000 ευρώ ή 1.500.000 ευρώ αυτά τα ποσά είναι λίγο φανταστικά και δεν νομίζω ότι μπορούμε να τα κάνουμε, διότι μπαίνει εκεί και ένα στοιχείο κερδοσκοπίας, το οποίο δεν το παρακολουθεί η Βουλή.
      Στο «Καπνεργοστάσιο» ολοκληρώθηκαν οι εργασίες της προσόψεως, διαμορφώθηκε το αναγνωστήριο για την εξυπηρέτηση της «Βιβλιοθήκης-Πόλης» αφού επιτέλους πήραμε τα τέσσερις χιλιάδες οκτακόσια τετραγωνικά μέτρα, που κατείχε, δι occupation, όπως λέμε εμείς οι νομικοί, το Υπουργείο Οικονομικών και τελικά πραξικοπηματικά ενεργήσαντες τα πήραμε! 
      ΑΠΟΣΤΟΛΟΣ ΚΑΚΛΑΜΑΝΗΣ: Ασκήσαμε νόμιμη βία! 
      ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Ακριβώς. Είναι ανακατάληψη της νομής παραχρήμα, που λέει ο Αστικός Κώδικας. Αυτοδυνάμως!
      Εδώ στο κτήριο μας δεν χρειάζεται να αναφέρω αυτά που έγιναν. Τα βλέπετε, τα ζείτε, επιτέλους ακουγόμαστε στην Αίθουσα 223, που δεν μπορούσαμε να συνεννοηθούμε μεταξύ μας.
      Να περάσω τώρα στα ευρωπαϊκά και να συμπληρώσω ό,τι είπα προηγουμένως για την Επιτροπή Ευρωπαϊκών Υποθέσεων. Το γραφείο μας, που είχα αναγγείλει κατά τη συζήτηση του προηγούμενου προϋπολογισμού ότι ιδρύσαμε, δούλεψε πολύ καλά όλο το χρόνο και μέσω αυτού μετέχουμε ενεργά και συστηματικά στην παρακολούθηση όλων των ευρωπαϊκών δυνατοτήτων, όχι μόνο των νομοθετικών, που σας ανέφερα προηγουμένως, αλλά κυρίως των ευρωπαϊκών προγραμμάτων και έτσι έχουμε ένα σύνδεσμο της Βουλής με το ευρωπαϊκό Κοινοβούλιο. Συμπλήρωση αυτής της συμμετοχής μας στα ευρωπαϊκά είναι η ίδρυση Κέντρου Ευρωπαϊκής Τεκμηρίωσης στη Βιβλιοθήκη της Βουλής. Αυτή είναι υπηρεσία, που υπήρχε στη Βουλή από το ευρωπαϊκό Κοινοβούλιο και τώρα εγκαθίσταται στη Βιβλιοθήκη της Βουλής. Αυτό το κέντρο, που είναι προς χρήση των Βουλευτών κατ’ εξοχήν, αλλά και του κοινού, θα συλλέγει και θα οργανώνει το έντυπο και ψηφιακό υλικό που παράγεται από την Ευρωπαϊκή Ένωση γενικώς ή αναφέρεται σε αυτή, με σκοπό κυρίως την υποστήριξη τη δική μας, αλλά και την παροχή πληροφοριών προς το κοινό.
      Στα πλαίσια αυτά να σας πω, επειδή είμαι στο διεθνή χώρο, ότι η κοινοβουλευτική μας διπλωματία, που επίσης είχε αρχίσει στο παρελθόν, προχωρεί και εντείνεται ακόμη περισσότερο. Διακόσιες αποστολές περίπου Βουλευτών έγιναν στο εξωτερικό σε διάφορες διασκέψεις αυτήν τη χρονιά. Χρηματοδοτούμε για δυο ως τρία χρόνια έδρα Δημοκρατίας που έχει όπως πληροφορούμαι πολύ καλή συμμετοχή στο Πανεπιστήμιο της Νέας Υόρκης και από το τέλος του χρόνου, από την αρχή του επομένου, αναλαμβάνει η Ελλάδα, εγώ δηλαδή, την Προεδρία της Ευρωμεσογειακής Διάσκεψης, αυτής που μετετράπη σε διάσκεψη το 2004 επί προεδρίας του κ. Κακλαμάνη. Μάλιστα, ακριβώς στη μετάβαση από τη μία Προεδρία στην άλλη έγινε η διάσκεψη εδώ στην Αθήνα και συγκροτήθηκε σε Σώμα. Αναλαμβάνουμε την Προεδρία από την επόμενη φορά.
      Για τις ομάδες φιλίας να μη σας πω. Όλοι μετέχετε και ξέρετε πόσο συστηματικά και πλούσια λειτουργούν. 
      Ακόμα κάτι που έχει σχέση με τα διεθνή θέματα είναι τα κοινοτικά προγράμματα. Με τη συμμετοχή μας στο κοινοτικό πρόγραμμα της «Κοινωνίας της Πληροφορίας» –μπήκαμε δηλαδή στην «Κοινωνία της Πληροφορίας»- ξεκινά, στήνεται η διαδικτυακή πύλη της Βουλής, το λεγόμενο portal, που θα αποτελέσει ένα κομβικό σημείο αμφίδρομης επικοινωνίας του Κοινοβουλίου με τους πολίτες. Το έργο περιλαμβάνει λογισμικό εφαρμογών, δικτυακό εξοπλισμό και εκπαίδευση προσωπικού. Αυτό γίνεται με κονδύλια της Ευρωπαϊκής Ένωσης και του Υπουργείου Οικονομικών. 
      Το δεύτερο έργο, το οποίο πήραμε από τα ευρωπαϊκά προγράμματα, είναι η τεκμηρίωση, η αξιοποίηση και η ανάδειξη των συλλογών της Βιβλιοθήκης της Βουλής, δηλαδή το έργο περιλαμβάνει κυρίως ψηφιοποίηση των εφημερίδων –τη μετατροπή των μικροφίλμς σε ψηφιακό υλικό- των σπανίων συλλογών και των έργων τέχνης που έχουμε.
      Ένα άλλο θέμα που ετέθη είναι το θέμα του Καναλιού. Πράγματι, το Κανάλι μας εκτιμάται από το πανελλήνιο, αλλά, δυστυχώς, μόνο από το μέρος του πανελληνίου που το «πιάνει». Παρ΄ ότι κάναμε μεγάλες βελτιώσεις, έχουμε ακόμα κενά. Ήδη η Βουλή προμηθεύτηκε νέους πομπούς, ώστε να εξασφαλιστεί μεγαλύτερη εμβέλεια και ενίσχυση του σήματος του σταθμού στη βόρεια Ελλάδα.
      ΑΠΟΣΤΟΛΟΣ ΚΑΚΛΑΜΑΝΗΣ: Να το πείτε στους συναδέλφους που ρώτησαν για τη βόρεια Ελλάδα. 
      ΑΝΝΑ  ΜΠΕΝΑΚΗ – ΨΑΡΟΥΔΑ (Πρόεδρος της Βουλής): Ναι, μόλις το είπα. Δόθηκε προτεραιότητα στη Μακεδονία, στη Θεσσαλία και στην Κρήτη. Δεν ξέρω αν υπάρχουν ακόμα κάποια κενά –αν τα διαπιστώσετε, να μου το πείτε- αλλά έγινε μια προσπάθεια από την ίδια τη Βουλή –δεν έχουμε υποχρέωση αλλού- να βελτιωθεί σημαντικά το σήμα. 
      Πολλοί συνάδελφοι έθεσαν θέμα διεύρυνσης του περιεχομένου του Καναλιού. Εκεί πρέπει να ομολογήσω ότι είμαστε πάρα πολύ διστακτικοί, γιατί πρέπει αυτήν την πολύ καλή φήμη και την ποιότητα, που έχουμε, να τη διατηρήσουμε και προπαντός να μην υπάρξει κάποια διατάραξη της ισορροπίας, την οποία έχουμε επιτύχει.
      Γι’ αυτό και δεν έχουμε πρωτότυπα προγράμματα, παρά μόνο ένα δελτίο ειδήσεων –αποκλειστικά κοινοβουλευτικών και όχι γενικών ειδήσεων- και φέτος ξεκίνησε και ένα πολιτιστικό δελτίο, που γίνεται το Σαββατοκύριακο, για το οποίο ακούω πολύ καλά λόγια.
      ΑΠΟΣΤΟΛΟΣ ΚΑΚΛΑΜΑΝΗΣ: Πολύ ωραίο!
      ΑΝΝΑ ΜΠΕΝΑΚΗ – ΨΑΡΟΥΔΑ (Πρόεδρος της Βουλής): Δηλαδή, παρουσιάζεται η πολιτιστική κίνηση της επόμενης εβδομάδας που αφορά το θέατρο, του κινηματογράφου, τις εκθέσεις, τα βιβλία και οτιδήποτε άλλο έχει πολιτιστική αξία.  Έτσι και οι Αθηναίοι, που μένουν εδώ –και τα πολιτιστικά είναι μπροστά τους και εύκολα- αλλά και όλοι όσοι βρίσκονται στην Ελλάδα, πληροφορούνται ποια θα είναι η πολιτιστική κίνηση της εβδομάδας.
      Κάναμε και μια πρόοδο με το Σύνταγμα. Οργανώσαμε πέντε –νομίζω- τηλεοπτικές συζητήσεις καθηγητών συνταγματολόγων για τα βασικά άρθρα του Συντάγματος. Μεταδόθηκαν όλες τον Ιούνιο –δεν ξέρω πόση ακροαματικότητα είχαν τότε- αλλά τώρα τις επαναλαμβάνουμε κάθε Σάββατο. Το περιεχόμενό τους έχει σχέση με την ενότητα των άρθρων που συζητά η Βουλή την αμέσως επόμενη Τετάρτη.
      Επίσης, αναμεταδίδουμε όλες τις συζητήσεις της κοινοβουλευτικής επιτροπής και κάθε Τετάρτη βράδυ βγαίνουν οι εισηγητές της ενότητας των άρθρων που συζητήθηκε εκείνη την ημέρα και κάνουν μια συζήτηση μεταξύ τους με πολύ αντικειμενικό συντονισμό –δεν μετέχει δηλαδή δημοσιογράφος- ώστε ο κόσμος να ακούει και από κοντά τα πρόσωπα, που πρωταγωνιστούν στη συνταγματική μεταρρύθμιση.
      Ακούω με πάρα πολύ ενδιαφέρον την επιθυμία να προχωρήσουμε και σε άλλες τέτοιες εκπομπές συζητήσεων. Θα το μελετήσουμε για να βρούμε τη χρυσή τομή σ’ αυτά. 
      Βεβαίως, ο ραδιοφωνικός σταθμός που είπατε, κύριε Πρόεδρε, είναι μεγάλο εργαλείο. Το έχουμε στα υπό μελέτη και κατάστρωση σχέδια και νομίζω ότι θα μπορέσουμε να το βάλουμε μπροστά σε ορατό μέλλον.
      ΑΠΟΣΤΟΛΟΣ ΚΑΚΛΑΜΑΝΗΣ: Να γίνει καμπάνια ενημέρωσης. Να δώσουμε λεφτά για να μάθει ο κόσμος ότι υπάρχει αυτό το κανάλι.
      ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Να κάνουμε καμπάνια για το κανάλι, λέτε;
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, να μάθει ο κόσμος με καμπάνιες, με καταχωρίσεις, με τηλεοπτικά σποτ.
      ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Έχω την πρόταση και από πολλούς συναδέλφους να βάλουμε πληρωμένες διαφημίσεις στις εφημερίδες. Εντάξει, αφού το εγκρίνετε. Εγώ είμαι λιγάκι αμφιταλαντευόμενη επ’ αυτού.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, ήταν έτοιμο το πρόγραμμα και έμεινε λόγω χρόνου.
      ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Ναι, βεβαίως, μπορούμε να το προχωρήσουμε.
      Επίσης, να σας πληροφορήσω για το Σύνταγμα ότι κυκλοφορεί εντός της εβδομάδας μία μικρή εύχρηστη δική μας έκδοση, σε πολλές χιλιάδες αντίτυπα, που περιλαμβάνει το Σύνταγμα και τις προτάσεις των κομμάτων επί της Αναθεώρησης και θα σταλεί κατά χιλιάδες στα Κέντρα Εξυπηρέτησης Πολιτών, ώστε μέχρι το τέλος της Αναθεώρησης, να μπορούν όσοι πολίτες θέλουν να προμηθευτούν –φυσικά, δωρεάν- το Σύνταγμα και τις προτάσεις των κομμάτων. 
      Ευχόμαστε να το ανοίγουν και να το διαβάζουν.
      Κάτι που μας διευκολύνει πάρα πολύ, ως Βουλή, και είναι σημαντικό για την περαιτέρω λειτουργία όλων των θεμάτων μας, είναι ότι παραδόθηκε το πληροφοριακό σύστημα της Βουλής, το οποίο είχε αρχίσει και αυτό από παλιά και περιλαμβάνει όλη τη μηχανογράφηση των υπηρεσιών και των διαδικαστικών της Βουλής. Όποτε βλέπετε τη συντομογραφία Ο.Π.Σ., είναι το Ολοκληρωμένο Πληροφοριακό Σύστημα της Βουλής, που βοηθάει πάρα πολύ τις υπηρεσίες της Βουλής κατ’ αρχήν, αλλά και εσάς που μπορείτε να έχετε άμεση πρόσβαση με τους υπολογιστές σας.
      Επίσης, ολοκληρώθηκε η απογραφή των παγίων περιουσιακών στοιχείων της Βουλής. Θυμάμαι –το διάβασα στην προηγούμενη συζήτηση- πόσος λόγος έγινε για την ανάγκη, που υπάρχει, να ξέρουμε τι έχει η Βουλή τέλος πάντων και να προχωρούμε επί τη βάσει ενός καταλόγου. Ολοκληρώθηκε, λοιπόν, η απογραφή των παγίων περιουσιακών στοιχείων της Βουλής και αυτό είναι ένα πολύ καλό βήμα.
      Θα τελειώσω λέγοντας λίγα λόγια για τα πολιτιστικά μας. Όσον αφορά τον παιδικό σταθμό, να σας πω ότι πάει πολύ καλά και ότι έχουμε κάποιες βελτιώσεις στο εκπαιδευτικό πρόγραμμα, με συμπληρωματικές διδασκαλίες, αν μπορούν να λεχθούν έτσι. Το ότι έγινε καλή δουλειά, προκύπτει από τα νούμερα. Ενώ πέρυσι είχαμε εξήντα πέντε παιδιά, φέτος είχαμε εκατό παιδιά. Και αν προχωρήσουμε –όπως εύχομαι- έτσι καλά, κάποτε θα μας δημιουργηθεί και πρόβλημα χώρου.
      Όσον αφορά τις εκθέσεις, εγκαινιάζεται στις 12 Δεκεμβρίου η μεγάλη έκθεση που θα αντικαταστήσει την έκθεση για το Σύνταγμα με θέμα την ιστορία του Ελληνισμού στη Διασπορά από το 15ο μέχρι τον 21ο αιώνα. Πιστεύουμε ότι είναι μία έκθεση σημαντική για την Ελλάδα, σημαντική, όμως, και για τον Ελληνισμό, για την ομογένεια και για τους φιλέλληνες. Και γι’ αυτό, θα γίνει και ανάλογη προπαγάνδα στο εξωτερικό.
      Όσον αφορά τώρα το Ίδρυμα, λειτουργεί πολύ καλά και έχει τη δραστηριότητα που επιβάλλεται. Οι εκθέσεις του Ιδρύματος φέτος ήταν οι εξής: «60 χρόνια από τη λήξη του Β΄ Παγκοσμίου Πολέμου: Έλληνες και Αυστραλοί στον κοινό αγώνα για την ελευθερία», η «ΕΚΘΕΣΗ ΠΟΛΙΤΙΚΗΣ ΓΕΛΟΙΟΓΡΑΦΙΑΣ», που είχε πολύ μεγάλη επιτυχία, συμπληρούμενη από τις βραδινές συζητήσεις που γίνονταν κατά καιρούς μεταξύ των γελοιογράφων και άλλων και η τελευταία που «τρέχει» τώρα «Η αττική γη υποδέχεται τους πρόσφυγες του ‘22», συμπληρούμενη και αυτή από ανάλογες δημόσιες συζητήσεις.
      Η Βουλή των Εφήβων συγκέντρωσε είκοσι δύο χιλιάδες τριακόσιους μαθητές. Ελπίζουμε να έχουμε την ίδια επιτυχία και του χρόνου, παρ’ όλη την επιβάρυνση του προγράμματος των σχολείων, λόγω των καταλήψεων, των απεργιών κ.λπ. Δεν ξέρω, ελπίζω να μη δημιουργήσει προβλήματα στο πρόγραμμά μας, έχετε εμπειρία από το παρελθόν.
      ΑΠΟΣΤΟΛΟΣ ΚΑΚΛΑΜΑΝΗΣ: Οι καταλήψεις των μαθητών …
      ΑΝΝΑ ΜΠΕΝΑΚΗ-ΨΑΡΟΥΔΑ (Πρόεδρος της Βουλής): Ναι, επειδή το έχουμε περιορίσει στη Β’ λυκείου, μπορεί να μην έχουμε τέτοιο μεγάλο πρόβλημα. 
      Και οι επισκέψεις των μαθητών απ’ όλη την Ελλάδα πηγαίνουν πολύ καλά. Επισκέφθηκαν τη Βουλή εξήντα επτά χιλιάδες μαθητές. Θα πρέπει να σας πω ότι δημιουργήθηκε ένας νέος χώρος υποδοχής των μαθητών στα υπόγεια της Βουλής. Διαμορφώθηκε μια αίθουσα εξαιρετικά συμπαθής για τα παιδιά, όπου τους γίνεται με βίντεο η πρώτη ενημέρωση για το κτήριο και για τις εργασίες της Βουλής και εν συνεχεία γίνεται η ξενάγησή τους. 
      Οι εκδόσεις του Ιδρύματος προχωρούν καλά. «Βγαίνει» η μουσική της Δωδεκανήσου, η εικονογράφηση του κτηρίου της Βουλής -μια καινούργια έκδοση- και ένα ενημερωτικό φυλλάδιο για τη λειτουργία του πολιτεύματος για τους μετανάστες, που θα βγει σε γλώσσες των μεταναστών. Κυκλοφορεί, εντός του έτους, η έκδοση στα αλβανικά και στα πολωνικά. 
      Δεν είναι εδώ ο κ. Κοσιώνης, αλλά θέλω να πω ότι δεν υπάρχει καμία προκατάληψη, για το Ίδρυμα και για τις εκδόσεις που κάνουμε, πολιτικού ή ιδεολογικού περιεχομένου. Είναι αυστηρά επιστημονικά και ποιοτικά τα κριτήρια. Γι’ αυτό και προτάσεις που έγιναν από το Κομμουνιστικό Κόμμα Ελλάδας, από την κ. Παπαρήγα συγκεκριμένα, στο Διοικητικό Συμβούλιο του Ιδρύματος της Βουλής, έχουν γίνει αποδεκτές και τα προγράμματα προχωρούν. Θα υπάρξει συνεδρίαση προσεχώς και θα γίνει η σχετική ενημέρωση.
      Κύριοι συνάδελφοι, από τις παρατηρήσεις σας, δεν ξέρω αν έμεινε κάποιος παραπονεμένος -άλλωστε απ’ όσους ομίλησαν λίγοι είναι εδώ- αλλά έχω την εντύπωση ότι δεν έμεινε κάποιο κενό. Βέβαια, υπάρχουν παράπονα που αναφέρονται στον τρόπο συντάξεως των νομοθετημάτων και τον τρόπο παρουσίασής τους. Αυτά θα διαβιβαστούν αρμοδίως και σε ό,τι εξαρτάται από τη Βουλή, από εμένα, από το Προεδρείο, θα καταβάλουμε κάθε προσπάθεια, ώστε όλα να γίνονται προς το συμφέρον του δικαιώματος των Βουλευτών, να εκφέρουν τη γνώμη τους. 
      Ελέχθησαν πολλά περί κομμάτων. Η εσωτερική λειτουργία των κομμάτων είναι ένα πολύ σημαντικό θέμα. Εγώ παρεμπιπτόντως να εκφράσω την άποψη, μια που βρέθηκα στο Βήμα –και στην προηγούμενη Αναθεώρηση είχα εκφέρει την άποψη- ότι η δημοκρατική λειτουργία των κομμάτων δεν αρκεί να διακηρύσσεται σε κάποιο άρθρο, στο άρθρο 29 –ήμουν και πολύ οξεία στην προηγούμενη Αναθεώρηση- χρειάζεται και ένας εκτελεστικός νόμος που θα μιλάει, όχι μόνο για τη χρηματοδότηση, που και αυτή ελέγχεται ατελώς, αλλά και για την εσωτερική δημοκρατική λειτουργία των κομμάτων, ώστε κάποιες βασικές δημοκρατικές αρχές να εφαρμόζονται εσωκομματικά. Αλλά αντιλαμβάνομαι τις αντιδράσεις και τις αντιρρήσεις που υπάρχουν επ’ αυτού. Αντιτάσσεται η αυτονομία των κομμάτων, η οποία είναι απολύτως σεβαστή. Βέβαια τα ξένα κράτη, που έχουν υιοθετήσει αυτά δε νομίζω ότι έχουν μετανιώσει. Τουλάχιστον, τα παραδείγματα που παρακολουθούμε δημοσιογραφικά, πείθουν ότι βοηθάει κάτι τέτοιο. Εν πάση περιπτώσει, όμως, όποιος έχει το πεπόνι, έχει και το μαχαίρι. Η αναθεώρηση είναι έργο των Βουλευτών και από εκεί και πέρα, εμείς λαμβάνουμε τις σχετικές αποφάσεις.
      (Χειροκροτήματα από όλες τις πτέρυγες της Βουλής)
      Ευχαριστώ πάρα πολύ, κύριοι συνάδελφοι, για την υπομονή σας μέχρι αυτή τη στιγμή, για την αποδοχή σας, για την ψήφο σας, για τα καλά λόγια και δηλώνω ότι θα καταβάλουμε ακόμη μεγαλύτερη προσπάθεια, και οι υπηρεσίες και εμείς, να ανταποκριθούμε σε ό,τι επιθυμούμε όλοι μας. 
      Ευχαριστώ πάρα πολύ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε πάρα πολύ την Πρόεδρο της Βουλής για την εμπεριστατωμένη τοποθέτηση και ανάλυση επί του Προϋπολογισμού. 
      Κυρίες και κύριοι συνάδελφοι, κηρύσσεται περαιωμένη η συζήτηση επί του Απολογισμού Δαπανών της Βουλής για το οικονομικό έτος 2005 και επί του σχεδίου Προϋπολογισμού Δαπανών της Βουλής για το οικονομικό έτος 2007.
      Ερωτάται το Σώμα: Γίνεται δεκτός ο Απολογισμός Δαπανών της Βουλής για το οικονομικό έτος 2005 κατ’ έξοδα, αποτελέσματα από τη χρήση του και στο σύνολο; 
      ΟΛΟΙ ΟΙ ΒΟΥΛΕΥΤΕΣ: Δεκτός, δεκτός.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς ο Απολογισμός Δαπανών της Βουλής για το οικονομικό έτος 2005 κατ’ έξοδα, αποτελέσματα από τη χρήση του και στο σύνολο έγινε δεκτός σε μία και μόνη συζήτηση ομοφώνως και έχει ως εξής: 
      (Να μπει η σελ. 188α)
      ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Γίνεται δεκτός ο Προϋπολογισμός Δαπανών της Βουλής για το οικονομικό έτος 2007 κατ’ αρχήν, κατά κατηγορίες εξόδων και στο σύνολο; 
      ΟΛΟΙ ΟΙ ΒΟΥΛΕΥΤΕΣ:  Δεκτός, δεκτός.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς ο Προϋπολογισμός Δαπανών της Βουλής για το οικονομικό έτος 2007 έγινε δεκτός κατ’ αρχήν, κατά κατηγορίες εξόδων και στο σύνολο  σε μία και μόνο συζήτηση ομοφώνως και έχει ως εξής:
      (να μπει η σελ. 189α)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης):  Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 6 Νοεμβρίου 2006 και ερωτάται το Σώμα, εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης):  Συνεπώς τα Πρακτικά της συνεδρίασης της Δευτέρας 6 Νοεμβρίου 2006 επικυρώθηκαν.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      Με τη συναίνεση του Σώματος και ώρα 15.22΄ λύεται η συνεδρίαση για αύριο ημέρα Παρασκευή 17 Νοεμβρίου 2006 και ώρα 10.30΄ με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του ΠΑ.ΣΟ.Κ. προς τον Υπουργό Δημόσιας Τάξης, σχετικά με το προσωπικό της ΕΛ.ΑΣ., σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                          ΟΙ ΓΡΑΜΜΑΤΕΙΣ
                                                                 1



