
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΓ'
Πέμπτη 19 Ιουλίου 2001
ΘΕΜΑΤΑ
Α' ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοινώνεται ότι τη συνεδρίαση παρακολουθούν αξιωματικοί της Σχολής Πολέμου Αεροπορίας,
Β' ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Περιβάλλοντος, Χωροταξίας και Δημοσίων Εργων: "Συγχώνευση του ν.π.δ.δ. με την επωνυμία "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητόδρομων" και το διακριτικό τίτλο Τ.Ε.Ο. Α.Ε.",
Κατάθεση Εκθέσεων Διαρκών Επιτροπών:
α) Η Διαρκής Επιτροπή Οικονομικών Υποθέσεων καταθέτει την 'Εκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων 'Εργων "Συσκευασίες και εναλλακτική διαχείριση των συσκευασιών και άλλων προϊόντων - 'Ιδρυση Εθνικού Οργανισμού Εναλλακτικής Διαχείρισης Συσκευασιών και άλλων προϊόντων (ΕΟΕΔΣΑΠ)",
β) Η Διαρκής Επιτροπή Παραγωγής και Εμπορίου καταθέτει την 'Εκθεσή της στο σχέδιο νόμου του Υπουργείου Γεωργίας "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων",
ΟΜΙΛΗΤΕΣ
Α. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων Εργων:
ΑΛΕΥΡΑΣ Δ.,
ΒΑΡΒΙΤΣΙΩΤΗΣ Μ.,
ΓΕΙΤΟΝΑΣ Κ.,
ΖΑΜΠΟΥΝΙΔΗΣ Ν.,
ΚΑΡΑΤΖΑΦΕΡΗΣ Γ.,
ΚΕΔΙΚΟΓΛΟΥ Β.,
ΚΟΥΒΕΛΗΣ Φ.,
ΛΕΓΚΑΣ Ν.,
ΜΑΓΚΡΙΩΤΗΣ Ι.,
ΜΠΕΖΑΣ Α.,
ΠΑΠΑΓΕΩΡΓΟΠΟΥΛΟΣ Λ.,
ΠΑΥΛΟΠΟΥΛΟΣ Π.,
ΣΠΥΡΙΟΥΝΗΣ Σ.,
ΣΤΡΙΦΤΑΡΗΣ Σ.,
ΤΣΑΚΛΙΔΗΣ Ι.,

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΙΓ'
Πέμπτη 19 Ιουλίου 2001
Αθήνα, σήμερα στις 19 Ιουλίου, ημέρα Πέμπτη και ώρα 10.45' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητόδρομων" και το διακριτικό τίτλο Τ.Ε.Ο. Α.Ε."
Το νομοσχέδιο έχει συζητηθεί επί της αρχής. Θα συζητηθούν τα άρθρα του νομοσχεδίου και εν συνεχεία οι τροπολογίες, που είναι δύο του κυρίου Υπουργού και όσες τροπολογίες των κυρίων συναδέλφων είναι εμπρόθεσμες.
Κύριε Υπουργέ, επί των άρθρων μήπως έχετε καμιά νομοτεχνική παρατήρηση;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): ΄Εχω κάποιες νομοτεχνικές παρατηρήσεις, κύριε Πρόεδρε, αλλά δεν περιέχουν κάποια σημαντική αλλαγή. Να τις μοιράσω αν θέλουν οι κύριοι συνάδελφοι να τις δουν.
ΠΡΟΕΔΡΟΣ (Απόστολος Κακλαμάνης): Θα προτιμούσα για να μη δημιουργούνται και εντυπώσεις περί των μεγάλων κειμένων, αφού ακούσετε, έχετε δικαίωμα να κάνετε τις βελτιώσεις που κρίνετε επί της συζητήσεως, εκτός αν είναι κάτι το οποίο πρέπει να γνωρίζουν από τώρα οι κύριοι συνάδελφοι.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Όχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Ζαμπουνίδης έχει το λόγο επί των άρθρων.
ΝΙΚΟΛΑΟΣ ΖΑΜΠΟΥΝΙΔΗΣ: Κύριε Πρόεδρε, νομίζω ότι θα μπορούσαμε να συζητήσουμε όλα τα άρθρα σε μια ενότητα και να δοθεί περισσότερος χρόνος.
ΑΝΤΩΝΙΟΣ ΜΠΕΖΑΣ: Συμφωνούμε, κύριε Πρόεδρε, και εμείς να συζητηθούν σε μια ενότητα.
ΠΡΟΕΔΡΟΣ (Απόστολος Κακλαμάνης): Εντάξει, σε μια ενότητα για να τελειώνουμε.
Συνεχίστε, κύριε Ζαμπουνίδη.
ΝΙΚΟΛΑΟΣ ΖΑΜΠΟΥΝΙΔΗΣ: Στο άρθρο 1, κύριε Πρόεδρε, η εταιρεία διατηρεί το δημόσιο χαρακτήρα της και έχει ως κύριο αντικείμενο την εκμετάλλευση και τη διαχείριση των αυτοκινητοδρόμων. Υπάγεται δε στην εποπτεία του Υπουργού Περιβάλλοντος, Χωροταξίας και Δημοσίων Εργων. 
Στο άρθρο 2 η ΤΕΟ Α.Ε. υπεισέρχεται σε όλα τα δικαιώματα και τις υποχρεώσεις των δύο συγχωνευομένων νομικών προσώπων και οι εκκρεμείς δίκες αυτών συνεχίζονται χωρίς να επέρχεται η βίαιη διακοπή τους. Παρέχεται δε με την παράγραφο 2 του άρθρου 2 απαλλαγή από κάθε φόρο, τέλος χαρτοσήμου ή οποιοδήποτε άλλο τέλος, εισφορά, ή δικαιώματα υπέρ του δημοσίου ή οποιουδήποτε τρίτου για κάθε πράξη και συμφωνία σχετική με τη συγχώνευση του Ταμείου Εθνικής Οδοποιίας και της εταιρείας "Ελληνικοί Αυτοκινητόδρομοι".
Στο άρθρο 3 προσδιορίζονται οι δραστηριότητες που μπορεί να αναπτύξει η ΤΕΟ Α.Ε. Η ΤΕΟ Α.Ε. διατηρεί τις αρμοδιότητες του ΤΕΟ και εμπλουτίζεται με επιπλέον δραστηριότητες. Η είσπραξη των διοδίων είναι μια απ'αυτές και η εν γένει διαχείριση και εκμετάλλευση του οδικού διευρωπαϊκού δικτύου όπως Πατρών -Ευζώνων και Κορίνθου -Τριπόλεως καθώς και οποιοδήποτε άλλο οδικό δίκτυο ή οδικού τμήματος για το οποίο θα της ανατεθεί με υπουργική απόφαση η είσπραξη των διοδίων.
Δεύτερον, ταυτόχρονα, αναλαμβάνει την οδική ασφάλεια την πληροφόρηση την καθαριότητα και τη σήμανση. 
Με το νομοσχέδιο, κύριε Πρόεδρε, και τη μετατροπή του ΤΕΟ σε ανώνυμη εταιρεία και τη συγχώνευση της θυγατρικής του "Ελληνικοί Αυτοκινητόδρομοι" διαμορφώνεται η νέα δομή και το θεσμικό πλαίσιο λειτουργίας. 
Έτσι το Ταμείο Εθνικής Οδοποιίας μετασχηματίζεται και εκσυγχρονίζεται σε ένα νέο οργανισμό ευέλικτο ανταγωνιστικό και αναπτυξιακό στα πρότυπα των αντίστοιχων οργανισμών της Ευρωπαϊκής Ένωσης που έχουν συστήσει την Ευρωπαϊκή Ένωση Κατασκευής και Διαχείρισης Αυτοκινητοδρόμων. 
Με το άρθρο 6 προβλέπεται από το Τ.Ε.Ο. Α.Ε. καταβολή μισθώματος σε κάθε είδος παρόδιων επιχειρήσεων, βενζινάδικα, καφετέριες, καντίνες κλπ. Οι κυκλοφοριακές συνδέσεις με το εθνικό δίκτυο δημιουργούνται και διανοίγονται νόμιμα μετά από άδεια της αρμόδιας υπηρεσίας του ΥΠΕΧΩΔΕ. Ταυτόχρονα προβλέπονται και οι κυρώσεις που επιβάλλονται σε όσους δεν τηρούν τις νόμιμες προϋποθέσεις που φθάνουν μέχρι και το κλείσιμο της κυκλοφορίας. 
Στο άρθρο 7 ρυθμίζονται ειδικά θέματα της εταιρικής λειτουργίας και οργάνωσης που ανταποκρίνονται πλήρως στην εκπλήρωση των σκοπών της. Και εδώ ακολουθείται κατά βάση το σύστημα και οι ρυθμίσεις του κανονιστικού ν.2190/20. Στο άρθρο αυτό προβλέπεται ότι ο μοναδικός μέτοχος της εταιρείας είναι το ελληνικό δημόσιο και ρυθμίζονται θέματα του μετοχικού κεφαλαίου και διαπίστωσης λογιστικής θέσης και της αξίας των περιουσιακών στοιχείων του ΤΕΟ και της εταιρείας "Ελληνικοί Αυτοκινητόδρομοι Α.Ε." Εδώ προβλέπεται επίσης ότι με κοινή απόφαση των Υπουργών Εθνικής Οικονομίας και Περιβάλλοντος, Χωροταξίας και Δημοσίων Έργων μπορούν να τροποποιούνται θέματα που αφορούν τις συμμετοχές και τη σύνθεση του μετοχικού κεφαλαίου της ΤΕΟ Α.Ε έτσι ώστε να καθίσταται δυνατή και ευχερής η μετάβαση σε πολυμετοχικό σχήμα.
Στο άρθρο 9 ρυθμίζεται η συγκρότηση του διοικητικού συμβουλίου της ΤΕΟ Α.Ε. από πρόσωπα που διαθέτουν τις απαιτούμενες γνώσεις και το κύρος, η αντικατάσταση και η αναπλήρωση των μελών και η διαδικασία επιλογής του προέδρου του Δ.Σ. και του διευθύνοντος συμβούλου. Το νομοσχέδιο ακολουθεί κατά βάση τις αρχές του ν.2414/96.
Στο άρθρο 10 ρυθμίζονται κατά το πρότυπο πάλι του ν. 2414/96 τα θέματα του προγραμματισμού της ΤΕΟ Α.Ε. σύμφωνα με το στρατηγικό και επιχειρησιακό σχέδιο που θα καταρτισθούν και τα οποία θα εγκριθούν με κοινή απόφαση των Υπουργών Εθνικής Οικονομίας και Περιβάλλοντος, Χωροταξίας και Δημοσίων Έργων. 
Στο άρθρο 11 προβλέπεται η κατάρτιση και η υπογραφή των συμβολαίων διαχείρισης μεταξύ του ελληνικού δημοσίου του προέδρου και του διευθύνοντος συμβούλου του ΤΕΟ καθώς και η δυνατότητα διορισμού γενικών διευθυντών με τα κατάλληλα προσόντα.
Στο άρθρο 12 ρυθμίζονται θέματα του προσωπικού της ΤΕΟ Α.Ε. και ειδικότερα η κατάσταση του προσωπικού μονίμου και με σύμβαση του ΤΕΟ και της εταιρείας "Ελληνικοί Αυτοκινητόδρομοι Α.Ε." Νομίζω ότι το άρθρο αυτό διασφαλίζει σε ένα μεγάλο βαθμό τους εργαζόμενους και τη βελτίωση των συνθηκών εργασίας τους και προβλέπει ότι το υπάρχον μόνιμο προσωπικό διατηρεί το υφιστάμενο βαθμολογικό, μισθολογικό συνταξιοδοτικό και ασφαλιστικό καθεστώς κύριας και επικουρικής ασφάλισης πρόνοιας και υγειονομικής περίθαλψης. Οι διατάξεις για το συνταξιοδοτικό και ασφαλιστικό καθεστώς χρειάζεται να συμπεριληφθούν και σε συνταξιοδοτικό νόμο και προς την κατεύθυνση αυτή έχουν γινει όλες οι ενέργειες προς το Υπουργείο Εργασίας και Κοινωνικών Ασφαλίσεων και το Υπουργείο Οικονομικών και θα προωθηθούν άμεσα μετά την ψήφιση του παρόντος νομοσχεδίου. Νομίζω ότι ο Υπουργός εδώ μπορεί να μας το διαβεβαιώσει και να μας το διασφαλίσει με όποιον τρόπο. Για την πλήρη κατοχύρωση των εργαζομένων σε όλα τα επίπεδα στο υπό συζήτηση νομοσχέδιο κατετέθη ήδη τροπολογία η οποία θα ενσωματωθεί στο νομοσχέδιο και προβλέπει ότι σε περίπτωση αλλαγής ιδιοκτησιακού καθεστώτος άνω του 50% μετατάσσονται με το ίδιο καθεστώς στο ΥΠΕΧΩΔΕ και άλλες δημόσιες υπηρεσίες και επίσης διατηρούν το επίδομα του 2% Το Ταμείο Εθνικής Οδοποιίας με τη νέα νομική και οργανωτική δομή αποκτά μια άλλη δυνατότητα.
Και βεβαίως ένα σημαντικό πρόβλημα που έχει, πέρα από το μόνιμο προσωπικό, είναι οι τριακόσιοι τριάντα συμβασιούχοι, για τους οποίους και στην επιτροπή πήραμε θέση. Θα επιθυμούσαμε να βρεθεί η λύση γι' αυτούς. Είτε η πρόταση που γίνεται από την πλευρά της Νέας Δημοκρατίας είτε η τροπολογία που έχει κατατεθεί απ' όλους μας την προηγούμενη φορά -άλλωστε ήταν και μια πρόταση του ΥΠΕΧΩΔΕ- αλλά και η δυνατότητα που μπορεί να υπάρξει μέσα από μια άλλη τροπολογία ώστε να αυξηθεί το όριο ηλικίας για μια νέα πρόσληψη και τελικά να δίνει τη δυνατότητα μέσα από διαγωνισμό με το ν. 2190 να προχωρήσει η ΤΕΟ Α.Ε. σε προσλήψεις, όλα αυτά νομίζω ότι είναι δίκαια και σωστά.
Πρέπει λοιπόν να εξαντληθούν όλα τα περιθώρια, γιατί είναι πραγματικά άδικο εργαζόμενοι οκτώ και δέκα χρόνια να βρεθούν ξαφνικά στο δρόμο και μάλιστα τη στιγμή που η ΤΕΟ Α.Ε. έχει ανάγκη αυτό το προσωπικό, το οποίο και εμπειρία και γνώση έχει και είναι οικογενειάρχες, έχουν ξεπεράσει το όριο ηλικίας και δεν μπορούν να συμμετέχουν σε άλλους διαγωνισμούς.
Νομίζω ότι το δημόσιο δεν μπορεί να λειτουργήσει έτσι, δεν μπορεί να δείξει αυτό το πρόσωπο στους εργαζόμενους. Θα ήθελα πραγματικά να ακούσω από τον Υπουργό κάτι συγκεκριμένο για να βρεθεί λύση όχι μόνο γι΄ αυτούς που αυτήν τη στιγμή δουλεύουν ακόμη με τη διαδικασία των ασφαλιστικών μέτρων, αλλά και για τους υπόλοιπους, οι οποίοι δεν προχώρησαν στη διαδικασία ή έχασαν τα ασφαλιστικά μέτρα. Νομίζω, λοιπόν, ότι η ρύθμιση αυτή πρέπει να είναι ενιαία.
Στο άρθρο 13 ρυθμίζονται θέματα εσωτερικής οργάνωσης της ΤΕΟ Α.Ε., προβλέπεται το διοικητικό συμβούλιο, η κατάρτιση γενικού κανονισμού του προσωπικού. 
Στο άρθρο 14 αντιμετωπίζονται τα προβλήματα της πληθώρας και διασποράς σε πολλούς νόμους των νομοθετικών διατάξεων που διέπουν το Ταμείο Εθνικής Οδοποιίας και την ανώνυμη εταιρεία "Ελληνικοί Αυτοκινητόδρομοι". 
Στο άρθρο 15 προβλέπεται ότι για την εκπλήρωση των σκοπών του ΤΕΟ επιτρέπεται η κήρυξη απαλλοτρίωσης ακινήτων για δημόσια ωφέλεια. 
Το άρθρο 16 έχει μεταβατικές διατάξεις που αφορούν το πρώτο διοικητικό συμβούλιο της ΤΕΟ, τα της θητείας του και τη ρήτρα ότι καταργείται κάθε διάταξη που είναι αντίθετη στο νόμο αυτό ή ρυθμίζει διαφορετικά τα θέματα.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Το άρθρο 17 περιλαμβάνει το καταστατικό της ΤΕΟ Α.Ε. κλπ.
Το άρθρο 18 αναφέρεται στην έναρξη ισχύος του νόμου αυτού και τους σκοπούς που επιδιώκει το σχέδιο νόμου αυτό.
Νομίζω ότι στα άρθρα δεν θα υπάρξει ιδιαίτερη διαφωνία, κύριε Πρόεδρε, εκτός από την περίπτωση των εργαζομένων του άρθρου 12, για τους οποίους και εγώ σαν εισηγητής, αλλά νομίζω και όλοι οι συνάδελφοι στην Αίθουσα δείχνουν ιδιαίτερη ευαισθησία. 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, εάν δε τελειώσατε, μου επιτρέπετε μια διακοπή;
Κύριε Υπουργέ, διανείματε μια τροπολογία πριν από λίγο, την 598/46, η οποία έχει, απ' ό,τι βλέπω, τέσσερις παραγράφους εκ των οποίων οι τρεις αναφέρονται στο άρθρο 12 και η τέταρτη στο άρθρο 16, όλες για θέματα προσωπικού. Θα πρέπει ίσως να συζητηθεί αυτή η τροπολογία μαζί με τα αντίστοιχα άρθρα.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Τα οποία συζητούνται τώρα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η συζήτηση και οι τοποθετήσεις που γίνονται για τα άρθρα αυτά, εφόσον έχει διανεμηθεί το κείμενο στους συναδέλφους, πρέπει να αφορούν και τις σχετικές παραγράφους της τροπολογίας.
ΣΠΥΡΙΔΩΝ ΣΤΡΙΦΤΑΡΗΣ: Μόλις τώρα διενεμήθη, κύριε Πρόεδρε, δεν το έχουμε διαβάσει ακόμα.
ΠΡΟΕΔΡΕΥΩΝ (Κωνσταντίνος Γείτονας): Ναι, κύριε συνάδελφε, παρακαλώ να το δείτε. Εγώ έκανα αυτήν την παρέμβαση ακριβώς για αυτό, για να μην κάνουμε "εκ των υστέρων" συζήτηση, επειδή οι παράγραφοι της τροπολογίας αναφέρονται κυρίως στο άρθρο 12 που αφορά θέματα του προσωπικού.
Το λόγο έχει ο εισηγητής της Νέας Δημοκρατίας κ. Αντώνιος Μπέζας.
ΑΝΤΩΝΙΟΣ ΜΠΕΖΑΣ: Κύριε Πρόεδρε, στο πρώτο άρθρο του νομοσχεδίου περιγράφεται το νομικό καθεστώς της εταιρείας. Εμείς είμαστε εκείνοι που έχουμε δηλώσει ξεκάθαρα, φορώντας αυτό το φθαρμένο και παλιό κουστούμι στο οποίο αναφέρθηκε ο κύριος Υφυπουργός στη χθεσινή συνεδρίαση, ότι ο δημόσιος τομέας πρέπει να περιοριστεί για να ξεφύγουμε από τη γραφειοκρατία και τις αγκυλώσεις που υπάρχουν. Αυτό, όμως, που γίνεται εδώ, με την εταιρεία που δημιουργείται, δεν είναι ιδιωτικός τομέας, δεν πηγαίνουμε δηλαδή σε ιδιωτικοποίηση, αλλά πάμε σε ένα δισυπόστατο νομικό πρόσωπο, που από τη μία μεριά πρόκειται για νομικό πρόσωπο, το οποίο θα λειτουργεί με καθαρά κριτήρια και κανόνες ιδιωτικής οικονομίας και με τις διατάξεις που διέπουν τις ανώνυμες εταιρείες, και από την άλλη μεριά -και αυτό αναφέρεται στο άρθρο 1- θα είναι μία δημόσια επιχείρηση και το δημόσια αναφέρεται στη μονομετοχική της σύσταση, μία σύσταση που δίνεται βέβαια η δυνατότητα από τις διατάξεις του άρθρου 8, να μετατρέπεται, δηλαδή να οδηγηθούμε από τη μονομετοχική δημόσια επιχείρηση σε μία πολυμετοχική εταιρεία. 
Στο άρθρο 3 καθορίζονται οι δραστηριότητες και τα αντικείμενα τα οποία θα έχει η νέα εταιρεία που δημιουργείται. Ο νέος φορέας, ο οποίος δημιουργείται, δεν εμπλουτίζεται απλώς με κάποιες πρόσθετες αρμοδιότητες σε σχέση με εκείνες τις οποίες ασκεί ήδη το Ταμείο Εθνικής Οδοποιίας, εδώ έχουμε κυριολεκτικά έναν καταιγισμό νέων αρμοδιοτήτων, ένα πλήθος οικονομικών και επιχειρηματικών δραστηριοτήτων, που το μέγεθος και το εύρος τους δεν προσδιορίζεται από τις διατάξεις του συγκεκριμένου άρθρου και επομένως εδώ θα πρέπει να επαναλάβω τις δύο βασικές παρατηρήσεις τις οποίες έκανα και στη συζήτηση επί της αρχής του νομοσχεδίου. 
Η πρώτη παρατήρηση είναι ότι αυτή η ανώνυμη εταιρεία, η οποία διαμορφώνεται, έχει τη δυνατότητα να προωθεί συγχρηματοδοτούμενα έργα εκχωρώντας μέρος ή το σύνολο των εσόδων της από την είσπραξη των διοδίων και από την εκμετάλλευση των παρόδιων εγκαταστάσεων σε τρίτους, στους εργολάβους οι οποίοι θα προωθήσουν τα συγχρηματοδοτούμενα έργα. Και αυτό γίνεται χωρίς προηγουμένως να υπάρχει ένα ενιαίο γενικό θεσμικό πλαίσιο για τις συμβάσεις παραχώρησης, ένα θεσμικό πλαίσιο το οποίο θα κατοχυρώνει και το δημόσιο συμφέρον, θα εξασφαλίζει και τους παραχωρησιούχους, δηλαδή τους εργολάβους και το κυριότερο θα εξασφαλίζει ένα ορθολογικό κόστος χρήσης στους πολίτες για τους οποίους κατασκευάζονται αυτά τα έργα. 
Η δεύτερη παρατήρηση σε σχέση με το άρθρο 3 είναι ότι σε αυτήν τη νέα ανώνυμη εταιρεία ανατίθενται πάρα πολλές αρμοδιότητες και δεν αντιλαμβάνομαι το λόγο για τον οποίον ανατίθενται τόσο μεγάλες αρμοδιότητες. Στην ουσία με τις διατάξεις του άρθρου έχουμε ανατροπή του συστήματος κατασκευής δημοσίων έργων, αρμοδιότητες από τη μελέτη και την κατασκευή των οδικών έργων στην Ελλάδα και σε τρίτες χώρες, μέχρι την κατασκευή των παρόδιων εγκαταστάσεων, αλλά και την παραγωγή και τη εμπορία οικοδομικών υλικών. Και αυτές όλες οι αρμοδιότητες δίνονται χωρίς να υπάρχει ένα καθεστώς διαφάνειας, δίνονται πέρα από τις διατάξεις της ισχύουσας νομοθεσίας και χωρίς να υπάρχουν ουσιαστικοί εξωτερικοί έλεγχοι στη λειτουργία της εταιρείας. 
Ποια θα είναι, λοιπόν, η κατάσταση η οποία θα διαμορφωθεί στην πραγματικότητα: Αυτή η ανώνυμη εταιρεία δεν θα έχει ποτέ επαρκή έσοδα και για να απασχολήσει προσωπικό, το οποίο χρειάζεται, αλλά και για να ασκήσει το πλήθος των αρμοδιοτήτων που της δίδονται με τις συγκεκριμένες διατάξεις. Και τι θα γίνει; Δεν θα έχει έσοδα, γιατί τα καλύτερα τμήματα, τα πιο προσοδοφόρα, του οδικού δικτύου θα τα δώσει για εκμετάλλευση στους εργολάβους, οι οποίοι θα κατασκευάσουν τα συγχρηματοδοτούμενα έργα. Θα οδηγηθούμε, λοιπόν, σε αυτό που προβλέπει η παράγραφος 1 του άρθρου 3, περίπτωση ι΄. Θα αναθέσει σε τρίτους το σύνολο των δραστηριοτήτων της. Εκτός από την είσπραξη των διοδίων, θα αναθέσει σε τρίτους την κατασκευή οδικών έργων, ανεξαρτήτως προϋπολογισμού, θα αναθέσει σε τρίτους τη διαχείριση και την κατασκευή παρόδιων εγκαταστάσεων, ανεξαρτήτως προϋπολογισμού και όλα αυτά χωρίς εξωτερικούς ελέγχους. Δηλαδή οδηγούμαστε σε αυτό που πριν ανέφερα, σε μία ανατροπή του συστήματος ανάθεσης και δημοπράτησης δημόσιων έργων που έχουν σχέση με τους αυτοκινητόδρομους. Εδώ βεβαίως γεννάται το ερώτημα: γιατί δεν τίθεται ένα όριο στο μέγεθος των δραστηριοτήτων που θα έλθει να εκτελέσει αυτός ο φορέας, για να αποδειχθεί ότι από πίσω δεν υπάρχουν κάποιες άλλες σκοπιμότητες; Γιατί δεν περιορίζονται οι αρμοδιότητες του Ταμείου Εθνικής Οδοποιίας, απλά και μόνο στη διαχείριση των αυτοκινητόδρομων και επεκτείνονται αυτές οι δραστηριότητες και στην κατασκευή έργων και στην εμπορία υλικών; Γιατί δεν δηλώνετε μέσα στο νομοσχέδιο ότι η ανάθεση έργων, μελετών και προμηθειών θα γίνεται με τις διατάξεις που ισχύουν για τα έργα και τις προμήθειες και τις μελέτες του δημοσίου;
Δημιουργείται λοιπόν έτσι ένας φορέας, ο οποίος θα λειτουργεί με κριτήρια ιδιωτικής οικονομίας. Δεν θα μπορέσει να επιβιώσει μέσα στο περιβάλλον της ελεύθερης αγοράς και εκείνο το οποίο θα γίνει μ' αυτόν το φορέα, είναι ότι θα διευκολυνθεί το ΥΠΕΧΩΔΕ να εκχωρήσει σε τρίτους, σε υμέτερους, την κατασκευή έργων, τις μελέτες και τις προμήθειες των υλικών.
Στην παράγραφο β΄ του ίδιου άρθρου, του άρθρου 3, προβλέπεται ότι τη συντήρηση του οδικού δικτύου θα την πραγματοποιεί αυτοτελώς ο νέος φορέας ο οποίος δημιουργείται, το Ταμείο Εθνικής Οδοποιίας, ή οι αρμόδιες υπηρεσίες της Γενικής Γραμματείας Δημοσίων ΄Εργων. Είναι προφανές ότι με αυτό θα δημιουργηθεί μία σύγχυση, θα υπάρχει μία αλληλοεπικάλυψη αρμοδιοτήτων και στην ουσία αυτή η σύγχυση και η αλληλοεπικάλυψη αρμοδιοτήτων δεν πρόκειται να βελτιώσει την άσχημη πραγματικά κατάσταση που υπάρχει σήμερα σε σχέση με τη συντήρηση και την καθαριότητα του οδικού δικτύου. 
Εγώ θα αναφέρω χαρακτηριστικά ένα παράδειγμα, το οποίο είναι οικείο σε εμένα, διότι έχει σχέση και με την περιοχή την οποία εκπροσωπώ στο Κοινοβούλιο. Η κατάσταση σήμερα, στον οδικό άξονα από την Ηγουμενίτσα έως τα Γιάννενα και τα Τρίκαλα, ως προς την καθαριότητα είναι απαράδεκτη. Διακινούνται καθημερινά χιλιάδες αυτοκίνητα σ' αυτό το οδικό δίκτυο, τα οποία έρχονται στη χώρα μας μέσω του λιμένος της Ηγουμενίτσας και η κατάσταση της καθαριότητας είναι απαράδεκτη. 
Νομίζω ότι πέρα από τις πολλές αρμοδιότητες που δίνετε στο συγκεκριμένο φορέα, θα πρέπει να δίνετε και τη δυνατότητα να καταρτίζει προγραμματικές συμβάσεις με την Τοπική Αυτοδιοίκηση, με την Αυτοδιοίκηση γενικά του Α' και Β' βαθμού, γιατί νομίζω ότι αυτό το πρόβλημα μπορεί να λυθεί μόνο με τη βοήθεια της Αυτοδιοίκησης. Αν κάτι τέτοιο δεν προβλέπεται, ίσως θα πρέπει να υπάρξει ρητή αναφορά στο άρθρο 3 ότι θα μπορεί μεταξύ των τρίτων, στους οποίους ανατίθεται η άσκηση μέρους των αρμοδιοτήτων της, να καταρτίζονται προγραμματικές συμβάσεις και με τους φορείς της Αυτοδιοίκησης.
Στο άρθρο 4 του νομοσχεδίου φαίνεται ξεκάθαρα ο ανεξέλεγκτος χαρακτήρας των καταστάσεων, που μπορεί να δημιουργηθούν. Με βάση αυτές τις διατάξεις, εναπόκειται σε μία απλή απόφαση του διοικητικού συμβουλίου της εταιρείας ο καθορισμός του ύψους των διοδίων, απόφαση που -όπως και στην τοποθέτησή μου επί της αρχής- ανέφερα μπορεί να είναι καθοριστική για τη μετακίνηση εκατομμυρίων Ελλήνων, αλλά είναι και σημαντικό μέγεθος για την εισοδηματική πολιτική κάθε Κυβέρνησης.
Με το ίδιο άρθρο καταργούνται οι διατάξεις της υφιστάμενης νομοθεσίας που εξαρτούσαν την άσκηση των αρμοδιοτήτων του ΤΕΟ από εγκρίσεις ή άλλες αποφάσεις δημοσίων οργανισμών. Και το ΤΕΟ μπορεί με απλές αποφάσεις του διοικητικού συμβουλίου να καταρτίζει συμβάσεις και να προβαίνει σε πράξεις παραχώρησης της εκμετάλλευσης των παρόδιων εγκαταστάσεων.
Για τον Υπουργό αφήνεται μόνο το δικαίωμα να καθορίζει το ανώτατο ύψος των διοδίων. Είναι προφανές ότι από μόνη της αυτή η διάταξη προδιαγράφει υπαρκτούς κινδύνους που μπορεί να υπάρξουν κίνδυνοι υπερτιμολογήσεων, και προσπαθεί να κατοχυρώσει έναν ύστατο μηχανισμό ελέγχου. 
΄Αρα, έχουμε μία ευρεία αυτονομία στη διαχείριση των παρόδιων εγκαταστάσεων, αλλά και στις πολιτικές διοδίων, γιατί δεν είναι μόνο το μέγεθος του αντιτίμου των διοδίων αλλά και οι πολιτικές τις οποίες θα ακολουθήσουμε στα διόδια. Μπορεί να έχουμε ένα κλειστό ή ένα ανοιχτό σύστημα, μπορεί να ασκούμε μια ειδική τιμολογιακή πολιτική για ορισμένα είδη οχημάτων και αυτή η αυτονομία οδηγεί -κατά τη γνώμη μου- τελικά στον έλεγχο του όλου συστήματος από τους εργολάβους.
Γιατί το λέω αυτό; Θα αναφερθώ σε ένα συγκεκριμένο στοιχείο. ΄Εχει ήδη συνταχθεί ένα καταστατικό. Δεν ξέρω αν έχει εγκριθεί αυτό το καταστατικό. Είναι μίας νέας εταιρείας διαχείρισης διοδίων με τη μορφή αστικής μη κερδοσκοπικής εταιρείας, στην οποία θα μετέχει το Ταμείο Εθνικής Οδοποιίας και με τη νέα του μορφή από εδώ και πέρα ως ανώνυμη εταιρεία, η "Εγνατία Α.Ε." και η "Αττική Οδός Α.Ε." Στο διοικητικό συμβούλιο αυτής της εταιρείας εκτός από τον πρόεδρο του ΤΕΟ θα συμμετέχουν και εκπρόσωποι της "Εγνατίας Α.Ε." και της "Αττικής Οδού Α.Ε." ..
ΒΑΣΙΛΗΣ ΚΕΔΙΚΟΓΛΟΥ: Πρόκειται να έρθει νομοσχέδιο;
ΑΝΤΩΝΙΟΣ ΜΠΕΖΑΣ: ΄Οχι, μιλάω για το καταστατικό μιας εταιρείας που υπάρχει, στο διοικητικό της συμβούλιο της οποίας θα συμμετέχουν εκτός από τον πρόεδρο του ΤΕΟ, εκπρόσωποι της "Εγνατίας Α.Ε." και της "Αττικής Οδού Α.Ε." Δηλαδή, θα μετέχουν στην ουσία άτομα τα οποία εργάζονται σε μεγάλες κατασκευαστικές επιχειρήσεις της χώρας, θα είναι στελέχη κατασκευαστικών επιχειρήσεων της χώρας. 
Χωρίς να υπάρχει επομένως ένα θεσμικό πλαίσιο συγκεκριμένο για την προώθηση έργων με συγχρηματοδότηση, εκχωρείτε τον πλήρη έλεγχο της πολιτικής διοδίων, της διαχείρισης των διοδίων και των παρόδιων εγκαταστάσεων στους εργολάβους. Δεν αποπνέει αυτό αδιαφάνεια και σκοπιμότητα; Είναι προφανές.
Στο άρθρο 6 ρυθμίζεται το πρόβλημα της λειτουργίας και της εκμετάλλευσης κυκλοφοριακών συνδέσεων, που υπάρχουν στο πρωτεύον και στο δευτερεύον οδικό δίκτυο της χώρας.
Εδώ, όπως φάνηκε ξεκάθαρα -και το παραδέχτηκε και ο πρόεδρος του ΤΕΟ στη συζήτηση που έγινε στην αρμόδια επιτροπή- υπάρχει μία ανεξέλεγκτη κατάσταση αυτή την στιγμή σήμερα στη χώρα μας σε σχέση με τις συνδέσεις στο πρωτεύον και το δευτερεύον εθνικό δίκτυο. Πολλές συνδέσεις από αυτές έχουν διανοιχθεί χωρίς να υπάρχουν προηγουμένως άδειες από τις αντίστοιχες υπηρεσίες του ΥΠΕΧΩΔΕ, ενώ υπάρχουν άλλες συνδέσεις οι οποίες έχουν μεν άδειες...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα μου δώσετε τουλάχιστον πέντε λεπτά. 
ΒΑΣΙΛΗΣ ΚΕΔΙΚΟΓΛΟΥ: Δώστε του, κύριε Πρόεδρε, να τα ακούσουμε όλα. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, δεν χρειάζεται συνήγορο ο κ. Μπέζας. 
ΑΝΤΩΝΙΟΣ ΜΠΕΖΑΣ: Συζητούμε για το σύνολο των άρθρων. 
ΒΑΣΙΛΗΣ ΚΕΔΙΚΟΓΛΟΥ: Συμφωνεί το ακροατήριο.
ΠΡΟΕΔΡΕΥΩΝ (Κωνσταντίνος Γείτονας): Καλώς! Ηρεμία, παρακαλώ, στην Αίθουσα. Να μην έχουμε εντάσεις.
Συνεχίστε, κύριε συνάδελφε. 
ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν υπάρχει ένταση. 
ΑΝΤΩΝΙΟΣ ΜΠΕΖΑΣ: Πολλές συνδέσεις, όπως είπα και πριν, έχουν διανοιχθεί στο πρωτεύον και στο δευτερεύον οδικό δίκτυο, χωρίς να υπάρχει προηγουμένως έγκριση από τις αντίστοιχες υπηρεσίες του ΥΠΕΧΩΔΕ, ενώ σε άλλες συνδέσεις που έχουν τις σχετικές άδειες δεν πληρώνεται το μίσθωμα το οποίο προβλέπεται από το σχετικό νόμο. Υπάρχει το π.δ. 143 του 1989 που καθορίζει αυτό το θέμα των μισθωμάτων που πρέπει να πληρώνονται. 
Με το άρθρο, λοιπόν, αυτό, με το άρθρο 6, επιβάλλονται τα προβλεπόμενα μισθώματα -και το ερώτημα είναι γιατί άραγε πρέπει να επιβάλλονται με αυτό το άρθρο τα μισθώματα, όταν υπάρχει η σχετική νομοθεσία-, επιβάλλονται αποζημιώσεις αυθαίρετης χρήσης σε όσους δεν έχουν άδεια και επιβάλλονται και πρόστιμα σε όσους εκ των υστέρων θα έρθουν και θα διανοίξουν χωρίς άδεια τέτοιες κυκλοφοριακές συνδέσεις. Το άρθρο αυτό έχει βέβαια μία καθαρά εισπρακτική λογική. 
ΒΑΣΙΛΗΣ ΚΕΔΙΚΟΓΛΟΥ: Αναγκαίο όμως. 
ΑΝΤΩΝΙΟΣ ΜΠΕΖΑΣ: Το πρόβλημα, όμως, είναι κύριε συνάδελφε, πώς θα εισπράξουμε τα πρόστιμα; Αυτό είναι μόνο το πρόβλημα; Το θέμα είναι να επιβάλουμε εκ των υστέρων τέτοια πρόστιμα και να έχουμε έσοδα στο ταμείο μας; Το θέμα είναι να προλάβουμε από πριν, δηλαδή έγκαιρα, να μη διανοίγονται τέτοιες συνδέσεις...
ΒΑΣΙΛΗΣ ΚΕΔΙΚΟΓΛΟΥ: Σας ευχαριστώ που μου το λέτε, αλλά αφού δεν υπάρχει κυβέρνηση, τι να κάνουμε; 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ. Βλέπετε, κύριε Γιαννακόπουλε, ότι σπεύσατε να πείτε...
Κύριε Κεδίκογλου, σας παρακαλώ, τουλάχιστον ζητήστε το λόγο από το Προεδρείο. Αν είναι να πείτε κάτι που θα βοηθήσει, να ξέρετε ότι το Προεδρείο θα είναι ανοιχτό στη διαλογική συζήτηση. 
ΒΑΣΙΛΗΣ ΚΕΔΙΚΟΓΛΟΥ: Οικογενειακή είναι η συζήτηση.
Έχουμε μεταπέσει σε περίοδο όχι μόνο μη Πρωθυπουργού αλλά και μη Κυβέρνησης. Επειδή ο συνάδελφος είναι νέος, του το υπενθυμίζω. 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε συνάδελφε.
ΑΝΤΩΝΙΟΣ ΜΠΕΖΑΣ: Το θέμα, λοιπόν, είναι να προλαβαίνουμε έγκαιρα τη διάνοιξη τέτοιων συνδέσεων στο πρωτεύον και στο δευτερεύον εθνικό δίκτυο. Και εδώ υπάρχει σαφέστατα ευθύνη της Κυβέρνησης, η οποία αφήνει όλη αυτήν την κατάσταση να εξελίσσεται και έρχεται εκ των υστέρων με νομοθετικές ρυθμίσεις, στην ουσία να νομιμοποιήσει τους αυθαιρετούντες.
Επίσης το άρθρο αυτό δεν προβλέπει τι γίνεται στην περίπτωση που υπάρχουν κυκλοφοριακές συνδέσεις, οι οποίες μπορεί να είναι επικίνδυνες για την ασφάλεια της κυκλοφορίας. Έχουμε και τέτοιες περιπτώσεις συνδέσεων, οι οποίες μπορούν να προκαλέσουν οδικά ατυχήματα. Δηλαδή σ' αυτές τις περιπτώσεις απλώς εκείνοι οι οποίοι έχουν τις συνδέσεις πληρώνουν το πρόστιμο της αυθαίρετης χρήσης και νομιμοποιείται η σύνδεσή τους; Δεν έπρεπε να υπάρχει μια ειδική ρύθμιση και εξέταση του εάν αυτές οι συνδέσεις δημιουργούν πρόβλημα στην κυκλοφορία; 
Στο άρθρο 8 προβλέπεται αυτό που ανέφερα και στο πρώτο άρθρο, ότι δηλαδή με απόφαση των Υπουργών Εθνικής Οικονομίας και ΠΕΧΩΔΕ και μετά από πρόταση της γενικής συνέλευσης της εταιρείας μπορούμε να αλλάξουμε και να πάμε από το μονομετοχικό καθεστώς σε ένα πολυμετοχικό καθεστώς, ενώ με το άρθρο 9 ρυθμίζεται η συγκρότηση του εννεαμελούς διοικητικού συμβουλίου. Φαίνεται ξεκάθαρα ότι το συμβούλιο αυτό είναι ένα συμβούλιο πλήρως ελεγχόμενο και διοριζόμενο από το ΥΠΕΧΩΔΕ, αφού μετέχουν σ' αυτό ως μειοψηφία μόνο δύο εκπρόσωποι των εργαζομένων. 
Το άρθρο 10 προβλέπει ότι η νέα ανώνυμη εταιρεία η οποία δημιουργείται, θα πρέπει να καταρτίζει στρατηγικό σχέδιο και επίσης επιχειρησιακό σχέδιο διάρκειας τριών ετών. Πέραν βέβαια του γεγονότος ότι αυτό το στρατηγικό σχέδιο θα έπρεπε να υπάρχει πριν, δηλαδή θα έπρεπε να είχε συνταχθεί από τώρα με τη δημιουργία της ανώνυμης αυτής εταιρείας, δεν προσδιορίζεται στο συγκεκριμένο άρθρο, δεν δίνεται ένας χρονικός περιορισμός, η χρονική υποχρέωση μέσα στην οποία θα πρέπει η ΤΕΟ Α.Ε. να έχει καταρτίσει το στρατηγικό και επιχειρησιακό της σχέδιο. Και το λέω αυτό, γιατί κινδυνεύουμε να οδηγηθούμε και στην περίπτωση αυτού του φορέα σε καταστάσεις ανάλογες σαν και αυτές που έχουμε δει στο παρελθόν, όπως για παράδειγμα στη "ΚΤΗΜΑΤΟΛΟΓΙΟ Α.Ε." όπου και εκεί ξεκίνησε όλο το εγχείρημα χωρίς να υπάρχει ένα στρατηγικό σχέδιο, το οποίο θα καθορίζει τους στόχους και τα μέσα που θα μπορούμε να χρησιμοποιήσουμε για να πετύχουμε τους στόχους και καταλήξαμε στο Κτηματολόγιο, στην κατάσταση στην οποία έχουμε καταλήξει. 
Μία παρατήρηση -μικρή παρατήρηση θα έλεγα- στο άρθρο 11. Στο άρθρο 11 μεταξύ των άλλων περιγράφονται και τα ελάχιστα προσόντα τα οποία θα πρέπει να υπάρχουν για την κατάληψη της θέσης του διευθύνοντα συμβούλου και αναφέρεται ότι στα προσόντα αυτά θα πρέπει να είναι απαραίτητο το πτυχίο τριτοβάθμιας εκπαίδευσης. 
Βέβαια μετά την ονομαστική ανωτατοποίηση των ΤΕΙ θα πρέπει να διευκρινίσετε αν απαιτείται πτυχίο πανεπιστημιακής βαθμίδας ή τεχνολογικής βαθμίδας διότι και τα ΤΕΙ πλέον υπάγονται στην τριτοβάθμια εκπαίδευση.
Στο άρθρο 12 σε συνδυασμό με το άρθρο 13 ρυθμίζονται τα θέματα του προσωπικού και ειδικότερα η κατάσταση του μόνιμου προσωπικού που εργάζεται σήμερα στο Ταμείο Εθνικής Οδοποιίας και του προσωπικού με σύμβαση που εργάζεται στην εταιρεία "Ελληνικοί Αυτοκινητόδρομοι Α.Ε." που συγχωνεύεται με το Ταμείο Εθνικής Οδοποιίας. 
Με την παράγραφο 1 δεν διασφαλίζονται πλήρως τα μισθολογικά και τα συνταξιοδοτικά δικαιώματα του μόνιμου προσωπικού. Βέβαια με την τροπολογία, η οποία κατατέθηκε και την οποία πήρα στα χέρια μου μόλις πριν από λίγα λεπτά, βλέπω ότι κατοχυρώνονται τα επιδόματα τα οποία δίνονται με το σημερινό καθεστώς. Επίσης εξασφαλίζονται τελικά με την τροπολογία -γιατί δεν υπήρχε αυτή η εξασφάλιση στην διατύπωση του άρθρου 12- τα εργασιακά δικαιώματα σε περίπτωση διάλυσης της ανώνυμης εταιρείας, γιατί στο άρθρο 39 του καταστατικού προβλέπεται ότι μπορεί να έχουμε διάλυση της εταιρείας με απόφαση της γενικής συνέλευσης, όπως επίσης εξασφαλίζονται τα εργασιακά, ασφαλιστικά, συνταξιοδοτικά δικαιώματα σε περίπτωση αλλαγής του ιδιοκτησιακού καθεστώτος, δηλαδή όταν πάμε σε ένα καθεστώς όπου πάνω το 50% των μετοχών μεταβιβασθεί σε ιδιώτες. 
Όμως δεν εξασφαλίζεται το δικαίωμα της άμεσης μετάταξης των μόνιμων υπαλλήλων οι οποίοι εργάζονται σήμερα στο ΤΕΟ. Θα επανέλθω σε αυτό αλλά θέλω να σημειώσω ότι στο άρθρο 13, το οποίο προβλέπει ότι η υπηρεσιακή κατάσταση του προσωπικού του ΤΕΟ θα ρυθμίζεται με το γενικό κανονισμό και τον κανονισμό εσωτερικής οργάνωσης και λειτουργίας, δεν διασφαλίζεται ότι τυχόν μεταβολές που θα υπάρχουν με βάση τον κανονισμό εσωτερικής οργάνωσης και λειτουργίας, μπορεί να είναι βλαπτικές σε βάρος της σημερινής υπηρεσιακής κατάστασης των υπαλλήλων και αναφέρομαι βέβαια στο μόνιμο προσωπικό. Θα έπρεπε να υπάρχει και αυτή η διασφάλιση ότι από το γενικό κανονισμό και από τον κανονισμό εσωτερικής οργάνωσης και λειτουργίας δεν θα προχωρήσουμε σε μεταβολές οι οποίες μπορεί να είναι βλαπτικές σε σχέση με την υφιστάμενη κατάσταση. 
Τώρα για το θέμα της μετάταξης: Ειλικρινά, κύριε Υφυπουργέ, δεν καταλαβαίνω γιατί δεν λύνετε το πρόβλημα σε σχέση πάντα με το μόνιμο προσωπικό και δεν λύνετε και τα δικά σας τα χέρια, δίνοντάς τους τη δυνατότητα να μπορούν να μεταταχθούν με τη σύσταση της ανώνυμης εταιρείας στον εποπτεύοντα φορέα που είναι το ΥΠΕΧΩΔΕ, στη Γενική Γραμματεία Δημοσίων Έργων ή σε άλλα νομικά πρόσωπα δημοσίου δικαίου ή σε Οργανισμούς Τοπικής Αυτοδιοίκησης, Οργανισμούς Α΄ ή Β΄ βαθμού Αυτοδιοίκησης.
Υπάρχει τέτοια δυνατότητα και ακολουθήθηκε τέτοια διαδικασία σε ανάλογες περιπτώσεις ΝΠΔΔ που μετατράπηκαν σε ανώνυμες εταιρείες. Έχουμε την περίπτωση του Οργανισμού Λιμένος Πειραιώς και του Οργανισμού Λιμένος Θεσσαλονίκης. Υπάρχει η σχετική νομοθεσία με βάση την οποία οι υπάλληλοι αυτοί, οι υπάλληλοι δηλαδή ΝΠΔΔ που μετατράπηκαν σε ανώνυμες εταιρείες είχαν το δικαίωμα της απευθείας μετάταξης στο δημόσιο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Πρόβλεψη επίσης θα πρέπει να υπάρχει, που δεν υπάρχει μέχρι σήμερα -και είναι νομίζω κοινή απαίτηση όλων των πτερύγων της Βουλής- και για τους εκατόν ογδόντα υπαλλήλους τους συμβασιούχους, οι οποίοι εξακολουθούν να παρέχουν τις υπηρεσίες τους στο ΤΕΟ με τη μορφή συμβάσεων ορισμένου χρόνου, όπως επίσης και για τους υπαλλήλους οι οποίοι εξακολουθούν να προσφέρουν τις υπηρεσίες τους με δικαστικές αποφάσεις ασφαλιστικών μέτρων.
Επίσης θα πρέπει να κατοχυρωθούν και οι εκατόν πενήντα περίπου υπάλληλοι οι οποίοι δεν έχουν εξασφαλίσει την παραμονή τους, παρ' ότι διαθέτουν τα ίδια ή και περισσότερα τυπικά προσόντα ή και την ίδια προϋπηρεσία με τους προηγούμενους. Και πρέπει να υπάρχει αυτή η κατοχύρωση -ακούστηκε επαναλαμβάνω απ' όλες τις πτέρυγες- γιατί οι άνθρωποι αυτοί έχουν και την απαιτούμενη εμπειρία που χρειάζεται το ΤΕΟ, γιατί υπάρχει η έλλειψη προσωπικού στο ΤΕΟ και γιατί καλύπτουν και κάλυπταν -γι' αυτούς οι οποίοι δεν εργάζονται πλέον- όλα αυτά τα χρόνια πάγιες και διαρκείς ανάγκες. 
Υπάρχει η σχετική τροπολογία, η οποία έχει κατατεθεί από Βουλευτές της Νέας Δημοκρατίας για το θέμα των συμβασιούχων υπαλλήλων. Δεν καλύπτεται με την τροπολογία την οποία έφερε ο Υπουργός, αλλά θα συζητήσουμε γι' αυτό το θέμα στη φάση που θα συζητήσουμε τις τροπολογίες.
Στο άρθρο 15 σε συνδυασμό με τα άρθρα 3 και 4 ...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ, έχετε υπερβεί το χρόνο σας.
ΒΑΣΙΛΗΣ ΚΕΔΙΚΟΓΛΟΥ: Παρανομείτε. Πού αναφέρει ο Κανονισμός δέκα λεπτά για τόσα άρθρα; 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου. Τι να σας πω τώρα; Δεν βοηθάτε.
ΒΑΣΙΛΗΣ ΚΕΔΙΚΟΓΛΟΥ: Τα κάνατε όλα επείγοντα κατά τον Κανονισμό δίδονται πέντε λεπτά για κάθε άρθρο.
ΑΝΤΩΝΙΟΣ ΜΠΕΖΑΣ: To άρθρο 15, σε συνδυασμό με τα άρθρα 4 και 3, που δίνει όλες αυτές τις τεράστιες αρμοδιότητες στο Ταμείο Εθνικής Οδοποιίας, δείχνουν νομίζω ξεκάθαρα τη σκοπιμότητα που υπάρχει, τη σκοπιμότητα που εξυπηρετεί η ίδρυση αυτής της εταιρείας. Μπορεί να προτείνει, λοιπόν, με βάση τις ρυθμίσεις του άρθρου 15, με απόφασή του το διοικητικό συμβούλιο, κήρυξη απαλλοτριώσεων. Το κυριότερο όμως είναι ότι μπορεί να αναθέτει την εκπόνηση μελετών, έργων και προμηθειών με τις διατάξεις του άρθρου 5 του ν. 2229/94, δηλαδή διατάξεις οι οποίες προβλέπουν εξαίρεση από κάθε κείμενη διάταξη για την ανάθεση μελετών και την εκτέλεση δημοσίων έργων, για τη διενέργεια κρατικών προμηθειών. 
Οι διαδικασίες αυτές για όλες αυτές τις αρμοδιότητες θα καθορίζονται με κανονισμούς τους οποίους θα καταρτίζει το διοικητικό συμβούλιο. Επαναλαμβάνω ότι οι προβλέψεις του άρθρου 5, σε συνδυασμό με το άρθρο 4 και το άρθρο 3, αναδεικνύουν όλον αυτόν το μηχανισμό, ο οποίος δημιουργείται με πρόσχημα τη δημιουργία ενός ευέλικτου και σύγχρονου φορέα. Στην ουσία δημιουργούμε ένα καθεστώς που θα αναθέτει μελέτες και έργα στους "ημέτερους". Και επιτρέψτε μου να πω, αν και δεν θέλω να χρησιμοποιώ τέτοιες εκφράσεις, ότι με αυτές τις προβλέψεις μου δίνετε το δικαίωμα να ισχυρισθώ ότι δημιουργείτε συνθήκες αδιαφάνειας και διαπλοκής με το νομοθετικό σας έργο. 
Ολοκληρώνοντας θα ήθελα να επισημάνω τις παρατηρήσεις του Επιστημονικού Συμβουλίου της Βουλής ότι υπάρχουν ρυθμίσεις στα άρθρα 1 και 16 και δεν ξέρω εάν με αυτό το οποίο ανέφερε πριν ο κύριος Υπουργός, ρυθμίζεται αυτό το θέμα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σπυρίδων Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε. Δεν θα απασχολήσω πολύ τη Βουλή. 
Πιστεύω ότι με αυτό το νομοσχέδιο η Κυβέρνηση φτιάχνει μία εταιρεία, η οποία θα ασχολείται από "ψιλικά" μέχρι και μεγάλες κατασκευές. Ειλικρινά εγώ είχα ξεχάσει κάτι παρόμοιες εταιρείες που είχε φτιάξει πριν πολλά χρόνια και αποδείχθηκαν σαν τις "φούσκες" του χρηματιστηρίου. Θα επαναλάβω αυτό που είπα και στην κατ' αρχήν συζήτηση, ότι ο στόχος της Κυβέρνησης για εμάς είναι, πρώτον, τα πενήντα περίπου δισεκατομμύρια έσοδα του Τ.Ε.Ο. να τα διανείμει στους εργολάβους, στους οποίους αυτή θα προτιμήσει να αναθέσει τη δουλειά που υποτίθεται ότι έπρεπε να κάνει το Τ.Ε.Ο., αλλά δεν το άφηναν οι κυβερνήσεις να κάνει τη δουλειά για την οποία ιδρύθηκε. 
Με τα άρθρα 3, 4 και 15 ουσιαστικά τι γίνεται; Αναλαμβάνει αυτή η εταιρεία όλη τη δουλειά που είχαν οι διευθύνσεις του Υπουργείου Δημοσίων Έργων και ουσιαστικά απαξιώνεται όλο το προσωπικό ή ένα μεγάλο μέρος του προσωπικού του ΥΠΕΧΩΔΕ και ειδικά το προσωπικό που ασχολείται με τα δημόσια έργα και μεταφέρονται οι αρμοδιότητες αυτών των διευθύνσεων στην εν λόγω εταιρεία, η οποία θα δουλεύει με ιδιωτικοοικονομικά κριτήρια. Δεν ξέρω γιατί το Τ.Ε.Ο. δεν μπορούσε να δουλεύει με τέτοια κριτήρια.
Το πρόβλημα για εμάς δεν είναι η δημιουργία μιας επιπλέον εταιρείας. Η ουσία είναι αυτή που είπα και, δεύτερον, βάζοντας στο χέρι τις εισπράξεις του Τ.Ε.Ο. και με τη μέθοδο της αυτοχρηματοδότησης ή συγχρηματοδότησης η οποία θα γίνεται με καθαρά αδιαφανείς αναθέσεις, θα βολεύονται όσοι είναι της εκάστοτε κυβέρνησης. Δεν είναι γι' αυτήν την Κυβέρνηση. Και η άλλη που θα έρθει θα κάνει χρήση του νόμου.
Ένα ζήτημα που διαφαίνεται είναι ακριβώς αυτό, το οποίο θα ήθελα ο κύριος Υπουργός να το ξεκαθαρίσει. Έχει πραγματικά -δεν θέλω να πω την ψευδαίσθηση- την αίσθηση ότι αυτή η εταιρεία μπορεί να κατασκευάσει μεγάλα έργα; Με έναν τρόπο το είπε χθες ο κύριος Υπουργός. Δεν έχουμε -λέει- την απαίτηση αμέσως. Ουσιαστικά κάνουμε πειράματα για να απεμπολήσουμε τα δικαιώματα του δημοσίου και να βάλουμε ουσιαστικά τους εργολάβους να μοιράζονται τα διόδια τα οποία θα πληρώνει ο ελληνικός λαός και μάλιστα με αποφάσεις που δεν θα παίρνονται τουλάχιστον από δημόσιους οργανισμούς, αλλά από μία εταιρεία στην οποία θα συμμετέχουν και οι ιδιώτες και θα καθορίζουν το κόστος των διοδίων.
Γι' αυτό λέγω ότι δεν μπορούμε να ψηφίσουμε τα άρθρα. Ήθελα όμως να σταθώ στο θέμα του προσωπικού. Και δεν το κάνουμε αυτό για να χτυπήσουμε τους εργαζόμενους στις πλάτες, αλλά δεν καταλαβαίνουμε την εμμονή της Κυβέρνησης και με την τροπολογία που έφερε απ' ότι τουλάχιστον μπόρεσα να δω, να μη δέχεται αυτό που ζητάνε οι μόνιμοι, να γίνουν μετατάξεις. Εδώ άλλους τους μετατάσσουν με το ζόρι. Θα πας εκεί γιατί έτσι το θέλω εγώ. Αυτούς εδώ δεν μπορούν να τους δώσουν την ευκαιρία εάν θέλουν να πάνε κάπου αλλού πριν συσταθεί η εταιρεία; Γιατί εάν ψηφιστεί ο νόμος και έχουμε τέτοια πείρα και με τους εργαζόμενους στα καζίνο και με άλλους, που είχαμε τη διαβεβαίωση των Υπουργών και των Υφυπουργών ότι θα λυθούν τα προβλήματα αυτά με νόμο που θα έλθει στη Βουλή -τα πράγματα θα είναι μετέωρα και θα ισχυριστώ αυτό που λέγεται "Πέρα από το ταμείο ουδέν λάθος αναγνωρίζεται". Και εάν ψηφιστεί ο νόμος χωρίς να κατοχυρωθεί το δικαίωμα τουλάχιστον για τους νόμιμους γιατί τα άλλα πιστεύω ότι περίπου ρυθμίζονται- δεν νομίζω ότι θα έχουμε καλό αποτέλεσμα. 
Το δεύτερο που θέλω να πω. Εδώ σε αυτούς που δουλεύουν με σύμβαση ορισμένου χρόνου χρωστάνε στον καθένα ογδόντα ρεπό που αποδεικνύουν ότι όχι μόνο είναι απαραίτητοι αλλά από υπερβάλλοντα ζήλο μπορούν και εκτελούν τα καθήκοντά τους. Γι' αυτούς δεν μπορούμε να προβλέψουμε μία τουλάχιστον σχέση εργασίας που θα τους εξασφαλίζει το δικαίωμα να συνεχίσουν να εργάζονται έστω όχι μόνιμοι, αλλά με σύμβαση αορίστου χρόνου; 
Νομίζω ότι η Κυβέρνηση και σε αυτό το ζήτημα θέλει να έχει ομήρους αυτούς τους τριακόσιους τριάντα ανθρώπους από τους οποίους οι μισοί κάθονται με δικαστικές αποφάσεις, γιατί έτσι έχουν κρίνει τα δικαστήρια ότι έχουν δίκιο οι άνθρωποι. Εάν θέλετε δε είναι και παράδοξο γιατί ακόμα η Κυβέρνηση και η ανεξάρτητη κατά τα άλλα δικαιοσύνη δεν κηρύσσει τις απεργίες τους καταχρηστικές και παράνομες. Είναι η πρώτη φορά που εργαζόμενοι απεργούν και δεν προσφεύγει τουλάχιστον η Κυβέρνηση στα δικαστήρια. Και καλό είναι αυτό να το κάνει και για τους άλλους εργαζόμενους, να μην προσφεύγει πάραυτα στα δικαστήρια με αίτημα να κηρυχθούν οι απεργίες και οι κινητοποιήσεις των εργαζομένων παράνομες και καταχρηστικές. 
Τελειώνοντας, κύριε Πρόεδρε, θέλω να πω τούτο για να ξεκαθαρίσω τη θέση του Κ.Κ.Ε. σε σχέση με αυτό το νομοσχέδιο. Η ουσία του είναι να μπουν στην τσέπη των ιδιωτών εργολάβων οι εισπράξεις του ΤΕΟ και να καθορίζουν αυτοί, όπως καθορίζει και η "ΑΤΤΙΚΟ ΜΕΤΡΟ" τα διόδια. Και δεν είδα ούτε μεγαλύτερη παραγωγικότητα ούτε πιο γρήγορα να περνάς την Αττική Οδό, απ' ότι περνάς τα διόδια της Κορίνθου, ούτε αύξηση της αποδοτικότητας. Τα ίδια ακριβώς ισχύουν και εδώ και εκεί. Με τη μόνη διαφορά ότι και εδώ οι εργαζόμενοι ξεζουμίζονται και τα διόδια είναι πανάκριβα και θα γίνουν ακόμα πανάκριβα μέχρι που η Αττική Οδός ή η Εγνατία Οδός ή κάθε άλλη οδός της οποίας η συνεκμετάλλευση θα γίνει με την εταιρεία η οποία θα ψηφιστεί απ' ότι φαίνεται σήμερα από την πλειοψηφία της Βουλής, θα ολοκληρωθούν. Αυτοί θα καθορίζουν και τα διόδια και θα επιβάλλουν και τις τιμές των διοδίων. Θα γίνεται δε αυτό που γίνεται και με τα καύσιμα. Βγαίνει ο κύριος Υπουργός ή ο Υφυπουργός και λέγει ότι ανώτερη τιμή των καυσίμων τόση. Όπως είδατε μέχρι σήμερα να υπάρχουν αυτές οι τιμές που εξαγγέλλει το αρμόδιο Υπουργείο Εμπορίου, έτσι θα γίνει και με τις δήθεν ανώτερες τιμές που θα βάζει στην προκειμένη περίπτωση εδώ ο αρμόδιος Υπουργός. Θα είναι τόσο υψηλές που ουσιαστικά οι αμέσως ενδιαφερόμενοι θα κρατούν πιο χαμηλά τις τιμές και θα φαίνονται και φιλάνθρωποι, ότι δηλαδή δεν εξαντλούν όλα τα περιθώρια που τους δίνει ο Υπουργός. Αυτά, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είναι κατ' ανάγκην επί της αρχής η αναφορά μου και για λόγους διαδικαστικούς μια και τα χθεσινά γεγονότα εμπόδισαν εγγεγραμμένους να ομιλήσουν, αλλά και γιατί αυτό το νομοσχέδιο σύμφωνα με την κομψή, αλλά σαφή διατύπωση της νομοπαρασκευαστικής επιτροπής ούτε αρχή έχει ούτε τέλος. Είναι ένα άθροισμα διατάξεων ατάκτως ερριμμένων .
Ένα από τα ερωτήματα που δεν απαντήθηκαν είναι το θέμα της ratio της νομοθετικής αυτής πρωτοβουλίας. Ο εισηγητής και ο Κοινοβουλευτικός Εκπρόσωπος της Νέας Δημοκρατίας το έθεσαν κατ' επανάληψη. Ζητούμενο είναι οι καλύτερες υπηρεσίες, ζητούμενο είναι το νοικοκύρεμα, ζητούμενο είναι η αύξηση της ποιότητας των παρεχομένων αυτών υπηρεσιών, γιατί δεν είναι σε επίπεδο για το οποίο μπορούμε να υπερηφανευόμαστε. Το αντίθετο μάλιστα. Και αναμφίβολα γι' αυτό δεν έχουν ευθύνη οι εργαζόμενοι. ΄Εχουν χίλια δυο προβλήματα, δεν θα τους φορτώσουμε και αυτό. 
Και αντί να γίνουν παρεμβάσεις προκειμένου η βιτρίνα της εθνικής μας κοινωνικής λειτουργίας, που είναι οι αυτοκινητόδρομοι, να είναι, αυτή που πρέπει, έχουμε την πρόταση για θεσμοθέτηση ενός υπερδιογκωμένου οργανισμού, φιλόδοξα αλλά πιστεύω χωρίς πραγματική βάση, να κάνει έργα, υπηρεσίες, παρεμβάσεις, όπως αναφέρεται στην εισηγητική έκθεση. Το ερώτημα που τίθεται είναι πώς θα μπορέσει να κάνει τα μεγάλα και τα σπουδαία αφού δεν μπορεί να κάνει τα απλά, τα καθημερινά, το νοικοκύρεμα, το μάζεμα, την καθαριότητα. Είναι απλό. 
΄Ετσι λοιπόν πιστεύω ότι η Κυβέρνηση περπατάει στα σύννεφα. Είναι αιθεροβάμων για μια ακόμη φορά. Αυτή είναι η πιο αθώα ερμηνεία αυτής της νομοθετικής πρωτοβουλίας. Δικαιούμαστε όμως να είμαστε καχύποπτοι μ' αυτήν την Κυβέρνηση. Δικαιούμαστε να μην την εμπιστευόμαστε και να κοιτάμε τι κρύβεται πίσω από την πρώτη ενέργεια. Τι κρύβεται πίσω απ' αυτόν τον οίστρο που την έχει καταλάβει για αποκρατικοποιήσεις, ιδιωτικοποιήσεις και μάλιστα ζητάει να τις κάνει με εν λευκώ νομοθετικές εξουσιοδοτήσεις σαν κι αυτήν που με το συγκεκριμένο νομοθέτημα ζητάει. 
Και δεν απαντήθηκαν ερωτήματα που ετέθησαν από την Κυβέρνηση, παρά τους ύμνους που έχει καταθέσει του Υπουργού που παρίσταται σήμερα, αλλά και όσων Υπουργών τον τελευταίο καιρό υπερασπίζονται νομοσχέδια στην πίστη τους για τη φιλελεύθερη οικονομίας, για τις ιδιωτικοποιήσεις, για τις αποκρατικοποιήσεις. Χαιρόμεθα που προσεχώρησαν έστω και αργά σ' αυτόν τον ιδεολογικοπολιτικό κύκλο, αλλά δεν έχουν απαντηθεί βασικά ερωτήματα. Δεν έχει απαντηθεί το ερώτημα του εάν υπάρχει συγκεκριμένη στρατηγική. Αν ξέρουμε τι θέλουμε. Αν έχουμε αποφασίσει τι θέλουμε. ΄Η εική και ως έτυχε κατά περίπτωση, όπως μας έρθει, αυτοσχεδιάζοντας, επειδή έπεσε χθες το χρηματιστήριο, επειδή αύριο κάτι άλλο θα συμβεί, καταθέτουμε μια λίστα με κάποια ομάδα υπηρεσιών και οργανισμών που αποφάσισε το επιτελείο της Κυβέρνησης να αποκρατικοποιήσει και να βγάλει από το στενό δημόσιο τομέα; 
Αυτά δεν γίνονται έτσι. Χωρίς λοιπόν να έχουμε στρατηγικούς στόχους, χωρίς να έχουμε ξεκαθαρίσει τι θέλουμε και χωρίς να έχουμε συγκεκριμένο θεσμικό πλαίσιο, έχουμε απλώς συγκεκριμένα νομοθετήματα που βάζουν όρους και κανόνες κατά περίπτωση και κατά ευκαιρία. Νομοθετούμε ευκαιριακά λοιπόν με ευθύνη της Κυβέρνησης.
Το αποτέλεσμα όλων αυτών είναι τραγωδίες σε όσα εγχειρήματα επιχείρησε η Κυβέρνηση αυτή να εκτελέσει με κορυφή την τραγωδία της Ολυμπιακής. Και εύχομαι να μην υπάρξει συνέχεια, αλλά πολύ φοβάμαι ότι θα υπάρξει.
Το δεύτερο είναι ότι δεν υπάρχουν κανόνες και αρχές που να διασφαλίζουν τη διαφάνεια. Εδώ βγαίνει και δεν βγαίνει μια επιχείρηση από το δημόσιο τομέα.
Βγαίνει θεσμικά από το δημόσιο τομέα και ιδρύεται μονομετοχική εταιρεία, η οποία θα διοικείται κατά τα ειωθότα από κομματικούς εγκαθέτους με όσα εχέγγυα να παράσχουν αυτοί, γιατί η πολιτεία τους είναι γνωστή, είναι και δύσοσμη και πραγματικά αποκρουστική για το σύνολο πια της ελληνικής κοινωνίας. Και από εκεί και πέρα βλέπουμε να μειώνεται το κράτος και να θεσμοθετείται το παρακράτος. Γιατί ναι μεν στο στενό δημόσιο τομέα υπάρχουν οι κανόνες του δημόσιου λογιστικού, υπάρχουν αρχές και εγγυήσεις όταν λειτουργούν και όπως λειτουργούν. Υπάρχουν εν πάση περιπτώσει, αλλά ποιες εγγυήσεις, ποιοι κανόνες σωστής λειτουργίας, σωστής διαχείρισης του δημοσίου χρήματος, αντικειμενικής διοικητικής συμπεριφοράς μπορούμε να περιμένουμε από το εξάμβλωμα αυτό του νομικού προσώπου το οποίο εισηγείστε από τη Βουλή να θεσμοθετηθεί. 
Έτσι, λοιπόν, καταλήγουμε στο ίδιο, ότι αντιγράφετε μεν ιδεολογικά την ιδεολογικοπολιτική πρόταση της Νέας Δημοκρατίας και σεμνύνεσθε γι' αυτό, μας κατακεραυνώνετε μάλιστα γι' αυτό, αλλά από την άλλη μεριά δεν έχετε το αποτέλεσμα γιατί δεν πιστεύετε αυτό που κάνετε και γιατί είσαστε κακοί ηθοποιοί και δεν μπορείτε κατά τρόπο ούτε καν ανεκτό να υποκλιθείτε. Έτσι δυσφημίζετε τις ιδιωτικοποιήσεις και καίτε μία σημαντική ευκαιρία για την εξυγίανση της οικονομίας και τον εκσυγχρονισμό της οικονομίας και της πολιτείας. 
Ένα άλλο ζήτημα το οποίο θέλω να θέσω και το οποίο δεν λύθηκε με την τροπολογία που κατατέθηκε σήμερα το πρωί είναι το ζήτημα που αφορά την υπηρεσιακή κατάσταση των εργαζομένων. Πηγαινοέρχομαι στον τόπο μου, στη Χαλκίδα -εγώ δεν έγινα ποτέ Αθηναίος- και τους βλέπω και στα διόδια του Μαραθώνα και της Τανάγρας σε αντίξοες συνθήκες, χειμώνα, νύχτα, πρωί, να εργάζονται με επιμέλεια, με το χαμόγελο και πραγματικά είναι δύσκολη η θέση μας όταν στα δευτερόλεπτα που στεκόμαστε ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν θα αργήσω, κύριε Πρόεδρε.
Είναι, λοιπόν, δύσκολη η θέση μας στα δευτερόλεπτα που στεκόμαστε πριν τον έλεγχο, να μας λένε πείτε κάτι και για μας. Κοιτάνε με κάθε τρόπο να ζητήσουν τα δίκαια αιτήματά τους, να έχουν φωνή συνηγορίας μέσα στη Βουλή. Και η Κυβέρνηση φάνηκε ότι άκουσε τις αναφορές από όλες τις πτέρυγες της Βουλής, όσον αφορά τη λύση αυτού του ζητήματος, αλλά η τροπολογία που κατέθεσε είναι κάτι, αλλά δεν λύνει το πρόβλημα. 
Και θα γίνω πιο συγκεκριμένος. Αφ' ενός μεν η τροπολογία αναφέρεται στο μόνιμο προσωπικό.
Στο άρθρο 12, παράγραφος 1. Και μάλιστα η αναφορά για το μόνιμο προσωπικό είναι και ασαφής και αόριστη. Όταν θα χρειαστεί να υλοποιηθεί αυτή η διάταξη, θα έχουν πάρα πολλά προβλήματα. Δεν νομίζω ότι μπορούν να κοιμούνται ήσυχοι με αυτήν τη διάταξη, με την παράγραφο 3 της τροπολογίας με την παράγραφο 7 που προστίθεται στο άρθρο 12.
Αυτά όσον αφορά τους μονίμους υπαλλήλους για τους οποίους υπάρχει η αναφορά. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Πού αναφέρεσθε;
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Λέτε στην τροπολογία, το προσωπικό της παραγράφου 1 του άρθρου. Προφανώς του άρθρου 12. Το άρθρο 12 αναφέρεται στους μονίμους υπαλλήλους.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, τελειώνετε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Τελειώνω, κύριε Πρόεδρε.
Το άρθρο 12 αναφέρεται στο μόνιμο προσωπικό του Ταμείου Εθνικής Οδοποιίας.
ΠΡΟΕΔΡΕΥΩΝ (Κωνσταντίνος Γείτονας): Τελειώστε, κύριε συνάδελφε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, είναι ένα νομοσχέδιο. Τελειώνω ...
ΠΡΟΕΔΡΕΥΩΝ (Κωνσταντίνος Γείτονας): Τελειώστε σε μισό λεπτό.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, θα αρχίσουμε τα ίδια τώρα; Θα τελειώσω όποτε τελειώσω αυτά που πρέπει να πω. Έχω χρόνο, είμαι Λάκων στις ομιλίες μου.
ΠΡΟΕΔΡΕΥΩΝ (Κωνσταντίνος Γείτονας): Δεν έχετε χρόνο, έληξε ήδη ο χρόνος και τον υπερέβητε. Παρακαλώ, συνεχίστε και ολοκληρώστε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, θα μαζευτείτε; Γιατί έχετε αρχίσει κακό χαβά εδώ μέσα σε αυτήν την Αίθουσα. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε, ηρεμήστε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Τα αστυνομικά μέτρα, η λογοκρισία, τα χρονόμετρα, να τα ξεχάσετε. Να το ξέρετε ότι αρχίσαμε άσχημο τραγούδι.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε και ολοκληρώστε την ομιλία σας.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μη με διακόπτετε.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε. Δεν σας διακόπτω, αλλά θα πρέπει να σεβαστείτε τον Κανονισμό. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Να σεβαστείτε και εμάς. Να σεβαστείτε το θεσμικό μας ρόλο. 
ΠΡΟΕΔΡΕΥΩΝ (Κωνσταντίνος Γείτονας): Σας σέβομαι αλλά και εσείς θα πρέπει να σεβαστείτε τον Κανονισμό. Ολοκληρώστε, λοιπόν, την ομιλία σας.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ξέρετε ότι δεν πλατιάζω. Με διακόψατε σε μία κρίσιμη συνεννόηση για ένα ζήτημα που αφορά ανθρώπους που πιστεύω ότι η Βουλή θέλει να το λύσει. 
Λέει το άρθρο 12 στην παράγραφο 1 "το μόνιμο προσωπικό του Ταμείου Εθνικής Οδοποιίας" και η τροπολογία λέει "το προσωπικό της παραγράφου 1 αυτού του άρθρου έχει τη δυνατότητα να μεταταγεί". 
Εμείς πιστεύουμε, όσον αφορά το μόνιμο προσωπικό, ότι η διάταξη είναι ασαφής, ατελής, αόριστη και ότι θα δημιουργήσει προβλήματα. 
Έρχομαι τώρα στη διάταξη του άρθρου 12, παράγραφος 2. Εδώ αναφέρεται το προσωπικό το οποίο υπηρετεί με σχέση αορίστου χρόνου κλπ. Γι' αυτό δεν αναφέρεται η τροπολογία και θα πρέπει να υπάρξει συγκεκριμένη αναφορά και συγκεκριμένη δέσμευση.
Τελειώνω με την κατ' εμέ ερμηνεία αυτής της κυβερνητικής δυστοκίας στο να δώσει λύση. Υπήρξε γαλαντόμος η αρμόδια Υπουργός Εσωτερικών και Δημόσιας Διοίκησης η κα Παπανδρέου να ρυθμίσει προβλήματα ολόκληρων κατηγοριών εργαζομένων συμβασιούχων αορίστου χρόνου κλπ. Καλώς έκανε και εμείς το στηρίξαμε. Αλλά άφησε και άλλες κατηγορίες. Γιατί; Γιατί η λογική στο ΠΑΣΟΚ είναι να κόβει αζιμούθια. Αν τύχει και σε μία κατηγορία εργαζομένων είναι και κάποιοι οι οποίοι δεν πιστεύουν στο ΠΑΣΟΚ, αυτοί πρέπει να μείνουν απέξω και να τιμωρηθούν. Και για να λέμε τα πράγματα με το όνομά τους, αυτό συνέβη με τους εργαζομένους του Ταμείου Εθνικής Οδοποιίας. Κόψατε αζιμούθια και είδατε ότι δεν ταιριάζουν όλοι στο δικό σας κοστούμι και γι' αυτό τους ταλαιπωρείτε σήμερα. Δώστε λύση τώρα χωρίς παραμύθια και χωρίς υπεκφυγές. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Πριν έρθω στο κυρίως σώμα του νομοσχεδίου, θα ήθελα να πω ότι είναι οξύμωρο, ακατανόητο και εκτός πάσης λογικής να αναδιαρθρώνεται ένας οργανισμός, να αποκτά και άλλες αρμοδιότητες και να έχουν πρόβλημα οι εργαζόμενοι σ' αυτόν. Αυτό είναι πρωτάκουστο. Μόνο στη μη κυβέρνηση του μη Πρωθυπουργού μπορεί να παρουσιαστεί, για να μην πω τίποτα περισσότερο.
Πού να διανοηθεί τώρα ο εργαζόμενος στο ΤΕΟ ότι το ΤΕΟ ανοίγεται και έχει πρόβλημα μονιμότητας στην εργασία του. Ε, αυτό είναι εξωφρενικό. Γι' αυτό θέλετε διώξιμο άρον άρον. Αλλά για να διωχθείτε πρέπει να υπάρχει Αντιπολίτευση. Αντιπολίτευση με άδεια έδρανα δεν γίνεται και πάρτε το χαμπάρι, κύριοι της Νέας Δημοκρατίας. Μην περιμένετε. Σε λίγο θα σας ξεπεράσει το λεωφορείο και στη στάση δεν θα είστε. 
Έρχομαι τώρα στο νομοσχέδιο, κύριε Πρόεδρε.
Χθες κάναμε κάποιες παρατηρήσεις σχετικά με το ΤΕΟ, τα έσοδά του και τις κατανομές του και δεν είδα να ερυθριά η πλευρά της Κυβέρνησης να μας πει τι γίνεται. 
Εσείς, συνάδελφοι Βουλευτές της επαρχίας, είδατε πως από το ΤΕΟ μαζεύονται κάθε χρόνο δεκάδες δισεκατομμύρια που όλα αφορούν τη συντήρηση του δικτύου της χώρας, δεν κάνει διάκριση μεταξύ εθνικού και επαρχιακού δικτύου. Οι επαρχίες σας και οι δήμοι σας δεν παίρνουν μία πεντάρα και εσείς εξακολουθείτε να στηρίζετε την Κυβέρνηση. Διώξτε την ! Πάρτε το χαμπάρι. Θα σας πάρουν με τις πέτρες σε λίγο όλοι όταν θα πάτε στις επαρχίες σας. Στις επόμενες εκλογές με οποιοδήποτε αποτέλεσμα η παρούσα Κοινοβουλευτική Ομάδα του ΠΑΣΟΚ δεν θα είναι εδώ ούτε κατά το 1/3. 
Η εικόνα και μόνο της διαχείρισης, όπως εμφανίζεται στον απολογισμό που έδωσε η διοίκηση του ΤΕΟ, είναι απογοητευτική και έπρεπε να είχε προκαλέσει την επανάσταση, την εξανάσταση όλων των συναδέλφων Βουλευτών οι οποίοι έχουν καταγωγή από την περιφέρεια.
Κοντά σ' αυτά όμως οφείλω να πω, κύριε Πρόεδρε, ότι για πρώτη φορά υπάρχει μία διοίκηση στο ΤΕΟ, η οποία μας δίδει απολογιστικά στοιχεία και μας δίνει μία εικόνα της γενικότερης κατάστασης του ΤΕΟ, άλλο εάν διάφορες κυβερνητικές ανάγκες του εντιμοτάτου Πρωθυπουργού αναγκάζουν ένα ταμείο να έχει γενικά έξοδα της τάξης των 5,5 δισεκατομμυρίων δραχμών για λόγους ψευτορουσφετολογικούς σαν εκείνους που σας είπα, που διατηρούσε διπλούς υπαλλήλους στο σταθμό διοδίων του Καλάμου χωρίς λόγο για να πάρει τις εκλογές του 2000. Άκουσον, άκουσον! Τους διατηρούσε αλλά χαμπάρι δεν πήρε η Νέα Δημοκρατία και περιμένει να πάρει η κυβέρνηση. Δεν γίνεται έτσι, αγαπητοί συνάδελφοι. Δεν πρόκειται να κερδίσετε την εξουσία με την εικόνα που έχετε. Αυτό να το θυμηθείτε. 
Πάμε τώρα στο κυρίως θέμα του νομοσχεδίου. Εχθές είπα ότι για να εισηγηθεί μια κυβέρνηση ένα νομοσχέδιο χρειάζεται κύρος. Και σας ερωτώ: Αυτή η Κυβέρνηση έχει κύρος με την κατάσταση των ΠΑΘΕ; Κύριε Υφυπουργέ πόσα χρόνια κατασκευάζεται ο ΠΑΘΕ Αθήνα-Άγιος Κωνσταντίνος; Δώδεκα, δεκατρία; Ούτε οκτώ χιλιόμετρα το χρόνο δεν κατασκευάζετε. Με ποιο κύρος έρχεστε εδώ και λέτε "εμείς θα εισηγηθούμε να κάνουμε το άλφα, το βήτα και το γάμα"; Ένα δρόμο από την Αθήνα προς τον Άγιο Κωνσταντίνο δεν μπορείτε να τον τελειώσετε ακόμα. Επί δεκατρία χρόνια δεν μπορείτε να τελειώσετε τη μελέτη για να παρακάμψετε τα Καμένα Βούρλα. Έχετε κύρος να φέρετε εδώ νομοσχέδιο να το ψηφίσουμε εμείς, να σας δώσουμε εξουσίες; Δεν απαντάτε, γιατί φυσικά δεν έχετε τι να πείτε. 
Για τη Μαλακάσα. Ποιος παρέλαβε το έργο αυτό; Το γραφείο μου; Αν λέγατε στο γραφείο μου να παραλάβει το έργο της Μαλακάσας, θα σας έλεγε ότι γίνεται ένας δρόμος επάνω σε ένα επίχωμα και θα έχετε τα χάλια αυτά που συναντάτε. Τι μας λέτε, είναι έργο της Νέας Δημοκρατίας; Όταν το παραλάβατε δεν το είδατε; Αυτό δείχνει πόση ποιότητα έχετε ως Κυβέρνηση και ποίο το περιεχόμενό σας.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν το παραλάβαμε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ. Μην μπλέξουμε τώρα με τη Μαλακάσα. Δεν κάνουμε σήμερα κοινοβουλευτικό έλεγχο. 
ΒΑΣΙΛΗΣ ΚΕΔΙΚΟΓΛΟΥ: Το παραλάβατε ως Κυβέρνηση, το παρέλαβαν επιτροπές από εσάς. Μη λέτε ότι είναι έργο της Νέας Δημοκρατίας. Τα έργα δεν ανήκουν στις κυβερνήσεις ούτε στα κόμματα, ανήκουν στη χώρα. Είσαστε την ώρα εκείνη εσείς στην Κυβέρνηση και οφείλατε να έχετε προσέξει τι έργο είναι αυτό που σας δίνουν και να καταλογίσετε ευθύνες και ποινές και τόσα άλλα και όχι να επιβαρύνεται τώρα ο κρατικός προϋπολογισμός με ανακατασκευές υπερδιπλάσιου κόστους. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, δεν γίνεται να πω όσα έχω να πω μέσα σε πέντε λεπτά και με όλη αυτήν τη διαδικασία της Διάσκεψης. Είναι προς ψόγο...
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, την ομιλία σας. 
ΒΑΣΙΛΗΣ ΚΕΔΙΚΟΓΛΟΥ: Σε δύο συνεδριάσεις, αυτά είναι παράνομα. 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, την ομιλία σας επί του νομοσχεδίου, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Κύριε Παυλόπουλε, λάβετε τα μέτρα σας, γιατί θα σας αντικαταστήσουμε. Το Συμβούλιο της Επικρατείας και επ' αυτού θα αποφανθεί σε λίγο. Δεν μπορεί να λέει η Διάσκεψη των Προέδρων ότι αποφάσισε να συζητηθεί σε δύο συνεδριάσεις. Αυτά είναι δικτατορία. Μέσα στο Κοινοβούλιο δικτατορία; Αποφάσισε να συζητηθεί το νομοσχέδιο σε δύο συνεδριάσεις και περικόπτουμε όλον τον Κανονισμό και τα εκατό άρθρα τα συζητάμε σε πέντε λεπτά; Σας παρακαλώ πολύ, να με αφήσετε να μιλήσω επί του νομοσχεδίου. 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε. 
ΒΑΣΙΛΗΣ ΚΕΔΙΚΟΓΛΟΥ: Είπα προχθές, κύριε Πρόεδρε, ότι από αυτό το νομοσχέδιο δεν προκύπτει λόγος να δημιουργήσουμε ανώνυμη εταιρεία. Αυτά είναι λούσα. Και στη σημερινή μέρα δεν ταιριάζουν, κύριε Γραμματέα του ΠΑΣΟΚ. Αυτό είναι ένα νομοσχέδιο που έρχεται να δημιουργηθεί μια ανώνυμη εταιρεία για τον απλούστατο λόγο, κύριε Παυλόπουλε, είναι γνωστό πως μετά από συμφωνία με την Ευρωπαϊκή Ένωση όταν επιχορηγούμε ανώνυμες εταιρείες, αυξάνουμε το κεφάλαιό τους δεν μετράει στο δημόσιο χρέος και πρέπει πάση θυσία να εμφανίσουμε στο λαό ότι μειώνουμε το δημόσιο χρέος. Θα πάρουμε, λοιπόν, το δημόσιο χρέος, θα το μεταφέρουμε στο μετοχικό κεφάλαιο αυτής της εταιρείας και θα λέμε ότι δεν έχουμε δημόσιο χρέος. Δηλαδή είναι καθαρό κόλπο. 
ΠΡΟΚΟΠΗΣ ΠΑΥΛΟΠΟΥΛΟΣ: Ιδιωτικοποίηση "μαϊμού". 
ΒΑΣΙΛΗΣ ΚΕΔΙΚΟΓΛΟΥ: Όλα τα άλλα είναι λούσα, τα οποία λούσα δεν χρειάζονται. Για το Σάββατο και την Κυριακή καλά είναι! 
Για όλα αυτά εκτελεστικό όργανο εμφανίζεται το ΥΠΕΧΩΔΕ. Έρχομαι να πω στη συνέχεια τα εξής. Φίλος ο πρόεδρος πρέπει να είναι πάντοτε σε ένα κόμμα φίλτερο -το κόμμα, το λέγω επειδή παρίσταται ο κ. Σκανδαλίδης- Φιλτάτη όμως η πατρίδα. Τι έχει γίνει εδώ; Ο Κωνσταντίνος Λαλιώτης, τον οποίον τιμώ και για τον οποίον εχθές είπα κάτι, χρησιμοποιείται σε μια σειρά παρανομιών για να καλυφθεί ο εντιμότατος κύριος καθηγητής. Πρώτη παρανομία -κύριε Υφυπουργέ, να το πείτε στον Υπουργό- βγάζει μια απόφαση με την οποία νομιμοποιεί την αγορά της εταιρείας "ΘΕΜΙΣ-Κατασκευαστική". Βγάζει δηλαδή μια απόφαση που νομιμοποιεί τα αυθαίρετα. Το κράτος, το επίσημο κράτος! Τον βάζει ο εντιμότατος καθηγητής και αυτός για λόγους κομματικής πειθαρχίας συμμορφώνεται και νομιμοποιεί τα αυθαίρετα. Το κτίριο της "ΘΕΜΙΔΟΣ" είναι αυθαίρετο. Όλα τα υπόγεια και τους υπαίθριους χώρους τους περνάει στο συντελεστή δομήσεως χωρίς διάταγμα αύξησης του συντελεστή δομήσεως. Σε ανάλογη περίπτωση ενός δημαρχείου στη Σιθωνία είχαν ληφθεί άλλα μέτρα και θα το καταθέσω και αυτό. 
Λέει, λοιπόν, στην απόφαση: "Εγκρίνουμε την αλλαγή χρήσης των υπαιθρίων χώρων σε κλειστούς, καθώς και της δημιουργίας χώρων κύριας χρήσης στο πρώτο υπόγειο του υφισταμένου κτιρίου". Δηλαδή τι κάνει; Νομιμοποιεί αυθαίρετα. Και μετά παραπονείται ότι έχουμε αυθαίρετα. Ποιος; Τον αναγκάζει ο εντιμότατος κύριος καθηγητής, ο γνωστός παίκτης του χρηματιστηρίου. Δεν τον αναγκάζω εγώ. Δείτε τις μετοχές που δήλωσε ότι κατέχει, πώς ανεβοκατεβαίνουν, πότε τις πήρε, πότε τις έδωσε και θα καταλάβετε πόσο καλός παίκτης είναι και πόσο προσέχει. Γι' αυτό είπε ο εντιμότατος καθηγητής, "ας πρόσεχαν". 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, ελάτε τώρα στο νομοσχέδιο. 
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Μου επιτρέπετε; 
ΒΑΣΙΛΗΣ ΚΕΔΙΚΟΓΛΟΥ : Σας επιτρέπω. 
ΠΡΟΕΔΡΕΥΩΝ (Κωνσταντίνος Γείτονας): Γνωρίζω την εμπειρία σας. Επικαλεστήκατε προηγουμένως τον Κανονισμό. Μου αναγνωρίζετε πιστεύω και εμένα τουλάχιστον το δικαίωμα να επικαλεστώ τον Κανονισμό. Ελάτε λοιπόν στο περιεχόμενο του νομοσχεδίου. 
Ζητήσατε λίγο χρόνο και ήδη τον έχετε εξαντλήσει, αλλά συνεχίστε για να κλείσετε. Μιλήστε για το περιεχόμενο των άρθρων.
ΒΑΣΙΛΗΣ ΚΕΔΙΚΟΓΛΟΥ: Όχι, σας παρακαλώ, στον κανονικό χρόνο είμαι.
Εάν δεν εξηγήσω, κύριε Πρόεδρε, στην Κοινοβουλευτική Ομάδα του ΠΑΣΟΚ την αιτιολογία κάποιων άρθρων, πώς θα προχωρήσουν οι άνθρωποι στην καταψήφιση; Πώς θα προχωρήσουν στο διώξιμο του μη Πρωθυπουργού; Να πουν επιτέλους ότι αφού είναι μη Πρωθυπουργός, δεν έχουμε και Πρωθυπουργό.
Έχω υποχρέωση να τους διαφωτίσω, κύριε Πρόεδρε.
Ποιο άλλο άνθος αξιοπιστίας έχετε; Μήπως με εκείνα που δεσμεύτηκε; 'Εχετε αξιοπιστία με τις δεσμεύσεις του μη Πρωθυπουργού στην Εύβοια προεκλογικά; "Ευρίσκομαι ενώπιόν σας" είπε "όχι για να υποσχεθώ, αλλά για να δεσμευθώ". Κάνατε τίποτα για να έχετε το απαιτούμενο κύρος ώστε να εισάγετε νομοσχέδια στη Βουλή προς κύρωση; Είσθε μία ομάδα ανθρώπων εκεί πάνω...
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, μην το χτυπάτε, δεν θα σταματήσω. Δεν εννοώ να παραχωρήσω δικαίωμα. Μου παραβιάζετε συνταγματικό δικαίωμα και δεν υπακούω. Τελείωσε! Εγώ έτσι μεγάλωσα. Είχα τον Αλευρά δάσκαλο. Μου παραβιάζετε συνταγματικό δικαίωμα. Είναι παράνομη η απόφαση της Διάσκεψης των Προέδρων. Δεν έχει τέτοιο δικαίωμα η Διάσκεψη των Προέδρων.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, όλοι πρέπει να σεβόμαστε τον Κανονισμό. 
ΒΑΣΙΛΗΣ ΚΕΔΙΚΟΓΛΟΥ: Κακώς κάνει η Νέα Δημοκρατία. Είναι από τις αιτίες που θα χάσει την εξουσία, αν δεν την πάρει την επόμενη φορά, γιατί δεν τηρεί στάση δημοκρατική. 
Κύριε Πρόεδρε, δώστε μου πέντε λεπτά, για να τελειώνουμε.
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει περίπτωση να πάρετε πέντε λεπτά. Κλείστε την ομιλία σας.
ΒΑΣΙΛΗΣ ΚΕΔΙΚΟΓΛΟΥ: Θα τα πάρω, κύριε Πρόεδρε. Θα τα πάρω, γιατί τα δικαιούμαι. Αυτά θα τα πάρω. Ό,τι δικαιούμαι, είναι δικό μου.
ΠΡΟΕΔΡΕΥΩΝ (Κωνσταντίνος Γείτονας): Ήμουν σαφής.
ΒΑΣΙΛΗΣ ΚΕΔΙΚΟΓΛΟΥ: Εν πάση περιπτώσει, μη χαλάτε τη ροή, γιατί έτσι δεν κάνουμε και τη δουλειά που πρέπει. 
Σας μίλησα για τις υποσχέσεις που δώσατε στην Εύβοια. Είναι εγγυήσεις για να εισάγετε νομοσχέδιο; Με τίποτα! 
Έρχεσθε εδώ και μιλάτε για τα διόδια. Όταν ήμουν Υπουργός, έκανα μία εισήγηση, που είχε γίνει αποδεκτή, να προσδιορίσουμε τα διόδια, ποιο πρέπει να είναι το ύψος τους. Πολλώ δε μάλλον τότε είχαμε το 1/10 των τουριστών που έχουμε τώρα. Τώρα έχουμε χρήση πάνω από το 50% του οδικού δικτύου από ξένους.
Πρέπει, λοιπόν, να αποφασίσετε να κάνουμε μία γενικότερη συζήτηση και με την Ευρωπαϊκή Ένωση για να δούμε ποιο πρέπει να είναι το ύψος των διοδίων σε σχέση με την επιφάνεια της χώρας. 
Δεν αρνούνται οι Έλληνες να πληρώσουν διόδια. Οι Έλληνες δεν αρνούνται να πληρώσουν τίποτα, φθάνει να βλέπουν έργο. Όταν βέβαια βλέπουν ένα έργο που έχει τριάντα έξι δισεκατομμύρια (36.000.000.000) έσοδα και από αυτά δεν πάει τίποτα στις νομαρχίες και τα δίνετε εσείς από εδώ και από κει, όπου θέλετε, φυσικά εξανίστανται. 
Ερωτώ: Ποια είναι η πολιτική σας επί των διοδίων; Έρχεστε εδώ και κάνετε ένα φορέα. Ο φορέας ή έτσι είναι ή αλλιώς είναι, το ίδιο κάνει. Το φορέα τον κάνετε για λόγους εσωτερικής και δημιουργικής λογιστικής. Το είπα και χθες.
Είπα επίσης και για την περίπτωση των διοικητικών πράξεων, η οποία δεν έγινε όσο έπρεπε αντιληπτή. Λυπήθηκα, γιατί η Αξιωματική Αντιπολίτευση δεν το αξιοποιεί. 
Ποια είναι η πολιτική σας επί των διοδίων; Δεν έπρεπε τουλάχιστον ένα ποσό των διοδίων να πηγαίνει για καταναλώσεις μικρές ή -το καλύτερο- να είναι το σύνολο των διοδίων ένα ετήσιο χρεολύσιο στο σημερινό χρηματισμό της παγκόσμιας οικονομίας για να λύσουμε το πρόβλημα του οδικού δικτύου στην Ελλάδα;
Σας ερωτώ: Αισθάνεσθε υπερήφανα και ωραία να διαχειρίζεσθε τόσα τρισεκατομμύρια και μεθαύριο να μην έχει συνδεθεί η ανατολική με τη δυτική Ελλάδα; Δεν θα πηγαίνει κανείς από την Καρδίτσα μέχρι την Άρτα... 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. Τελείωσε ο χρόνος. 
ΒΑΣΙΛΗΣ ΚΕΔΙΚΟΓΛΟΥ: Ολοκληρώνω, κύριε Πρόεδρε. Δεν τελείωσε ο χρόνος.
ΠΡΟΕΔΡΕΥΩΝ (Κωνσταντίνος Γείτονας): Κάνω τελευταία έκκληση, κύριε συνάδελφε, να κλείσετε την ομιλία σας. 
ΒΑΣΙΛΗΣ ΚΕΔΙΚΟΓΛΟΥ: Ομιλώ για το νομοσχέδιο. Θα κλείσω. Ανοιχτό το μαγαζί δεν μένει. Νυχτώνει, θα κλείσει.
Υπάρχουν άρθρα τα οποία, ανεξάρτητα εάν είναι εταιρεία ή αν είναι νομικό πρόσωπο, είναι θετικά. Τα ανέλυσαν με καλό τρόπο, προς τιμήν τους, και ο ένας εισηγητής και ο άλλος. 
Ποιο είναι, όμως, το στρατηγικό σχέδιο που έχετε για τα διόδια; Πείτε μου. Κατά ποία λογική τα διόδια πρέπει να δαπανώνται όλα για τους Ολυμπιακούς Αγώνες; Γιατί πρέπει, δηλαδή, αυτή η φτωχή χώρα που πλήρωσε με θύμα έναν Πρωθυπουργό, το Χαρίλαο Τρικούπη, που πέθανε γιατί τον ανάγκασαν να αναλάβει τους αγώνες, να πληρώνει τους Ολυμπιακούς Αγώνες; Γιατί πρέπει να υπηρετεί αυτή η χώρα τους αγώνες και όχι οι αγώνες τη χώρα; 
Επιτέλους, γιατί πρέπει όλη η επαρχία να μην παίρνει μια δεκάρα από τα διόδια; 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώσατε, κύριε συνάδελφε, και σας ευχαριστώ.
ΒΑΣΙΛΗΣ ΚΕΔΙΚΟΓΛΟΥ: Ερχόσαστε λοιπόν εδώ και μας λέτε ότι εισάγετε νομοσχέδιο. Αυτό και αν είναι! 
Κύριοι της Νέας Δημοκρατίας, για προσέξετε. Για συμπεριφερθείτε όπως πρέπει, γιατί το λεωφορείο περνάει και δεν θα είσθε στη στάση. Όπως πάτε, δεν θα έχετε ούτε βαλίτσες έτοιμες και θα χάσετε πάλι το λεωφορείο. Και έσεται η πλάνη ταύτη χείρων της πρώτης. Πρέπει να φύγει ο Σημίτης.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Είναι υποχρέωση της Κοινοβουλευτικής Ομάδος να τον διώξει. Να τον διώξει η Κοινοβουλευτική Ομάδα, να έρθετε εσείς. Είναι η ώρα της αλλαγής. Πάρτε το χαμπάρι.
Ευχαριστώ.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Η Νέα Δημοκρατία δεν είναι μικρό κόμμα για να το συμβουλεύετε εσείς.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Κύριε Πρόεδρε, δυστυχώς τα συζητούμενα άρθρα του νομοσχεδίου δεν μας επιτρέπουν να διαγνώσουμε την πολιτική που θέλει να εφαρμόσει η Κυβέρνηση στο μεγάλο θέμα του εκσυγχρονισμού του οδικού μας δικτύου. 
Από το πρώτο ως το τελευταίο άρθρο φαίνεται η σύγχυση που επικρατεί στην Κυβέρνηση όσον αφορά στις ιδιωτικοποιήσεις, στις αυτοχρηματοδοτήσεις αλλά και στις χρηματοδοτήσεις των δημοσίων έργων. Αποδεικνύεται ότι αυτή η Κυβέρνηση συνεχίζει να εκπαιδεύεται στα θέματα αυτά μέσα από έναν αποσπασματικό θεσμικό πληθωρισμό και μάλιστα αναλώσιμο. Με προσοχή παρακολουθούμε τη χρονική ανακολουθία των ενεργειών αυτής της Κυβέρνησης, παρά το γεγονός ότι οι νέοι κανονισμοί των διαρθρωτικών ταμείων είναι ιδιαίτερα αυστηροί. 
Εξηγώ αυτήν τη χρονική ανακολουθία. Ενώ πρώτα θα έπρεπε να προχωρούσαμε στον εκσυγχρονισμό του θεσμικού πλαισίου των έργων και των μελετών, στη συνέχεια στο θεσμικό πλαίσιο για τα αυτοχρηματοδοτούμενα και τα συγχρηματοδοτούμενα έργα, στη συνέχεια να συζητούσαμε το θεσμικό πλαίσιο για τον εκσυγχρονισμό του Ταμείου Εθνικής Οδοποιίας, για να καταλήξουμε μετά από όλα αυτά στους διαγωνισμούς για την ανάθεση των οδικών αξόνων με το σύστημα της συγχρηματοδότησης δυστυχώς πράξαμε τα αντίθετα. Είναι ανεξήγητη αυτή η χρονική ανακολουθία. Αφού προχωρήσατε πρώτα στους διαγωνισμούς των οδικών αξόνων με το σύστημα της παραχώρησης, στη συνέχεια προχωρήσατε και μάλιστα με αποσπασματικό και επιλεκτικό τρόπο στην αναθεώρηση του θεσμικού πλαισίου των δημοσίων έργων και φέρνετε σήμερα την αναθεώρηση του θεσμικού πλαισίου λειτουργίας των οδικών αξόνων. Πέραν δηλαδή του γεγονότος ότι επιχειρήσατε αυτήν τη λογική αναστροφή, η οποία αγγίζει και τα όρια της επιχειρησιακής διαστροφής, παραλείψατε να ασχοληθείτε κυρίως με το θεσμικό πλαίσιο που αφορά στα συγχρηματοδοτούμενα έργα και τις συμβάσεις παραχώρησης. Και μη μου πείτε, κύριε Υπουργέ, ότι τα έργα τα οποία πρόκειται να ανατεθούν με το σύστημα της παραχώρησης δεν χρειάζονται συγκεκριμένο θεσμικό πλαίσιο. Χρειάζονται. Σαφώς και υφίστανται, σαφώς και πρέπει να υπάρχουν και γενικοί κανόνες, εγώ θα πρόσθετα και ειδικοί, στην περίπτωση μάλιστα που μιλάμε για μια ειδική κατηγορία έργων όπως είναι οι οδικοί άξονες. 
Επιτρέψτε μου κατ' αρχάς, κύριε Πρόεδρε, μια γενική παρατήρηση που διατρέχει και αφορά σε όλα τα άρθρα.
Συστήνεται με το άρθρο 1 ένα νομικό πρόσωπο μονομετοχικό με κρατικό διά μέσου του διοικητικού συμβουλίου έλεγχο για να διαχειριστεί τη λειτουργία και όχι μόνο των αυτοκινητοδρόμων . 
Αν όλα τα παραπάνω δεν είναι επιζήμια, αν όλα αυτά δεν σας απασχολούν, αν εν τέλει αυτή είναι η αντίληψή σας για τις ιδιωτικοποιήσεις, ένα πράγμα τουλάχιστον θα έπρεπε να σας ενοχλήσει, ότι το εν λόγω σχήμα που θα καλύψει αυτή η ανώνυμη εταιρεία με τα συγκεχυμένα χαρακτηριστικά πατάει με το ένα πόδι στο δημόσιο και το άλλο στον ιδιωτικό τομέα. Τελικά αυτό το οποίο προκύπτει είναι ότι το εν λόγω σχήμα δεν έχει μελετήσει πριν την εκκίνησή του τον επιχειρησιακό και στρατηγικό σχεδιασμό, καθώς και τα απαραίτητα χρηματοοικονομικά μοντέλα, πράγματα δηλαδή τα οποία κάνουν πλέον και οι μικρότερες επιχειρήσεις. Δυστυχώς -και αυτό είναι το ανησυχητικό- δεν φαίνεται να παραδειγματιζόσαστε από τα λάθη του παρελθόντος, γιατί απλά αυτό το κουστούμι σας είναι ξένο, γιατί απλά δεν φαίνεται να το έχετε χωνέψει.
Τα ίδια κάνατε, κύριε Υπουργέ, και σε μια άλλη εταιρεία, στην "ΚΤΗΜΑΤΟΛΟΓΙΟ Α.Ε.". Ξεκινήσατε χωρίς επιχειρησιακό και στρατηγικό σχεδιασμό, σχεδιάσατε ένα έργο 250 δισεκατομμυρίων, για να αποδειχθεί στην πορεία ότι το έργο αυτό ξεπερνά το 1,3 τρισεκατομμύρια δραχμές. Δημιουργήσατε μια μη βιώσιμη επιχείρηση. Χρωστάτε 12,5 δισεκατομμύρια αυτήν τη στιγμή στους μελετητές. Επιπλέον δεν έχετε να καλύψετε για το επόμενο δίμηνο τα 500 εκατομμύρια λειτουργικό κόστος που έχει αυτή η εταιρεία. 
Πώς άραγε έτσι, λοιπόν, μπορούμε να εμπιστευτούμε αυτήν τη μονομετοχική εταιρεία, η οποία άλλωστε δεν υπόκειται σε κανένα κανόνα διαφάνειας; 
Είναι χαρακτηριστικά επίσης τα όσα αναφέρονται στο άρθρο 3 και στην παράγραφο 5 και 6. Η εταιρεία λέει θα μπορεί να μελετά αυτοκινητοδρόμους, να κατασκευάζει αυτοκινητοδρόμους, αλλά και να αναθέτει σε τρίτους μέρος ή το σύνολο των παραπάνω. Μια εταιρεία, δηλαδή, πασπαρτού, ένα τρέιλερ για την παράκαμψη της κείμενης νομοθεσίας για την εκτέλεση των δημοσίων έργων και των μελετών. 
Αλλά και στην παράγραφο 3 του ίδιου άρθρου επιχειρείται μια νομική ανακολουθία, όταν είναι γνωστή πλέον η νομολογία του Συμβουλίου Επικρατείας καθόσον δεν νοείται επιβολή προστίμων από νομικό πρόσωπο ιδιωτικού δικαίου. 
Με το άρθρο 4 επίσης παρέχεται η δυνατότητα του Διοικητικού Συμβουλίου του Τ.Ε.Ο. να καθορίζει το ύψος των διοδίων ανάμεσα στα όρια που θα καθορίζει το ΥΠΕΧΩΔΕ. Αν μη τι άλλο βρήκατε το άλλοθι για τη νέα τιμολογιακή πολιτική και τις επερχόμενες αυξήσεις των διοδίων, καθώς και τη μετακύλιση της αόριστης πλέον κυβερνητικής ευθύνης σε ένα απρόσωπο αλλά ελεγχόμενο διοικητικό συμβούλιο μιας ιδιωτικής εταιρείας.
Τέλος, με το άρθρο 6 οι επικίνδυνες προσβάσεις στο πρωτεύον και δευτερεύον εθνικό δίκτυο, που μπορεί να αποτελούν τη βασική αιτία απώλειας ανθρώπινων ζωών και οι οποίες μπορεί να έχουν μεγάλο οικονομικό ενδιαφέρον για τη λειτουργία παρόδιων χρήσεων, αντιμετωπίζονται με τη λογική των προστίμων και των αποζημιώσεων αυθαίρετης χρήσης. 
Και δύο κουβέντες για το άρθρο 12. Παρά το γεγονός ότι γίνεται ένα μικρό βήμα για το μόνιμο προσωπικό, δεν γίνεται για τους συμβασιούχους και δεν επιλύονται τα σοβαρά προβλήματα. Εμείς δεσμευόμαστε ότι το θέμα αυτό θα το επιλύσουμε πολύ σύντομα. 
Κυρίες και κύριοι συνάδελφοι, τα συζητούμενα άρθρα, όπως και συνολικά το συζητούμενο νομοσχέδιο, χαρακτηρίζεται κυρίως από τρία πράγματα: 
Το πρώτο είναι ότι η Κυβέρνηση θέλει να επιβάλει τον κομματικό έλεγχο και μάλιστα σε δήθεν ιδιωτικοποιημένους οργανισμούς.
Το δεύτερο είναι ότι φτιάχνεται ένα σχήμα για να λειτουργήσει με ιδιαίτερους κανόνες. 
Και το τρίτο είναι ότι το σχήμα αυτό θα έχει εισπρακτικό χαρακτήρα. 
Το πιο σημαντικό όμως και κλείνω, κύριε Πρόεδρε, είναι ότι αποδεικνύεται περίτρανα ο εκπαιδευτικός πειραματισμός αυτής της Κυβέρνησης στα θέματα των ιδιωτικοποιήσεων απότοκος της συμπεριφοράς ενός κόμματος που λίγα χρόνια πριν απειλούσε με το κατέβασμα των τζαμιών, όταν άκουγε για ιδιωτικοποιήσεις.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, μιλάμε δύο εβδομάδες στη Βουλή των Ελλήνων για θέματα του Υπουργείου Περιβάλλοντος, Χωροταξίας και Δημοσίων Έργων. Μιλάμε για θέματα πολλών τρισεκατομμυρίων. Είναι ίσως η πρώτη φορά που μιλάμε για 17,5 τρισ. μέσα σ' αυτήν την Αίθουσα. Μιλάμε για θέματα τα οποία θα είναι τρόπος ζωής όλων των Ελλήνων για τα επόμενα χρόνια, όπως είναι τα διόδια. Κι όμως, δεν είναι εδώ ο αρμόδιος Υπουργός με τη βαρύτητά του να καλύψει αυτά τα δύο νομοθετήματα. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Την ελαφρότητα!
ΓΕΩΡΓΙΟΣ ΚΑΡΑΤΖΑΦΕΡΗΣ: Σας παρακαλώ, κύριε Παναγιωτόπουλε, δεν θα λέτε "ελαφρότητα" για τον κ. Λαλιώτη! 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Παναγιωτόπουλε, βοηθήστε τη διαδικασία. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δημιουργείται μια ανώνυμη εταιρεία για ένα λόγο και μόνο, για απεμπόληση ευθυνών. Έχουμε βρει την εύκολη λύση, όπου δεν θέλουμε να αναλάβουμε ευθύνες, κάνουμε μια ανεξάρτητη αρχή, πετάμε εκεί το μπαλάκι, όπως το Ραδιοτηλεοπτικό Συμβούλιο, προκειμένου να κάνει τα φονικά που έκανε με τα ραδιόφωνα ή μια ανώνυμη εταιρεία. Έτσι, λοιπόν, βγαίνουμε έξω από το νόμο περί ευθύνης Υπουργών. Η ανώνυμη εταιρεία τα έκανε αυτά, η ανώνυμη εταιρεία δίνει την πίτα, η ανώνυμη εταιρεία έρχεται και συμβάλλεται, η ανώνυμη εταιρεία κάνει το παιχνίδι. Αυτά, λοιπόν, είναι υπεκφυγές. Ο κόσμος δεν ψήφισε ανώνυμες εταιρείες, ο κόσμος δεν ψήφισε ανεξάρτητες αρχές. Ψήφισε μια Κυβέρνηση που πίστευε ότι θα έχει το θάρρος να αναλάβει το βάρος της αχθοφορίας. Εσείς, λοιπόν, απεμπολείτε όλα αυτά τα πράγματα, τα πετάτε από πάνω σας.
Τι συμβαίνει, κύριε Πρόεδρε, με τις κατασκευαστικές εταιρείες: Πρώτα-πρώτα με νόμο που ήρθε εδώ σ' αυτήν τη Βουλή, κάναμε το μέγα έγκλημα. Τους χαρίσαμε τις ποινές από τις φορολογικές παραβάσεις. Τι έκαναν μεταξύ τους με τα χωματουργικά έργα; Έκοβαν δισεκατομμύρια τιμολόγια μαϊμού, για να μπορούν να κάνουν τη μεγάλη κομπίνα με το Φ.Π.Α. και όταν οι διωκτικές αρχές της χώρας το ΣΔΟΕ τους έπιασε, ήρθε η Κυβέρνηση και νομοθέτησε να γλιτώσουν τα πρόστιμα, για να μην πάθει κάτι -λέει- το Χρηματιστήριο. Είναι ψέματα, κύριε Υπουργέ;
Ή είναι ψέματα ότι η όλη διαδικασία για να μπούνε κάποιες από αυτές στο Χρηματιστήριο ήταν τράνζιτ. Και είδατε το αποτέλεσμα. Μπήκαν άνθρωποι με μετοχές δεκαπέντε και είκοσι χιλιάδων, για να είναι σήμερα στις πεντακόσιες και τετρακόσιες δραχμές. Αυτοκτονεί ο κόσμος. Και εσείς δεν συγκινείσθε, κύριε Υπουργέ! Αυτή είναι η πραγματικότητα. Έρχεστε τώρα επιλεκτικά σε οκτώ οικογένειες με το χθεσινό νομοσχέδιο και μοιράζετε 17,5 τρισεκατομμύρια δραχμές. Τα μοιράζετε σε οκτώ οικογένειες που ξέρετε ποιοι είναι.
ΠΡΟΕΔΡΕΥΩΝ (Κωνσταντίνος Γείτονας): Ψηφίστηκε αυτό, κύριε συνάδελφε. Για το σημερινό νομοσχέδιο μιλήστε τώρα.
ΓΕΩΡΓΙΟΣ ΚΑΡΑΤΖΑΦΕΡΗΣ: Ψηφίστηκε, κύριε Πρόεδρε, αλλά να συνδέσουμε τα θέματα.
Έρχεστε, λοιπόν, σήμερα και εκχωρείτε το φιλέτο των διοδίων, αυθαίρετα. Βλέπουμε σήμερα στο "ΕΘΝΟΣ" την περιποίηση του κ. Μπόμπολα. Από τη δική του σκοπιά παρουσιάζονται τα θέματα εν αντιθέσει με όλο τον άλλο Τύπο. Και για ποιο λόγο άλλωστε; Δεν κρύβεται τίποτα πλέον, έπεσαν οι μάσκες, φαίνονται οι συμμαχίες, φαίνονται οι εταίροι στο παιχνίδι. Έρχεται, λοιπόν, ο κ. Μπόμπολας και διπλασιάζει τα διόδια στην Αττική Οδό για τα πέντε χιλιόμετρα. Τα πάει τριακόσιες πενήντα (350) δραχμές από διακόσιες (200) δραχμές. Αύριο θα τα πάει επτακόσιες (700) δραχμές και χίλιες πεντακόσιες (1.500) δραχμές.
Έχουμε, λοιπόν, το εξής εκπληκτικό: Ο πολύτεκνος, που έχει ένα πουλμανάκι για να βάζει μέσα τα δεκαπέντε του παιδιά, πληρώνει χιλιάρικο. Ο Λάτσης όμως, που πηγαίνει με την Μερσεντές 600, πληρώνει τριακόσιες πενήντα (350) δραχμές.
Αυτό είναι κοινωνική προσφορά, αυτός είναι σοσιαλισμός, έτσι το αντιλαμβάνεσθε και όλα αυτά τα εκχωρείτε σε ιδιώτες. Εκχωρώντας όλα αυτά σε ιδιώτες, εκχωρείτε και τη ζωή αυτών των ανθρώπων εκεί πάνω. Μα, αν ήθελαν να γίνουν υπάλληλοι του Μπόμπολα ή του Σαραντόπουλου ή του οποιουδήποτε άλλου, θα πήγαιναν εκεί. Ήρθαν στο δημόσιο οι άνθρωποι όμως. Έχουν σύμβαση εργασίας με το δημόσιο. Και εσείς μονομερώς καταργείτε αυτήν τη σχέση. Δεν μπορείτε! Δεν έχετε ούτε το ηθικό ανάστημα, αλλά ούτε και το συνταγματικό. Τους πετάτε ξαφνικά σε μια ανώνυμη εταιρεία. Γιατί να μην πάνε απευθείας στον Μπόμπολα;
Κύριε Υπουργέ, επιτέλους πρέπει να ξεκαθαρίσετε τι είστε. Είστε ακραίοι φιλελεύθεροι; Είστε σοσιαλιστές; Ως τι ψηφιστήκατε; Ψηφιστήκατε για να νομοθετείτε για τις δέκα αυτές οικογένειες, τον κ. Μπόμπολα και τους υπολοίπους; Ή ψηφιστήκατε για να προστατεύσετε τα συμφέροντα των πολιτών αυτής της χώρας;
Κύριε Πρόεδρε, όταν σύντομα θα αλλάξουν τα πράγματα και θα είμαστε στην Κυβέρνηση, εμείς θα αποκαταστήσουμε αυτούς τους ανθρώπους. Γιατί εμείς έχουμε κοινωνική ευαισθησία στην πράξη και όχι στο λόγο και αυτή είναι η μεγάλη μας διαφορά.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Επιστρέψατε στη Νέα Δημοκρατία;
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, με συγχωρείτε, απλώς προσπάθησα να βγάλω είδηση ότι ο κ. Καρατζαφέρης επέστρεψε στη Νέα Δημοκρατία, αλλά δυστυχώς...
ΓΕΩΡΓΙΟΣ ΚΑΡΑΤΖΑΦΕΡΗΣ: Ο ΛΑ.Ο.Σ., κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, παρακαλώ. Δεν έχετε το λόγο και παρακάλεσα ήδη και τον κύριο Υφυπουργό να μην ανακινήσει τέτοιο θέμα.
Σας παρακαλώ, επί του νομοσχεδίου, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ομολογώ ότι απεδείχθησαν φρούδες οι ελπίδες μου, κύριε Πρόεδρε.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Βλέπω μία νευρικότητα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Καμία νευρικότητα, κύριε συνάδελφε. Πλήρης ηρεμία επικρατεί. Και ζητάω να βοηθήστε και εσείς να συνεχιστεί.
Συνεχίστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, στα άρθρα νομίζω ότι δεν χρειάζεται να πει κανείς περισσότερα πράγματα από αυτά τα οποία ήδη είχα την ευκαιρία να αναλύσω χθες στην τοποθέτησή μου επί της αρχής και από αυτά τα οποία προσέθεσε σήμερα ο κύριος εισηγητής της Πλειοψηφίας, αναλύοντας ειδικότερα το περιεχόμενο των άρθρων.
Θέλω να πω μερικά πράγματα σχετικά με ορισμένες νομοτεχνικές παρατηρήσεις τις οποίες έχουμε. Κατ' αρχάς, επειδή και η έκθεση της Επιστημονικής Υπηρεσίας της Βουλής κάνει ορισμένες νομοτεχνικές παρατηρήσεις, για την κατάστρωση του σχεδίου νόμου ακολουθήσαμε τα πρότυπα άλλων αντίστοιχων νομοθετημάτων. Νομίζω ότι σε ορισμένα θέματα πράγματι η Επιστημονική Υπηρεσία είχε δίκιο και γι' αυτό κάνουμε και τις νομοτεχνικές παρατηρήσεις. Δεν συμφωνούμε σε όλα, αλλά σε αυτά τα οποία συμφωνούμε -θα πω και στο τέλος για τα Πρακτικά τα σημεία- κάνουμε τις νομοτεχνικές διορθώσεις.
Θα ήθελα να εξηγήσω ότι η μετατροπή σε μια ανώνυμη εταιρεία δεν γίνεται για λόγους δημόσιας λογιστικής. Το ΤΕΟ είναι ένας οργανισμός, ο οποίος είναι κερδοφόρος εκ του αντικειμένου της εκμεταλλεύσεως που έχει, δηλαδή την είσπραξη διοδίων. Οι λειτουργικές του δαπάνες νομίζω ότι είναι χαμηλές. Κυρίως περιλαμβάνουν το κόστος των αμοιβών των υπαλλήλων, οι οποίοι εργάζονται. Και βεβαίως θα μπορούσε να πει κανείς ότι θα μπορούσαμε να είχαμε τεχνολογικούς εκσυγχρονισμούς πιο γρήγορους τα προηγούμενα χρόνια. Αυτό δεν έγινε. Σήμερα είμαστε σε μια μεταβατική περίοδο για τα διόδια και γι' αυτό το λόγο οι τεχνολογικές αλλαγές, οι οποίες αφορούν τη λειτουργία των διοδίων, την εκμετάλλευση των οδών, δεν είναι πολύ φρόνιμο να γίνουν σε μεγάλη έκταση. 
Η ανώνυμη εταιρεία την οποία δημιουργούμε είναι μία εταιρεία απόλυτα ελεγχόμενη από το δημόσιο. Όπως ήταν το καθεστώς στη διοίκηση του Ταμείου Εθνικής Οδοποιίας ως ΝΠΔΔ, σήμερα με τη σύσταση μιας ανώνυμης εταιρείας μονομετοχικής, δεν προσθέτουμε κομματικό έλεγχο, όπως είπε η Νέα Δημοκρατία. Άλλωστε στο διοικητικό συμβούλιο, το εννιαμελές, πέρα από τον πρόεδρο και τον διευθύνοντα σύμβουλο, οι τρεις εκπρόσωποι είναι δύο εκπρόσωποι των εργαζομένων και ένας εκπρόσωπος της οικονομικής και κοινωνικής επιτροπής. Δεν υπάρχει καμία πρόθεση να βάλουμε κομματισμό.
ΒΑΣΙΛΗΣ ΚΕΔΙΚΟΓΛΟΥ: Σε τι εμπόδιζε...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Έχω εξηγήσει, κύριε συνάδελφε, στην επιτροπή, θα το πω και σήμερα, ότι γνωρίζετε πολύ καλά πόσο δυσκίνητος είναι ο δημόσιος τομέας όταν έχει να κάνει με παραγωγικές και οικονομικές δραστηριότητες. Για να κάνει για παράδειγμα το ΤΕΟ μία προμήθεια ενός αυτοκινήτου καθαρισμού, πρέπει να πάει στο Υπουργείο Εμπορίου...
ΒΑΣΙΛΗΣ ΚΕΔΙΚΟΓΛΟΥ: Φτιάξτε διάταξη να δοθεί εντολή.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, καταργείτε...
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ. Δεν είστε μόνος στην Αίθουσα, είμαστε όλοι εδώ και έχουμε όλοι τα ίδια δικαιώματα. Σας παρακαλώ! 
ΒΑΣΙΛΗΣ ΚΕΔΙΚΟΓΛΟΥ: Να κάνουμε ειδικό νόμο για το ΤΕΟ. Δεν είναι αυτός ο λόγος να την κάνουμε ανώνυμη εταιρεία. Άλλος είναι ο λόγος. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Εγώ θέλω να σας διαβεβαιώσω ότι οι λόγοι είναι λειτουργικοί γι' αυτή τη μεταβολή, είναι λόγοι ουσίας. Νομίζω ότι στις οικονομικές δραστηριότητες του δημοσίου πρέπει να έχουμε αυτή την ευελιξία όπου αυτές εξακολουθούν να υπάρχουν. Είναι ένα στάδιο προς μία πιο ευέλικτη μορφή που θα μπορούσε να προκύψει μέσα από τη μορφή της μετοχοποίησης στο μέλλον της εταιρείας. Βεβαίως όμως πρέπει να πω ότι αν αυτό για την Κυβέρνηση θα ήταν και είναι ευκταίο υπό ορισμένες συνθήκες, να προχωρήσουμε δηλαδή στο μοντέλο που είχαμε στην ΕΥΔΑΠ με τη διανομή μέρους των μετοχών της εταιρείας στους ιδιώτες, αν αυτό θα ήταν επιθυμία της Κυβέρνησης υπό άλλες συνθήκες, στις σημερινές συνθήκες είναι ένα εξαιρετικά δύσκολο εγχείρημα, διότι είμαστε σε μια μεταβατική περίοδο σε σχέση με την εκμετάλλευση των εθνικών οδών. Με τους διαγωνισμούς για τις συμβάσεις παραχώρησης προβλέπεται ότι τμήματα του υφιστάμενου εθνικού οδικού δικτύου θα δοθούν ως αντάλλαγμα, γιατί θα δοθεί η εκμετάλλευσή τους ως αντάλλαγμα στους ιδιώτες, οι οποίοι θα χρηματοδοτήσουν την κατασκευή των νέων τμημάτων. Είναι λογικό, λοιπόν, αυτήν τη στιγμή να μην είναι απολύτως σαφές εάν υπάρχει εκείνο το οικονομικό αντικείμενο, το οποίο θα επέτρεπε να προχωρήσεις σε μια ισχυρότερη δόση ιδιωτικοποίησης. 
Στη διάταξη για το καταστατικό, επειδή ορισμένοι συνάδελφοι, από τη Νέα Δημοκρατία αναφέρθηκαν, θέλω να επισημάνω ότι η διάταξη για το καταστατικό και το σκοπό της εταιρείας είναι ευρεία, αλλά αυτό δεν θα πρέπει να μας παρασύρει σε σκέψεις, οι οποίες δεν εναρμονίζονται με την παρούσα κατάσταση της εταιρείας. Ευκταίο θα ήταν να μπορούσε το Ταμείο Εθνικής Οδοποιίας προκειμένου να διασφαλίσει και το μελλοντικό του ρόλο, να συμμετάσχει με κάποιο τρόπο στα σχήματα των συμβάσεων παραχώρησης στο μέλλον.
Θα ήταν ευκταίο να μπορεί να πουλήσει και να εισφέρει την τεχνογνωσία που έχει από τη διαχείριση και την εκμετάλλευση των οδών και σε ιδιώτες. Και αυτός είναι ένας πρόσθετος λόγος, ο οποίος επιβάλει να προχωρήσουμε σε αυτή τη μορφή της ανώνυμης εταιρείας προσπαθώντας να αναζητήσουμε σε αυτό το νέο περιβάλλον που δημιουργείται κάθε δυνατή ευκαιρία για την ανάπτυξη και την βιώσιμη προοπτική του Ταμείου Εθνικής Οδοποιίας. Αυτό θέλουμε να κάνουμε. Να διερευνήσουμε το νέο περιβάλλον όπως διαμορφώνεται, να δούμε αν το ΤΕΟ πλέον σαν μια ανώνυμη εταιρεία παροχής υπηρεσιών μπορεί αυτές τις υπηρεσίες να τις πουλήσει αύριο και σε κάποιους ιδιώτες που θα έχουν εκμετάλλευση των οδών . Γιατί θα πρέπει να το έχουμε υπό μια καταναγκαστική μορφή ενός νομικού προσώπου δημοσίου δικαίου; Αντίθετα δημιουργούμε μια ανώνυμη εταιρεία η οποία αύριο μπορεί να απευθυνθεί σε κάποιους ιδιώτες μπορεί να πάει στην Εγνατία, θα μπορούσε να πάει σε άλλα τμήματα του οδικού δικτύου, τα οποία θα αναλάβουν να εκμεταλλευτούν οι ιδιώτες και θα αναλάβει αυτήν τη διαχείριση. Γι΄ αυτό και πιστεύουμε ότι πρέπει να έχει μια ευρύτητα ο σκοπός της .
Ασφαλώς το ΤΕΟ δεν έχει τεχνική υπηρεσία και ούτε μπορεί σε προβλεπτό χρονικό διάστημα δύο ετών να φτιάξει τεχνική υπηρεσία, η οποία θα αναλάβει την κατασκευή των έργων. Το γεγονός ότι κάνουμε μια πρόβλεψη για να έχουμε μια νομοτεχνική αρτιότητα για το μέλλον, δεν σημαίνει ότι το ΤΕΟ θα υποκαταστήσει το ΥΠΕΧΩΔΕ ή θα κάνει δημόσια έργα ή θα του μεταβιβαστούν αρμοδιότητες να κάνει μελέτες και όλα αυτά. Αυτά είναι καλά ως θεωρητικά σχήματα αλλά στην πράξη και για όσους γνωρίζουν την πραγματικότητα ξέρουν πόσο πολύ απέχουν από την πραγματικότητα. 
Τώρα από εκεί και πέρα για όλα αυτά, τα οποία αναφέρθηκαν θέλω να πω ότι οι διατάξεις οι οποίες αφορούν τον Κανονισμό με τον οποίο μπορεί να εκτελεί έργα το Ταμείο Εθνικής Οδοποιίας, είναι οι διατάξεις που ισχύουν για όλες τις ανώνυμες εταιρείες του δημοσίου. Αυτές τις διατάξεις επαναλαμβάνουμε ίσως με μεγαλύτερη αυστηρότητα εδώ για το ΤΕΟ, υπό την έννοια ότι εδώ έχουμε περιλάβει ρητά και ορισμένες πρόσθετες προβλέψεις.
ΒΑΣΙΛΗΣ ΚΕΔΙΚΟΓΛΟΥ : Κύριε Πρόεδρε, μου επιτρέπετε; 
ΠΡΟΕΔΡΕΥΩΝ (Κωνσταντίνος Γείτονας): Εάν επιτρέπει ο κύριος Υπουργός .
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μια ερώτηση επιτρέπω, κύριε Πρόεδρε.
ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, το μόνο που χρειάζεσθε, λοιπόν, είναι ένα νόμο που θα λέει, διόδιο σημαίνει τούτο και ισούται με αυτό. Το κάνατε αυτό; Τι λέτε για όλα τα άλλα; Τι είναι και πόσο τα διόδια να κανονισθεί με νόμο από τη Βουλή.
ΠΡΟΕΔΡΕΥΩΝ (Κωνσταντίνος Γείτονας): Καλώς. Τώρα θα λύσει την άσκηση. Λύστε την εξίσωση, κύριε Υπουργέ!
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Κεδίκογλου, κατ΄ αρχάς εγώ πιστεύω ότι κάνατε μια παρατηρήση η οποία είναι ορθή. Είναι αυτό το οποίο είπατε, εθνική πολιτική διοδίων. Εγώ θέλω να είμαι ειλικρινής. Όμως εθνική πολιτική διοδίων, όταν είχες αυτού του είδους οδικό δίκτυο στη χώρα, το οποίο τώρα αρχίζει να διαμορφώνεται ως κλειστός αυτοκινητόδρομος, δεν μπορούσες εύκολα να έχεις. 
Γνωρίζετε επίσης ότι πολλές φορές με ευθύνη όλων των κομμάτων και όλων των πολιτικών υπάρχει μια αντίληψη ορισμένων συναδέλφων, την οποία θα μου επιτρέψετε να χαρακτηρίσω λαϊκίστικη ότι το διόδιο είναι κάτι το κακό. Εγώ πιστεύω ότι είναι μια ορθή πολιτική υπό την έννοια ότι χρηματοδοτεί τα έργα της συντήρησης όχι το σύνολο του κρατικού προϋπολογισμού, δηλαδή το σύνολο των πολιτών, αλλά αυτός ο οποίος χρησιμοποιεί το δρόμο. Δεν καταλαβαίνω δηλαδή, γιατί η μεταφορική εταιρεία για παράδειγμα, η οποία χρησιμοποιεί ένα δρόμο και τον φθείρει πολύ περισσότερο μειώνοντας το βιώσιμο χρόνο του έργου δεν θα πρέπει -το φορτηγό που περνάει- να πληρώνει κάποια διόδια. Γιατί δηλαδή κατά τη λογική ορισμένων θα έπρεπε να περνάει με φθηνό διόδιο ή χωρίς καθόλου διόδιο γιατί αυτό θα ήταν κοινωνικά δίκαιο ή σωστό. Εγώ δεν συμφωνώ σε αυτό. 
ΒΑΣΙΛΗΣ ΚΕΔΙΚΟΓΛΟΥ : Μας βρίσκετε σύμφωνους, αλλά πού είναι ο νόμος σας; Τι, πόσα και για ποιον σκοπό τα διόδια. 
ΠΡΟΕΔΡΕΥΩΝ (Κωνσταντίνος Γείτονας): Καλά, κύριε συνάδελφε, δεν θα το λύσουμε αυτό το θέμα...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, είναι γνωστό ότι η τιμολογιακή πολιτική των διοδίων αντιμετωπίστηκε στα πλαίσια μιας φιλολαϊκής καλώς ή κακώς εννοούμενης πολιτικής, να είναι χαμηλά τα διόδια να μη φωνάζει ο κόσμος. Νομίζω ότι σήμερα πια έχει κατανοήσει η μεγάλη πλειοψηφία του ελληνικού λαού ότι τα πράγματα έχουν αλλάξει και ότι είναι μια ορθή πολιτική, τη χρηματοδότηση των έργων είτε κατασκευής είτε συντήρησης να την αναλαμβάνουν οι ίδιοι οι χρήστες.
Τώρα, όσον αφορά το θέμα του προσωπικού για το οποίο αναφέρθηκαν και ορισμένοι συνάδελφοι. Κατ΄ αρχάς για να μην υπάρχουν παρανοήσεις, θέλω να επαναλάβω ότι το προσωπικό αυτό έχει πράγματι συνεισφέρει σημαντικά στη δουλειά της εταιρείας. Ασφαλώς μέσα σε αυτό το προσωπικό υπάρχουν και αρνητικές επιπτώσεις. Όμως από την άλλη μεριά είναι σαφής και καθαρή η δέσμευση της Κυβέρνησης ότι δεν πρόκειται να θιγεί η εργασιακή σχέση των ανθρώπων αυτών και εννοώ είτε των μονίμων είτε των με συμβάσεις αορίστου χρόνου σε τίποτε. Πολύ περισσότερο δε που σήμερα δεν μιλάμε για τίποτε άλλο παρά για τη μετατροπή του νομικού προσώπου δημοσίου δικαίου σε μια ανώνυμη εταιρεία μονομετοχική του δημοσίου. Δεν θίγουμε ούτε τα ασφαλιστικά ούτε τα συνταξιοδοτικά τους δικαιώματα ούτε τα μισθολογικά τους.
Το να λένε οι εργαζόμενοι του ΤΕΟ, εμείς θέλουμε να παραμείνουμε στο δημόσιο και επειδή εμείς θέλουμε και εξυπηρετεί τα συμφέροντά μας να παραμείνουμε στο δημόσιο, δεν πρέπει να κάνουμε καμία οργανωτική μεταβολή στο ΤΕΟ, δεν είναι σωστό. Χρειάζεται αυτή η οργανωτική μεταβολή, γιατί διασφαλίζουμε απόλυτα το καθεστώς των υφιστάμενων σχέσεων και κάνουμε και μια πρόβλεψη, ότι σε περίπτωση που αυτό το καθεστώς αλλάξει -το ιδιοκτησιακό καθεστώς αυτής της ανώνυμης εταιρείας- να έχουν τη δυνατότητα να μεταταγούν στο δημόσιο. Είναι μια πρόσθετη πρόβλεψη και εξασφάλιση.
Τώρα από εκεί και πέρα στο θέμα του προσωπικού που είναι έκτακτο έχω να πω το εξής: Εγώ επειδή άκουσα πολλά, ξεκαθάρισα ότι οι άνθρωποι αυτοί έχουν μια συνεισφορά στη λειτουργία της εταιρείας όμως δεν θα πρέπει να ξεχνάμε -γιατί άκουσα και ορισμένες καταγγελίες για την Κυβέρνηση ότι κάποιους τους ευνοεί επειδή είναι κομματικοί της φίλοι και κάποιους δεν τους ευνοεί- ότι για το προσωπικό αυτό υπήρξε μια ορισμένη ιδιαιτερότητα. Και η ιδιαιτερότητα αυτή έγκειται στο ότι προσελήφθη το προσωπικό αυτό με βάση τις διατάξεις του ν. 2190 ως εποχιακό προσωπικό και κάποια στιγμή ένα δικαστήριο ήρθε και είπε στη διαδικασία των ασφαλιστικών μέτρων ότι αυτό το προσωπικό μπορεί να προσελήφθη ως εποχιακό, μπορεί να προσελήφθη με τις διαδικασίες του ΑΣΕΠ, αλλά εξυπηρετεί πάγιες και διαρκείς ανάγκες και πρέπει να μείνει. Αυτό όμως νομολογιακά πλέον έχει ξεκαθαρισθεί ότι δεν μπορεί να εφαρμοσθεί στην περίπτωση αυτή. Το προσωπικό παραμένει δυνάμει αυτής της απόφασης των ασφαλιστικών μέτρων και παραμένει, αν θέλετε, διότι και η διοίκηση του ΤΕΟ αντιμετωπίζοντας με κάποια ευαισθησία το πρόβλημα και χωρίς κομματισμό δεν πίεσε την επίσπευση της κύριας αγωγής προκειμένου να λυθεί το θέμα όπως πρέπει να λυθεί με μια απόφαση. Δείξαμε ως προς αυτό μια ευαισθησία.
Από εκεί και πέρα νομίζω ότι είναι ένα πρόβλημα, το οποίο εμείς βλέπουμε με συμπάθεια στο Υπουργείο και επειδή δημιουργήθηκαν δύο κατηγορίες εργαζομένων. Έχουμε αυτούς, οι οποίοι έμειναν με ασφαλιστικά μέτρα και αυτούς οι οποίοι απελύθησαν διότι έγινε η οριστική δικάσιμος και βγήκε αρνητική απόφαση. Δημιουργήθηκαν έτσι δυο κατηγορίες εργαζομένων.
Όσον αφορά, λοιπόν, αυτήν την αντιμετώπιση εμείς πιστεύουμε ότι δεν μπορεί να δοθεί στα πλαίσια μια ειδικής νομοθετικής ρύθμισης. Η Κυβέρνηση πιστεύει ότι το θεσμικό πλαίσιο, που έχουμε για τις προσλήψεις στο δημόσιο τομέα, πρέπει να τηρηθεί. Αυτό το θεσμικό πλαίσιο προβλέπει ορισμένες διαδικασίες σύμφωνα με τον ν.2190 όπως ισχύει σήμερα. Και αυτές οι διαδικασίες με την μετατροπή του ΤΕΟ σε ανώνυμη εταιρεία, όπως ισχύει για τις ανώνυμες εταιρείες του δημοσίου ο ν. 2190, αυτές οι ίδιες διαδικασίες θα εφαρμοσθούν προκειμένου να αντιμετωπισθεί το πρόβλημα της έλλειψης προσωπικού που έχει το ΤΕΟ. Με αυτές τις διαδικασίες πιστεύουμε ότι μπορεί να βρεθεί λύση τουλάχιστον για ένα μέρος του προσωπικού είτε αυτού που τώρα εργάζεται είτε του προσωπικού που έχει απολυθεί, αλλά έχει την προϋπηρεσία. Δεν μπορούμε όμως να κάνουμε νομοθετική ρύθμιση για αντιμετώπιση αυτού του θέματος.
Για το θέμα της επιβολής των προστίμων, ένα θέμα που σωστά έβαλε χθες ο κ. Παυλόπουλος, από την ΤΕΟ Α.Ε. με την μετατροπή της και για την αντιμετώπιση τυχόν παρερμηνειών που μπορεί να δημιουργηθούν σε σχέση με το νέο καθεστώς του Ταμείου Εθνικής Οδοποιίας, θέλω να ξεκαθαρίσω ότι αυτό που είπε ο κ. Παυλόπουλος χθες είναι σωστό, ότι θα πρέπει να το δούμε ως ένα διφυές νομικό πρόσωπο, έτσι ώστε να θεωρείται ότι η αρμοδιότητα την οποία έχει να βεβαιώνει παραβάσεις και να επιβάλλει πρόστιμα, έχει αναφορά στη φύση αυτού του νομικού προσώπου με την ιδιότητά του ως δημοσίου δικαίου.
Γι' αυτό το λόγο, νομίζω ότι μπορούμε έτσι να αντιμετωπίσουμε ένα θέμα, το οποίο είναι σύνθετο. Το αντιμετωπίσαμε και στην περίπτωση του ν. 2445, αν θυμάμαι καλά, με την Αττική Οδό και την εκεί παρασχεθείσα με αυτόν το νόμο εξουσιοδότηση γα την έκδοση προεδρικού διατάγματος. Είναι ένα σύνθετο θέμα, το οποίο μας απασχολεί γενικότερα με τις συμβάσεις παραχώρησης, γιατί συνδέεται με πολλές και ουσιαστικές λεπτομέρειες. Βεβαίως εκεί είναι ένα θέμα, στο οποίο...
ΠΡΟΕΔΡΕΥΩΝ (Κωνσταντίνος Γείτονας): Πάντως εξαιρείτε τουλάχιστον τη δυνατότητα μεταβίβασης αυτών των αρμοδιοτήτων στην παράγραφο ι΄ του άρθρου 3. Εξαιρείτε τη δυνατότητα μεταβίβασης αρμοδιοτήτων "Δημόσιου χαρακτήρα".
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως. Απλώς τώρα με τις συμβάσεις παραχώρησης και στην Αττική Οδό ιδιαίτερα έχει δημιουργηθεί ένα νέο status, το οποίο θέλει και από συνταγματικής και διοικητικής απόψεως να είναι σαφές.
Εγώ δεν έχω να πω τίποτε άλλο, κύριε Πρόεδρε. Νομίζω ότι το νομοσχέδιο εξασφαλίζει τη λειτουργικότητα του Ταμείου Εθνικής Οδοποιίας. Θέλω να πληροφορήσω το συνάδελφο κ. Κεδίκογλου ότι οι πόροι από τα διόδια πηγαίνουν στην περιφέρεια και όχι στο κέντρο. Νομίζω ότι με το νομοσχέδιο δίνουμε μια ικανοποιητική λύση στα σημερινά προβλήματα του τόπου. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Τμήμα ότι από τα βόρεια θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους της Βουλής, είκοσι πέντε αξιωματικοί της Σχολής Πολέμου της Αεροπορίας.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θέλετε βλέπω και υστερόγραφο...
Ορίστε, έχετε το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα ήθελα να διαβάσω τις νομοτεχνικές διορθώσεις για τα Πρακτικά.
Στο άρθρο 8 προστίθενται παράγραφοι 2, 3, και 4, όπως μεταφέρονται από το άρθρο 5 του Καταστατικού και οι υπάρχουσες παράγραφοι 2 και 3 αναριθμούνται σε παραγράφους 5 και 6.
Στο άρθρο 17 που αφορά το Καταστατικό, στο άρθρο 3 παράγραφος 1 εδάφιο α', εκεί όπου αναφέρεται ότι "η είσπραξη των διοδίων και η εν γένει διαχείριση και εκμετάλλευση του οδικού διευρωπαϊκού δικτύου "Πατρών-Αθηνών-Θεσσαλονίκης - Ευζώνων" και "Κορίνθου-Τριπόλεως" καθώς και" προστίθεται η φράση "οποιοδήποτε άλλο οδικό δίκτυο ή οδικό τμήμα της χώρας της ανατεθεί η είσπραξη διοδίων με απόφαση του Υπουργού Περιβάλλοντος Χωροταξίας και Δημοσίων Έργων."
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ να τις καταθέσετε για τα Πρακτικά όπως είναι διατυπωμένες και ας τις πάρουν οι κύριοι συνάδελφοι να τις μελετήσουν.
(Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Αλευράς καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
Οι σχετικές βελτιώσεις υπάρχουν στο τεύχος των Πρακτικών της Βουλής.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, έχω να κάνω έξι παρατηρήσεις.
Η πρώτη αφορά τα πρώτα άρθρα του νομοσχεδίου, τα οποία αποπνέουν και το πνεύμα μέσα στο οποίο κινείται. Είναι ένα κλασσικό δείγμα γραφής και ένα κλασικό δείγμα ιδιωτικοποιήσεων, όπως τις ιδιωτικοποιήσεις αυτές τις εννοεί βεβαίως η Κυβέρνηση Σημίτη.
Είναι, κύριε Υπουργέ, δείγμα ιδιωτικοποιήσεων, αλλά όχι τόσο πολύ δείγμα με έψιλον γιώτα (ει), αλλά "δήγμα" με ήτα (η). Μόνο ιδιωτικοποίηση δεν είναι αυτό, το οποίο βλέπουμε μπροστά μας. Στην πραγματικότητα εξαντλείται το παρόν σχέδιο νόμου στη μετατροπή ενός νομικού προσώπου δημοσίου δικαίου σε νομικό πρόσωπο ιδιωτικού δικαίου. Τίποτε άλλο.
Αν διαβάσει κανείς αυτό το νομοσχέδιο, θα θυμηθεί πολύ εύκολα από την "Πάπισσα Ιωάννα" του Εμμανουήλ Ροΐδη τη συμπεριφορά των Φραγκισκανών μοναχών, οι οποίοι κατά τη μεγάλη Τεσσαρακοστή για να μην αμαρτάνουν βάφτιζαν το κρέας ψάρι. 
Έρχεστε και μετατρέπετε απλώς και μόνον ένα νομικό πρόσωπο δημοσίου δικαίου σε νομικό πρόσωπο ιδιωτικού δικαίου και νομίζετε ότι έχετε κάνει ιδιωτικοποιήσεις. Θεσμικό καρναβάλι είναι αυτό! Με καρναβαλικούς όρους, με μασκαράτες, ιδιωτικοποιήσεις δεν γίνονται. Αν διαβάσετε ξανά το σχέδιο νόμου από την αρχή, θα αντιληφθείτε ότι μόνον ιδιωτικοποίηση δεν γίνεται. Διότι με την μετατροπή της νομικής προσωπικότητας δεν επέρχεται ιδιωτικοποίηση. Μπορεί να αλλάζει από τυπική άποψη, το νομικό πρόσωπο. Μπορεί να μην ισχύει το οργανικό κριτήριο, αλλά πάντως ιδιωτικοποίηση δεν επέρχεται. Γιατί η ιδιωτικοποίηση δεν εξασφαλίζεται απλώς και μόνο με τη μετατροπή ενός νομικού προσώπου δημοσίου δικαίου σε νομικό πρόσωπο ιδιωτικού δικαίου. Άρα, λοιπόν, δεν κάνετε στην πραγματικότητα κανενός είδους ιδιωτικοποίηση.
Τώρα γιατί το κάνετε αυτό; Για ποιο λόγο; Γιατί τέτοια ανικανότητα δεν νομίζω ότι είναι δυνατό να φανταστεί κανείς. Εν πάση περιπτώσει οι τριτοκοσμικές σας αγκυλώσεις και το γεγονός ότι δεν ξέρετε ούτε από οικονομία της αγοράς ούτε από φιλελεύθερη οικονομία ούτε από ελεύθερο ανταγωνισμό, το ότι δεν τα ξέρετε αυτά, δεν δικαιολογεί το γιατί το κάνετε αυτό. Γιατί θα μπορούσατε κάποιους συμβούλους να τους ρωτήσετε οι οποίοι κάτι θα μπορούσαν να ξέρουν παραπάνω από εσάς. 'Αλλος είναι ο λόγος που το κάνετε.
Ο στόχος σας είναι και από τη μία πλευρά να εξασφαλίσετε ορισμένα ωφελήματα από την υποτιθέμενη ιδιωτικοποίηση, αλλά, ταυτοχρόνως, να κρατήσετε και τον πλήρη έλεγχο αυτού του νομικού προσώπου για λόγους κομματικούς. Δηλαδή θέλετε και να αποκομίσετε τα οφέλη μιας υποτιθέμενης ιδιωτικοποίησης, αλλά, ταυτοχρόνως, να διατηρήσετε και τον κομματικό έλεγχο και την κομματική γραφειοκρατία. Δηλαδή και η πίτα ολόκληρη και ο σκύλος χορτάτος. Ήτοι αυτό που σας λέγαμε: Η διαφορά Παπανδρέου - Σημίτη είναι ότι ο ένας κομματικοποιούσε το κράτος, ο άλλος κρατικοποιεί το ΠΑΣΟΚ. Δεν γίνεται ιδιωτικοποίηση έτσι.
Τι επιδιώκετε με αυτό το νομοσχέδιο; Είναι προφανές. Πρώτον επιδιώκετε, μολονότι μετατρέπετε τη νομική προσωπικότητα, να διατηρήσετε τον πλήρη κομματικό έλεγχο και τον διατηρείτε. Τον διατηρείτε γιατί παρά τα όσα επιχειρήσατε να μας πείτε, αν το διαβάσετε καλύτερα, ο έλεγχος της πλειοψηφίας του διοικητικού συμβουλίου της ανώνυμης εταιρείας ΤΕΟ είναι έλεγχος πλήρως εξασφαλισμένος από την πλευρά της Κυβέρνησης. Πλήρως εξασφαλισμένος! Αν κοιτάξετε από την πίσω μεριά τι κάνετε, είναι σαφές ότι ελέγχετε το διοικητικό συμβούλιο με τον έμμεσο εκείνο τρόπο, τον οποίο ξέρετε χρόνια ολόκληρα, την κομματική σας λογική. Σ' αυτό πραγματικά είναι κανείς να σας αποδώσει εύσημα, στον τρόπο κομματικής άλωσης των επιμέρους τμημάτων του ελληνικού δημοσίου. Σ' αυτό είστε άσοι. Ομολογώ. Μακάρι να είχατε την ίδια αίσθηση του δημοσίου συμφέροντος που έχετε σε ό,τι αφορά το κομματικό σας συμφέρον! Θα μπορούσατε ενδεχομένως να προσφέρετε πολλά στον Τόπο. Δυστυχώς, η μόνη αίσθηση χρέους την οποία έχετε είναι η αίσθηση του κομματικού σας χρέους. Και φαίνεται από αυτό εδώ. 
Το διοικητικό, λοιπόν, συμβούλιο ελέγχεται απολύτως από την Κυβέρνηση. Και δεν είναι μόνο αυτό. Ελέγχεται και ο διευθύνων σύμβουλος και θα έρθω στη συνέχεια σ' αυτόν. Άρα, λοιπόν, από τη μία πλευρά έχετε πλήρη κομματικό έλεγχο, την κομματική νομενκλατούρα δεδομένη σ' αυτό το νομικό πρόσωπο.
Το δεύτερο που επιδιώκετε ποιο είναι; Με το να φεύγει η νομική προσωπικότητα δημοσίου δικαίου και να έρχεται η νομική προσωπικότητα ιδιωτικού δικαίου γλιτώνετε όλο τον έλεγχο τον οποίο θα είχατε, αν υποθέσουμε ότι διατηρείτο η νομική προσωπικότητα δημοσίου δικαίου. Δηλαδή όλα αυτά τα χρήματα που θα διαχειρίζεται το νομικό αυτό πρόσωπο δεν έχουν τον έλεγχο εκείνο τον οποίο θα είχαν εάν διατηρείτο αυτή η νομική προσωπικότητα Δημοσίου Δικαίου.
Φαίνεται δε αυτό από το εξής: Πάτε να κάνετε, υποτίθεται, ιδιωτικοποίηση αλλά τις ίδιες αρμοδιότητες τις κατασκευαστικές τις κρατάτε. Και θα έρθω στη συνέχεια σ' αυτό. Μας είπατε ότι δεν σκοπεύει να τις ασκήσει το νομικό πρόσωπο. Μα, αφού δεν σκοπεύει να τις ασκήσει γιατί τις κρατάτε; Τόσο τσαπατσούλικα το κάνατε; Δεν προλάβατε να σκεφθείτε ποιες θα ασκήσει και ποιες δεν θα ασκήσει; Θέλετε να τις κρατήσετε για να τις ασκήσει. Και να τις ασκήσει μάλιστα χωρίς έλεγχο του δημόσιου χρήματος. Γιατί ακριβώς οι διατάξεις του νομοσχεδίου αυτές διασφαλίζουν την αδιαφάνεια.
Τέλος, είναι και αυτό το οποίο ελέχθη από πολλούς συναδέλφους προηγουμένως. Έχετε ανακαλύψει τον τρόπο τεχνητής μείωσης του δημόσιου χρέους, ώστε να μπορείτε να λέτε στην Ευρωπαϊκή Ένωση, εν ονόματι των δεσμεύσεων που αναλάβαμε για μείωση του δημόσιου χρέους σε σχέση με το Ακαθάριστο Εγχώριο Προϊόν ότι αυτή η προσπάθεια αποδίδει.
Το βλέπουμε συνέχεια με τον τρόπο με τον οποίο ενεργείτε. Όπως το κάνατε ακριβώς και με το θέμα των χρεών των νοσοκομείων την τελευταία φορά, που έρχεστε και τα βγάζετε από το τώρα και τα πετάτε στο μέλλον και τα φορτώνετε σε άλλες κυβερνήσεις.
Άρα ο λόγος για τον οποίο κάνετε αυτήν την καρναβαλική ιδιωτικοποίηση, για την οποία σας μίλησα προηγουμένως, είναι για να διατηρείται τον κομματικό έλεγχο επί του νομικού προσώπου. Για να μπορέσετε να διασφαλίσετε την αδιαφάνεια διαχείρισης του δημόσιου χρήματος και, βεβαίως, για να μπορέσετε να εμφανίσετε ορισμένα μεγέθη προς την Ευρωπαϊκή Ένωση, τα οποία δεν ισχύουν. Απλώς διαιωνίζεται την ονομαστική σύγκλιση, η οποία έχει φέρει τον τόπο και την ελληνική οικονομία στην κατάσταση την οποία βλέπουμε τούτην τη στιγμή.
Δεύτερη παρατήρηση, την οποία θα ήθελα να κάνω: Φαίνεται η προσπάθεια κομματικής άλωσης και πλήρους κομματικού ελέγχου του νομικού προσώπου από τη διάταξη την οποία βάλατε, σύμφωνα με την οποία μπορεί να συμπίπτει στο ίδιο πρόσωπο ο πρόεδρος του διοικητικού συμβουλίου και ο διευθύνων σύμβουλος του νομικού προσώπου. 
Δεν είναι πρωτόγνωρο αυτό που κάνετε εδώ. Το έχετε επαναλάβει τον τελευταίο καιρό σε όλες τις μορφές ιδιωτικοποιήσεων. Αλλά είναι πρωτοφανές αυτό το οποίο κάνετε. Δείχνει και άγνοια αλλά, θα μου επιτρέψετε να πω, και σκοπιμότητα. Άγνοια του πώς λειτουργούν πραγματικά οι ανώνυμες εταιρείες και τα συλλογικά τους όργανα. Αλλά δείχνει και σκοπιμότητα. Θέλετε να συμπίπτουν αυτές οι δυο αρμοδιότητες. Διότι ξέρετε πολύ καλά ότι ο διευθύνων σύμβουλος έχει ουσιαστικές αρμοδιότητες. Αν δεν τον ελέγχατε, με τον τρόπο αυτό, θα μπορούσε να σας ξεφύγει. Και επειδή δεν μπορεί να έχετε δυο κομματικούς καρεκλοκένταυρους, προτιμάτε έναν. Και ταυτίζετε και τον έναν και τον άλλον και ξεχνάτε ένα βασικό κανόνα: Ποιος ο λόγος που υπάρχει διαφοροποίηση των προσώπων, του προέδρου του διοικητικού συμβουλίου και του διευθύνοντος συμβούλου συνήθως και κατά κανόνα; 
Υπάρχει το μονοπρόσωπο όργανο, το οποίο παίρνει τις αποφάσεις και φέρει την ευθύνη. Και υπάρχει ένα συλλογικό όργανο, όπως είναι το διοικητικό συμβούλιο και ο πρόεδρός του που συντονίζει τις εργασίες του, για να μπορέσει ακριβώς να υπάρχει ένας έλεγχος από ένα συλλογικό όργανο του νομικού προσώπου επί των πεπραγμένων του μονοπρόσωπου οργάνου. Γι' αυτό στα όργανα γενικότερα του δημοσίου υπάρχει ταυτοχρόνως το μονοπρόσωπο όργανο, για να εξασφαλίζει τη δυνατότητα αποτελεσματικής λειτουργίας και το συλλογικό, για να μπορεί να ελέγχει και να αναλαμβάνει συλλογικά την ευθύνη. Αυτό δε συνέβαινε με όλες τις μεγάλες δημόσιες επιχειρήσεις, με τη ΔΕΗ και με τον ΟΤΕ. Υπήρχε από τη μια πλευρά το διοικητικό συμβούλιο, υπήρχε και ο διευθύνων σύμβουλος. 
Εσείς, η κυβέρνηση Σημίτη -η κυβέρνηση Παπανδρέου ούτε τόλμησε να τα κάνει αυτά τα πράγματα- ταυτίζει μονίμως σε ιδιωτικοποιήσεις τα πρόσωπα αυτά σε ένα. Και τον πρόεδρο του διοικητικού συμβουλίου και του διευθύνοντος συμβούλου. Καλά, αυτή η όσμωση των αρμοδιοτήτων δεν το βλέπετε ότι μυρίζει αδιαφάνεια, μυρίζει κομματική γραφειοκρατία, μυρίζει προσπάθεια κομματικής άλωσης; 
Πέστε μου μια χώρα στην οποία να έχετε επιχειρήσεις αυτού του είδους ανώνυμες εταιρείες, οι οποίες εμφανίζονται ως επιχειρήσεις, οι οποίες αφορούν την εξυπηρέτηση δημοσίου συμφέροντος, όπως συμβαίνει εδώ, όπου και ο πρόεδρος του διοικητικού συμβουλίου και ο διευθύνων σύμβουλος να ταυτίζονται. Αυτά είναι πρωτοφανή πράγματα. Μόνο εσείς τα σκεφθήκατε -και το τονίζω- για να έχετε τον πλήρη έλεγχο και να μπορείτε να χρησιμοποιείτε έναν κομματικό καρεκλοκένταυρο για κάθε περίπτωση. Και για να έχετε τον απόλυτο κομματικό έλεγχο αυτών των νομικών προσώπων. 
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Παρατήρηση τρίτη. Φαίνεται η σκοπιμότητα, η οποία σχετίζεται με την ιδιωτικοποίηση που υποτίθεται ότι πάτε να κάνετε από τις αρμοδιότητες. Αν πραγματικά σκοπός σας ήταν να μετατρέψετε όχι μόνο ένα νομικό πρόσωπο δημοσίου δικαίου σε ιδιωτικού δικαίου, αλλά να κάνετε πραγματική ιδιωτικοποίηση, έπρεπε να ξεκαθαρίσετε ότι υπάρχουν ορισμένες αρμοδιότητες ενός νομικού προσώπου δημοσίου δικαίου που μοιραία, επειδή επέρχεται η ιδιωτικοποίηση, δεν μπορεί να ασκούνται από το νομικό πρόσωπο ιδιωτικού δικαίου. 
Δεν μπορεί, παραδείγματος χάρη, την κατασκευαστική δραστηριότητα, που είναι κατασκευαστική δραστηριότητα σε ό,τι αφορά τις αναθέσεις δημοσίου δικαίου καθαρά, να την κρατάει ένα νομικό πρόσωπο ιδιωτικού δικαίου. Την κρατάτε, όμως. Μας λέτε προηγουμένως ότι το βάλαμε εδώ, αλλά δεν πρόκειται ποτέ να το ασκήσουμε...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Την κατασκευαστική δραστηριότητα γιατί δεν μπορεί να την ασκεί ...
ΠΡΟΚΟΠΗΣ ΠΑΥΛΟΠΟΥΛΟΣ: Θα σας πω πολύ απλά, κύριε Υπουργέ.
Εσείς πιστεύετε σοβαρά από εδώ και πέρα ότι με τις ίδιες εγγυήσεις που τις είχε ένα νομικό πρόσωπο δημοσίου δικαίου προηγουμένως -το Ταμείο όταν είχε τη νομική προσωπικότητα του δημοσίου δικαίου- μπορεί να κάνει τις αναθέσεις των δημοσίων έργων πλέον, των αντίστοιχων, το νομικό πρόσωπο ιδιωτικού δικαίου; Τη διαφορά δεν την καταλαβαίνετε; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Λέτε ότι δεν μπορεί να κάνει αναθέσεις δημοσίων έργων ...
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, μισό λεπτό. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Με συγχωρείτε, κύριε Πρόεδρε, με την άδειά σας. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Είναι ουσιαστικότατος ο διάλογος. 
ΠΡΟΚΟΠΗΣ ΠΑΥΛΟΠΟΥΛΟΣ: Δέχομαι τη διακοπή, κύριε Πρόεδρε, γιατί μπορεί να διευκολύνει τα πράγματα. 
ΠΡΟΕΔΡΕΥΩΝ (Κωνσταντίνος Βρεττός): Ουσιαστικότατος μπορεί να είναι, αλλά χρειάζεται και η άδεια του Προεδρείου για να αποκατασταθεί αυτός ο ουσιαστικός διάλογος.
ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε, κύριε Πρόεδρε. Λάθος δικό μου. Σας ζητώ την άδεια, παρακαλώ.
ΠΡΟΕΔΡΕΥΩΝ (Κωνσταντίνος Βρεττός): Ορίστε,κύριε Υπουργέ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Εγώ έπρεπε να ζητήσω την άδεια του Προέδρου.
Λοιπόν, δεν κατάλαβα γιατί λέτε ότι δεν μπορεί να ανατεθεί η κατασκευή έργων σε νομικό πρόσωπο ιδιωτικού δικαίου. 
ΠΡΟΚΟΠΗΣ ΠΑΥΛΟΠΟΥΛΟΣ: Λοιπόν, θα εξηγήσω στον κύριο Υπουργό το εξής πολύ απλά. Θα επανέλθω και πάλι στα νομικά, μοιραία. Δεν μπορώ να κάνω διαφορετικά. 
Γνωρίζετε ότι όταν ο φορέας που αναθέτει το έργο είναι νομικό πρόσωπο δημοσίου δικαίου, η σύμβαση η οποία συνάπτεται είναι σύμβαση δημοσίου δικαίου. Είναι διοικητική σύμβαση και, στην περίπτωση αυτή, ο έλεγχος της νομιμότητας της σύμβασης και της εκτέλεσής της ανήκει στα διοικητικά δικαστήρια. Των οποίων ο έλεγχος νομιμότητας -και το γνωρίζετε πολύ καλά αυτό το πράγμα- είναι ενδελεχέστερος και πολύ πιο ουσιαστικός. 
Όταν όμως μετατρέπετε -λόγω του οργανικού κριτηρίου, εξαιτίας της απόφασης του Ανωτάτου Ειδικού Δικαστηρίου από το 1989- τη νομική προσωπικότητα του φορέα σε νομική προσωπικότητα ιδιωτικού δικαίου, τότε ξέρετε πολύ καλά ότι εξαιτίας του οργανικού κριτηρίου η σύμβαση θεωρείται σύμβαση ιδιωτικού δικαίου και η αρμοδιότητα ανήκει στα πολιτικά δικαστήρια.
Και ερωτώ το εξής πολύ απλά. Με τον τρόπο αυτό δεν αντιλαμβάνεστε ότι μέσα από τη νομική προσωπικότητα και την αλλαγή της...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα χρειαστώ τρία-τέσσερα λεπτά γιατί είναι σοβαρά τα θέματα.
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας είχα δώσει, χωρίς να το θέλω, δυο λεπτά γιατί έγινε αλλαγή Προεδρείου. Θα σας δώσω άλλα δυο λεπτά, σύνολο τέσσερα λεπτά, λοιπόν.
Συνεχίστε.
ΠΡΟΚΟΠΗΣ ΠΑΥΛΟΠΟΥΛΟΣ: Τελειώνω, κύριε Πρόεδρε.
Άρα γνωρίζετε ότι αφού κρατάει το σύνολο των αρμοδιοτήτων που είχε το νομικό πρόσωπο δημοσίου δικαίου -και μάλιστα επαυξάνονται οι αρμοδιότητες αυτές- αυτές οι συμβάσεις που θα προκύπτουν μέσα από την άσκηση των αρμοδιοτήτων αυτών, θα είναι συμβάσεις ιδιωτικού δικαίου υπαγόμενες στα πολιτικά δικαστήρια με ό,τι αυτό συνεπάγεται σε ό,τι αφορά το βάθος του ελέγχου. Εκτός αν δεσμεύεστε εδώ -το επιτρέπει το Σύνταγμα, σας το λέω και θυμηθείτε το, το άρθρο 93 του Συντάγματος πλέον μετά την αναθεώρηση το επιτρέπει- να μεταθέσετε με νόμο ή και με αυτό το νόμο τις διαφορές αυτές στα διοικητικά δικαστήρια. Μετά την αναθεώρηση επιτρέπεται αυτό. 
Εάν δεν έχετε πίσω σας άλλου είδους υστεροβουλίες, μείωση του ελέγχου, π.χ., δεσμευθείτε εδώ ότι μολονότι η νομική προσωπικότητα αλλάζει, μολονότι οι διαφορές θα είναι ιδιωτικού δικαίου με βάση την πάγια νομολογία του Ανωτάτου Ειδικού Δικαστηρίου και του Συμβουλίου της Επικρατείας, με νόμο θα μεταφερθούν αυτές οι αρμοδιότητες στα διοικητικά δικαστήρια, για να υπάρχει η ενότητα της εφαρμογής των σχετικών διατάξεων.
Παρατήρηση τέταρτη. Χαίρομαι για τη διευκρίνιση που κάνατε. Έλπίζω τα δικαστήρια να τη λάβουν υπόψη ότι, όταν κάνει επιβολή προστίμων το νομικό πρόσωπο συμπεριφέρεται ως διφυές νομικό πρόσωπο. Δηλαδή και ως νομικό πρόσωπο δημοσίου δικαίου, άρα παραμένει ο χαρακτήρας της εκτελεστής διοικητικής πράξης. Επομένως προσβάλλεται η πράξη αυτή με προσφυγή ουσίας ενώπιον του αρμόδιου ή μονομελούς ή τριμελούς διοικητικού πρωτοδικείου ανάλογα με την καθ' ύλην αρμοδιότητα. 
Άφησα για τελευταίο το εξής. Παρακαλώ πολύ ρίξτε μια ματιά στην έκθεση της Επιστημονικής Υπηρεσίας της Βουλής και κάντε δεκτές αυτές τις μεταβολές τις οποίες πρότεινε. Οι μεταβολές φαίνονται μεν να είναι φραστικές, πλην όμως έχουν και ουσιαστικά αποτελέσματα σε ό,τι αφορά την εφαρμογή του σχεδίου νόμου.
Τελειώνω. Θέλω μόνο ένα λεπτό, κύριε Πρόεδρε, παραπάνω για το μείζον ζήτημα του προσωπικού.
Θα παρακαλέσω πολύ, όχι εσάς, κύριε Υπουργέ, γιατί ξέρω ότι εσείς δεν το είπατε, αλλά Βουλευτές της κυβερνητικής Πλειοψηφίας να μην τολμήσουν να παραχαράξουν τη θέση των κομμάτων σχετικά με το τι είχε γίνει τα προηγούμενα χρόνια ως προς το καθεστώς των υπαλλήλων και του ΤΕΟ, αλλά και άλλων νομικών προσώπων του ευρύτερου δημόσιου τομέα. 
Τα Πρακτικά είναι στη διάθεση του καθενός και τον Αύγουστο του 1999 και τον Αύγουστο του 2000 όπου εκεί ξεκαθάρισε ο καθένας ποια θέση έχει για τα θέματα αυτά. Και εκεί υπάρχει η θέση της Νέας Δημοκρατίας, θέση που απέρριψε, μετ' επιτάσεως μάλιστα η Υπουργός Εσωτερικών, Δημόσιας Διοίκησης και Αποκέντρωσης. Κατά τη θέση μας αυτή σε όλα τα νομικά πρόσωπα του ευρύτερου δημόσιου τομέα, έπρεπε τα πρόσωπα εκείνα που καλύπτουν πάγιες και διαρκείς ανάγκες να έχουν συμβάσεις αορίστου χρόνου.
Αυτή ήταν η πάγια θέση μας. Τα υπόλοιπα μην τα ξανακούσω. 
Για το ΤΕΟ λέω και πάλι τη θέση της Νέας Δημοκρατίας. Πρώτον, σε ό,τι αφορά τους μονίμους, σε ό,τι αφορά αυτούς που έχουν καθεστώς δημοσίου δικαίου, θα πρέπει να τους δοθεί η δυνατότητα μετάταξης. Διότι δεν μπορεί από τη μία πλευρά να γίνεται προκήρυξη θέσεων για νέο προσωπικό στο ΠΕΧΩΔΕ και να μην μπορεί να χρησιμοποιήσει, μέσω μετατάξεων, προσωπικό που είναι ήδη ειδικευμένο. Θα πρέπει να δοθεί η δυνατότητα μετάταξης. Αλλά και σε ό,τι αφορά τους υπαλλήλους, που είναι με σχέση ιδιωτικού δικαίου, αλλά με συμβάσεις ορισμένου χρόνου, ξανατονίζω, η λύση υπάρχει. Η λύση υπάρχει και σας τη δίνει η τροπολογία των συναδέλφων. Να υπάρξει, δηλαδή, θεσμοθέτηση θέσεων αορίστου χρόνου, τις οποίες θα καταλάβουν, ως προσλαμβανόμενοι με ειδική διαδικασία και με βάση το χρόνο προϋπηρεσίας που έχουν, οι νυν υπηρετούντες. Δεν δημιουργείται θέμα συνταγματικότητας, διότι, όπως αντιλαμβάνεσθε, έχουν ειδικά προσόντα εξαιτίας προϋπηρεσίας. Να καταλάβουν αυτές τις θέσεις αορίστου χρόνου αυτοί οι οποίοι σήμερα είναι ορισμένου χρόνου και καλύπτουν πάγιες και διαρκείς ανάγκες, εξαιτίας του ότι πράγματι χρησιμοποιούνται χρόνια ολόκληρα. Η τροπολογία την οποία έχουμε καταθέσει και την οποία έχετε δίνει τη λύση του προβλήματος. Εμείς δεσμευόμαστε ότι εάν δεν το κάνετε, θα το φέρουμε με ειδική τροπολογία και σε επόμενο νομοσχέδιο του Υπουργείου σας. Και ως κυβέρνηση θα το θεσμοθετήσουμε και μάλιστα θα δώσουμε και τη δυνατότητα της μετάταξης. 
Ευχαριστώ, πολύ κύριε Πρόεδρε. 
(Χειροκροτήματα από την πτέρυγα της Νέας Δημοκρατίας)
ΑΝΔΡΕΑΣ ΛΟΒΕΡΔΟΣ: Θέλει και όριο ηλικίας, κύριε συνάδελφε.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Ιωάννης Μαγκριώτης. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, στο συζητούμενο νομοσχέδιο η Κυβέρνηση προσπαθεί να δώσει με ένα νέο θεσμικό πλαίσιο που διαμορφώνει, απάντηση και λύση σε ορισμένα προβλήματα και δυσλειτουργίες που έχουν μέχρι τώρα οι εταιρείες διαχείρισης των διοδίων και γενικότερα του εθνικού μας δικτύου. Και αυτό προσπαθεί να το κάνει γιατί βρισκόμαστε σε μία εποχή, όπου κορυφώνεται το μεγάλο έργο της κατασκευής του εθνικού οδικού δικτύου.
Ο πρώτος λόγος, λοιπόν, είναι πολύ σαφής. Πάμε σε μια μεγέθυνση, που θα είναι πολλαπλάσιο το αντικείμενο των εταιρειών διαχείρισης των εθνικών αυτοκινητοδρόμων. 
Δεύτερον, έχουμε ήδη μπει σ΄ ένα νέο καθεστώς, που εφαρμόζεται σε όλη την Ευρώπη και σε όλο τον ανεπτυγμένο κόσμο της αυτοχρηματοδότησης ή της συγχρηματοδότησης των μεγάλων οδικών αξόνων. 
Τρίτον, καλείται σήμερα η εταιρεία αυτή να διαχειριστεί, αλλά και να αναπτύξει πολύ περισσότερες υπηρεσίες από την τυπική υπηρεσία, που μέχρι τώρα προσέφερε. Την είσπραξη δηλαδή των διοδίων. 
Γι' αυτούς τους τρεις βασικούς λόγους απαιτείται η θεσμική αλλαγή. Απαιτείται μια νέα εταιρεία, ευέλικτη, μια νέα εταιρεία με υψηλή αποτελεσματικότητα, μια νέα εταιρεία που μπορεί να λειτουργήσει στο νέο ανταγωνιστικό, ευρωπαϊκό αλλά και εθνικό περιβάλλον. Αυτή, λοιπόν, τη θεσμική πρωτοβουλία έχει φέρει η Κυβέρνηση με το συζητούμενο νομοσχέδιο στη Βουλή. Και έτσι προχωρά στην ενοποίηση δύο εταιρειών, που μέχρι τώρα είχαν περίπου το ίδιο αντικείμενο σε ένα νέο νομικό πρόσωπο. Αυτό το πρόσωπο από νομικά πρόσωπα δημοσίου δικαίου που ήταν οι μέχρι τώρα λειτουργούσες εταιρείες, δημιουργείται ως ανώνυμη εταιρεία μονομετοχική με αποκλειστικό μέτοχο το ελληνικό δημόσιο. 
Με αυτήν τη θεσμική αλλαγή δίνεται η δυνατότητα να λειτουργήσει το δημόσιο μέσα σ΄ ένα περιβάλλον ανταγωνισμού με μεγαλύτερη ευελιξία και αποτελεσματικότητα. 
Δίδεται η δυνατότητα σ' αυτήν την εταιρεία του δημοσίου να αναπτύξει τις πρόσθετες υπηρεσίες, που σήμερα απαιτούν οι πολίτες από την πολιτεία για το εθνικό δίκτυο.
Ρυθμίζονται τα εργασιακά θέματα. Πρώτα απ' όλα μπορώ να πω ότι με απόλυτη ασφάλεια ρυθμίζονται τα θέματα των μονίμων εργαζομένων. Και δεν έχω καταλάβει ακόμη την ένσταση της Νέας Δημοκρατίας, η οποία ζητά όπως οι εργαζόμενοι με πλήρη και διασφαλισμένα εργασιακά και συνταξιοδοτικά ασφαλιστικά δικαιώματα να μεταταχθούν από την λειτουργούσα υπηρεσία ως ΝΠΔΔ και μετατρεπόμενη σε ανώνυμη εταιρεία, στο δημόσιο. Η Νέα Δημοκρατία, η οποία συνεχώς ομιλεί για μείωση του δημοσίου, για ευέλικτο και επιτελικό κράτος, γιατί θέλει τώρα από μια εταιρεία, η οποία λειτουργούσε ως ΝΠΔΔ, δηλαδή ένα δυσκίνητο πρόσωπο και το οποίο μετατρέπεται σ΄ ένα ευέλικτο όργανο, να φύγουν οι υπάλληλοι από εκεί και να πάμε στο δυσκίνητο κράτος; Είναι μια αντίφαση που μονίμως βεβαίως διαπερνά την τοποθέτηση της Νέας Δημοκρατίας, όταν βρίσκεται στα έδρανα της Αντιπολίτευσης, γιατί όταν ήταν κυβέρνηση έπραττε ακριβώς το αντίθετο. Όταν ιδιωτικοποιούσε μια δημόσια υπηρεσία, όχι μόνο δεν διασφάλιζε τις θέσεις εργασίας, αλλά απέλυε τους εργαζόμενους. Και υπάρχουν πολλά τα παραδείγματα. Η ζώνη του Περάματος είναι μια χαρακτηριστική περίπτωση, όπως και άλλες εταιρείες που ήταν στον έλεγχο του δημοσίου. Και τώρα από τα έδρανα της Αντιπολίτευσης θέλει από εκεί που είναι απολύτως διασφαλισμένοι σε μια ευέλικτη εταιρεία και στην οποία μέχρι σήμερα προσφέρουν τις υπηρεσίες τους, να τους μεταφέρει στο δυσκίνητο, δυσλειτουργικό και υπερτροφικό, όπως το χαρακτηρίζει, με πληθωρισμό προσώπων δημόσιο τομέα. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Όταν είστε, κύριε συνάδελφε, είκοσι χρόνια στην κυβέρνηση δεν θα πρέπει να αναφέρεστε στη Νέα Δημοκρατία. Αφήστε τη Νέα Δημοκρατία και κοιτάξτε τα είκοσι χρόνια που είστε Κυβέρνηση.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ κύριε Παναγιωτόπουλε, μη διακόπτετε.
ΙΩΑΝΝΗΣ ΜΑΓΚΡΙΩΤΗΣ: Είναι, λοιπόν, μια αντίφαση πρώτης τάξεως πάλι για τη Νέα Δημοκρατία. Άλλα λέει στα γενικά προγραμματικά της διακηρύγματα, άλλα λέει στα ιδεολογικά φληναφήματα της και άλλα πράττει όταν είναι κυβέρνηση. Αυτή είναι η πραγματικότητα για τη Νέα Δημοκρατία και δεν μπορεί να την κρύψει.
Αγαπητέ, κύριε Υπουργέ, θα πρέπει όμως όσον αφορά τους εργαζόμενους με το άλλο καθεστώς, με τις συμβάσεις δηλαδή -όχι με το καθεστώς των μονίμων που τους διασφαλίζετε απολύτως- αλλά με τις συμβάσεις που έχουν, θα πρέπει να δεσμευτεί η Κυβέρνηση για τη μορφή της λύσης. Και θα πρέπει να δεσμευτεί και σήμερα. Νομίζω ότι μπορεί να το πράξει, γιατί η εταιρεία χρειάζεται την εμπειρία και τη γνώση τους, χρειάζεται τη διάθεση και την προσφορά τους αφού ο πολλαπλασιασμός και η διεύρυνση των υπηρεσιών που θα προσφέρει θα καταστήσει αναγκαία την προκήρυξη και νέων θέσεων για την ενδυνάμωσή της. Γι΄ αυτό, λοιπόν μπορεί σήμερα η Κυβέρνηση να έχει μια σαφέστερη δέσμευση απ' αυτή που διατύπωσε ο κύριος Υπουργός.
ΣΑΒΒΑΣ ΤΣΙΤΟΥΡΙΔΗΣ: Θα ψηφίσετε την τροπολογία μας;
ΙΩΑΝΝΗΣ ΜΑΓΚΡΙΩΤΗΣ: Βεβαίως γνωρίζω τους περιορισμούς που υπάρχουν και τους συνταγματικούς και τους δημοσιονομικούς, γνωρίζω τον γενικότερο προβληματισμό της Κυβέρνησης, γιατί είναι δεκάδες χιλιάδες οι αντίστοιχες περιπτώσεις στο δημόσιο και χρειάζεται μια συνολικότερη αντιμετώπιση. Όμως μπορούμε μέσα σ' ένα συνολικότερο πλαίσιο να δώσουμε λύση στα ειδικά θέματα.
Όσον αφορά τώρα και πάλι την υποκριτική στάση της Αξιωματικής Αντιπολίτευσης, εγώ βεβαίως θα δεχθώ ότι τον Αύγουστο του 1999 ήταν υπέρ της καθολικής μονιμοποίησης όλων των συμβασιούχων του δημοσίου. Το Δεκέμβρη του 1999 μάλιστα υπέγραψε και ένα πρωτόκολλο τιμής διά χειρός Προκόπη Παυλόπουλου με την κα Βάσω Παπανδρέου, για να έρθει λίγες μέρες μετά, όταν ο αρχηγός της Αξιωματικής Αντιπολίτευσης διέγνωσε ότι πάμε για εκλογές είτε με την εκλογή Στεφανόπουλου είτε όχι, να τραβήξει από το αυτί τον κ. Παυλόπουλο ή μάλλον να του δώσει μια νέα εντολή, να αποσύρει την υπογραφή απ' αυτό το πρωτόκολλο τιμής με την Υπουργό Εσωτερικών την κα Βάσω Παπανδρέου και βεβαίως να μείνουν στο έλεος της προεκλογικής ομηρίας, γιατί και τότε έλεγαν ότι "όταν θα γίνουμε κυβέρνηση, εμείς θα σας τακτοποιήσουμε όλους". Αυτή ήταν η τακτική η υποκριτική και διπρόσωπη της Νέας Δημοκρατίας.
ΣΑΒΒΑΣ ΤΣΙΤΟΥΡΙΔΗΣ: Δεν μπορούσατε να το λύσετε εσείς σαν Κυβέρνηση; Γιατί δεν το λύσατε;
ΙΩΑΝΝΗΣ ΜΑΓΚΡΙΩΤΗΣ: Κύριε Τσιτουρίδη, ξέρω ότι σας πονάει η αλήθεια και γι' αυτό πετάγεστε. Έχετε τη δυνατότητα να πάρετε το λόγο και να απαντήσετε. Όλοι θα θυμούνται και περισσότερο οι εργαζόμενοι. Σας πονάει η αλήθεια γιατί σας αποκαλύπτουμε τη διπρόσωπη και υποκριτική σας στάση απέναντι στα θέματα των εργαζομένων. 
ΣΑΒΒΑΣ ΤΣΙΤΟΥΡΙΔΗΣ: Ο κ. Παυλόπουλος, ήταν τότε κυβέρνηση;
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, παρακαλώ μη διακόπτετε.
ΙΩΑΝΝΗΣ ΜΑΓΚΡΙΩΤΗΣ: Ο κ. Παυλόπουλος ως εκπρόσωπος του Αρχηγού σας -εκτός κι αν είναι άνευ σημασίας το όνομα Παυλόπουλος για σας προσωπικά, κύριε Τσιτουρίδη- είχε υπογράψει αυτό το σχέδιο νόμου με τη κα Βάσω Παπανδρέου ως εκπρόσωπο της Κυβέρνησης.
H Νέα Δημοκρατία λέει ότι με την αλλαγή του θεσμικού πλαισίου από νομικό πρόσωπο δημοσίου δικαίου σε μονομετοχική ανώνυμη εταιρεία του δημοσίου η Κυβέρνηση έχει πρόθεση να εντείνει τον κομματικό μηχανισμό. Μα, τέλος πάντων, αυτή η αντιπολίτευσή σας από την υπερβολή έχει φτάσει στον παραλογισμό. 
Μεγαλύτερη δυνατότητα, λοιπόν, κομματικού ελέγχου από τον ορισμό μιας διοίκησης στο νομικό πρόσωπο δημοσίου δικαίου γνωρίζετε πολύ καλά ότι δεν υπάρχει. Ίσα ίσα η μετατροπή του νομικού προσώπου δημοσίου δικαίου σε Α.Ε. χαλαρώνει τον ασφυκτικό έλεγχο του δημοσίου, του κράτους, της Κυβέρνησης, του Υπουργού στο νέο νομικό πρόσωπο, γιατί λειτουργεί μέσα από ένα νέο καθεστώς που του λύνει τα χέρια και του δίνει τη δυνατότητα να λειτουργεί με μεγαλύτερη ευελιξία και αποτελεσματικότητα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Παρακαλώ, κύριε Πρόεδρε, θα ήθελα το χρόνο που δώσατε και στον κ. Παυλόπουλο.
Του δίνει τη δυνατότητα να υπογράφει προγραμματικές συμβάσεις με αυστηρές ρήτρες, μέσα από τις οποίες μπορεί να διαχειριστεί την εταιρεία με βάση τις εντολές της πολιτείας για το χρόνο που θα ασκεί τα διευθυντικά και διοικητικά του καθήκοντα. Το γνωρίζετε αυτό. Απλώς είναι μία νέα δεύτερη αντίφαση στην τοποθέτησή σας. 
Βεβαίως παρακάτω ο Κοινοβουλευτικός Εκπρόσωπος της Αξιωματικής Αντιπολίτευσης παραδέχεται ότι η Κυβέρνηση μ' αυτήν τη μετατροπή του νομικού προσώπου πετυχαίνει μια ευελιξία γιατί -λέει- αποφεύγει το δημόσιο λογιστικό και γιατί μπορεί να αναπτύξει και άλλες δραστηριότητες και υπηρεσίες. Το ομολογεί παρακάτω αυτό που προηγουμένως αναιρεί. Λέει όμως ότι, επειδή ακριβώς είναι νομικό πρόσωπο ιδιωτικού δικαίου, δεν θα ελέγχεται από τα διοικητικά δικαστήρια, θα ελέγχεται από τα πολιτικά, όσον αφορά στις πράξεις του. Και γι' αυτό υπάρχει μία όσμωση αδιαφάνειας σ' αυτήν τη διάταξη και σ' αυτήν την πρόθεση της Κυβέρνησης. Γι' αυτό πρέπει ο έλεγχος να γίνεται όπως στα νομικά πρόσωπα δημοσίου δικαίου, δηλαδή από τα διοικητικά δικαστήρια. Γιατί εκεί είναι ασφαλές το καθεστώς. 
Όλα τα μεγάλα έργα στη χώρα μας μέχρι τώρα έχουν γίνει με το καθεστώς αυτό ακριβώς που λέτε και παρ' όλα αυτά όμως καθημερινώς καταγγέλλετε ένα όργιο σκανδάλων και σκανδαλολογείτε ολημερίς και ολονυχτίς γύρω απ' αυτά τα μεγάλα έργα. Και τώρα μας λέτε ότι αν παραπέμψουμε και την Α.Ε. σ' αυτό το καθεστώς, διασφαλίζεται η διαφάνεια. Παραλογισμός, αντίφαση, υποκρισία και πάλι, αγαπητοί συνάδελφοι της Νέας Δημοκρατίας.
Άλλο ένα παράδοξο: Λένε ότι η πρόθεση της Κυβέρνησης μ' αυτήν τη θεσμική μετατροπή που κάνει είναι εισπρακτικού χαρακτήρα. Αγαπητοί συνάδελφοι της Αξιωματικής Αντιπολίτευσης, μέχρι τώρα το Τ.Ε.Ο., μέχρι τώρα οι εταιρείες αυτές είχαν αποκλειστικά και μόνο εισπρακτικό χαρακτήρα. Τώρα ακριβώς διευρύνουμε το χαρακτήρα και το περιεχόμενο της Τ.Ε.Ο. Α.Ε. και μαζί με την είσπραξη των διοδίων για τη συντήρηση και την ανάπτυξη των δρόμων προσθέτουμε και άλλες δραστηριότητες, όπως σε όλη την ανεπτυγμένη Ευρώπη. Ξέρουμε ότι πλέον η Ευρώπη δεν σας ακούγεται και τόσο καλά. Ξέρουμε ότι πλέον έχετε μπει σ' ένα κύμα ευρωσκεπτικισμού, αρνητισμού και αμυντικότητας απέναντι στη σύγχρονη ευρωπαϊκή πραγματικότητα. Αλλά δεν είχαμε φανταστεί.ότι θα φτάνατε μέχρις αυτού του σημείου. 
ΣΑΒΒΑΣ ΤΣΙΤΟΥΡΙΔΗΣ: Για την τροπολογία θα μας πείτε; Θα την ψηφίσετε; 
ΙΩΑΝΝΗΣ ΜΑΓΚΡΙΩΤΗΣ: Η τροπολογία θα συζητηθεί μετά, κύριε Τσιτουρίδη. Μην προτρέχετε. Σας πονάνε οι αλήθειες γι' αυτό θέλετε να αλλάξετε θέμα συζήτησης. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Θα ψηφίσετε την τροπολογία; 
ΠΡΟΕΔΡΕΥΩΝ (Κωνσταντίνος Βρεττός): Κάντε λίγη ησυχία. Σας παρακαλώ, κύριε Παναγιωτόπουλε. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, η πλάκα των συναδέλφων της Νέας Δημοκρατίας δεν με πειράζει. Ξέρω γιατί το κάνουν. Τους ενοχλούν οι αλήθειες. Όλοι ξέρουν πώς λειτουργούν τα ορεινά και γιατί λειτουργούν όταν ένας ομιλητής με την τοποθέτησή του τους ενοχλεί: Βαβούρα για να μην ακούγεται. 
ΓΕΩΡΓΙΟΣ ΚΑΛΑΝΤΖΗΣ: Εσείς μας τα διδάξατε.
ΙΩΑΝΝΗΣ ΜΑΓΚΡΙΩΤΗΣ: Κατηγορείτε, αγαπητοί συνάδελφοι της Αξιωματικής Αντιπολίτευσης, τη θεσμική αλλαγή που γίνεται χωρίς να λέτε ποια είναι η δική σας πρόταση. Λέτε ότι είναι τριτοκοσμικού χαρακτήρα. Σήμερα μας φέρατε και μία νέα άποψη, μια νέα έννοια, ένα νέο χαρακτηρισμό: Την είπατε "καρναβάλι". Απ' ό,τι φαίνεται βρίσκεστε σε άλλη εποχή και θέλετε να κυκλοφορείτε ως σκιώδεις Υπουργοί και με άλλη αμφίεση. Γι' αυτό φαίνεται έχετε αυτούς τους συνειρμούς. 
Θέλω όμως να σας πω, εμάς που μας κατηγορείτε, ότι μ' αυτήν τη θεσμική αλλαγή δεν προχωρούμε σε μια ουσιαστική ιδιωτικοποίηση, απλώς αλλάζουμε το πλαίσιο λειτουργίας, της δίνουμε δηλαδή την ευελιξία να λειτουργήσει σ΄ ένα περιβάλλον με ιδιωτικοοικονομικά κριτήρια και αυτό είναι μία τομή.
Βεβαίως η ιδιωτικοποίηση, δηλαδή το πέρασμα σε ιδιωτικά χέρια το πέρασμα των μετοχών της ΤΕΟ Α.Ε. είναι η απόλυτη ιδιωτικοποίηση. Σας προκαλώ, αυτή είναι η θέση σας; Να δοθεί σε ιδιώτες η ΤΕΟ Α.Ε. κατά πλειοψηφία; Σας ερωτώ ευθέως. 
Όπως κάνατε στην ΕΥΑΒ, όπως κάνατε σε κάθε διαρθρωτική αλλαγή, καταγγέλλετε ως τριτοκοσμική τη διαρθρωτική αλλαγή, αλλά δεν παίρνετε θέση για το τι προτείνετε εσείς. Εάν προτείνετε την πολιτική που ακολουθήσατε την περίοδο 1990-1993 ξέρουμε τι λέτε. Λέτε ξεπούλημα της δημόσιας υπηρεσίας, οι εργαζόμενοι στο δρόμο και σε απόλυτη ανεργία. Εάν αυτήν την πολιτική συνεχίζετε, τοποθετηθείτε καθαρά τώρα. Θέλετε να δοθεί η πλειοψηφία των μετοχών ή το σύνολο των μετοχών της ΤΕΟ Α.Ε. σε ιδιώτες ή θέλετε να λειτουργήσει με το νέο ευέλικτο καθεστώς κάτω από το δημόσιο έλεγχο; Αυτή είναι η καθαρή θέση. 
Αλλά εσείς δεν θέλετε να πείτε την αλήθεια, γιατί η αλήθεια θα ενοχλήσει τους εργαζόμενους, που τώρα τους κοροϊδεύετε υποκριτικά μιλώντας για τα συμφέροντά τους. Γιατί εάν δοθεί σε ιδιώτες, αγαπητοί συνάδελφοι, η ΤΕΟ ΑΕ, τότε δεν θα μας φέρετε τροπολογία για να διασφαλίσετε τις εργασιακές τους σχέσεις, γιατί ξέρετε ότι ο ιδιώτης κάτω από άλλους όρους θα συζητήσει τις εργασιακές σχέσεις, το ποιους θα κρατήσει και το ποιους θα απολύσει. 
(Θόρυβος από την πτέρυγα της Νέας Δημοκρατίας)
Να γιατί είναι υποκριτικό το ενδιαφέρον σας για τους εργαζόμενους και βεβαίως ψευδεπίγραφη η πρότασή σας γύρω από τη θεσμική αλλαγή. Πάρτε θέση: θέλετε να δοθεί σε ιδιώτη η ΤΕΟ Α.Ε. ή όχι; Αυτή είναι η καθαρή τοποθέτηση απέναντι στον ελληνικό λαό. Όλα τα άλλα είναι παιχνίδια εκ του πονηρού. 
(Θόρυβος - διαμαρτυρίες από τη πτέρυγα της Νέας Δημοκρατίας)
ΘΕΟΔΩΡΟΣ ΚΑΣΣΙΜΗΣ: Ποια είναι η πρόταση η δική σας;
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Θα ψηφίσετε την τροπολογία;
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριοι συνάδελφοι!
Ο κ. Στριφτάρης έχει το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, δεν κατάλαβα γιατί οξύνεται η κατάσταση.
Εσείς, κύριε Μαγκριώτη, θέλετε ή δεν θέλετε να μείνει στο δημόσιο η εταιρεία; Και γιατί ψηφίζεται νόμο που προβλέπει να ιδιωτικοποιηθεί; Ποιος υποκρίνεται, λοιπόν; Η Νέα Δημοκρατία που λέει καθαρά να τα ιδιωτικοποιήσουμε όλα ή εσείς... 
ΙΩΑΝΝΗΣ ΜΑΓΚΡΙΩΤΗΣ: Δεν το λέει. 
ΣΠΥΡΙΔΩΝ ΣΤΡΙΦΤΑΡΗΣ: ... εσείς που υποκρίνεστε και λέτε εμείς θέλουμε να λειτουργήσει με δημόσιο έλεγχο και ψηφίζετε ότι όταν θα ξεπουληθούν όλα -και αυτό πάτε να δημιουργήσετε σήμερα- να έχουμε κάτι να ιδιωτικοποιήσουμε και μετά. Αυτή είναι η ουσία του ζητήματος. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν λέει τι θέλει η Νέα Δημοκρατία. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Υπουργέ. 
ΣΠΥΡΙΔΩΝ ΣΤΡΙΦΤΑΡΗΣ: Η Νέα Δημοκρατία το λέει και το έχει καθαρό, κύριε Αλευρά. Εσείς τι κάνετε. Ναι, θέλει να τα ιδιωτικοποιήσει. Εσείς όμως -και εδώ καλείστε και εσείς και ο Κοινοβουλευτικός Επρόσωπός σας να απαντήσετε- προηγούμενα είπατε ότι δεν θα κατασκευάσει τίποτα αυτή η εταιρεία. Και βεβαίως δεν θα κατασκευάσει παρ΄ όλο που της δίνετε το δικαίωμα να κατασκευάζει και από τούβλα μέχρι και στη Σαουδική Αραβία να πάει να φτιάξει μεγάλα έργα. Και είναι και ευέλικτη λέτε από επάνω. 
Δεν νομίζω ότι υπάρχουν Έλληνες σήμερα που να πιστεύουν ότι είναι ευέλικτος ένας μηχανισμός που θα ασχολείται να κατασκευάζει υλικά και για κοτέτσια μέχρι και να αναλαμβάνει να κάνει μεγάλα έργα. Πού θα βρεθεί αυτή η ευελιξία; 
Ο στόχος σας, λοιπόν, είναι ένας και καθαρός και πρέπει να τον ομολογήσετε, κύριε Μαγκριώτη. Να βάλουν στο χέρι οι ιδιώτες στις εισπράξεις του ΤΕΟ και να καθορίζουν οι ιδιώτες τα διόδια όπως τα καθόρισε ο Μπόμπολας στην Αττική Οδό, όπως θα τα καθορίσει αύριο η Εγνατία, όπως θα τα καθορίσετε αύριο με τις συγχρηματοδοτήσεις που γίνονται, με βάση αυτό το έκτρωμα που φέρατε εδώ για να ψηφίσετε. Αυτή είναι η αλήθεια είτε σας καίει είτε δεν σας καίει. Φυσικά καίει όμως τον ελληνικό λαό. 
Πρέπει να απαντήσετε πραγματικά για το θέμα των εργαζομένων και τελειώνω με αυτό. Δεν μπορείτε να κάνετε αναγκαστικές μετατάξεις και να μη δίνετε το δικαίωμα σε αυτούς τους ανθρώπους που έχουν πείρα έχουν εμπειρία να πάνε όπου αλλού κρίνετε ή με αίτησή τους σε διάφορους άλλους οργανισμούς για να είναι σίγουροι. 
Σας είπα ότι η πείρα σ' αυτό το Κοινοβούλιο και η τακτική του ΠΑΣΟΚ είναι μια: Έκλεισαν πολλές δημόσιες επιχειρήσεις. Δεν λύθηκε το πρόβλημα των εργαζομένων, κανενός εργαζομένου και μετά τις τροπολογίες που φέρνετε εδώ, έχετε την απαίτηση να τις ψηφίζουμε. 
Στο προηγούμενο νομοσχέδιο που ήμουν στην επιτροπή, είδα ότι δεν κάνουν τίποτε άλλο οι Βουλευτές του ΠΑΣΟΚ από το να εκμεταλλεύονται τον πόνο και να κρατάνε σε ομηρία χιλιάδες εργαζόμενους, που δημιούργησε η πολιτική τους από την κατάργηση των θέσεων εργασίας. 
Αυτός είναι ο λόγος, που δεν δέχεστε, έστω και γι' αυτά τα λίγα. 
Πρώτον, να δοθεί η δυνατότητα να μετατεθούν αυτοί οι άνθρωποι σε άλλες θέσεις, γιατί έτσι και αλλιώς θα πάρετε υπαλλήλους.
Δεύτερον, σε αυτούς πραγματικά απασχολούνται χρόνια τώρα. Τα δικαστήρια μερικώς ή ολικώς, δεν ξέρω θα τους δικαιώσουν. Όμως, αποδεικνύεται ότι επειδή σε όλους αυτούς χρωστάμε μέχρι και ογδόντα ρεπό, καταλαβαίνετε ότι δουλεύουν όλη τη βδομάδα, για πέντε μήνες σερί αυτοί οι άνθρωποι.
Άρα είναι πραγματικές οι ανάγκες που υπάρχουν, εκτός και αν θέλετε να δώσετε το δικαίωμα στον κάθε ιδιώτη να πάρει και τους υπαλλήλους. Αυτή είναι η ουσία.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου, ο κ. Κουβέλης, έχει το λόγο.
Ορίστε, κύριε Κουβέλη.
ΦΩΤΗΣ ΚΟΥΒΕΛΗΣ: Κύριε Υπουργέ, δεν έχω πειστεί ακόμη και δεν έχω αντιληφθεί ποια είναι αυτή η ευελιξία. Σε τι σας εμπόδιζε ο υπάρχον νομικός χαρακτηρισμός του Ταμείου ως νομικού προσώπου δημοσίου δικαίου για να προωθήσετε αυτήν την ευελιξία; Ειλικρινά, διεκδικώντας ίση νοημοσύνη με όλους, δεν έχω αντιληφθεί τι θα πει ευελιξία.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Εγώ δεν μπορώ να κάνω τίποτε γι' αυτό , κύριε συνάδελφε.
ΦΩΤΗΣ ΚΟΥΒΕΛΗΣ: Εσείς εκείνο που μπορείτε να κάνετε, είναι να είστε περισσότερο σαφής. Εγώ δεν σας ζήτησα να διεκδικήσετε μεγαλύτερη νοημοσύνη, αλλά την κοινή νοημοσύνη, αυτήν που μπορείτε να διαθέτετε, για να παρακολουθήσω το δικό σας σκωπτικό λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μα, δεν έχετε καταλάβει.
ΦΩΤΗΣ ΚΟΥΒΕΛΗΣ: Επειδή δεν με αφορά ο τρόπος με τον οποίο συμπεριφέρεσθε ούτε θα παρακολουθήσω τη δική σας αισθητική περί την άσκηση της πολιτικής, πρέπει να σας πω ότι είσθε γενικόλογος, αόριστος, ασαφής και θέλετε να ιδιωτικοποιήσετε το Ταμείο, προκειμένου να το παραδώσετε στους ιδιώτες.
Οφείλετε μια σαφή εξήγηση. Τι θα πει ευελιξία; Σε τι σας εμπόδιζε ο υπάρχων νομικός χαρακτήρας του Ταμείου;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μου επιτρέπετε μια διακοπή;
ΦΩΤΗΣ ΚΟΥΒΕΛΗΣ: Ναι. 
Κύριε Πρόεδρε, ας απαντήσει.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, κατ' αρχάς νομίζω ότι θα έπρεπε να έχετε κατανοήσει τόσα χρόνια ότι όπου το δημόσιο αναμειγνύεται στην οικονομία και στις παραγωγικές δραστηριότητες, είναι αναποτελεσματικό. Εξήγησα στην τοποθέτησή μου ότι λόγω του νέου περιβάλλοντος που διαμορφώνεται στη διαχείριση των οδικών δικτύων, εάν το Ταμείο Εθνικής Οδοποιίας δεν είναι μια ανώνυμη εταιρεία, η οποία θα έχει τη δυνατότητα αύριο να πάει να πουλήσει τις υπηρεσίες της στους ιδιώτες που αναλαμβάνουν την εκμετάλλευση των οδών, δεν θα μπορεί να το κάνει. Αυτός δεν είναι ένας πρώτος βασικός λόγος; 
Δεύτερος λόγος: Για να έχει μια βιωσιμότητα το Ταμείο Εθνικής Οδοποιίας του οποίου θα παραχωρηθούν μεγάλα τμήματα στους ιδιώτες αύριο με τις συμβάσεις παραχώρησης, δεν πρέπει να έχει τη δυνατότητα να διερευνήσει εάν μπορεί να συμμετάσχει σε σχήματα, τα οποία θα αναλάβουν οι συμβάσεις παραχώρησης; Μπορεί να το κάνει ένα νομικό πρόσωπο δημοσίου δικαίου;
ΣΑΒΒΑΣ ΤΣΙΤΟΥΡΙΔΗΣ: Με τον υπάλληλο διορισμένο από εσάς θα γίνουν αυτά; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ποιον υπάλληλο, κύριε συνάδελφε; Τι εννοείτε υπάλληλο διορισμένο από εμένα;
ΣΑΒΒΑΣ ΤΣΙΤΟΥΡΙΔΗΣ: Εσείς θα τον διορίζετε.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, μην κάνετε διάλογο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μα, σήμερα δεν τον διορίζω εγώ; Όταν ήταν η Νέα Δημοκρατία δεν τον διόριζε αυτή; Πιστεύετε ότι πρέπει να τον διορίζει η Αντιπολίτευση; Έχετε κάποια άλλη πρόταση; Θα τρελαθούμε πια θεσμικά όλοι; 
ΣΑΒΒΑΣ ΤΣΙΤΟΥΡΙΔΗΣ: Θα αλλάξετε μοτίβο, λοιπόν.
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, μην διακόπτετε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Για όνομα του Θεού! Μην τρελαθούμε κιόλας. 
ΠΡΟΚΟΠΗΣ ΠΑΥΛΟΠΟΥΛΟΣ: Ήταν νομικό πρόσωπο δημοσίου δικαίου.
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας παρακαλώ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Η Εγνατία δεν είναι ιδιωτική εταιρεία; Δεν έχει το ίδιο καθεστώς;
ΠΡΟΚΟΠΗΣ ΠΑΥΛΟΠΟΥΛΟΣ: Άλλο η ιδιωτικοποίηση, άλλο η Εγνατία. Δεν το καταλαβαίνετε; Ο Κοινοβουλευτικός σας Εκπρόσωπος δεν το καταλαβαίνει. Ούτε εσείς δεν καταλαβαίνετε; Νόμιζα ότι ήταν θέμα μόνο του Κοινοβουλευτικού Εκπροσώπου.
ΠΡΟΕΔΡΕΥΩΝ (Κωνσταντίνος Βρεττός): Μια θερμή παράκληση.
Κύριε Υπουργέ, μην απαντάτε, μην αντιδράτε. Να ζητάτε το λόγο από το Προεδρείο.
Δεν είναι τρόπος αυτός που γίνεται η συζήτηση. Και μετά γινόμαστε κακοί. 
Ορίστε, κύριε Κουβέλη.
ΦΩΤΗΣ ΚΟΥΒΕΛΗΣ: Κύριε Πρόεδρε, ανεξάρτητα από το ευφυολόγημα του κυρίου Υφυπουργού, όπως διατυπώθηκε την ώρα που με διέκοπτε, εξακολουθώ να έχω απορία. Θα τον παρακαλέσω και πάλι να με βοηθήσει να κατανοήσω σε τι εμποδίζει το ΝΠΔΔ, με το συγκεκριμένο χαρακτήρα του Ταμείου, να προσφέρει τις υπηρεσίες του σε ιδιώτες; Εάν μου πείτε από ποια διάταξη νόμου αυτό απαγορεύεται, ίσως το κατανοήσω. Ο χαρακτήρας του Ταμείου ως ΝΠΔΔ ούτε απαγορεύεται να παραμείνει ούτε εμποδίζει την ευελιξία στην οποία κάνετε αναφορά. Μπορεί θαυμάσια με δεδομένο το χαρακτήρα του Ταμείου ως ΝΠΔΔ και ευελιξία να έχει και με ιδιώτες να συναλλάσσεται και με ιδιωτικές τεχνικές εταιρείες να διαπραγματεύεται και εν συνεχεία να συμβάλλεται. Άλλη είναι η επιλογή σας και να την πείτε πολύ καθαρά, όπως πολύ καθαρά την διατυπώνει και η Νέα Δημοκρατία, η οποία αναλαμβάνει την ευθύνη των ιδιωτικοποιήσεων στο όνομα, δεν ξέρω ποιου, νεοφιλελευθερισμού. Τα ίδια πράττετε κι εσείς, πλην όμως τα πράττετε ψευδονύμως.
Δεύτερο ζήτημα. Σας ζήτησα χθες και εγώ και άλλοι συνάδελφοι και μάλιστα και από το κυβερνών κόμμα να ξεκαθαρίσετε τα πράγματα αναφορικά με την εκκρεμότητα που υπάρχει για τους τριακοσίους τριάντα εργαζόμενους. Μην παραπέμπετε το ζήτημα στις καλένδες. Λέτε ότι μέσω του ΑΣΕΠ θα κάνετε διαγωνισμό, θα μοριοδοτήσετε την εμπειρία, προκειμένου αυτοί να προσληφθούν. Αυτό είναι προσβολή για τους Έλληνες πολίτες, διότι αντιληφθείτε ότι κάποιος που θα προσέλθει και δεν θα έχει τη μοριοδότηση της εμπειρίας θα ξέρει ότι έχει μπει σε μια διαδικασία η οποία τον προσβάλλει. Γιατί δεν τακτοποιείτε ευθέως αυτούς τους τριακοσίους τριάντα ανθρώπους, αποφεύγοντας όλα τα άλλα τερτίπια τα οποία προσβάλλουν και τους ενδιαφερόμενους και εκείνους που θα θέλουν να προσληφθούν, αλλά και εμάς που ασκούμε πολιτική και συναποφασίζουμε με πλειοψηφίες και μειοψηφίες στην Αίθουσα αυτή. Είναι προτιμότερο ευθέως να πείτε "τους τακτοποιώ", παρά να στείλετε το θέμα στο ΑΣΕΠ, γιατί θα πρόκειται για μια φενάκη, για έναν εμπαιγμό. Έτσι διεκδικείτε να έχει κύρος το ΑΣΕΠ, όταν θα προκηρύσσει διαγωνισμό, όπου τα πράγματα θα είναι στρωμένα από την πρώτη στιγμή; Και θα καλεί κόσμο το ΑΣΕΠ να έρθει να πάρει μέρος στο διαγωνισμό, όταν θα ξέρουν όλοι οι νέοι και οι νέες ότι οι θέσεις είναι δεδομένες, προκαθορισμένες και κατειλημμένες από εκείνους που είχαν προϋπηρεσία στο Ταμείο. 
Για να αποφύγουμε, λοιπόν, τον εμπαιγμό των συμπολιτών μας, αλλά και τον αυτοξευτελισμό των νομοθετούντων, τι απλούστερο από το να ρυθμίσετε ευθέως τα ζητήματα που αφορούν στους τριακοσίους τριάντα εργαζόμενους; Αυτό σας προτείνω να κάνετε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γείτονας έχει το λόγο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κύριε Πρόεδρε, άκουσα τις τελευταίες ομιλίες και ιδιαίτερα των Κοινοβουλευτικών Εκπροσώπων όλων των κομμάτων και νόμιζα ότι είμαστε σε συζήτηση επί της αρχής. Σήμερα συζητούμε επί των άρθρων. Δεν θα παρασυρθώ λοιπόν, επί της αρχής.
Έρχομαι, στα άρθρα, κύριε Υπουργέ και θέλω την προσοχή σας. 'Αρθρο τρίτο. Προσδιορίζει τους σκοπούς και το αντικείμενο δραστηριότητας της νέας εταιρείας, που προκύπτει από την συγχώνευση. Ουσιαστικά, όπως το αντιλαμβάνομαι εγώ -υπάρχουν πολλά εδάφια σε σχέση με τις δραστηριότητες- εμπλουτίζει και επεκτείνει αρμοδιότητες που είχε το ΤΕΟ. Και ιδιαίτερα δίνει δυνατότητες να εκτελεί αυτή η εταιρεία δημόσια έργα είτε με το κλασικό σύστημα παραγωγής δημοσίων έργων, δηλαδή προκήρυξη και ολοκλήρωση του έργου από το δημόσιο είτε με το σύστημα -εδώ είναι το νέο στοιχείο- των συμβάσεων παραχώρησης. 
Θα κάνω ορισμένες νομοτεχνικές παρατηρήσεις που καλύπτουν όμως ουσιαστικά ζητήματα. Πρώτον, λέτε στην παράγραφο 1 στο εδάφιο ι' ότι όλες τις παραπάνω αρμοδιότητες πλην της περιπτώσεως γ' που αφορά τον έλεγχο και βεβαίωση παραβάσεων - προφανώς αυτή είναι αρμοδιότητα "δημόσιου χαρακτήρα" δεν μπορείτε να τη δώσετε - μπορείτε να τις μεταβιβάζετε. Στη συνέχεια έρχεστε με την παράγραφο 2 και λέτε ότι όλα τα παραπάνω -και μάλιστα τα προσδιορίζετε από το ζ' μέχρι το σημείο ια'- για να γίνουν χρειάζονται κοινές αποφάσεις των Υπουργών.
Νομίζω, πως όλο αυτό το θέμα δημιουργεί μια σύγχυση και μέσα απ' αυτήν μπορεί να δημιουργηθούν και θέματα αποτελεσματικότητας και διαφάνειας. Για μένα η ρύθμιση θα ήταν καθαρότερη αν είχε ως εξής: Πρώτα ξεκινάτε δίνοντας στη νέα εταιρεία ορισμένες αρμοδιότητες που έχει ο δημόσιος τομέας, είτε στη συντήρηση που αναφέρεστε στο τέλος του εδαφίου β' της παραγράφου 1 είτε στην κατασκευή των έργων.
Θα έπρεπε να ξεκινήσετε όπως απ' αυτό, δηλαδή όπως λέτε με αποφάσεις των Υπουργών ΠΕΧΩΔΕ και Εθνικής Οικονομίας δίνονται αυτά ή μπορεί να δίνονται και άλλα. Να τα προσδιορίσετε εκεί. Στη συνέχεια να έρθετε να προσδιορίσετε ποιες απ΄αυτές είναι μεταβιβάσιμες σε τρίτους ή όχι. Και στην παράγραφο περί θυγατρικών πρέπει να την αλλάξετε. Πρόκειται για ευρεία εξουσιοδότηση, κύριε Υπουργέ, γιατί ρυθμίζει ότι η ΤΕΟ ΑΕ μπορεί να συνιστά, να μετέχει και με άλλους ιδιώτες φυσικά ή νομικά πρόσωπα, θυγατρικές εταιρείες. Για ποιο σκοπό, κύριε Υπουργέ; Για σκοπούς που είναι σχετικοί με το ΤΕΟ ή για ευρύτερους; 'Όπως το λέτε μπορεί να κάνει ακόμα και καζίνο. Μπορεί να κάνει δηλαδή θυγατρική με συμμετοχή ιδιωτών για καζίνο. Νομίζω πως αυτή δεν είναι η πρόθεσή σας. Το εδάφιο, λοιπόν, ιδ' περί σύστασης θυγατρικών εταιρειών πρέπει να αποσαφηνιστεί πλήρως ή τουλάχιστον απαιτείται ρητή δήλωσή σας.
Στο άρθρο 9 περί διοικητικού συμβουλίου. Λέτε ότι δύο ή τρία μέλη ορίζονται από τη γενική συνέλευση. Αφού έχω μια μετοχή του δημοσίου, αν το καταλαβαίνω καλώ, έχω μία ψήφο, άρα είναι ουσιαστικά ο διορισμός από τη Γενική Συνέλευση ταυτίζεται με διορισμό από τα Υπουργεία. Βέβαια θα μου πείτε υπάρχει η περίπτωση να αλλάξει η σύνθεση. Αν κάποτε αλλάξετε όμως τη σύνθεση του μετοχικού κεφαλαίου τότε μπορείτε να προσδιορίσετε και νέο τρόπο ορισμού των μελών του Δ.Σ.
'Ερχομαι τώρα στο θέμα του προσωπικού. 'Ολες οι ουσιαστικές βελτιώσεις που κάνατε σήμερα είναι θετικές, όπως γενικότερα και οι νομοτεχνικές με βάση τις παρατηρήσεις της επιστημονικής επιτροπής της Βουλής. Επαναλαμβάνω με τις συμπληρώσεις που κάνατε σήμερα, εννοώ με την τροπολογία με γενικό αριθμό 598 και ειδικό 46, λύσατε θέματα προσωπικού που είχαν τεθεί.
'Οσο για τις μετατάξεις, νομίζω πως εφόσον πρόκειται να αλλάξει η μετοχική σύνθεση ή να διαλυθεί η εταιρεία, προβλέπεται η δυνατότητα μετατάξεων. 'Ετσι και αυτό καλύπτεται. 'Ολες αυτές οι βελτιώσεις με την τροπολογία είπαμε ότι θα ενσωματωθούν στο άρθρο 12.
'Ερχομαι τώρα στο θέμα των 330 εργαζομένων που αναφέρθηκαν πολλοί συνάδελφοι. Εδώ έχουμε δύο περιπτώσεις: τους εκατόν ογδόντα γνωστούς που με δικαστικές αποφάσεις παραμένουν και τους εκατόν πενήντα που με ίδια ή και περισσότερα διοικητικά, τυπικά προσόντα δεν δικαιώθηκαν στα δικαστήρια. 'Ολη αυτή η κατάσταση δημιουργεί μια ανωμαλία. Το παραδεχθήκατε, το ομολογήσατε. Μην πάμε στην ιστορία. Δεν είναι προσωπική σας ευθύνη, είναι της τελευταίας δεκαετίας πρόβλημα όπως δημιουργήθηκε εξελικτικά. Και για να γίνει κατανοητό σε όσους συναδέλφους δεν το ξέρουν, συνέβη το εξής: 'Όταν το ΤΕΟ επεξέτεινε τις αρμοδιότητές του και χρειαζόταν προσωπικό, ενώ έπρεπε να αυξάνει και τις οργανικές του θέσεις, έπαιρνε εποχιακό προσωπικό. Ουσιαστικά δεν ήταν εποχιακό προσωπικό για κάλυψη πρόσκαιρων και εποχιακών αναγκών, εξυπηρετούσε πάγιες ανάγκες. 'Ετσι δημιουργήθηκε η ανωμαλία.
Θα σας παρακαλέσω, κύριε Υπουργέ, να το ρυθμίσετε αυτό το θέμα. Εγώ πιστεύω ότι ήταν η καλή ευκαιρία με αυτό το νομοσχέδιο,να γίνει συνεννόηση στην Κυβέρνηση και να ρυθμιστεί το θέμα. Εάν θέλετε, ως ένα σημείο συμμερίζομαι την άποψη του κ. Κουβέλη. Είναι ευθύτερο και πολιτικά πιο θαρραλέο να κάνουμε μια ειδική ρύθμιση, αφού το θέλουν όλες οι πτέρυγες της Βουλής, μια ευθεία ρύθμιση ειδικά για αυτούς τους ανθρώπους, κατ' εξαίρεση ρύθμιση. Γιατί είναι ήδη οι ίδιοι υπό ομηρία και ουσιαστικά το δημόσιο βρίσκεται υπό δουλεία. Παρά να επιχειρήσουμε να τακτοποιήσουμε κάποιους μέσω μιας νέας προκήρυξης με τον ν. 2190 και το άρθρο 18 και πρόσληψης στη νέα ανώνυμη εταιρεία, αξιοποιώντας φυσικά το μεγάλο προσόν που έχουν, την εμπειρία, γιατί είμαι σίγουρος ότι θα μπει η εμπειρία. 
Πρώτον, εκεί θα προκύψει ένα θέμα ηλικίας, γιατί κάποιοι έχουν υπερβεί το όριο. Δεύτερο θεωρώ εγώ αυτό, παιχνίδι με σημαδεμένα χαρτιά. Τρίτον είναι καλύτερο να πούμε στον ελληνικό λαό ότι εδώ,από αδυναμίες της πολιτικής των Κυβερνήσεων, της διοίκησης αν θέλετε, επί μία δεκαετία δημιουργήθηκε ένα πρόβλημα και πρέπει να το λύσουμε. Γι' αυτό όλες οι πτέρυγες της Βουλής με ομοφωνία πιστεύω έρχονται να δώσουν μια συγκεκριμένη ad hoc λύση. Είναι μια καθαρή λύση και έντιμη εξήγηση στους πολίτες.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχουμε δύο προτασσόμενες δευτερολογίες του κ. Τσακλίδη και του κ. Σπυριούνη. 
Ο κ. Τσακλίδης έχει το λόγο για δύο λεπτά. 
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, δεν συμφωνώ, όπως τίθεται από την πλευρά της Νέας Δημοκρατίας και του αγαπητού κ. Παυλόπουλου, ότι αφού καλύπτουν πάγιες ανάγκες πρέπει να γίνουν μόνιμοι. Εγώ σέβομαι απόλυτα και υποστηρίζω με πάθος της διατάξεις του ν. 2190 κι όπως αυτές τροποποιήθηκαν. 
Κύριε Παυλόπουλε, ο ν. 2190 καθιερώνει την πλήρη αντικειμενικότητα στις προσλήψεις και υποστηρίζει ότι δεν πρέπει να παρεκκλίνει σε καμία περίπτωση από τις διατάξεις αυτού του νόμου. 
Επίσης, ο νόμος προβλέπει ότι κάποιοι προσλαμβάνονται μόνιμοι -κι αυτό είναι γνωστό εκ των προτέρων- και κάποιοι προσλαμβάνονται εποχιακοί ή ορισμένου χρόνου. Αυτό το παιχνίδι είναι ξεκαθαρισμένο απόλυτα. Δεν με ενδιαφέρει αν κάποιος ο οποίος προσλήφθηκε ως εποχιακός ή ορισμένου χρόνου καλύπτει πάγιες ανάγκες. Για μένα υπερέχει αυτό το οποίο είναι γνωστό εκ των προτέρων όταν γίνεται η πρόσληψη, ότι είναι ορισμένου χρόνου ή εποχιακός. 
Εδώ όμως, κύριε Υπουργέ, υπάρχει μία ευθύνη. Η Κυβέρνηση οφείλει, όταν κάποιοι προσλαμβάνονται εποχιακοί ή ορισμένου χρόνου, όταν τελειώσει ο χρόνος να φεύγουν. Αυτό είναι ευθύνη της Κυβέρνησης. Δεν με ενδιαφέρει ούτε δικαστήριο, ούτε τίποτε. Οφείλει η Κυβέρνηση να το κατοχυρώνει. Το ότι οι εργαζόμενοι αυτοί δουλεύουν έξι, επτά, οκτώ χρόνια και αδράνησε η Κυβέρνηση, αυτό δημιουργεί μια μεγάλη ευθύνη στην Κυβέρνηση, η οποία, για να ξεφύγει απ' αυτήν την ευθύνη, οφείλει να λύσει το πρόβλημα. Είναι εκτεθειμένη η Κυβέρνηση. Είναι απαίτηση όλης της Βουλής, γιατί είναι δίκαιο το αίτημα. Δεν μπορεί να έχουμε σε ομηρία εργαζόμενους επί οκτώ χρόνια. Ή θα είχαμε λύσει το θέμα νωρίτερα ή θα το λύσουμε τώρα, κάνοντας υπέρβαση και μονιμοποιώντας αυτούς τους υπαλλήλους. Δεν λέω ότι εσείς έχετε την ευθύνη, αλλά την έχει συνολικά η Κυβέρνηση, στην οποία οφείλετε να μεταφέρετε την απαίτηση και των Βουλευτών του ΠΑΣΟΚ. 
Ήλθαμε πέρυσι τον Αύγουστο και κάναμε μόνιμους ποιους; Κάποιους που προσλήφθηκαν με σύμβαση έργου σε διάφορα προγράμματα και δούλευαν δύο χρόνια, οι οποίοι δεν προσλήφθηκαν με τις διατάξεις του ν. 2190. Λυπάμαι που δεν ήμουν μέλος του Τμήματος τότε, γιατί θα αντιδρούσα σφοδρά σ' αυτήν τη ρύθμιση. Εδώ τουλάχιστον έχουμε ένα υπέρ, ότι προσλήφθηκαν με τον ν. 2190, δηλαδή με αντικειμενικό τρόπο και πρέπει να έλθει η Κυβέρνηση να καλύψει τις δικές της παραλείψεις, που επέτρεψε να μείνουν επί οκτώ χρόνια. Δεν υπάρχει πλέον άλλος δρόμος παρά μόνο η οριστική λύση στο θέμα αυτό των εργαζομένων.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ήμουν στη Διαρκή επιτροπή 'Αμυνας και Εξωτερικών και δεν είχα τη δυνατότητα να παραστώ και δεν γράφτηκα για να μιλήσω. Δεν έχω χρόνο για να αναφερθώ στα συγκεκριμένα άρθρα. Θα πω μόνο ότι η γενική ύφανση των διατάξεων των άρθρων προσδιορίζει το πλαίσιο μέσα στο οποίο θα επιδιωχθεί ο αντικειμενικός σκοπός, που είναι να καταστεί με τη συγχώνευση η ανώνυμη εταιρεία ένα όργανο που ενεργώντας με ιδιωτικοοικονομικά κριτήρια θα μπορέσει να εξασφαλίσει την ευκαμψία, την αποτελεσματικότητα, την ανταγωνιστικότητα εκείνη για εκπλήρωση της αποστολής του. 
Δεύτερο σημείο. Υπάρχουν ταλαντεύσεις στην εφαρμογή του 2190 που όχι μόνο αδικούν το πνεύμα και το γράμμα του νόμου, αλλά προκαλούν και το κοινό αίσθημα προκαλούν πικρία, αδικίες, αδικαιολόγητες εύνοιες, προκαλούν μία αναστάτωση στο δημόσιο τομέα. Και έγιναν όλες αυτές οι παραβιάσεις για τις οποίες μίλησε ο κ. Τσακλίδης. 
Κύριε Υπουργέ, τώρα μπαίνω στο συγκεκριμένο θέμα για το οποίο ζήτησα και μου παραχωρήθηκε η δυνατότητα να μιλήσω. Η προσαρμογή στις νέες συνθήκες δεν θα πρέπει να είναι εις βάρος των εργαζομένων οπουδήποτε και εάν αυτοί βρίσκονται οσεσδήποτε και εάν είναι οι καταστάσεις που συνηγορούν για τη λύση αυτή. Τάσσομαι και εγώ, λοιπόν, υπέρ της άποψης της άμεσης τακτοποίησης του προσωπικού με ένα τρόπο που θα συμβιβάζεται με τη νέα πρόνοια του Συντάγματος -είναι το άρθρο 102 ή 103- και δεν θα προκαλεί αδικία, δεν θα προκαλεί εμπαιγμό στο προσωπικό. 
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Το άρθρο 2 του Συντάγματος -το είπα και χθες- στην πρώτη παράγραφο, είναι η κραυγή της δημοκρατίας, κύριε Πρόεδρε, και λέει ότι ο σεβασμός και η προστασία της ανθρώπινης αξίας είναι υπέρτατο καθήκον, υπέρτατη μέριμνα της πολιτείας. Πάσα αρχή παυσάτω. Εδώ τα πράγματα τέμνονται ευθέως και δημοκρατικά. Δεν μπορούμε ν' αγνοήσουμε το πρόβλημα, την αγωνία, την ταλαιπωρία, το αίσθημα ανασφάλειας που προκαλείται στο προσωπικό. Να κάνουμε τα νέα σχήματα, να φύγουμε από εκείνο τον κρατισμό που πράγματι συμφωνώ με τον κύριο Υπουργό, ότι δεν απέδωσε όπου εφαρμόστηκε, σεβαστό Κ.Κ.Ε. 'Εχουμε το παράδειγμα της κατακρημνισθείσας Σοβιετικής 'Ενωσης που οδηγήθηκε σε οικονομικό αδιέξοδο και κατέρρευσε στα ερείπιά της. Δεν οδηγεί πουθενά να είναι καφετζής το κράτος από τη μία μεριά. Από την άλλη μεριά βεβαίως, κύριοι συνάδελφοι, και ο απόλυτος νεοφιλελευθερισμός οδηγεί σε όλα τα αδιέξοδα του καπιταλισμού. Είπαμε ότι ακολουθούμε τη χρυσή τομή, αλλά να είναι, κύριε Υπουργέ, χρυσή η τομή ενώ, δεν είναι στο συγκεκριμένο νομοσχέδιο. 
Προσθέτω και εγώ την κραυγή μου. Θέλει "δαμόκλεια σπάθη". Λύστε το γόρδιο δεσμό, πριν φύγετε από την Αίθουσα. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαμπουνίδης έχει το λόγο. 
ΝΙΚΟΛΑΟΣ ΖΑΜΠΟΥΝΙΔΗΣ: Κύριε Πρόεδρε, όλοι σε αυτήν την Αίθουσα ομολογούμε και ζητάμε να βρεθεί μία σωστή λύση για τους εργαζόμενους και τους συμβασιούχους εργαζόμενους στα ΤΕΟ. Και όλοι ταυτόχρονα ζητάμε να προστατεύσουμε τον 2190. Πρέπει να γίνει αυτό. Αλλά από την άλλη πλευρά ποιος έχει την ευθύνη, κύριε Υπουργέ, ότι αυτοί οι άνθρωποι δούλεψαν οκτώ χρόνια; Δεν κάλυπταν πάγιες και διαρκείς ανάγκες; Θέλω να μου το πείτε, κύριε Υπουργέ, εδώ μέσα στην Αίθουσα αν αυτοί οι άνθρωποι κάλυπταν πάγιες και διαρκείς ανάγκες. 
Αν πήγαιναν το πρωί και έκαναν συγκεκριμένη δουλειά με συγκεκριμένο ωράριο, γιατί όταν τελείωσε η σύμβασή τους δεν τους διώξατε; Γιατί ανανεώθηκαν αυτές οι συμβάσεις εν κρυπτώ και συνέχισαν αυτοί οι εργαζόμενοι να δουλεύουν με την ανοχή σας; Και βεβαίως σήμερα βρίσκονται στον αέρα. Κάποιοι παραμένουν με ασφαλιστικά μέτρα, κάποιοι έχουν φύγει και κάποιοι αφελείς, οι οποίοι πίστεψαν ότι αυτό το κράτος είναι και σοβαρό, δεν έκαναν καθόλου ασφαλιστικά μέτρα. Πίστεψαν ότι θα τηρούνταν ο ν.2190.
Ευθύνη, λοιπόν, της πολιτείας και μόνον είναι το ότι αυτοί οι άνθρωποι συμπλήρωσαν οκτώ χρόνια και ευθύνη της πολιτείας είναι να δώσει τη λύση. Γιατί είναι άδικο πραγματικά στα σαράντα πέντε και πενήντα τους χρόνια αυτοί οι άνθρωποι να πάνε στα σπίτια τους. Πέστε μου εσείς πού θα πάνε να βρούνε δουλειά.
Θα ήθελα πραγματικά πολύ να ψηφίσω την τροπολογία.
ΜΙΛΤΙΑΔΗΣ ΒΑΡΒΙΤΣΙΩΤΗΣ: ... (Δεν ακούστηκε).
ΝΙΚΟΛΑΟΣ ΖΑΜΠΟΥΝΙΔΗΣ: Κύριε συνάδελφε, τώρα θέλετε να κάνουμε λαϊκισμό; Θέλω να ψάξουμε μία καλή λύση. Δεν μπορεί να γίνει εάν δεν συμφωνήσουν. Είναι απλό. Σαν εισηγητής λέω τι θα ήθελα να κάνω και το είπα ότι θα το κάνω στην επιτροπή. Προφανώς δεν μπορώ να το κάνω εδώ μέσα.
Λέω όμως ότι το Υπουργείο, η Κυβέρνηση πρέπει να βρει λύση. Και πιστεύω ότι έχει λύση. Προς αυτήν την κατεύθυνση κινείται και το ΥΠΕΧΩΔΕ. Άλλωστε την τροπολογία που λέτε ότι την κατεβάσατε, ποιος την κατέβασε, κύριε Παυλόπουλε; Ο κ. Λαλιώτης την έχει υπογράψει φαρδιά-πλατιά. Το ότι δεν περπάτησε...
ΠΡΟΚΟΠΗΣ ΠΑΥΛΟΠΟΥΛΟΣ: Αν την υπέγραψε ο κ. Λαλιώτης, γιατί δεν έρχεται τώρα; Γιατί δεν έρχεται τώρα να μας πει;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
ΝΙΚΟΛΑΟΣ ΖΑΜΠΟΥΝΙΔΗΣ: Εν πάση περιπτώσει...
ΠΡΟΚΟΠΗΣ ΠΑΥΛΟΠΟΥΛΟΣ: Τέτοιο θέατρο είναι πολύ!
ΠΡΟΕΔΡΕΥΩΝ (Παναγιώτης Σγουρίδης): Διά του Προεδρείου, σας παρακαλώ, η συζήτηση...
ΝΙΚΟΛΑΟΣ ΖΑΜΠΟΥΝΙΔΗΣ: Ναι, κύριε Πρόεδρε, έχετε δίκιο.
ΠΡΟΚΟΠΗΣ ΠΑΥΛΟΠΟΥΛΟΣ: Κυβέρνηση δεν έχουμε να νομοθετήσει εδώ και τώρα; Ποιον κοροϊδεύετε εδώ μέσα; Γιατί κοροϊδεύετε τον κόσμο;
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, έχετε δίκιο να απαντάτε, γιατί απευθύνθηκε σε σας, αλλά σας παρακαλώ!
ΝΙΚΟΛΑΟΣ ΖΑΜΠΟΥΝΙΔΗΣ: Εγώ κάνω έκκληση στην Κυβέρνηση να βρει -και νομίζω ότι έχει τη δυνατότητα- λύση. Είτε να γίνει ένας καινούριος διαγωνισμός, όπως το γράφει η τροπολογία, αλλά ταυτόχρονα να αναλάβει δέσμευση το Υπουργείο. Να αναλάβει ο κ. Αλευράς σήμερα αυτήν τη δέσμευση. Να μεταφέρει στα κλιμάκια που πρέπει τη φωνή όλου του Κοινοβουλίου. Δεν υπάρχει κανένας που να έχει άλλη άποψη, που είναι μία δίκαιη θέση. Νομίζω, κύριε Υπουργέ, ότι πρέπει να δεχθείτε τη θέση αυτή του Κοινοβουλίου. Είναι παράκληση. Είναι άδικο να πάνε αυτοί οι άνθρωποι στο σπίτι τους.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
Το λόγο έχει ο κ. Λέγκας.
ΝΙΚΟΛΑΟΣ ΛΕΓΚΑΣ: Κύριε Πρόεδρε, είναι αλήθεια ότι η βελτίωση της λειτουργίας και της διαχείρισης των οδικών αξόνων καθίσταται επιτακτική. Και μόνο το γεγονός ότι πλέον τιμολογείται η είσοδος στους αυτοκινητοδρόμους και όχι η έξοδος αποτελεί τουλάχιστον παγκόσμια πρωτοτυπία.
Άλλο όμως αυτό, άλλο η βελτίωση των υποδομών των οδικών αξόνων και άλλο η εταιρεία αυτή, όπως φαίνεται στο άρθρο 3 να μελετά, να κατασκευάζει, αλλά και να αναθέτει μέρος ή το σύνολο κάποιου έργου σε τρίτους. Και αυτό είναι παγκόσμια πρωτοτυπία. Επιτέλους, θα πρέπει να απαλειφθεί τουλάχιστον αυτή η διάταξη.
Δεν μπορεί να λέτε εδώ μέσα ότι επιθυμείτε μία ευρεία εξουσιοδότηση για το μέλλον, μήπως και χρειαστεί. Κύριε Υπουργέ, φθάνετε στο μέλλον χωρίς να έχετε το απαραίτητο εργαλείο. Και σας είπα και στην πρωτολογία μου ποιο είναι το απαραίτητο εργαλείο: Η ύπαρξη επιχειρησιακού και στρατηγικού σχεδιασμού. Ξεκινάτε μια ανώνυμη εταιρεία χωρίς να έχετε μελετήσει τη βιωσιμότητά της, τον επιχειρησιακό σχεδιασμό της, το στρατηγικό σχεδιασμό της, τα χρηματοοικονομικά μοντέλα. Και κοντά σε όλα αυτά ζητάτε μία ευρεία εξουσιοδότηση, ώστε να μπορεί αυτή η εταιρεία να μετατραπεί σε μελετητική, κατασκευαστική και μάλιστα να εκχωρεί δραστηριότητες σε τρίτους παρακάμπτοντας στην ουσία το δημόσιο λογιστικό.
Θα επιθυμούσαμε τουλάχιστον μια σαφέστατη απάντηση γι' αυτήν την επιχειρησιακή διαστροφή που διαπιστώνουμε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπέζα.
ΑΝΤΩΝΙΟΣ ΜΠΕΖΑΣ: Κύριε Πρόεδρε, για το θέμα της κατοχύρωσης των εργασιακών δικαιωμάτων των εργαζομένων τόσο του μόνιμου προσωπικού όσο και των συμβασιούχων, θα μας δοθεί βέβαια η δυνατότητα να συζητήσουμε και στη συνέχεια, όταν θα μιλήσουμε για τις τροπολογίες. Εγώ εκείνο το οποίο θα ήθελα να πω προς τον Κοινοβουλευτικό Εκπρόσωπο του ΠΑΣΟΚ είναι, ότι αντί να κατηγορεί τη Νέα Δημοκρατία για υποκρισία στο θέμα αυτό, θα πρέπει να κατηγορήσει την Kυβέρνησή του, η οποία χρόνια τώρα εμπαίζει τους εργαζόμενους έχοντας χρόνια στο συρτάρι της τις διατάξεις του συγκεκριμένου νομοσχεδίου. Θα πρέπει να κατηγορήσει την Kυβέρνησή του, η οποία μπορεί να νομοθετήσει αυτήν τη στιγμή και να δώσει λύση και δεν υπάρχει κανένα πρόβλημα γι' αυτήν τη λύση ούτε συνταγματικό ούτε νομοθετικό. Προς τα εκεί πρέπει να στρέφεται και όχι προς τη Νέα Δημοκρατία.
Θα ήθελα επιπλέον, κύριε Πρόεδρε, να αναφερθώ στο θέμα των συγχρηματοδοτούμενων έργων και στην αναγκαιότητα ύπαρξης ενός συγκεκριμένου νομοθετικού πλαισίου, απαντώντας πάλι έτσι στον Κοινοβουλευτικό Εκπρόσωπο του ΠΑΣΟΚ, ο οποίος χθες στην πρωτολογία του είπε, ότι εγώ ως εισηγητής συμφωνώ με τη στόχευση του νομοσχεδίου. Εκείνο στο οποίο εγώ συμφώνησα είναι στη προώθηση έργων με τη μέθοδο της συγχρηματοδότησης και παραχώρηση της χρήσης, μια μέθοδο την οποία η Κυβέρνηση του ΠΑΣΟΚ ανακάλυψε τώρα εκ των υστέρων, ενώ όταν η Νέα Δημοκρατία την περίοδο '90-'93 προωθούσε έργα με τέτοιο σύστημα, κατηγορούσε αυτήν τη μέθοδο ως μέθοδο ξεπουλήματος των δικαιωμάτων του κράτους. 
Αυτό όμως δεν είναι η στόχευση του νομοσχεδίου, όπως απεδείχθη από τη συζήτηση και στα άρθρα και επί της αρχής η στόχευση του νομοσχεδίου είναι η άλωση εκ των έσω ενός δημόσιου φορέα, ο οποίος θα έχει σχέση με την κατασκευή, την παραγωγή έργων, αυτοκινητόδρομων. Αυτή είναι η στόχευση του νομοσχεδίου και όχι η προώθηση των συγχρηματοδοτούμενων έργων .
Και βέβαια και στο παρελθόν το ΥΠΕΧΩΔΕ διόριζε τη διοίκηση του Ταμείου Εθνικής Οδοποιίας. Τώρα όμως η κατάσταση είναι εντελώς διαφορετική. 'Εχουμε ένα εργαλείο στα χέρια του ΥΠΕΧΩΔΕ το οποίο λειτουργεί με κανόνες ιδιωτικής οικονομίας και επιπλέον έχουμε ένα εργαλείο που με βάση το άρθρο 3 έχει ένα τεράστιο εύρος αντικειμένων, οικονομικών και επιχειρηματικών δραστηριοτήτων το οποίο εύρος δεν το είχε πριν το Ταμείο Εθνικής Οδοποιίας με την προηγούμενη μορφή του. 
Τέλος, για το θέμα των συγχρηματοδοτήσεων πρέπει να πω στον κύριο Υπουργό ότι δήλωσε στη συζήτηση στην επιτροπή ότι η υπάρχουσα νομοθεσία καλύπτει πλήρως τις απαιτήσεις ενός τέτοιου διαγωνισμού και μιας τέτοιας διαδικασίας και ότι δεν απαιτείται να υπάρχει συγκεκριμένο νομοθετικό πλαίσιο. Έρχεται λοιπόν σε αντίφαση με αυτά τα οποία είπε στην επιτροπή, με την απάντηση που έδωσε το ίδιο το Υπουργείο του πριν από μήνες για τα συγχρηματοδοτούμενα έργα, ότι έχει ήδη ανατεθεί σε κοινοπραξία έμπειρων Ελλήνων νομικών γραφείων η επεξεργασία προτάσεων και η ανάπτυξη ενός ειδικού νομοθετικού πλαισίου για τα έργα με συγχρηματοδότηση. Όταν λοιπόν δεν έχετε ένα τέτοιο νομικό πλαίσιο πώς μας ζητάτε να ψηφίσουμε το νομοσχέδιο που εκχωρεί την είσπραξη διοδίων και την εκμετάλλευση των παρόντων εγκαταστάσεων στους εργολάβους; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Επειδή, κύριε Πρόεδρε, η Αίθουσα αυτή δεν επιτρέπει πολιτικά παιχνίδια σε κανέναν απευθύνομαι στην Κυβέρνηση και την κυβερνητική Πλειοψηφία, ειδικά για το θέμα των εργαζομένων για να πω τα εξής: Πρώτα-πρώτα αντιπαρέρχομαι ομιλίες παραγόντων του κυβερνώντος κόμματος, οι οποίοι είτε από άγνοια -γιατί το έχουν αποδείξει σε αυτήν την Αίθουσα ότι αγνοούν ακόμα και τα νομοσχέδια- είτε από υποκρισία διαστρεβλώνουν ακόμα και τα Πρακτικά της Βουλής.
Σε αυτήν την Αίθουσα και το 1999 και το 2000 περί μήνα Αύγουστο υπάρχει καταχωρημένη η πρόταση της Νέας Δημοκρατίας για μετατροπή στις συμβάσεις αορίστου χρόνου όλων εκείνων που καλύπτουν πάγιες και διαρκείς ανάγκες και η άρνηση της Υπουργού να το δεχθεί. Τα υπόλοιπα είναι κυνική διαστρέβλωση της πραγματικότητας η οποία οφείλεται, όπως είπα, είτε σε άγνοια είτε σε υποκρισία. Αλλά δεν χρειάζεται να ασχοληθεί με ανθρώπους που είναι ή υποκριτές ή αγνοούν την πραγματικότητα.

Εκείνο που θέλω να πω, κύριε Υπουργέ, και προς τους συναδέλφους της Πλειοψηφίας, είναι το εξής απλό και δεν χωράει στο σημείο αυτό κανενός είδους παρερμηνεία. Θέλετε να λύσετε το πρόβλημα, ναι ή όχι; Αν θέλετε, η πρόταση είναι σαφής και προέρχεται και από τη Νέα Δημοκρατία και από τους άλλους χώρους της Αντιπολίτευσης. Γιατί από τη Συμπολίτευση δεν έχω καταλάβει. Εσείς έχετε ένα νομοσχέδιο το οποίο υποστηρίζετε και λέει άλλα, ο Κοινοβουλευτικός σας Εκπρόσωπος το στηρίζει, άρα στηρίζει τη λύση που θέλει να αφήσει τους ανθρώπους αυτούς υπό ομηρία και απέξω. Τι λένε κάποιοι άλλοι συνάδελφοι από το χώρο του ΠΑΣΟΚ, είναι άλλο ζήτημα. Εσείς ως Υπουργός που υποστηρίζετε το νομοσχέδιό σας και ο Κοινοβουλευτικός σας Εκπρόσωπος θέλετε να κρατήσετε τους ανθρώπους υπό καθεστώς ομηρίας. Η λύση είναι απλή και την προτείνουμε και η πρόταση είναι εδώ. Τα υπόλοιπα είναι υποκριτικά, τα υπόλοιπα είναι εκ του πονηρού. 
Σας λέμε ότι αν θέλετε τη λύση του προβλήματος, υιοθετήστε την εξής θέση, με βάση την τροπολογία που έχουμε καταθέσει: Οι μόνιμοι υπάλληλοι να μπορούν να μεταταγούν εδώ και τώρα στο ΥΠΕΧΩΔΕ, ανάλογα με τις ανάγκες του. Και, βεβαίως, όχι όταν πρόκειται να καταργηθεί το νομικό πρόσωπο, όπως έχετε βάλει στην τροπολογία σας. Δηλαδή τώρα, ανάλογα με τι ανάγκες έχετε, όχι να παίρνετε καινούριο προσωπικό, αλλά να υπάρχει δυνατότητα μετάταξης των ανθρώπων αυτών με βάση τις ανάγκες της υπηρεσίας. Αυτά για το μόνιμο προσωπικό. Για τους επί συμβάσει ορισμένου χρόνου που τους κρατάτε σε ομηρία όλο αυτό το χρονικό διάστημα, η απάντηση είναι απλή: Θεσμοθετείστε αντίστοιχες θέσεις αορίστου χρόνου και με ειδική διαδικασία, στην οποία θα έχουν ειδική μοριοδότηση λόγω του χρόνου προϋπηρεσίας, να ενταχθούν σ'αυτές τις θέσεις αορίστου χρόνου, οι νυν υπηρετούντες ορισμένου χρόνου που καλύπτουν πάγιες και διαρκείς ανάγκες. Και καλύπτουν όλοι πάγιες και διαρκείς ανάγκες. Αλλιώς γιατί τους κρατούσατε τόσο καιρό και γιατί τρεις φορές τους ανανεώσατε τις σχετικές συμβάσεις;
'Αρα, λοιπόν, αυτή η διαδικασία είναι η μόνη καθαρή η οποία υπάρχει. Και επιπλέον, σας λέμε ότι δεν έχετε κανένα συνταγματικό πρόβλημα, γιατί δεν δημιουργεί ανισότητες. Γιατί όταν έχετε ανθρώπους που τόσα χρόνια υπηρετούν, που τόσα χρόνια παρέχουν τις υπηρεσίες τους, αυτοί βρίσκονται σε διαφορετική θέση από εκείνους που είναι απέξω. Το ξέρετε και ως νομικός ότι η αρχή της ισότητας σημαίνει ίση μεταχείριση ουσιωδώς όμοιων καταστάσεων, αλλά και άνιση μεταχείριση ουσιωδώς ανόμοιων καταστάσεων. 'Αρα, αφού αυτοί υπηρετούν τόσα χρόνια, δεν μπορούν να έχουν την ίδια μεταχείριση με αυτούς που δεν έχουν υπηρετήσει ποτέ. Δεν υπάρχει, λοιπόν, θέμα ανισότητας με αυτούς που είναι απέξω. Μπορεί να υπάρξει ειδική διαδικασία γι'αυτούς για να καταλάβουν τις θέσεις, χωρίς το εμπόδιο του ορίου ηλικίας. Θεσμοθετείστε, λοιπόν, τις θέσεις αορίστου χρόνου, κάντε αυτή την ειδική διαδικασία, έχετε τη συμπαράσταση όλων των δυνάμεων όλης της Βουλής που βρίσκονται στην Αντιπολίτευση. Ως Κυβέρνηση πάρτε την ευθύνη εδώ και τώρα. Πείτε μας: Το θέλετε ή δεν το θέλετε; Τα υπόλοιπα είναι εκ του πονηρού. Αναφορές στο παρελθόν που παραχαράσσουν μάλιστα και τα Πρακτικά του Κοινοβουλίου ανήκουν σε άλλους καιρούς και απηχούν άλλες νοοτροπίες. Η πρότασή μας είναι σαφής και την επαναλαμβάνω με ένα λόγο: Μετάταξη εδώ και τώρα του μόνιμου προσωπικού, εφόσον το θέλει, ανάλογα με τις ανάγκες του Υπουργείου. Συμβάσεις αορίστου χρόνου με ειδική διαδικασία τις οποίες καταλαμβάνουν εκείνοι που ήδη υπηρετούν και καλύπτουν πάγιες και διαρκείς ανάγκες, χωρίς το εμπόδιο του ορίου ηλικίας. Θεσμοθετείστε αυτήν τη σκέψη. Στη λύση αυτή σας συμπαριστάμεθα. Οτιδήποτε άλλο μην προσπαθήσετε να το ρίξετε στο μέλλον και, κυρίως, μην επιχειρήσετε να πείτε "θα το δούμε στο μέλλον". Εμείς δεσμευόμαστε ότι ως Κυβέρνηση, αν δεν το κάνετε εσείς, θα το κάνουμε εμείς.
ΠΡΟΕΔΡΕΥΩΝ (Παναγιώτης Σγουρίδης): Ο κ.Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρία και κύριοι συνάδελφοι, αν σε ένα κόμμα περισσεύει η υποκρισία, αυτό είναι το κόμμα της Αξιωματικής Αντιπολίτευσης. Εγώ, λοιπόν, είπα και στην προηγούμενη παρέμβασή μου ότι βεβαίως τον Αύγουστο του 1999 η Νέα Δημοκρατία κατέθεσε μια τροπολογία όπου μονιμοποιούσε εκατόν τριάντα χιλιάδες συμβασιούχους του δημοσίου. Ήταν μια καθαρά ρουσφετολογικού χαρακτήρα τροπολογία, διότι ούτε την πίστευε ...
ΠΡΟΚΟΠΗΣ ΠΑΥΛΟΠΟΥΛΟΣ: Εκτός από γράμματα, δεν ξέρετε και αριθμητική όπως φαίνεται. 
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ! ...και γνώριζε πολύ καλά ότι αυτό δεν μπορεί να γίνει αποδεκτό από κανέναν. Το ξέρει πάρα πολύ καλά. Απλώς την κατέθεσε για να γίνει καλή και αρεστή στα μάτια των εργαζομένων, που πράγματι τα προβλήματά τους είναι υπαρκτά και κανείς δεν τα αμφισβητεί. 
Εγώ αυτήν τη δημαγωγική πρωτοβουλία της Νέας Δημοκρατίας την τόνισα και προηγουμένως. Εγώ, όμως, ρώτησα τον εκπρόσωπο της Νέας Δημοκρατίας τι έκανε το Δεκέμβρη του 1999 ως εκπρόσωπος του Κόμματος στη διακομματική συνάντηση με την Υπουργό Εσωτερικών, όταν το Υπουργείο Εσωτερικών προσπαθούσε να διευθετήσει όλα αυτά τα θέματα σε μια ενιαία τροπολογία;. 
Είχε εκεί δεσμευθεί δια της υπογραφής του σε μία ρύθμιση για τους συμβασιούχους; Ναι ή όχι; Αυτό ακριβώς ρώτησα. Την ανακάλεσε μετά αυτήν την υπογραφή του, όταν το κόμμα του και ο Αρχηγός του άλλαξε γραμμή και προχώρησε στη μετωπική επίθεση απέναντι στην Κυβέρνηση, ξέροντας ότι πηγαίνουμε για εκλογές και δεν είπε να χαρίσει αυτήν τη ρύθμιση στην Κυβέρνηση, για να κρατά σε ομηρία τους εργαζόμενους λέγοντάς τους ότι "εμείς θα κερδίσουμε τις εκλογές και όταν γίνουμε Κυβέρνηση θα σας μονιμοποιήσουμε όλους;"
Αυτήν την αλήθεια ζήτησα να αποδεχθεί ο κ. Παυλόπουλος, ο οποίος βεβαίως διαστρεβλώνει την τοποθέτησή μου...
ΠΡΟΕΔΡΕΥΩΝ (Παναγιώτης Σγουρίδης): Τώρα επί του προκειμένου. 
ΣΑΒΒΑΣ ΤΣΙΤΟΥΡΙΔΗΣ: Για την ταμπακέρα πείτε μας. 
ΙΩΑΝΝΗΣ ΜΑΓΚΡΙΩΤΗΣ: Αγαπητέ συνάδελφε, εάν δεν ήσασταν εδώ και δεν ακούγατε τον εκπρόσωπό σας, λυπάμαι πολύ. 
ΣΑΒΒΑΣ ΤΣΙΤΟΥΡΙΔΗΣ: Τον άκουσα. Για την ταμπακέρα πείτε μας.
ΙΩΑΝΝΗΣ ΜΑΓΚΡΙΩΤΗΣ: Αφιέρωσε το μισό της τοποθέτησής του για τα αλλοιωμένα Πρακτικά... 
ΣΑΒΒΑΣ ΤΣΙΤΟΥΡΙΔΗΣ: Θα ψηφίσετε την τροπολογία μας;
ΙΩΑΝΝΗΣ ΜΑΓΚΡΙΩΤΗΣ: ... γι' αυτό ακριβώς θα πρέπει να απαντάτε. Η αλήθεια είναι πικρή και σας πονάει. Θα σας την τονίζουμε συνεχώς όμως. Τη διπροσωπία και την πολυπροσωπία σας δεν θα την επιτρέψουμε να επιβληθεί ...
ΣΑΒΒΑΣ ΤΣΙΤΟΥΡΙΔΗΣ: Θέλουμε να ξέρουμε. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσιτουρίδη. Συνεχίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Θα πρέπει ο κ. Τσιτουρίδης να σταματήσει...
ΠΡΟΕΔΡΕΥΩΝ (Παναγιώτης Σγουρίδης): Αφήστε, μην κάνετε το Προεδρείο. Το Προεδρείο είπε επί του προκειμένου. 
ΣΑΒΒΑΣ ΤΣΙΤΟΥΡΙΔΗΣ: Το προκείμενο είναι τι κάνετε τώρα. 
ΙΩΑΝΝΗΣ ΜΑΓΚΡΙΩΤΗΣ: Θα πονάει η αλήθεια, αλλά αυτήν τη διπροσωπία και την πολυπροσωπία της Νέας Δημοκρατίας δεν θα επιτρέψουμε να την κάνει πολιτική πραγματικότητα στην Ελλάδα. 
Υπάρχει, λοιπόν, ένα βασανιστικό ερώτημα σε κάθε συζήτηση για μία διαρθρωτική αλλαγή. Και εδώ επανέρχομαι και πάλι στο ερώτημα: Αρνείστε τη διαρθρωτική αλλαγή, όπως την κάνει η Κυβέρνηση για να δώσει ευελιξία στην "ΤΕΟ Α.Ε." και ομιλείτε για ιδιωτικοποιήσεις.
Ρωτώ και πάλι ευθέως και τον Κοινοβουλευτικό Εκπρόσωπο της Νέας Δημοκρατίας και τον εισηγητή της Νέας Δημοκρατίας. Είστε υπέρ του η "ΤΕΟ Α.Ε." να περάσει στα χέρια ιδιωτών; Ναι ή όχι; Ειδικά θέλουμε απάντηση για την "ΤΕΟ Α.Ε." Δεν θέλουμε απάντηση για το δημόσιο τομέα, τον οποίο γενικώς τον ιδιωτικοποιείτε και κάθε φορά όπως προχθές για την ΕΥΑΘ, όπως αντιπροχθές για την ΔΕΘ, συζητούμε μία συγκεκριμένη διαρθρωτική αλλαγή και την αρνείστε.
Αθροιστικά όλες αυτές οι διαρθρωτικές αλλαγές είναι όλες οι αποκρατικοποιήσεις στο δημόσιο. 'Όταν, λοιπόν, ομιλείτε γενικότερα για την οικονομική σας πολιτική, τα ιδιωτικοποιείτε όλα. 'Όταν ειδικότερα όμως θεσμοθετούμε μία διαρθρωτική αλλαγή, αρνείστε αυτήν την αλλαγή με το πρόσχημα ότι είναι τριτοκοσμική. 
Ε, λοιπόν, σας ρωτούμε έστω και θεωρητικά σαν Αξιωματική Αντιπολίτευση: Η δική σας θέση για την "ΤΕΟ Α.Ε." είναι να περάσει στα χέρια των ιδιωτών ή να είναι στον έλεγχο του δημοσίου; Απαντήστε με ένα ναι ή ένα όχι και μην κρύβεστε πίσω από τη γενικολογία, για να είστε αρεστοί σε όλους και ειδικότερα στους εργαζόμενους, γιατί ξέρετε ότι αν πείτε πως είστε υπέρ της παραχώρησης σε ιδιώτη της "ΤΕΟ Α.Ε.", μετά η τροπολογία σας είναι έωλη, φύλλο και φτερό. Γι' αυτό ακριβώς δεν το λέτε. Αλλά οι εργαζόμενοι σας έχουν καταλάβει και το ξέρετε πολύ καλά. Αν παίζετε μαζί τους, βεβαίως καλά κάνουν και σας χρησιμοποιούν για να πιέσουν την Κυβέρνηση.
'Ερχομαι στην Κυβέρνηση, για να λύσει το θέμα. Είπα και προηγουμένως, κύριε Υπουργέ, πως ξέρω ότι είναι δύσκολο σήμερα να λυθεί ένα γενικότερο θέμα κυβερνητικής πολιτικής. 'Όμως, ειδικότερα σε τέτοιους φορείς του δημοσίου, όπου υπάρχει εργασιακή εμπειρία, υπάρχει ανάγκη για προσωπικό και θα προχωρήσετε και σε πρόσθετες προσλήψεις. Δεν υπάρχει δηλαδή υπεράριθμο, πλεονάζον, ανειδίκευτο προσωπικό και είναι καλό να δεσμευθείτε σήμερα για τον τρόπο και για τη λύση που πολύ γρήγορα θα φέρει η Κυβέρνηση είτε δια μέσου του Κοινοβουλίου είτε δια μέσου κάποιους υπουργικής απόφασης σύμφωνα με το Σύνταγμα και σύμφωνα βεβαίως με το περί δικαίου αίσθημα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μαγκριώτη.
Κύριε Υπουργέ, έχετε το λόγο, για να κλείσετε τη συζήτηση και να μπούμε στην ψηφοφορία των άρθρων.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατ' αρχάς σχετικά με το αντικείμενο του νομοσχεδίου, θα ήθελα να πω ότι η Νέα Δημοκρατία έχει κάποια σύγχυση με τις συμβάσεις παραχώρησης και το συγκεκριμένο νομοσχέδιο. Το συγκεκριμένο νομοσχέδιο δεν μεταβιβάζει τη διαχείριση των αυτοκινητοδρόμων σε ιδιώτες και πολύ περισσότερο σε μέλλοντες να αναδειχθούν από διαγωνισμούς παραχωρησιούχους. Δεν υπάρχει τέτοιο θέμα.
Δεύτερον, εγώ δεν είπα ποτέ ότι δεν είναι αναγκαίο ένα θεσμικό πλαίσιο για τις συμβάσεις παραχώρησης, αλλά όμως ότι αυτό το θεσμικό πλαίσιο δεν υπάρχει στην Ευρωπαϊκη 'Ενωση. Στην Ευρωπαϊκή Επιτροπή τώρα γίνονται συζητήσεις για τη διαμόρφωσή του. Η Ελλάδα έχει διαμορφώσει ένα σχέδιο νόμου. Υπάρχουν πολλά νομικά προβλήματα.
Παρά το γεγονός, όμως, ότι δεν υπάρχει αυτό το θεσμικό πλαίσιο, δηλαδή δεν βρισκόμαστε στο αντίθετο άκρο, δηλαδή στην ανυπαρξία θεσμικών ρυθμίσεων για τις συμβάσεις παραχώρησης, υπό την έννοια ότι οι συμβάσεις παραχώρησης συνήθως είναι διττές συμβάσεις, συμβάσεις κατασκευής έργων και σύμβαση παραχώρησης, εκεί υπάρχουν οι αντίστοιχες νομοθεσίες, οι οποίες ρυθμίζουν επαρκώς το θέμα. 
Τώρα, όσον αφορά ορισμένα θέματα, τα οποία έβαλε ο Κοινοβουλευτικός Εκπρόσωπος της Νέας Δημοκρατίας ο κ. Παυλόπουλος, έχει μια συνομωσιολογική θεωρία για τα πράγματα. 
ΠΡΟΚΟΠΗΣ ΠΑΥΛΟΠΟΥΛΟΣ: Μα, κύριε Υπουργέ...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κάνουμε, λέει, ανώνυμη εταιρεία για να καταστρατηγήσουμε τις διατάξεις που αφορούν τη δικαιοδοσία των δικαστηρίων, ή ...
ΠΡΟΚΟΠΗΣ ΠΑΥΛΟΠΟΥΛΟΣ: Τότε πέστε το. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μισό λεπτό, κύριε Παυλόπουλε. Κατ' αρχάς, θα σας πω για ποιους λόγους. 
ΠΡΟΚΟΠΗΣ ΠΑΥΛΟΠΟΥΛΟΣ: Γιατί δεν το λέτε; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Πρώτον, διότι το ΤΕΟ δεν κατασκευάζει έργα. 
ΠΡΟΚΟΠΗΣ ΠΑΥΛΟΠΟΥΛΟΣ: Θα κατασκευάσει; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Προς το παρόν, δεν μπορώ να σας πω ότι τα επόμενα...
ΠΡΟΚΟΠΗΣ ΠΑΥΛΟΠΟΥΛΟΣ: Να ρωτήσω κάτι, κύριε Πρόεδρε, εάν μου επιτρέπετε;
Εάν κάνει συμβάσεις μελετών αναθέσεων ή οτιδήποτε άλλο, αυτές οι συμβάσεις, επειδή είναι νομικό πρόσωπο ιδιωτικού δικαίου -και χαίρομαι γιατί εσείς τουλάχιστον καταλαβαίνετε τι θα πει νομικό πρόσωπο ιδιωτικού δικαίου, άσχετα με άλλους παράγοντες του κόμματός σας που θέλουν ειδικό σεμινάριο για να καταλάβουν για τι μιλάμε- η σύμβαση θα είναι ιδιωτικού δικαίου και οι διαφορές, με βάση τα σημερινά δεδομένα, θα είναι ιδιωτικού δικαίου. Παρέχει το Σύνταγμα τη δυνατότητα, εν όψει της ενότητας της νομολογίας, οι διαφορές αυτές να πηγαίνουν ενιαίως σε έναν κλάδο δικαστηρίων. Και ερωτώ: Για να μην υπάρχει αυτός ο φόβος δέχεσθε ό,τι συμβάσεις κάνει σε επίπεδο μελετών ή έργων το ΤΕΟ, οι σχετικές διαφορές να υπάγονται στα διοικητικά δικαστήρια, δικαστήρια που, κατά τη γνώμη μου και τη γνώμη μας, έχουν μεγαλύτερη δυνατότητα ελέγχου νομιμότητας από τα πολιτικά δικαστήρια; Αυτό σας ρωτώ πολύ απλά. 
ΚΟΣΜΑΣ ΣΦΥΡΙΟΥ: Τα περί σεμιναρίου να τα πάρει πίσω, κύριε Πρόεδρε. 
ΠΡΟΚΟΠΗΣ ΠΑΥΛΟΠΟΥΛΟΣ: Για σας τα παίρνω πίσω, κύριε Σφυρίου. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Νομίζω ότι δεν υπάρχει λόγος για να γίνεται παρεξήγηση. Απλώς ο κ. Παυλόπουλος -δεν ξέρω αν το θυμάται ο ίδιος, είμαι σίγουρος ότι έχει παρακολουθήσει- έχει παρακολουθήσει μια εξέλιξη που υπάρχει στα δημόσια έργα. Οι φορείς κατασκευής με απαίτηση της Ευρωπαϊκής Ένωσης ήδη σε αρκετές περιπτώσεις έχουν μεταβιβαστεί σε αντίστοιχα νομικά πρόσωπα ιδιωτικού δικαίου. Είναι χαρακτηριστικό το παράδειγμα της Εγνατίας. Είναι χαρακτηριστικό το παράδειγμα της "ΑΤΤΙΚΟ-ΜΕΤΡΟ". Δεν υπήρξε εκεί, λοιπόν, στο θέμα του δικαστικού ελέγχου κανένα ιδιαίτερο πρόβλημα μειωμένου ελέγχου νομιμότητας.
ΠΡΟΚΟΠΗΣ ΠΑΥΛΟΠΟΥΛΟΣ: Σοβαρά το λέτε αυτό; 
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, σας παρακαλώ πολύ. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Θα μπορούσε να πει κανείς ότι οι διαδικασίες στα διοικητικά δικαστήρια δεν είναι περισσότερο αυστηρές των ελέγχων νομιμότητας. Είναι ίσως περισσότερο μακρόσυρτες. 
ΠΡΟΚΟΠΗΣ ΠΑΥΛΟΠΟΥΛΟΣ: Ο έλεγχος νομιμότητας ...
ΠΡΟΕΔΡΕΥΩΝ (Παναγιώτης Σγουρίδης): Επιτέλους, μη διακόπτετε κύριε Παυλόπουλε. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Εγώ δε δέχομαι ότι είναι πιο αυστηρές. Μπορεί να είναι πιο μακρόσυρτες, πιο χρονοβόρες. Μπορεί να έχουν περισσότερα στάδια. Αλλά αυτό είναι κάτι άλλο. 
Εγώ θέλω να πω ειλικρινά, αν και δεν ξέρω πόσο τα πράγματα ή τα λόγια ακούγονται με ειλικρίνεια και καλή τη πίστη στην Αίθουσα, ότι αυτή η διάταξη για το σκοπό της ανώνυμης εταιρείας είναι μια διάταξη γενική για λόγους νομοτεχνικής αρτιότητας. Το ΤΕΟ ασφαλώς δεν έχει αυτή τη δυνατότητα να κάνει μελέτες ή συμβάσεις για κατασκευές έργων. Εάν από το επιχειρησιακό σχέδιο -νομίζω ότι το είπε ο συνάδελφος κ. Λέγκας- προκύψει η δυνατότητα να εμπλακεί σε κάποια καινούρια αντικείμενα, αυτό είναι κάτι το οποίο θα μας χαροποιήσει, διότι θα δώσει ένα καινούριο ρόλο στο ΤΕΟ σε μια περίοδο κατά την οποία θα μπει σταδιακά μέρος των δραστηριοτήτων του που αφορούν στη διαχείριση των οδικών δικτύων να μεταβιβάζεται σε ιδιώτες. Και η μεταβίβαση αυτή είναι αναγκαία προκειμένου να ολοκληρωθεί η κατασκευή νέων τμημάτων των αυτοκινητοδρόμων. Εκεί που θα είχαμε το δημόσιο να πληρώσει με την έναρξη κατασκευής του έργου τα χρήματα για την εκτέλεσή του, το δημόσιο μεταθέτει στο χρόνο αυτό την αποπληρωμή της συμμετοχής του, παραχωρώντας μέσα από τα τμήματα του οδικού δικτύου στους κατασκευαστές την εκμετάλλευση και άλλων τμημάτων της οδού. Με αυτό τον τρόπο θα συγκεντρωθούν τα έσοδα για να γίνει η αποπληρωμή των ιδιωτών για το στάδιο λειτουργίας του έργου. 
Αυτό έχει γίνει σε όλο τον κόσμο. Θα γίνει και εδώ. Δεν μπορεί όμως από την άλλη μεριά αυτό το οποίο πρέπει να γίνει και είναι εθνικά συμφέρον, να το υπονομεύσουμε, να το αρνηθούμε επειδή οι εργαζόμενοι στο ΤΕΟ αισθάνονται ότι θίγονται ή απειλούνται. Ούτε θίγονται ούτε απειλούνται. Η θέση της Κυβέρνησης είναι σαφής. Εμείς πιστεύουμε ότι το εργασιακό τους καθεστώς δεν διασαλεύεται, αλλά από την άλλη μεριά η λογική του να μείνει το ΤΕΟ Νομοτεχνικό Πρόσωπο Δημοσίου Δικαίου, να μην μπορεί να κάνει αυτά τα οποία θα μπορεί να κάνει ως ανώνυμη εταιρεία, να παραμείνει ως έχει για να μην διαταραχθούν τα συμφέροντα των εργαζομένων, είναι μία λογική την οποία δεν μπορεί να ακολουθήσει καμία κυβέρνηση. Εμείς δεν είμαστε κυβέρνηση των πέντε, των δέκα ανθρώπων. Είμαστε Κυβέρνηση όλου του ελληνικού λαού, και πολύ περισσότερο που τα συμφέροντα των πέντε και των δέκα ανθρώπων διασφαλίζονται πλήρως. 
Η λογική που λένε να κάνουμε το ΤΕΟ ως ανώνυμη εταιρεία, αδειανό πουκάμισο, μεταφέροντας τους εργαζόμενους με μετάταξη στο ΥΠΕΧΩΔΕ, είναι μια λογική η οποία δεν στέκει. Δηλαδή για να μην αισθάνεται ανασφάλεια ο εργαζόμενος στα διόδια, θα πρέπει να τον μεταφέρουμε στο δημόσιο για να είναι ικανοποιημένος. Ε, με συγχωρείτε, τη λογική αυτή η Κυβέρνηση δεν μπορεί να την ακολουθήσει, δεν μπορεί να γίνει αυτό. Η μετάταξη και η διάθεση εν συνεχεία στο ΤΕΟ, αυτό είναι μία νόθευση της εργασιακής σχέσης και μια νόθευση της ορθής λογικής. 
Να ολοκληρώσω με το θέμα των συμβασιούχων. 'Οσον αφορά τους συμβασιούχους, ο κ. Κουβέλης έκανε μία παρατήρηση ότι θα πρέπει να δώσουμε μία καθαρή λύση. Και εγώ μίλησα για καθαρή λύση. Η καθαρή λύση, κύριε Κουβέλη, την οποία εσείς προτείνετε με βάση το Σύνταγμα δεν προκύπτει. Η μόνη δυνατότητα που προκύπτει με βάση το Σύνταγμα είναι αυτό το οποίο με κάποιο τρόπο είπε ο κ. Παυλόπουλος ή είχαμε πει και εμείς ως ΥΠΕΧΩΔΕ στους εργαζόμενους, είναι η δυνατότητα της προκήρυξης των θέσεων και της πρόσληψης μέσω του ΑΣΕΠ με τη διαδικασία του ν. 2190, όπου βεβαίως ο ίδιος ο νόμος αναγνωρίζει ότι μπορούμε να δώσουμε ως προσόν την προϋπηρεσία.
ΜΑΝΩΛΗΣ ΜΠΕΝΤΕΝΙΩΤΗΣ: Είναι και το όριο ηλικίας, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Και το όριο ηλικίας μπορεί να ξεπερασθεί με ειδική διάταξη. 
ΠΡΟΚΟΠΗΣ ΠΑΥΛΟΠΟΥΛΟΣ: Με ποιον τρόπο;
ΠΡΟΕΔΡΕΥΩΝ (Παναγιώτης Σγουρίδης): Να ψηφισθεί ειδική διάταξη που να λέγει ότι μπορεί μέχρι το 55ο έτος της ηλικίας του.
ΠΡΟΚΟΠΗΣ ΠΑΥΛΟΠΟΥΛΟΣ: Γενικά;
ΠΡΟΕΔΡΕΥΩΝ (Παναγιώτης Σγουρίδης): 'Όχι γενικά. Ειδικά μόνο για την περίπτωση αυτή.
ΠΡΟΚΟΠΗΣ ΠΑΥΛΟΠΟΥΛΟΣ: Να το ρυθμίσουμε τώρα, στο νομοσχέδιο αυτό. Γιατι δεν το κάνει η Κυβέρνηση; 
ΠΡΟΕΔΡΕΥΩΝ (Παναγιώτης Σγουρίδης): Θα γίνει όταν θα έρθει η διάταξη. 
ΜΑΝΩΛΗΣ ΜΠΕΝΤΕΝΙΩΤΗΣ: Βλέπετε ότι υπάρχει ομοφωνία, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Γιατί λοιπόν, κύριε Κουβέλη, αυτό δεν είναι καθαρή λύση και πολύ περισσότερο όταν το κόμμα σας το δέχθηκε να γίνει αυτό στους εκπαιδευτικούς; Το δεχθήκατε να γίνει στους εκπαιδευτικούς. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Υπουργέ, έγινε κατανοητό.
Ο κ. Παυλόπουλος έχει το λόγο για ένα λεπτό για να τριτολογήσει.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα ξαναμείνω στο θέμα το οποίο σχετίζεται με το προσωπικό. Σε ό,τι αφορά το θέμα των μετατάξεων, κύριε Υπουργέ, υπάρχει κάτι το ανακόλουθο σ' αυτό που είπατε. Αφού η ρύθμιση, όπως την έχετε, λέτε ότι ούτως ή άλλως αυτές οι θέσεις των μονίμων είναι προσωποπαγείς, όταν τελειώσουν τι θα γίνει με τις ανάγκες του ΤΕΟ; Είναι σαν να ομολογείτε ότι τους κρατάτε κατ' ανάγκην στο ΤΕΟ επειδή είναι μόνιμοι και δεν έχετε τι να τους κάνετε. Αφού λέτε ότι είναι προσωποπαγείς και κάποια στιγμή ο καθένας θα φεύγει, άρα δεν αποψιλώνεται το ΤΕΟ; Γιατί κάποια στιγμή θα φύγουν ούτως ή άλλως. Ομολογείτε δηλαδή ότι δεν τους έχετε ανάγκη στο ΤΕΟ. Αλλά τους κρατάτε κατ' ανάγκη, δεδομένου ότι δεν έχετε τι να τους κάνετε. Και εγώ και η Νέα Δημοκρατία σας λέμε κάτι πολύ απλό, πράγμα που το λέγουν και οι ίδιοι. Αφού ούτως ή άλλως αυτοί οι άνθρωποι είναι μόνιμοι, αφού έχουν μια ειδίκευση σε θέματα του ΥΠΕΧΩΔΕ, και αφού ούτως ή άλλως σταδιακά θα παίρνετε υπαλλήλους στο μέλλον, μόνιμους μέσω του ΑΣΕΠ, τι σας λέμε; Ανοίξτε το δρόμο των μετατάξεων, για να μεταταγούν αυτοί οι άνθρωποι ανάλογα με τις ανάγκες του ΥΠΕΧΩΔΕ. Αλλά να μην το εξαρτήσετε από το εάν θα διαλυθεί ή όχι το ΤΕΟ. Αυτό σας λέγουν.
Και το δεύτερο ζήτημα το οποίο επαναλαμβάνω είναι το εξής: Δεν μπορούμε να πάμε στις ελληνικές καλένδες σε ό,τι αφορά το όριο ηλικίας. Αυτό το θέμα δεν μπορεί να λυθεί με μελλοντική διάταξη, κύριε Πρόεδρε. Διότι τώρα τίθεται στην ειδική και συγκεκριμένη αυτή περίπτωση. Αφού έχουμε τη δυνατότητα στο νομοσχέδιο που έχουμε μπροστά μας, υπάρχει επίσης η τροπολογία που έχουμε καταθέσει, την υποστηρίζουμε όλα τα κόμματα της Αντιπολίτευσης, φαίνεται ότι την δέχεται και ένα μεγάλο κομμάτι από το κυβερνών κόμμα, εκτός από σας, κύριε Υπουργέ, και τον Κοινοβουλευτικό σας Εκπρόσωπο...
ΙΩΑΝΝΗΣ ΜΑΓΚΡΙΩΤΗΣ: Λέτε ψέματα.
ΠΡΟΚΟΠΗΣ ΠΑΥΛΟΠΟΥΛΟΣ: ...τέλος πάντων για ποιο λόγο δεν θέλετε να δεχθείτε αυτήν τη λύση που την δέχεται και ένα κομμάτι του κόμματός σας; 
Χαίρομαι όμως που λέγει ότι τη δέχεται και ο Κοινοβουλευτικός σας Εκπρόσωπος. 'Αρα την δέχεται και αυτός και μένετε μόνος σας, κύριε Υπουργέ.
Ξεκαθαρίστε επιτέλους ως Κυβέρνηση τι θέλετε. Σας κάναμε μία καθαρή πρόταση για να το λύσουμε εδώ και τώρα. Θα ήταν υποκρισία να παραπέμψετε τους ανθρώπους στο μέλλον. Και δεν μπορεί να τους εμπαίζουμε ούτε μπορεί στο ίδιο κόμμα να υπάρχουν και οι μεν και οι δε, και ο "χωροφύλαξ" και ο "αστυφύλαξ". Αυτός είναι εμπαιγμός. Ξεκαθαρίστε τα πράγματα μέσα στη Βουλή.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουβέλη, έχετε το λόγο για να δευτερολογήσετε.
ΦΩΤΗΣ ΚΟΥΒΕΛΗΣ: Κύριε Πρόεδρε, για την οικονομία της συζήτησης θα πω στον κύριο Υφυπουργό το εξής: Δεχθείτε την τροπολογία όπως ακριβώς έχει κατατεθεί για να λυθεί σήμερα το ζήτημα. 
Ξέρετε τι φοβάμαι, κύριε Υφυπουργέ; Ότι θα ξεχασθεί όπως έχουν ξεχασθεί και άλλες καταστάσεις και άλλες περιπτώσεις. Και θα βλέπουμε αυτούς τους ανθρώπους να είναι εκτός εργασίας και να αναμένουν τη ρύθμιση, η οποία θα γίνει όπως λέτε, αλλά πότε; Τι σας πειράζει; Και το λέω ειλικρινά. Έχει συμβεί και άλλες φορές στην Ολομέλεια: 'Οταν συμφωνούν όλες οι πτέρυγες -είναι ακριβές ότι ο κ. Μαγκριώτης συμφώνησε και σας προέτρεψε, όπως σας είπα χθες, από την πρώτη στιγμή -τι σας πειράζει να νομοθετήσουμε σήμερα για να έχουμε την άρση της αμφιβολίας, αλλά και της αγωνίας αυτών των ανθρώπων; 
Δεν είναι πολιτικά έντιμο να στέλνουμε το ζήτημα στις καλένδες όταν όλοι συμφωνούν εδώ μέσα. Και δεν μπορώ, κύριε Πρόεδρε -ειλικρινά το καταθέτω, κύριοι συνάδελφοι- να ακούει η Κυβέρνηση όλες τις πτέρυγες να συμφωνούν και η ίδια οχυρωμένη πίσω από το δικό της μεγαλείο και την αλαζονεία της να μην υιοθετεί πρόταση που αποτελεί κοινή πρόταση των Βουλευτών του Τμήματος. Αυτό σας προτρέπουμε να κάνετε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη, έχετε το λόγο για να τριτολογήσετε 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν χρειάζεται να απαντήσω στον κ. Παυλόπουλο για το μεγάλο ψέμα. Απάντησε ο κ. Κουβέλης εκ μέρους μου. Ελπίζω να ζητήσει συγνώμη ο κ. Παυλόπουλος.
Εκείνο που θέλω να πω είναι πως εάν η Κυβέρνηση, όπως προσπάθησε προηγουμένως ο κύριος Υπουργός, στο συγκεκριμένο θέμα των συμβασιούχων δεν μπορεί να αποδεχθεί σήμερα τις τροπολογίες που έχουν κατατεθεί, νομίζω ότι μπορεί, όπως προχώρησε προηγουμένως, να ολοκληρώσει τη διευκρίνιση για το πώς προτίθεται στο προσεχές μέλλον -και όταν λέμε προσεχές μέλλον εννοούμε βεβαίως αυτό το καλοκαίρι, δεν εννοούμε τον άλλο χρόνο- να προχωρήσει στη λύση και ό,τι απαιτείται για τη λύση του προβλήματος των συμβασιούχων είτε είναι ειδική διάταξη για τα όρια ηλικίας είτε είναι μοριοποίηση της προϋπηρεσίας κατά την προκήρυξη του ΑΣΕΠ. 
Νομίζω ότι αυτό μπορεί να το πράξει σήμερα η Κυβέρνηση, εάν δεν μπορεί να αποδεχθεί σήμερα -και κατανοώ τους λόγους- κάποια από τις τροπολογίες που έχουν κατατεθεί.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο εάν θέλετε κάτι να πείτε για να κλείσουμε και να ψηφίσουμε τα άρθρα.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατ΄ αρχάς θέλω να ξεκαθαρίσω ότι, επειδή δεν θα πρέπει να τα θεωρούμε όλα άσπρο ή μαύρο, οι συμβασιούχοι εργαζόμενοι προσελήφθησαν ως εποχιακό προσωπικό και αυτό το γνώριζαν. Αυτό θέλω να είναι ξεκάθαρο. Δεν θα μετακυληθούν όλες οι ευθύνες στη μεριά της πολιτείας. Και προσελήφθησαν και επί Νέας Δημοκρατίας με άλλο καθεστώς και προσελήφθησαν και επί κυβερνήσεων του ΠΑΣΟΚ με το ν. 2190 ως εποχιακό προσωπικό. Δεν είναι άσπρο ή μαύρο. Εγώ σέβομαι το καθεστώς το οποίο διαμορφώθηκε με τα χρόνια, σέβομαι την προσφορά τους, σέβομαι την εμπειρία τους και γι΄ αυτόν το λόγο και το ΥΠΕΧΩΔΕ στάθηκε με ιδιαίτερη ευαισθησία πάνω στο πρόβλημα. 
Η θέση της Κυβέρνησης σήμερα όμως είναι σαφής: Το πρόβλημα δεν μπορεί να αντιμετωπισθεί, κάτω από το πρίσμα μάλιστα και του νέου Συντάγματος, της συνταγματικής επιταγής, παρά στα πλαίσια του ν. 2190 με βάση τις διαδικασίες που ορίζει ο 2190 για τις ανώνυμες εταιρείες εκτός εάν γίνει άλλη ειδική νομοθετική πρόβλεψη. 
ΠΡΟΚΟΠΗΣ ΠΑΥΛΟΠΟΥΛΟΣ: Ποιος το είπε αυτό; Το είπαμε πριν. Αυτό σας λέει η τροπολογία.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Εάν γίνει, λοιπόν, ειδική νομοθετική πρόβλεψη, όπως λέει ο κ. Παυλόπουλος, εμείς δεν συμφωνούμε με αυτό.
ΠΡΟΚΟΠΗΣ ΠΑΥΛΟΠΟΥΛΟΣ: Τότε να δω τι θα ψηφίσουν οι συνάδελφοι του ΠΑΣΟΚ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν συμφωνούμε με την πρόσληψη με ειδικές νομοθετικές διαδικασίες προσωπικού. Εμείς πιστεύουμε...
ΦΩΤΗΣ ΚΟΥΒΕΛΗΣ: Είναι ειδική περίπτωση.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Κουβέλη, να είμαστε ειλικρινείς στην Αίθουσα. Δεν αναφέρομαι σε σας. Θέλω όμως να είναι γνωστό ότι το συγκεκριμένο πρόβλημα, το οποίο δημιουργήθηκε με τους συμβασιούχους συναδέλφους είναι το εξής: 'Οτι όταν ετέθη το θέμα με τη ρύθμιση της τύχης των υπαλλήλων του δημοσίου πριν από λίγους μήνες και ρυθμίστηκε με πρωτοβουλία της Κυβέρνησης, ενώ στο παρελθόν η Νέα Δημοκρατία μας κατήγγειλε για κομματικές τακτοποιήσεις και όλα αυτά, ρυθμίστηκε μια σειρά θεμάτων εργαζομένων στο δημόσιο τομέα. 
Όμως από την άλλη μεριά δεν έγινε δεκτό και νομίζω ορθά ότι οι εργαζόμενοι στο δημόσιο τομέα, δυνάμει αποφάσεων δικαστηρίων δεν μπορούν να τύχουν των ευεργετημάτων του νόμου. Αυτό ήταν το πρώτο.
Το δεύτερο είναι ότι στην ίδια κατηγορία με τους εργαζόμενους του Ταμείου Εθνικής Οδοποιίας υπάρχουν εργαζόμενοι και στον υπόλοιπο δημόσιο τομέα. Λέτε εσείς με ευαισθησία -και συμφωνώ σ' αυτό- να δούμε με ευαισθησία το θέμα του Τ.Ε.Ο. Σας λέω όμως ότι υπάρχουν και άλλες περιπτώσεις και δεν πιστεύω -δεν πιστεύει και η Κυβέρνηση- ότι αυτό το θέμα μπορεί να ρυθμιστεί με περιπτωσιολογική νομοθετική ρύθμιση. 
Επίσης, ο ν. 2190 για τις διαδικασίες πρόσληψης σε ανώνυμες εταιρείες του δημοσίου , έχει ορισμένες διατάξεις, οι οποίες πιστεύουμε ότι είναι επαρκείς. 
ΠΡΟΕΔΡΕΥΩΝ (Παναγιώτης Σγουρίδης): Κύριε Αλευρά, παρακαλώ ολοκληρώστε. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Ολοκληρώνω, κύριε Πρόεδρε. Πιστεύω ότι δεν έχω κάνει κατάχρηση του χρόνου στην όλη συζήτηση του νομοσχεδίου, απλώς επειδή είναι ένα θέμα ευαίσθητο θέλω να αποσαφηνίσω πλήρως αυτό το οποίο λέω.
ΠΡΟΕΔΡΕΥΩΝ (Παναγιώτης Σγουρίδης): Εν μέρει κατάχρηση. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Λέω, λοιπόν, ότι με βάση τον 2190 οι ανώνυμες εταιρείες έχουν το δικό τους κανονισμό. Το νέο διοικητικό συμβούλιο της εταιρείας θα διαμορφώσει τον κανονισμό με τα προσόντα τα οποία εκτιμά ότι θα έχει το προσωπικό το οποίο θα απασχολείται στην υπηρεσία. Με βάση αυτά τα προσόντα μπορεί να γίνει η προκήρυξη, να προσληφθεί προσωπικό, πιστεύοντας ότι έτσι μπορούμε να δώσουμε μία απάντηση κατά το δυνατόν ικανοποιητική. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 έως 17 και της τροπολογίας με γενικό αριθμό 598 και ειδικό 46.
Εισερχόμαστε στην ψήφιση των άρθρων κεχωρισμένως. 
Ερωτάται το Τμήμα: Γίνεται δεκτό το άρθρο 1 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 2 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 3 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 4 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 5 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 6 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 7 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 9 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 10 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 11 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 12 ως έχει καθώς και η τροπολογία με γενικό αριθμό 598 και ειδικό 46 του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 καθώς και η τροπολογία με γενικό αριθμό 598 και ειδικό 46 έγιναν δεκτά κατά πλειοψηφία.
Ερωτάται το Τμήμα: Γίνεται δεκτό το άρθρο 13 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 14 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 15 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 16 ως έχει, μαζί με τμήμα της τροπολογίας με γενικό αριθμό 598 και ειδικό 46;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 καθώς και τμήμα της τροπολογίας με γενικό αριθμό αριθμό 598 και ειδικό 46 έγιναν δεκτά κατά πλειοψηφία.
Ερωτάται το Τμήμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό κατά πλειοψηφία, ως έχει.
Εισερχόμαστε στη συζήτηση της υπουργικής τροπολογίας με γενικό αριθμό 593 και ειδικό 45 περί εκτελέσεως των οικοδομικών αδειών, όπως εκδόθηκαν από τις 14.8.76 μέχρι 11.12.98, σύμφωνα με το από 20.7.76 προεδρικό διάταγμα για το παραδοσιακό τμήμα της Ναυπάκτου. 
Επί της τροπολογίας αυτής, θέλει κάποιος συνάδελφος να μιλήσει; 
Κανείς. 
Εισερχόμαστε, λοιπόν, στην ψήφιση της τροπολογίας.
Ερωτάται το Τμήμα: Γίνεται δεκτή η τροπολογία με γενικό αριθμό 593 και ειδικό 45;
ΟΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 593 και ειδικό 45 έγινε δεκτή ομοφώνως και εντάσσεται στο νομοσχέδιο ως ίδιο άρθρο.
Υπάρχουν κάποιες εμπρόθεσμες τροπολογίες Βουλευτών.
Υπάρχει κατ' αρχήν η τροπολογία του κ. Σπυρόπουλου και του κ. Μαντέλη. Δεν είναι κανείς εξ αυτών στην Αίθουσα.
Ο κ. Μπέζας, ο κ. Κατσιγιάννης, ο κ. Καλογιάννης έχουν την τροπολογία με γενικό αριθμό 392 και ειδικό 23. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Δεν συνοδεύεται από ειδική έκθεση του Γενικού Λογιστηρίου. 
ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν γι' αυτό δεν σας ρώτησα,κύριε Υπουργέ. Είναι εμπρόθεσμες οι τροπολογίες και κατά πάγια διαδικασία όσοι θέλουν να τις αναπτύξουν, τις αναπτύσσουν, αλλά αυτό δεν σημαίνει ότι τίθενται σε ψηφοφορία. 
Ο κ. Παυλόπουλος έχει το λόγο επί της τροπολογίας αυτής. 
ΠΡΟΚΟΠΗΣ ΠΑΥΛΟΠΟΥΛΟΣ: Η τροπολογία έρχεται επίκαιρα. Γιατί ακριβώς δείχνει ποίοι είναι ειλικρινείς και ποίοι υποκριτές σε αυτήν την Αίθουσα. Διότι η τροπολογία αυτή λέει απλά ότι πρέπει να λυθεί εδώ και τώρα το θέμα των εργαζομένων στο ΤΕΟ. Και πως θα λυθεί; 'Οπως τόνισα προηγουμένως, με τις μετατάξεις εκείνων οι οποίοι υπηρετούν ως μόνιμοι και θέλουν να μεταταγούν ανάλογα με τις ανάγκες του Υπουργείου και με τη δημιουργία ειδικής διαδικασίας, ώστε να γίνουν αορίστου χρόνου οι συμβάσεις χωρίς να μετατραπούν επειδή απαγορεύεται από το Σύνταγμα. Και τονίζω ότι δεν υπάρχει κανένα συνταγματικό πρόβλημα για τον απλό λόγο ότι οι άνθρωποι αυτοί υπηρετούν ήδη, βρίσκονται σε διαφορετική θέση από αυτούς που δεν υπηρετούν. Και ισχύει η αρχή ότι ισότητα σημαίνει ίση μεταχείριση όμοιων καταστάσεων και άνιση μεταχείριση ανόμοιων καταστάσεων.
Εάν πραγματικά υπήρχε ειλικρίνεια στην Αίθουσα αυτή και αν από την πλευρά του κυβερνώντος κόμματος και ανεξάρτητα από το Υπουργείο υπήρχε ειλικρινής θέση να λυθεί το πρόβλημα, τουλάχιστον θα είχε υποχρεωθεί ο Υπουργός να δεσμευθεί ότι θα το λύσει προς αυτήν την κατεύθυνση μέσα στο καλοκαίρι. Ούτε αυτό δεν δέχθηκε. Παρ' όλο αυτά, όταν ήλθε η ώρα της ψηφοφορίας, το κυβερνών κόμμα ψήφισε τη σχετική διάταξη, τη διάταξη του εμπαιγμού και της πολιτικής ομηρίας. 
Είχα κάθε διάθεση να δεχθώ ότι από την πλευρά του κυβερνώντος κόμματος υπήρξε ειλικρίνεια. Και ότι θα δεσμευόταν ο Υπουργός να το κάνει. Όταν όμως δεν δεσμεύεται ο Υπουργός ούτε καν χρονικά και όταν ψηφίζεται από την κυβερνητική πλειοψηφία σχετική διάταξη που διαιωνίζει αυτό το απαράδεκτο καθεστώς, δεν μπορώ παρά να πω ότι υπάρχει κραυγαλέα υποκρισία από πλευράς ΠΑΣΟΚ. Και με τον "χωροφύλαξ" και με τον "αστυφύλαξ" και με το "να χαϊδέψουμε αυτιά" και να στηρίξουμε την κυβερνητική πολιτική. Ως εδώ. 
Η τροπολογία αυτή δείχνει ποιος έχει θέση και ποιος δεν έχει, ποιος δεσμεύεται και ποιος δεν δεσμεύεται. Εμείς δεσμευόμαστε ότι θα ξαναφέρουμε την τροπολογία αυτή μέσα στο καλοκαίρι με έκθεση του Γενικού Λογιστηρίου, Θα τεθεί σε ονομαστική ψηφοφορία και ας έλθουν να μου πουν από την πλευρά του κυβερνώντος κόμματος ποίοι είναι εκείνοι που θα συμφωνήσουν και ποίοι όχι. Θα τεθεί, λοιπόν, στο επόμενο νομοσχέδιο, αφού την ξανακαταθέσουμε με έκθεση του Γενικού Λογιστηρίου. Και ας έλθουν από την πλευρά της κυβερνητικής Πλειοψηφίας στην ονομαστική ψηφοφορία που θα γίνει θα δούμε ποιος είναι ειλικρινής και ποιος δεν είναι την ώρα εκείνη. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, μετά τη χθεσινή ημέρα η οποία δεν τίμησε το Ελληνικό Κοινοβούλιο, είχαμε μια μεγάλη ευκαιρία σήμερα την οποία χάσαμε και χάνουμε μην ψηφίζοντας αυτήν την τροπολογία, η οποία γίνεται ομόθυμα δεκτή και την οποία όλοι οι Βουλευτές του ΠΑΣΟΚ που πήραν το λόγο σε αυτό το νομοσχέδιο τη στήριξαν και στήριξαν την αποκατάσταση. Βλέπουμε ένα χάσμα μεταξύ των λόγων των Βουλευτών και των έργων τους, ένα χάσμα μεταξύ της κυβερνητικής κοινοβουλευτικής Πλειοψηφίας και της Κυβέρνησης. Αυτό το χάσμα το οποίο υπάρχει και μέσα στο ΠΑΣΟΚ μεταφέρεται στα έδρανα του Κοινοβουλίου, δημιουργεί σύγχυση στην κοινή γνώμη και πραγματικά αποξενώνει -πράγμα το οποίο διαπιστώνεται από τα εκατό και πλέον μέλη της Κεντρικής Επιτροπής του ΠΑΣΟΚ, τους συνδικαλιστές- τους Βουλευτές από την πολιτική της Κυβέρνησης. Αυτό φαίνεται και μέσα στα έδρανα του Κοινοβουλίου.
Νομίζω ότι θα έπρεπε εμείς σαν Βουλή να αναλάβουμε τις ευθύνες μας και να μπορέσουμε να ψηφίσουμε και επιτέλους να αναλάβουμε πρωτοβουλία στα χέρια μας. Δεν μπορεί να είμαστε παριστάμενοι εδώ και να περιμένουμε μονίμως ένα Ο.Κ. από την Κυβέρνηση. Αυτή η έκκληση απευθύνεται κυρίως προς τους Βουλευτές του ΠΑΣΟΚ οι οποίοι άδειασαν τα έδρανα αυτήν τη στιγμή, αλλά που μέχρι τώρα στήριζαν με πάθος και θέρμη τους εργαζόμενους, αλλά ήρθαν ψήφισαν τη διάταξη αυτή έτσι όπως ήλθε στο νομοσχέδιο και δεν βρίσκονται εδώ να στηρίξουν την ίδια τους την τροπολογία. Νομίζω ότι αυτό δεν τιμά το Κοινοβούλιο, κύριε Πρόεδρε, και θα παρακαλούσα την επόμενη φορά που θα επανέλθει η τροπολογία προς συζήτηση, οι συνάδελφοι που πήραν το λόγο να βρεθούν εδώ και να την υπερψηφίσουν. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κύριε Πρόεδρε, η άρνηση της αποδοχής από την Κυβέρνηση αυτής της τροπολογίας αποδεικνύει σε όλο το μέγεθος την υποκρισία της και την υποκρισία συναδέλφων ΠΑΣΟΚ, που τόση ώρα στην Αίθουσα υποστηρίζουν την κατοχύρωση των εργασιακών δικαιωμάτων των συμβασιούχων και την τελευταία στιγμή αρνούνται την τροπολογία μας. Ψηφίζουν την διάταξη έτσι όπως την έχει προτείνει η Κυβέρνηση και αρνούνται την αποδοχή της συγκεκριμένης τροπολογίας. 
Επίσης, νομίζω ότι δεν είναι δική μας ευθύνη, αλλά είναι δική σας ευθύνη το γεγονός ότι δεν υπάρχει η έκθεση του Γενικού Λογιστηρίου του Κράτους, διότι η τροπολογία έχει κατατεθεί από εμάς από τον Μάρτιο του 2001, εδώ και αρκετούς μήνες. 
Εμείς δεσμευόμαστε ότι θα επαναφέρουμε αυτήν την τροπολογία στα Θερινά Τμήματα της Βουλής σε άλλο νομοσχέδιο, γιατί πιστεύουμε ότι οι ρυθμίσεις αυτής της τροπολογίας, δηλαδή η σύσταση θέσεων εργασίας ιδιωτικού δικαίου αορίστου χρόνου, είναι η μοναδική λύση, η νόμιμη λύση, η κατοχυρωμένη λύση για τους συμβασιούχους εργαζόμενους του ΤΕΟ. Είναι η λύση εκείνη η οποία εξασφαλίζει το ΤΕΟ από τα προβλήματα έλλειψης προσωπικού. 
Το ΤΕΟ έχει εγκαταστήσει ένα σύστημα αυτοματοποίησης, μια επένδυση περίπου δύο δισεκατομμυρίων. Η ολοκλήρωση αυτού του συστήματος και η λειτουργία του δεν θα μπορέσουν να γίνουν αν δεν υπάρχει εξειδικευμένο προσωπικό. Οι άνθρωποι αυτοί κάλυπταν πάγιες και διαρκείς ανάγκες και έχουν τις γνώσεις να λειτουργήσουν αυτό το αυτοματοποιημένο σύστημα του Ταμείου Εθνικής Οδοποιίας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, έχετε τηλεπάθεια με τον κ. Παυλόπουλο. Πώς κατάλαβε ότι θα μου δώσετε το λόγο και αποχώρησε πριν μου τον δώσετε από την Αίθουσα του Κοινοβουλίου;
ΠΡΟΕΔΡΕΥΩΝ (Παναγιώτης Σγουρίδης): Ε, συμβαίνουν αυτά. Εντάξει. 
ΙΩΑΝΝΗΣ ΜΑΓΚΡΙΩΤΗΣ: Μεγάλο σεβασμό βλέπω ότι έχει για το Κοινοβούλιο ο κ. Παυλόπουλος. 'Όμως, ήθελα να του εκφράσω τη συμπάθειά μου, γιατί δεν του επέτρεψαν οι συνάδελφοί του της Νέας Δημοκρατίας σε όλο το Θερινό Τμήμα να ζητήσει ούτε μια ονομαστική ψηφοφορία. 
ΠΡΟΕΔΡΕΥΩΝ (Παναγιώτης Σγουρίδης): Επί της τροπολογίας, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Πάντως δεν μιλάω για την Κεντρική Επιτροπή της Νέας Δημοκρατίας, κύριε Πρόεδρε, όπως μίλησε ο κ. Βαρβιτσιώτης για την αντίστοιχη του ΠΑΣΟΚ.
Του εκφράζω τη συμπάθειά μου. Πράγματι μετά από τόσες ήττες που είχε στη Βουλή, μετά από την άρνηση των συναδέλφων της Νέας Δημοκρατίας στην τελευταία ονομαστική ψηφοφορία να παραμείνουν στην Αίθουσα και να ψηφίσουν, αναγκάστηκε να μην ζητήσει καμία άλλη. Από τη Δευτέρα είμαι βέβαιος πως θα τραβήξει ξανά προς τη δόξα για νέες ονομαστικές ψηφοφορίες. 
Εγώ εκείνο που θέλω να πω είναι ότι δέσμευσή μας, είναι -είναι τοποθέτηση όλων των Βουλευτών, έτσι εμείς ερμηνεύουμε και την τοποθέτηση του Υφυπουργού- ότι πολύ γρήγορα η Κυβέρνηση θα έρθει, είτε στη Βουλή είτε μέσα από την κείμενη νομοθεσία να δώσει ουσιαστική λύση στο θέμα των συμβασιούχων. 
Το τονίζω αυτό. Είναι δέσμευση και της Κοινοβουλευτικής μας Ομάδας. Έτσι ερμηνεύω και την τοποθέτηση του Υπουργού ότι πολύ γρήγορα θα φέρουμε λύση για το θέμα αυτό. Όταν λέω πολύ γρήγορα, εμείς τονίσαμε χρονικά ότι θα είναι μέσα στο καλοκαίρι, γιατί έχουν απόλυτο δίκιο οι εργαζόμενοι.
Όμως, κύριε Πρόεδρε, θα ήθελα να πω ότι και πάλι η Νέα Δημοκρατία υποκριτικά σήμερα έφερε την τροπολογία, γιατί ήξερε ότι δεν μπορεί να συζητηθεί, αφού δεν υπάρχει η έκθεση του Γενικού Λογιστηρίου του Κράτους. Το ξέρει πολύ καλά. Το πρώτο είναι αυτό.
ΑΝΤΩΝΙΟΣ ΜΠΕΖΑΣ: Δεν ευθυνόμαστε εμείς γι' αυτό.
ΙΩΑΝΝΗΣ ΜΑΓΚΡΙΩΤΗΣ: Δεύτερον, η Νέα Δημοκρατία μπορούσε να είχε βοηθήσει, αν κράταγε για είκοσι τέσσερις ώρες την υπογραφή του ο κ. Παυλόπουλος το Δεκέμβριο του 1999 στη συνεννόησή του και στη συνεργασία τη διακομματική με την κα Παπανδρέου. Για λόγους μικροκομματικούς την ανακάλεσε.
ΠΡΟΕΔΡΕΥΩΝ (Παναγιώτης Σγουρίδης): Κύριε Μαγκριώτη, τα είπαμε αυτά.
ΙΩΑΝΝΗΣ ΜΑΓΚΡΙΩΤΗΣ: Τελειώνοντας, θα ήθελα να θέσω και πάλι ένα ερώτημα προς τους συναδέλφους της Νέας Δημοκρατίας, το οποίο για εμένα είναι το πιο σημαντικό: Σε ιδιωτικό ΤΕΟ θέλουν τη μονιμοποίηση των συμβασιούχων ή στο δημόσιο, όπως εμείς θεσμοθετούμε σήμερα; Αυτό είναι πολύ σημαντικό και πρέπει να το ξέρουν οι εργαζόμενοι. Είναι υπέρ της ιδιωτικοποίησης του ΤΕΟ ή υπέρ της παραμονής στον κρατικό έλεγχο με τη νέα νομική του μορφή;
ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Πήρα το λόγο μόνο για ένα ζήτημα. Ειλικρινά, επειδή υπάρχουν και εργαζόμενοι εδώ, θέλω να καυτηριάσω την υποκριτική στάση του Κοινοβουλευτικού Εκπροσώπου του ΠΑΣΟΚ. 'Αλλα λέει ο Υπουργός, άλλα λέει αυτός. Δεν ξέρω, ας τα βρούνε μεταξύ τους. Δεν με ενδιαφέρει αυτό. 
Θέλω όμως να επιστήσω την προσοχή των εργαζομένων. Να συνεχίσουν τον αγώνα τους, μέχρι να αναγκάσουν την Κυβέρνηση να φέρει αυτήν την τροπολογία.
Όσον αφορά σε αυτά που είπε ο κ. Μαγκριώτης για τις συμφωνίες του κ. Παυλόπουλου και τις συμφωνίες της κας Παπανδρέου, έχω να του πω τούτο μόνο: Τι εμποδίζει και τι εμπόδιζε την Πλειοψηφία το Δεκέμβριο, αγνοώντας την παραγραφή του Παυλόπουλου....
ΠΡΟΚΟΠΗΣ ΠΑΥΛΟΠΟΥΛΟΣ: Λέει και ψέματα κυρίως. 
ΣΠΥΡΙΔΩΝ ΣΤΡΙΦΤΑΡΗΣ:... να κάνει αυτό που νόμιζε ότι είναι σωστό. Τι την εμπόδιζε;
Εδώ είναι η υποκρισία σας, κύριε Μαγκριώτη. Αρκετά ταλαιπωρήσατε αυτό τον ταλαίπωρο εργαζόμενο κόσμο και αρκετά σας ανεχτήκαμε με την υποκρισία και τις παχιές κουβέντες σας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Τα Πρακτικά είναι στη Βουλή δημόσια και δεν μπορεί να τα παραχαράξει κανείς. 
Τώρα σε εκείνη την περίφημη συνάντηση με την κα Παπανδρέου, υπήρξε ρητή επιφύλαξη της Νέας Δημοκρατίας, όπως προκύπτει και από τις δηλώσεις στην τηλεόραση και από τα Πρακτικά, ως προς το κείμενο το οποίο είχε προτείνει απλώς η κα Παπανδρέου. Kαι στο οποίο δεν υπήρξε καμία συμφωνία της Νέας Δημοκρατίας. Απλώς την εποχή εκείνη προπαγανδιστικά η κα Παπανδρέου πήγε να το πει έτσι. 
Ρητώς στα Πρακτικά και τον Αύγουστο του 1999 και το 2000 η Νέα Δημοκρατία είπε ότι δεν αποδέχεται τη ρύθμιση της κας Παπανδρέου η οποία ήταν μερική γιατί άφηνε χιλιάδες ανθρώπων έξω. Και πρότεινε η Νέα Δημοκρατία σ'αυτήν την Αίθουσα δύο φορές να γίνουν αορίστου χρόνου οι συμβάσεις όλων εκείνων που καλύπτουν πάγιες και διαρκείς ανάγκες στο σύνολο των νομικών προσώπων του ευρύτερου δημόσιου τομέα. Φυσικά δεν υπερέβαιναν τις είκοσι επτά χιλιάδες. 'Ασχετα αν ορισμένοι εκτός από γράμματα δεν ξέρουν και αριθμητική εδώ μέσα. Αυτή ήταν η πραγματικότητα. Ούτε, λοιπόν, υπογραφές μπήκαν πουθενά για να ανακληθούν ούτε δεσμεύσεις υπήρξαν. Η υποκρισία είναι αλλού. Να λες ότι δέχεσαι να υπάρξει ρύθμιση και να προτρέπεις τον Υπουργό να την κάνει μέσα στο καλοκαίρι, να την απορρίπτει ο Υπουργός και να ψηφίζει τη ρύθμισή του. Εκεί είναι η υποκρισία και το μέγεθος της υποκρισίας σ'αυτήν την Αίθουσα. 
Κατά τα λοιπά, προκαλώ τον οιονδήποτε θέλει να δει την πραγματικότητα, να πάρει τα Πρακτικά του Αυγούστου του 1999 και του Αυγούστου του 2000, να δει τις θέσεις των Κομμάτων και των Κοινοβουλευτικών Εκπροσώπων της εποχής εκείνης και να βγάλει τα συμπεράσματά του. 
Κατά τα άλλα, απλώς, νομίζω, ταλαιπωρούμε την Αίθουσα και τίποτα παραπάνω.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: 'Εφυγε ο κ.Στριφτάρης και θα ήθελα να του πω ότι καθόλου υποκριτική δεν είναι η στάση μου. Εγώ ήμουν πολύ σαφής και τα ελληνικά τα γνωρίζω καλά όπως και αυτός. Είπα ότι η Κοινοβουλευτική Ομάδα δεσμεύεται για τις λύσεις που πρότεινε και για την ουσιαστική λύση του προβλήματος. Είπα ότι έτσι ερμηνεύω και τη δήλωση του Υπουργού. Ο Υπουργός είναι παρών και μπορεί να δηλώσει αν ορθώς τον ερμήνευσα ή όχι. 'Ημουν πολύ σαφής, μίλησα για τη δέσμευση της κοινοβουλευτικής εκπροσώπησης και μίλησα για τη ερμηνεία της δήλωσης του κυρίου Υπουργού. Ο Υπουργός είναι εδώ και μπορεί να το διευκρινίσει. 
Κύριε Προέδρε, πρέπει να πω ότι ο καθένας χαρακτηρίζετε από αυτά που λέει και από αυτά που κάνει. Εγώ δεν είμαι εκείνος που χαρακτηρίζει τον άλλον λέγοντας, εσύ δεν ξέρεις νομικά ή τον άλλο, εσείς δεν ξέρεις ελληνικά, τον άλλο εσύ δεν καταλαβαίνεις τίποτα, τον άλλο εσύ λες ψέματα, τον άλλον εσύ διαστρεβλώνεις τα Πρακτικά. Για τη μεν διαστρέβλωση των Πρακτικών, απάντησε ο κ. Κουβέλης και δεν έχουμε ανάγκη άλλου μάρτυρα. Θέλω όμως να πω στον κ. Παυλόπουλο, και έτσι αν ήταν, αν η κα Παπανδρέου προπαγανδιστικά δήλωνε το Δεκέμβρη του 1999 ότι η Νέα Δημοκρατία συναίνεσε στο νομοσχέδιο για τις μονιμοποιήσεις των συμβασιούχων, τότε αφού η Νέα Δημοκρατία από το καλοκαίρι του 1999 θέλει τις μονιμοποιήσεις, γιατί δεν αποδέχθηκε αυτήν τη ρύθμιση της κας Παπανδρέου, αλλά την κατήγγειλε ως προεκλογικό παιχνίδι του ΠΑΣΟΚ; 
Αυτή είναι η αλήθεια, κύριε Πρόεδρε, και σ'αυτά πρέπει να πάρει θέση η Νέα Δημοκρατία.
ΠΡΟΚΟΠΗΣ ΠΑΥΛΟΠΟΥΛΟΣ: ΄Ηταν προεκλογικό παιχνίδι του ΠΑΣΟΚ και εμπαιγμός των εργαζομένων. Ποιος εμπαίζει ποιον, φαίνεται στην Αίθουσα τώρα.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ψήφιση του ακροτελευτίου άρθρου. 
Ερωτάται το Τμήμα: Γίνεται δεκτό το ακροτελεύτιο άρθρο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία.
Συνεπώς το νομοσχέδιο "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιϊας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία,με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε." έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
'Εχω την τιμή να ανακοινώσω στο Τμήμα ότι:
Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος Χωροταξίας και Δημοσίων 'Εργων "Συσκευασίες και εναλλακτική διαχείριση των συσκευασιών και άλλων προϊόντων -'Ιδρυση Εθνικού Οργανισμού Εναλλακτικής Διαχείρισης Συσκευασιών και άλλων προϊόντων (ΕΟΕΔΣΑΠ)"
Επίσης η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας.
Κύριοι συνάδελφοι, έχουν διανεμηθεί τα Πρακτικά της Τρίτης 3 Ιουλίου και Τετάρτης 4 Ιουλίου του 2001 και ερωτάται το Τμήμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Τα Πρακτικά της Τρίτης 3 Ιουλίου και Τετάρτης 4 Ιουλίου 2001 επικυρώθηκαν.
Παρακαλώ να έχω την έγκριση του Τμήματος για να μεταφερθεί η συνεδρίαση της προσεχούς Τρίτης, την Δευτέρα 23 Ιουλίου 2001. 
Εγκρίνει το Τμήμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το επόμενο θερινό Τμήμα θα συνεδριάσει την προσεχή Δευτέρα 23 Ιουλίου 2001 και ώρα 18.30΄.
Και η συνεδρίαση της Τρίτης θα είναι πρωϊνή.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 14.30', λύεται η συνεδρίαση για την Δευτέρα 23 Ιουλίου 2001 και ώρα 18.30' με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



