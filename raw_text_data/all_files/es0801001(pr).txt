(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΛΗ’
Τετάρτη 1 Οκτωβρίου 2008   (Πρωί)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Ε. Κεφαλογιάννη, σελ.
3. Ανακοινώνεται ότι τη συνεδρίαση παρακολουθούν μαθητές από το 13ο και το 21ο Δημοτικά Σχολεία Αγίου Δημητρίου, σελ.
4. Επί του Κανονισμού, σελ.
5. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 2 Οκτωβρίου 2008, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Μεταφορών και Επικοινωνιών: «Ρυθμίσεις για θέματα μεταφορών», σελ.
2. Επί της Αντισυνταγματικότητας του σχεδίου νόμου του Υπουργείου Μεταφορών και Επικοινωνιών, σελ.

ΟΜΙΛΗΤΕΣ
Α. Επί του Κανονισμού:
ΛΟΒΕΡΔΟΣ Α., σελ.
ΣΟΥΡΛΑΣ Γ., σελ.
ΤΣΙΟΚΑΣ Θ., σελ.

Β. Επί Προσωπικού θέματος:
ΓΕΩΡΓΙΑΔΗΣ Α., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΕΤΣΑΛΝΙΚΟΣ Φ., σελ.
ΣΟΥΡΛΑΣ Γ., σελ.

Γ. Επί του σχεδίου νόμου του Υπουργείου Μεταφορών και Επικοινωνιών:
ΑΠΟΣΤΟΛΑΤΟΣ Β., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΓΡΗΓΟΡΑΚΟΣ Λ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΤΑΛΗΣ Κ., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΜΠΑΝΤΟΥΒΑΣ Κ., σελ.
ΜΠΟΥΖΑΛΗ Π., σελ.
ΝΙΚΟΛΑΪΔΟΥ Β., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΕΤΣΑΛΝΙΚΟΣ Φ., σελ.
ΡΟΝΤΟΥΛΗΣ Α., σελ.
ΣΗΦΟΥΝΑΚΗΣ Ν., σελ.
ΣΚΟΥΛΑΣ Ι., σελ.
ΣΚΡΑΦΝΑΚΗ Μ., σελ.
ΤΣΙΑΡΑΣ Κ., σελ.
ΤΣΙΟΚΑΣ Θ., σελ.
ΧΑΤΖΗΔΑΚΗΣ Κ., σελ.

Δ. Επί της Αντισυνταγματικότητας του σχεδίου νόμου του Υπουργείου Μεταφορών και Επικοινωνιών:
ΛΑΦΑΖΑΝΗΣ Π., σελ.
ΛΟΒΕΡΔΟΣ Α., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΡΟΝΤΟΥΛΗΣ Α., σελ.
ΤΣΙΑΡΑΣ Κ., σελ.
ΧΑΛΒΑΤΖΗΣ Σ., σελ.
ΧΑΤΖΗΔΑΚΗΣ Κ., σελ.


      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ 
      ΘΕΡΟΥΣ 2008
      ΣΥΝΕΔΡΙΑΣΗ  ΛΗ΄
      Τετάρτη 1 Οκτωβρίου 2008 (πρωί)
      Αθήνα, σήμερα την 1η Οκτωβρίου 2008, ημέρα Τετάρτη και ώρα 10.04΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ’ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
       (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 30/9/2008 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της ΛΖ΄ συνεδριάσεώς του, της Τρίτης 30 Σεπτεμβρίου 2008, σε ό,τι αφορά την ψήφιση στο σύνολό του σχεδίου νόμου: «Καταπολέμηση της βίας με αφορμή αθλητικές εκδηλώσεις και άλλες διατάξεις».)
      Έχω την τιμή να ανακοινώσω στο Τμήμα το δελτίο επικαίρων ερωτήσεων της Πέμπτης 2 Οκτωβρίου 2008.
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1,130 παράγραφος 8 του Κανονισμού της Βουλής)
      1. Η με αριθμό 81/29-9-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Αηδόνη προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων του Γενικού Νοσοκομείου Δράμας, τη στελέχωση του φαρμακείου του κ.λπ..
      2. Η με αριθμό 80/29-9-2008 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων στα δημόσια νηπιαγωγεία κ.λπ..
      3. Η με αριθμό 79/29-9-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με τον εκσυγχρονισμό της παλαιάς Εθνικής Οδού Ελευσίνας- Θήβας και την κατασκευή νέας Εθνικής Οδού Ελευσίνας –Υλίκης κ.λπ..
      4. Η με αριθμό 78/29-9-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία των μονάδων ιχθυοκαλλιέργειας στον Πόρο, τις επιπτώσεις στο περιβάλλον κ.λπ..
      Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Ρυθμίσεις για θέματα μεταφορών».
      Η Διάσκεψη των Προέδρων αποφάσισε στη συνεδρίασή της στις 25.9.2008 η συζήτηση του νομοσχεδίου να γίνει σε τρεις συνεδριάσεις. 
      Στη σημερινή συνεδρίαση θα συζητηθεί και θα ψηφιστεί το νομοσχέδιο επί της αρχής. Εκτιμούμε ότι περίπου στις 15.00΄ με 16.00΄ η ώρα θα ολοκληρωθεί η πρωινή συνεδρίαση. Το απόγευμα θα συζητηθεί η πρώτη ενότητα των άρθρων 1 έως 19. Βέβαια αν κάποιοι δεν έχουν μιλήσει το πρωί επί της αρχής, θα μιλήσουν το απόγευμα. Αύριο θα συζητηθεί η δεύτερη ενότητα των άρθρων και οι τροπολογίες.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, οι δύο τροπολογίες πρέπει να συζητηθούν χωριστά.
      ΠΡΟΕΔΡΕΥΩΝ (Γεώργιος Σούρλας): Κι αυτό μπορεί να γίνει.
      Αν δεν επαρκεί ο χρόνος τη πρωινής συνεδρίασης, θα παραταθεί η συνεδρίαση ως αργά το απόγευμα ή διαφορετικά θα αποφασίσουμε αύριο αν θα υπάρξει και εμβόλιμη συνεδρίαση για αύριο το απόγευμα. Πάντως θα έχετε όλη την άνεση χρόνου να κάνετε τις τοποθετήσεις σας.
      Κύριε Υπουργέ, μήπως θέλετε να παρέμβετε πριν μιλήσουν οι εισηγητές; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Πλειοψηφίας κ. Κωνσταντίνος Τσιάρας.
      ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, μεγάλη συζήτηση έγινε σχετικά με το νομοσχέδιο που έρχεται σήμερα στο Τμήμα για περαιτέρω, θα έλεγα, συζήτηση και νομίζω ότι όλοι μας βγάλαμε ορισμένα κρίσιμα συμπεράσματα, τα οποία καλό  θα ήταν να τα αξιοποιήσουμε προς την καλή κατεύθυνση. Το λέω αυτό, γιατί -αν εξαιρέσουμε τις τροπολογίες που από ό,τι τουλάχιστον εκτιμάται από το γενικότερο πολιτικό κλίμα θα προκαλέσουν μεγάλη συζήτηση-  η ένσταση που τέθηκε από το σύνολο των συναδέλφων, κυρίως της Αξιωματικής Αντιπολίτευσης, είναι ότι το συγκεκριμένο νομοσχέδιο δεν αντιμετωπίζει, δεν λύνει ενδεχομένως, όλα τα προβλήματα στο χώρο των μεταφορών και επικοινωνιών. Βεβαίως, αυτό που θα έπρεπε κάποιος να αναγνωρίζει ως πάγια πρακτική του Κοινοβουλίου και της κατάθεσης και συζήτησης των νομοσχεδίων είναι, ότι, ως επί το πλείστον, τα νομοσχέδια έρχονται να λύσουν προβλήματα, τα οποία για πολλά χρόνια ταλαιπωρούν κάποιες συγκεκριμένες κοινωνικές ομάδες ή ενδεχομένως εργαζόμενους σε κάποιους συγκεκριμένους χώρους,  και να αντιμετωπίσουν, αν θέλετε, καταστάσεις οι οποίες από το παρελθόν έχουν δείξει ότι χρήζουν απάντησης. 
      Έτσι λοιπόν, για να προλάβω -μιας και ο ρόλος του εισηγητή της Πλειοψηφίας κατά βάση είναι άχαρος γιατί πρέπει να εισηγηθεί το νομοσχέδιο και στη συνέχεια να δώσει ενδεχομένως τη δυνατότητα στους άλλους συναδέλφους να τοποθετηθούν- πολλούς εκ των συναδέλφων οι οποίοι αργότερα από αυτήν τη θέση θα πουν τις δικές τους σκέψεις, θα σας πω πάρα πολύ απλά ότι το συγκεκριμένο νομοσχέδιο δεν αντιμετωπίζει το σύνολο των προβλημάτων στο χώρο των επικοινωνιών και των μεταφορών, αλλά προσπαθεί να δώσει πολύ συγκεκριμένες και στοχευμένες λύσεις σε ζητήματα που, όπως σας είπα και νωρίτερα, απετέλεσαν πρόβλημα για πάρα πολλούς συμπολίτες μας. 
      Έτσι, λοιπόν, εκτιμώ ότι το συγκεκριμένο νομοσχέδιο αποτελεί μια ακόμη παρέμβαση προς την κατεύθυνση της εκπλήρωσης των κυβερνητικών δεσμεύσεων στον τομέα των μεταφορών. Είναι ένα βήμα, τουλάχιστον κατά την άποψή μου, προς τη σωστή κατεύθυνση, είναι ένα βήμα εκσυγχρονισμού. Η διασφάλιση μεταφορικών υπηρεσιών υψηλής ποιότητας αποτελεί την απαραίτητη προϋπόθεση για τη συνεκτική και ισόρροπη ανάπτυξη της χώρας, καθώς και τη βελτίωση της καθημερινότητας των πολιτών. Είναι φανερό ότι ο ρόλος των μεταφορών αναβαθμίζεται όλο και περισσότερο στη χώρα μας και αυτό αντανακλάται στην κοινή γνώμη που αναγνωρίζει τις συντονισμένες προσπάθειες για την ανάπτυξη και τη βελτίωση αυτών των υπηρεσιών. Οι  μεταφορές –νομίζω το αναγνωρίζουμε όλοι μας- μπορούν και πρέπει να αναδειχθούν σε μοχλό ανάπτυξης της ελληνικής οικονομίας. Ταυτόχρονα πρέπει με ευαισθησία και ευθύνη να διαφυλαχτεί ο σημαντικός κοινωνικός τους ρόλος και η συμβολή τους στην κοινωνική συνοχή. 
      Τα τελευταία χρόνια η Κυβέρνηση προώθησε σημαντικές δομικές αλλαγές στις μεταφορές. Θεωρητικά έχουν γίνει σημαντικά βήματα, τα οποία μας δίνουν την ευκαιρία και τη δυνατότητα να κρίνουμε ότι σιγά-σιγά αρχίζουν να αποδίδουν, λειτουργώντας αναπτυξιακά και αναβαθμίζοντας την ποιότητα της ζωής των πολιτών.
      Οι συγκεκριμένες, αν θέλετε, αναζητήσεις, ή δεσμεύσεις μας εν πάση περιπτώσει, μέρα με τη μέρα γίνονται πράξη. Έτσι, βλέπουμε σαν πραγματικότητα τον εκσυγχρονισμό του σιδηροδρομικού δικτύου, τον προγραμματισμό μέτρων εξυγίανσης του Ο.Σ.Ε., την αναβάθμιση των προσφερόμενων υπηρεσιών στον πολίτη. Όλα αυτά αποτελούν ένα βασικό κεφάλαιο της πολιτικής της Κυβέρνησης στις μεταφορές. 
      Ο σχεδιασμός μεγάλων σιδηροδρομικών έργων αξίας 2.000.000.000 ευρώ έως το 2013 μέσω του Ε.Σ.Π.Α., τα νέα δρομολόγια και οι αναβαθμισμένες υπηρεσίες, έχουν ως στόχο να κάνουν το τρένο πιο ελκυστικό για τους Έλληνες πολίτες. Ταυτόχρονα δίνεται προτεραιότητα στις συνδυασμένες μεταφορές. Ήδη έχουν εγκριθεί μελέτες για τη σύνδεση του σιδηροδρομικού δικτύου με τα κυριότερα λιμάνια της χώρας, καθώς επίσης και με τα εμπορευματικά κέντρα και με τις βιομηχανικές περιοχές. 
      Αλλαγές προγραμματίζονται και στις αεροπορικές μεταφορές με ατμομηχανή την εξυγίανση και σωτηρία της Ολυμπιακής Αεροπορίας, κάτι που θα συζητήσουμε στη συγκεκριμένη τροπολογία.
      Έργα υποδομής και εκσυγχρονισμού πραγματοποιούνται σε όλους τους αερολιμένες της χώρας. Σχεδιάστηκε μια από τις μεγαλύτερες ευρωπαϊκές επενδύσεις στον κλάδο για την δημιουργία του νέου διεθνούς αεροδρομίου στο Καστέλι της Κρήτης προϋπολογισμού 1.200.000.000 δις ευρώ που θα  μετατρέψει την Κρήτη σε κέντρο των αερομεταφορών στην Μεσόγειο. 
      Η μείωση των οδικών ατυχημάτων ήταν στις βασικές μέριμνες του Υπουργείου Μεταφορών και Επικοινωνιών. Αναθεωρήθηκε ο κώδικας οδικής κυκλοφορίας με κύριο στόχο την βελτίωση της οδικής ασφάλειας. Εκσυγχρονίστηκε το point system. Ψηφίσαμε τον νόμο για τις εταιρείες παροχής οδικής βοήθειας. Προχωρούμε στην κατασκευή νέων, σύγχρονων και ασφαλέστερων αυτοκινητοδρόμων. Η ποιοτική αναβάθμιση των μεταφορών εξακολουθεί να είναι κεντρική προτεραιότητα της πολιτικής της Νέας Δημοκρατίας. 
      Δίνεται έμφαση στην περαιτέρω ανάπτυξη και τον εκσυγχρονισμό των υποδομών. Στην διασφάλιση συνθηκών υγιούς  ανταγωνισμού με σαφείς όρους και κανόνες. Στην ενίσχυση της ασφάλειας και στην αξιοποίηση των δυνατοτήτων της νέας τεχνολογίας. 
      Στόχος μας είναι και παραμένει να φέρουμε την Ελλάδα πιο κοντά, να δημιουργήσουμε τις προϋποθέσεις ώστε κάθε πολίτης να μπορεί να μετακινείται και να επικοινωνεί άνετα γρήγορα και οικονομικά, με απόλυτη ασφάλεια κάθε στιγμή, με όποιο μέσο και να επιλέξει, σε όποιο σημείο της χώρας και αν βρίσκεται. 
      Η σύνδεση των μεταφορών με το περιβάλλον είναι μια από τις μεγάλες προκλήσεις που έχουμε να αντιμετωπίσουμε σήμερα αλλά και στο άμεσο μέλλον. Δεν μπορούμε πλέον να μιλάμε για μια σύγχρονη πολιτική στις μεταφορές όταν δεν λαμβάνουμε υπ’όψιν όλες αυτές τις περιβαλλοντικές επιπτώσεις που χρόνο με το χρόνο γίνονται πιο επώδυνες συνολικότερα για όλους τους πολίτες. Έτσι λοιπόν σ’ αυτό το νομοσχέδιο το περιβάλλον αποτελεί προτεραιότητα. Αυτό άλλωστε φαίνεται με συγκεκριμένες επιλογές που ουσιαστικά βρίσκονται στην πράξη και όχι στα λόγια. 
      Από την πρώτη στιγμή το περιβάλλον τίθεται ψηλά στην ατζέντα της πολιτικής του Υπουργείου Μεταφορών και Επικοινωνιών, καθώς, όπως γνωρίζουμε, έχει ήδη αλλάξει σε μεγάλο βαθμό τον σχεδιασμό της πολιτικής για τις μεταφορές σε σχέση με το περιβάλλον. Επιδιώκεται καθαρότερο περιβάλλον για τα μεγάλα αστικά κέντρα, καλύτερη ποιότητα ζωής, υγεία, ένα καλύτερο αύριο για τις γενιές που θα έρθουν. Δεν μπορεί να  υπάρχει σύγχρονη πολιτική για τις μεταφορές χωρίς φροντίδα για το περιβάλλον. 
      Οι μεταφορές είναι κοινά αποδεκτό είναι υπεύθυνες για το 23% των εκπομπών αερίων του θερμοκηπίου. Ενώ το 74% από τις εκπομπές αυτές προέρχεται μόνο από τον οδικό τομέα. Η Κυβέρνηση, λοιπόν, ενισχύει τις πράσινες μεταφορές μέσα από το συγκεκριμένο νομοσχέδιο. Πρέπει να πείσουμε τους πολίτες να αφήσουν το ΙΧ στο σπίτι τους και να μετακινηθούν με τα μέσα μαζικής μεταφοράς. Πρέπει να προωθήσουμε αυτά τα μέσα μεταφοράς που είναι φιλικά προς το περιβάλλον και να δώσουμε έμφαση στις νέες τεχνολογίες που έχουν τη δυνατότητα να διευκολύνουν τις μετακινήσεις μειώνοντας την επιβάρυνση που υφίσταται το περιβάλλον. 
      Κυρίες και κύριοι συνάδελφοι, το συγκεκριμένο νομοσχέδιο όπως είπα και στην εισαγωγή είναι ένα ρυθμιστικό πολυνομοσχέδιο. Δεν είναι η πρώτη φορά που μιας τέτοιας μορφής σχέδιο νόμου εισάγεται προς ψήφιση. Λαμβάνονται υπ’όψιν πολλά ζητήματα που έρχονται από το παρελθόν, τα οποία, μέσα από μια γενικότερη αντίληψη και εκτίμηση της πραγματικότητας, πρέπει να αναθεωρηθούν και να βελτιωθούν προς το καλύτερο. 
      Δεν είναι ένα σχέδιο νόμου μόνο για την Ολυμπιακή και τον Ο.Σ.Ε., για τις διορθωτικές αλλαγές που πρέπει να γίνουν στο κομμάτι των μεταφορών. Έρχεται να λύσει οποιοδήποτε πρόβλημα υπήρχε μέχρι σήμερα στον τομέα των μεταφορών και ενδεχομένως συνιστούσε και μια αδυναμία της χώρας μας να προσαρμοστεί σε ό,τι συμβαίνει στην Ευρωπαϊκή Ένωση. 
      Είναι ένα τεχνικό νομοσχέδιο για να αντιμετωπίσουμε ζητήματα διαδικαστικά, να θεραπεύσουμε παθογένειες που ταλαιπωρούν τους πολίτες στην καθημερινότητά τους. Κάνουμε βήματα μπροστά και ετοιμαζόμαστε για την πλήρη αναμόρφωση των μεταφορών στη χώρα μας. 
      Σκοπός του νομοσχεδίου είναι λοιπόν να τακτοποιήσει αυτές τις εκκρεμότητες. Εκκρεμότητες οι οποίες είχαν συσσωρευτεί το τελευταίο διάστημα και σαφέστατα απαιτούσαν, έχρηζαν νομοθετικής ρύθμισης. Βασικοί λόγοι για την κατάθεση του νομοσχεδίου είναι οι τεχνολογικές και περιβαλλοντικές εξελίξεις στον τομέα των μεταφορών, η ανάγκη εναρμόνισης της ελληνικής με την κοινοτική νομοθεσία καθώς και η συνεχής προσπάθεια, που πρέπει να γίνεται από την πολιτική εξουσία για την βελτίωση της καθημερινότητας των πολιτών. 
      Αποτέλεσμα των ρυθμίσεων του σχεδίου νόμου θα είναι, όπως σας είπα και νωρίτερα να απολαμβάνουν οι πολίτες καλύτερες και πιο σύγχρονες υπηρεσίες. Δίνονται κίνητρα στους φορείς που δραστηριοποιούνται στον τομέα των μεταφορών για να βελτιώσουν την δραστηριότητά τους, τις υπηρεσίες που γενικότερα παρέχουν. 
      	Τα κυριότερα λοιπόν θέματα που ρυθμίζονται με το παρόν νομοσχέδιο είναι τα εξής: Πρώτον, η κωδικοποίηση της ελληνικής νομοθεσίας για θέματα μεταφορών. Καταρτίζεται ένα εύχρηστο εγχειρίδιο έτσι ώστε ο πολίτης να έχει πρόσβαση με απλό τρόπο στη σχετική νομοθεσία που ρυθμίζει ζητήματα της καθημερινότητάς του. Να πληροφορείται για παράδειγμα εύκολα και απλά τη διαδικασία απόκτησης διπλώματος οδήγησης, τη διαδικασία απόκτησης άδειας κυκλοφορίας οχήματος. Τι προβλέπεται για τους ελέγχους του Κ.Τ.Ε.Ο., για την κάρτα ελέγχου καυσαερίων και πολλά άλλα σχετικά. Έτσι θα αντιμετωπιστεί η σύγχυση σε σχέση με τα δικαιώματα των πολιτών, ενώ παράλληλα θα διευκολυνθεί το έργο των υπηρεσιών. 
      	Δεύτερο ζήτημα το οποίο αντιμετωπίζει το νομοσχέδιο είναι οι «πράσινες» μεταφορές. Επεκτείνεται ο θεσμός της κάρτας ελέγχου καυσαερίων και εναρμονίζεται η ελληνική νομοθεσία για την ίδρυση των εμπορευματικών κέντρων με τις κοινοτικές διατάξεις σχετικά με τις κρατικές ενισχύσεις και την προστασία του περιβάλλοντος. Με τις ρυθμίσεις αυτές επιδιώκεται η καθιέρωση μιας νέας μεθόδου εκτίμησης των περιβαλλοντικών επιπτώσεων των κέντρων αυτών και η διεύρυνση των δυνατοτήτων ίδρυσης εμπορευματικών κέντρων. Προωθούνται τα εναλλακτικά καύσιμα σε όλη τη χώρα για όλους τους τύπους οχημάτων και επιτρέπεται πλέον η κυκλοφορία αυτοκινήτων φυσικού αερίου άνω των 1.200 κυβικών εκατοστών ως επιβατικά δημοσίας χρήσεως αυτοκίνητα, δηλαδή ταξί. Προωθείται η χρήση του φυσικού αερίου με την ίδρυση μικτών πρατηρίων ώστε οι οδηγοί να μπορούν χωρίς κόπο και ταλαιπωρία να ανεφοδιάζονται.
      	Τρίτο ζήτημα που πραγματεύεται το νομοσχέδιο είναι η οδική ασφάλεια. Εντείνεται ο έλεγχος των οχημάτων που μεταφέρουν ραδιενεργά υλικά και προβλέπονται αυστηρότερες διοικητικές και ποινικές κυρώσεις για τους παραβάτες. Επίσης γίνεται σαφές ότι οι επιβάτες αυτοκινήτου ή δικύκλου υποχρεούνται να χρησιμοποιούν τη ζώνη ασφαλείας ή το κράνος αντίστοιχα με δική τους ευθύνη, ειδάλλως επιβάλλεται αυστηρό πρόστιμο πλέον στον ίδιο τον επιβάτη και όχι στον οδηγό του οχήματος.
      	Τέλος δίνεται η δυνατότητα σε χαμηλότερου μορφωτικού επιπέδου πολίτες όπως είναι οι αθίγγανοι –ξέρουμε ότι συνιστούν ένα τεράστιο κοινωνικό πρόβλημα- και οι οποίοι είναι αναλφάβητοι, όπως όλοι γνωρίζουμε, να περνούν από ειδικές θεωρητικές εξετάσεις προκειμένου να αποκτήσουν δίπλωμα οδήγησης, κάτι που μέχρι τώρα δεν ήταν δυνατόν.
      	Το τέταρτο θέμα το οποίο πραγματεύεται το νομοσχέδιο είναι οι σιδηροδρομικές μεταφορές. Οι σιδηροδρομικές μεταφορές, κυρίες και κύριοι συνάδελφοι, έχουν διεθνώς αποδεκτά πλεονεκτήματα έναντι των άλλων μέσων μαζικής μεταφοράς. Αποτελούν έναν σημαντικό τομέα επενδύσεων για τη μακροπρόθεσμη κάλυψη της σχετικής μεταφορικής ζήτησης, ιδίως σε περίπτωση μελλοντικής στενότητας ή ακόμη και έλλειψης των κλασικών πηγών ενέργειας. Το Υπουργείο Μεταφορών και Επικοινωνιών και η Κυβέρνηση μέσω του νομοσχεδίου αναλαμβάνουν τις σχετικές πρωτοβουλίες που ως στόχο έχουν την εν γένει ανάπτυξη και τον εκσυγχρονισμό των σιδηροδρομικών μεταφορών. Έτσι αναμορφώνουμε το θεσμικό πλαίσιο που διέπει τις σιδηροδρομικές μεταφορές και εφαρμόζουμε πλήρως τις σχετικές κοινοτικές οδηγίες. Η υλοποίηση αυτού του συνολικού ολοκληρωμένου και οργανωμένου προγράμματος θα οδηγήσει στη διάσωση του ελληνικού σιδηροδρόμου, στη δημιουργία ενός ασφαλούς, φιλικού προς το περιβάλλον και με συγκεκριμένη οικονομική διαχείριση μέσου μαζικής μεταφοράς. 
      	Το πρόγραμμα της Κυβέρνησης περιλαμβάνει την ανάληψη θεσμικών οργανικών και οικονομικών δράσεων στους τέσσερις βασικούς άξονες της ασφάλειας, της διαφάνειας, της εξυγίανσης και της ανάπτυξης. Έτσι δημιουργούνται το Εθνικό Συμβούλιο Σιδηροδρόμων ως ανώτατος ρυθμιστικός φορέας της σιδηροδρομικής αγοράς και η επιτροπή διερεύνησης σιδηροδρομικών ατυχημάτων και συμβάντων ως ο φορέας που θα διερευνά τα σοβαρά σιδηροδρομικά ατυχήματα. Μέχρι σήμερα όταν γινόταν ένα σιδηροδρομικό ατύχημα συνήθως ο εκάστοτε Υπουργός εξουσιοδοτούσε μια επιτροπή προκειμένου να διερευνήσει, να βρει τα αίτια και να αποδώσει τις ευθύνες. Οι ρυθμίσεις αυτές αποτελούν πλέον κοινοτική υποχρέωση της Ελλάδας και κινούνται στο πλαίσιο του σχεδίου ανασυγκρότησης των ελληνικών σιδηροδρόμων το οποίο ανακοινώθηκε πρόσφατα μέσα στους καλοκαιρινούς μήνες από τον ίδιο τον κύριο Υπουργό. Αυτά τα δύο νέα όργανα θα συντελέσουν στον εκσυγχρονισμό της ελληνικής σιδηροδρομικής αγοράς με άξονες τη διαφάνεια και την ασφάλεια του συστήματος των σιδηροδρόμων. 
      	Το πέμπτο ζήτημα με το οποίο ασχολείται το νομοσχέδιο είναι οι οδικές μεταφορές. Εξορθολογίζονται οι υποχρεώσεις των ιδιοκτητών και οδηγών ταξί με την εισαγωγή ενός νέου συστήματος διαβάθμισης των διοικητικών προστίμων που τους επιβάλλονται, όπως και με το point system. Επίσης, όπως έχει ανακοινωθεί, σύμφωνα με την πρακτική σε άλλα ευρωπαϊκά κράτη αυξάνεται το όριο ηλικίας των επαγγελματιών οδηγών από τα εξήντα πέντε στα εξήντα επτά έτη.
      Βεβαίως, βασική προϋπόθεση για την ανανέωση της επαγγελματικής άδειας οδήγησης είναι πλέον η θετική γνωμοδότηση από τη Δευτεροβάθμια Υγειονομική Επιτροπή. 
      Αναμένεται, βεβαίως, η συνολικότερη ρύθμιση που έχει ήδη αναγγείλει ο κύριος Υπουργός και που αφορά τον τρόπο με τον οποίο θα εξετάζονται οι επαγγελματίες οδηγοί από κάποιο όριο ηλικίας και μετά.
      Επίσης, ρυθμίζονται θέματα που αφορούν τη λειτουργία των Κ.Τ.Ε.Λ., ώστε να ανταποκρίνονται καλύτερα στο κοινωνικό έργο, που αυτά επιτελούν.
      Το έκτο ζήτημα είναι οι αεροπορικές μεταφορές. Δημιουργείται μία νέα επιτροπή αεροπορικού κώδικα με σκοπό να αναμορφώσει και να εκσυγχρονίσει τον υπάρχοντα κώδικα αεροπορικού δικαίου με βάση τις ταχείες διεθνείς εξελίξεις στον τομέα της Πολιτικής Αεροπορίας. Προωθούνται ρυθμίσεις για την επίσπευση –όπως σας είπα και νωρίτερα- των έργων κατασκευής του νέου αεροδρομίου στο Καστέλι του Ηρακλείου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε ένα λεπτό τελειώνω, κύριε Πρόεδρε.
      Είναι ξεκάθαρο, κυρίες και κύριοι συνάδελφοι, ότι οι Έλληνες πολίτες –γιατί πολύς λόγος έγινε χθες- πρόσφατα έδωσαν μία σαφή εντολή στην κυβερνητική παράταξη: Να συνεχίσουμε και να επισπεύσουμε τις ήδη εξαγγελθείσες μεταρρυθμίσεις. Οι πολίτες απαιτούν να προχωρήσουμε γρήγορα σε μία οδό όπου ο διάλογος θα επιδιώκει τη συνεννόηση και τη σύνθεση. 
      Όλα αυτά, όμως, πρέπει να γίνουν με ταχύτητα και αποφασιστικότητα χωρίς να συμβιβαζόμαστε με αναβολές και καθυστερήσεις. 
      Είναι γεγονός πως ζούμε κάποιες προκλήσεις, που επιβάλει η νέα πραγματικότητα. Η παγκοσμιότητα, η ψηφιακή επανάσταση, η ενεργειακή και περιβαλλοντική πρόκληση διαμορφώνουν αυτήν τη νέα πραγματικότητα. 
      Οι ανάγκες, όπως όλοι αναγνωρίζουμε και συχνά συνηθίζουμε να λέμε γενικότερα από το Βήμα του ελληνικού Κοινοβουλίου, είναι πολύ μεγάλες, ακριβώς γιατί οι εξελίξεις τρέχουν. Όλες αυτές τις απαραίτητες αλλαγές και μεταρρυθμίσεις -πρέπει όλοι να το αντιληφθούμε και να το δεχθούμε- οφείλουμε να τις προωθήσουμε το συντομότερο δυνατό. Είναι ο μόνος δρόμος για να δοθούν σίγουρες λύσεις σε αυτές τις δεδομένες παθογένειες, που κρατούσαν γενικότερα την ελληνική κοινωνία στάσιμη, αδύναμη και καθηλωμένη για πάρα πολύ χρόνια. 
      Για να το πετύχουμε αυτό πρέπει έμπρακτα, καθημερινά να δείξουμε ότι μπορούμε με συγκεκριμένα θεσμικά μέτρα να αλλάξουμε αυτήν την πραγματικότητα.
      Σε αυτήν την προσπάθεια, κυρίες και κύριοι συνάδελφοι, αντιλαμβάνεστε ότι η κοινωνική ευαισθησία δεν είναι ούτε κτήμα κανενός ούτε προνόμιο μιας και μόνο πολιτικής παράταξης. Νομίζω ότι είναι κάτι στο οποίο πρέπει όλοι να σταθούμε και όλοι πρέπει να έχουμε σαν γνώμονα, αν θέλουμε να φέρουμε όντως ένα καλύτερο αύριο στην ελληνική κοινωνία.
      Εγώ προσωπικά πιστεύω ότι σε αυτήν την Αίθουσα δεν υπάρχει κανείς περισσότερο κοινωνικά ευαίσθητος από έναν άλλο, ούτε πρέπει κανείς να διεκδικεί για τον εαυτό του πως η δική του πολιτική είναι περισσότερο αποτελεσματική κοινωνικά απ’ ό,τι η πολιτική κάποιου άλλου. 
      Γι’ αυτό πιστεύω ότι μέσα από το διάλογο –και αυτό φάνηκε στην κατ’ άρθρο συζήτηση του συγκεκριμένου νομοσχεδίου στην αρμόδια επιτροπή- μπορούμε και πρέπει να αναζητήσουμε το καλύτερο δυνατό για τους Έλληνες πολίτες και την ελληνική κοινωνία.
      Με αυτές τις σκέψεις θα ολοκληρώσω λέγοντας ότι οι συγκοινωνίες και οι μεταφορές αποτελούν ένα σημαντικότατο εργαλείο γενικότερα για την κοινωνική ανάπτυξη. Το ρόλο αυτό μπορούν να τον υπηρετούν μόνο μέσα από την ενδυνάμωση των φορέων, που παρέχουν αυτό το κοινωνικό έργο. 
      Εκτιμώ ότι με αυτόν τον τρόπο και με τη συζήτηση, που θα ακολουθήσει στη συνέχεια, με τις προτάσεις οι οποίες θα κατατεθούν απ’ όλες τις πολιτικές παρατάξεις, χωρίς να βρισκόμαστε σε μία θέση που αρνούμαστε τα πάντα, αλλά σε μία θέση που επιδιώκουμε το γενικότερο καλό για όλους τους Έλληνες πολίτες, μπορούμε και μέσα από αυτό το νομοσχέδιο να προσφέρουμε λύσεις, να δώσουμε απαντήσεις, που έχει ανάγκη συνολικά η ελληνική κοινωνία.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιάρα.
      Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο τον κ. Λαφαζάνη και ως ειδικό αγορητή τον κ. Λεβέντη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής ορίζει ως ειδική αγορήτρια την κ. Νικολαΐδου.
      Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης ορίζει ως ειδικό αγορητή τον κ. Αποστολάτο.
      Το λόγο έχει ο εισηγητής του ΠΑ.ΣΟ.Κ. κ. Τσιόκας.
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κανείς δεν αμφισβητεί ότι στην Ευρώπη συντελούνται αλλαγές, οι οποίες επαναπροσδιορίζουν το μεταφορικό έργο και ορίζουν τα δίκτυα πρόσβασης. 
      Στο όνομα αυτών των αλλαγών η κάθε χώρα, συμμετέχοντας στα Διευρωπαϊκά Όργανα, επιχειρεί να διαμορφώσει τους όρους των συγκριτικών πλεονεκτημάτων, τους όρους συνδιαμόρφωσης των εξελίξεων και τους όρους πάνω στους οποίους θα στηριχθούν τα επαγγέλματα, ώστε να ανταποκριθούν στον ανταγωνισμό.
      Κανείς δεν αμφισβητεί ότι στο όνομα της απελευθέρωσης που συζητείται στην Ευρώπη διαμορφώνονται οι νέοι όροι οργάνωσης της αγοράς και των επαγγελμάτων. Δυστυχώς, στην Ελλάδα της Νέας Δημοκρατίας και του κ. Χατζηδάκη η έννοια της απελευθέρωσης ταυτίζεται με την ιδιωτικοποίηση και με τη μονοπωλιακή οργάνωσης. 
      Κανείς δεν αμφισβητεί ότι το περιεχόμενο του όρου καθολική παροχή υπηρεσιών, επαναπροσδιορίζεται. Και αυτό σχετίζεται με την κοινωνική συνοχή, σχετίζεται ιδιαίτερα με τη χώρα μας, η οποία διακρίνεται για το ανάγλυφό της και για την αναγκαιότητα να στηρίξει την παροχή υπηρεσιών δημοσίων αγαθών σε όλες τις διαστάσεις της. 
      Κανείς δεν αμφισβητεί ότι η έννοια της ασφάλειας στις μετακινήσεις του πολίτη ξαναμπαίνει στο τραπέζι της διαβούλευσης των ευρωπαϊκών επιτροπών, προκειμένου από τη μία πλευρά η έννοια της ασφάλειας να μην υποβαθμίζει την έννοια του κόστους και να είναι ταυτόσημη και παράλληλη με το περιβάλλον. Άλλωστε, βλέπουμε καθαρά τα τελευταία χρόνια στο μεταφορικό έργο ότι όπου η ασφάλεια υποβαθμίζεται στις μετακινήσεις επιβατών και εμπορευμάτων, εκεί έχουμε και τραγικά ατυχήματα. 
      Ενώ, λοιπόν, όλα αυτά συμβαίνουν στην Ευρώπη και η Ελλάδα θα έπρεπε να είναι παρούσα, ενώ σε ολόκληρη την Ευρώπη διαμορφώνονται νέα επιχειρησιακά προγράμματα από κάθε δημόσια υπηρεσία, προκειμένου στο νέο μερίδιο της αγοράς που αλληλοκατανέμεται, η κάθε χώρα να διεκδικήσει το καλύτερο δυνατό πλεονέκτημα, η Ελλάδα δείχνει να παραιτείται, να απαξιώνει και στο τέλος-τέλος να εκχωρεί και μάλιστα άνευ όρων τα πλεονεκτήματά της. Η Κυβέρνηση της Νέας Δημοκρατίας και ο κ. Χατζηδάκης προσωπικά έφεραν στη Βουλή ένα σχέδιο νόμου που είναι ο ορισμός του σκόπιμου χάους. Το υπογραμμίζω αυτό μετά τις δύο τροπολογίες που κατέθεσε νύχτα ο κ. Χατζηδάκης, γιατί ντρεπόταν τη μέρα να τις φέρει. 
      Είναι ένα σχέδιο νόμου χωρίς στρατηγική για κανένα κλάδο. Ούτε για τα ΤΑΧΙ ούτε για τους μικρούς επισκευαστές ούτε για τα Κ.Τ.Ε.Λ. ούτε για το τρένο ούτε για τα αεροπλάνα ούτε για την Υ.Π.Α. ούτε για τα φορτηγά. Σε κανένα θέμα δεν φέρνει ολοκληρωμένη στρατηγική. Ο κύριος Υπουργός, έφερε ένα σχέδιο νόμου που είναι ο ορισμός του σκόπιμου χάους και η πρακτική του «σούπερ μάρκετ». Τακτοποιούμε μικροσυμφέροντα. Τακτοποιεί απλώς υποχρεώσεις σε διάφορες πολιτικές που έχει δεσμευθεί η Νέα Δημοκρατία. 
      Δείτε τι κάνει με τα εμπορευματικά κέντρα. Τέσσερα, πέντε χρόνια τυραννάει τη χώρα, χάνει πόρους από το Γ΄ Κοινοτικό Πλαίσιο Στήριξης και τώρα έρχεται να μας πει ότι τα εμπορευματικά κέντρα μπορεί να διασπώνται σε εκτάσεις, μπορεί να έχουν ατέλειωτες αποστάσεις και στο τέλος-τέλος, χωρίς χωροθέτηση αφήνεται να εννοηθεί ότι η Νέα Δημοκρατία με εξουσιοδότηση των Υπουργών της μπορεί να κλείνει το μάτι πονηρά σε διάφορα συμφέροντα και να μας ανακοινώνει απλά ότι κάτι «τακτοποίησε».
      Δείτε τι κάνει με τους μικρούς επισκευαστές αυτοκινήτων. Έρμαια στις άδειες τα μικρά καταστήματα. Χορηγεί κάθε δύο χρόνια προσωρινές άδειες και όταν έρχεται η ώρα να τακτοποιήσει για να μπει μια τάξη, τι λέει; Δίνει στους μεγάλους επισκευαστές συντελεστή οικοδόμησης όταν βγαίνουν έξω από τη γενική κατοικία 30%, στους μικρούς επισκευαστές 10% και σε αυτούς πάλι υπό όρους.
      Δείτε τι κάνει στους μικρούς επισκευαστές, μια τάξη ανθρώπων που αποτελεί τη ραχοκοκαλιά των συνεργείων. Τους αρνείται να δημιουργήσουν ιδιωτικά Κ.Τ.Ε.Ο., την ίδια ώρα που μονοπωλεί την αγορά στα ιδιωτικά Κ.Τ.Ε.Ο. μια συγκεκριμένη εταιρεία, η οποία κατά την άποψή μου παραβιάζει και τους κανόνες της νομοθεσίας. 
      Τι κάνει αυτό το νομοσχέδιο; Εξουσιοδοτεί εν λευκώ την Κυβέρνηση. Όλα παραπέμπονται σε αποφάσεις Υπουργών. Φτιάχνει ατέλειωτες επιτροπές, προκειμένου να βολέψει κομματικά ημετέρους. Επιφέρει αυτό το νομοσχέδιο καίρια  πλήγματα στις συλλογικές συμβάσεις. Χαρακτηριστικό παράδειγμα η Υπηρεσία Πολιτικής Αεροπορίας όπου αναθέτει σε εργολάβους την καθαριότητα, για να συντηρεί τη γενιά των 700 ευρώ, τη γενιά δηλαδή η  οποία αποτελεί το όχημα για να παραβιάζεται από την πλευρά της Νέας Δημοκρατίας η εργατική νομοθεσία,  το εργατικό δίκαιο και για να γυρνάμε σε καθεστώς εργασιακού μεσαίωνα.
      Γίνεται πλέον προφανές ότι το νομοσχέδιο αυτό, που κατά την άποψή μας είναι ο ορισμός του χάους, δημιουργήθηκε για να υπηρετήσει όχι τους πολίτες, όχι τα επαγγέλματα, όχι τον ανταγωνισμό, όχι τη συνοχή της χώρας, αλλά για να υπηρετήσει συγκεκριμένες δεσμεύσεις και σκοπιμότητες. 
      Γι’ αυτό και βλέπετε, ακόμα και στο κεφάλαιο που αναφέρεται στα τροχαία ατυχήματα και την οδική ασφάλεια, υπάρχουν μόνο ευχολόγια. Δεν αντιμετωπίζει τα θέματα με μία συνολική πολιτική, όπως προτείνει το ΠΑ.ΣΟ.Κ., προκειμένου να πάμε σε μείωση των τροχαίων ατυχημάτων και των θανάτων. Αντίθετα με επιμέρους ρυθμίσεις προσπαθεί να διευθετήσει διάφορες υποχρεώσεις.
      Κύριε Υπουργέ, για την οδική ασφάλεια άλλες χώρες βάζουν ως στόχο να έχουν, μηδέν θανάτους, προκειμένου να δώσουν ασφάλεια στον πολίτη. Εσείς, πέντε χρόνια τώρα, δεν μπορείτε να λειτουργήσετε τη διϋπουργική επιτροπή, δεν μπορείτε να καταστρώσετε ένα πρόγραμμα. 
      Με απλά λόγια θέλω να πω ότι αυτό το νομοσχέδιο είναι ακόμα μία απόδειξη ότι η Νέα Δημοκρατία υπηρετεί τους ανταγωνιστές και όχι τον ανταγωνισμό. Η Κυβέρνηση παρουσιάζει μέσα από αυτό το νομοσχέδιο μια εικονική πραγματικότητα για πράσινες δήθεν μεταφορές. Την ίδια στιγμή κοινωνικοποιεί όλες τις ζημιές που δημιούργησε η πολιτική της Νέας Δημοκρατίας, τις χρεώνει στην κοινωνία και ιδιωτικοποιεί στους αρεστούς τα κέρδη. Αυτή είναι η πολιτική της Νέας Δημοκρατίας συνολικά για όλους τους κλάδους και όλους τους χώρους.
      Η Νέα Δημοκρατία μ’ αυτό το νομοσχέδιο δείχνει και έμπρακτα ότι παραιτεί τη χώρα από το σχέδιο που προτείνει το ΠΑ.ΣΟ.Κ., της μετεξέλιξης της χώρας σε διαμετακομιστικό κόμβο μέσα από την ανάπτυξη των συνδυασμένων μεταφορών. Διακόπτει βίαια το πρώτο μεταπολεμικό μοντέλο αναγέννησης του ελληνικού σιδηρόδρομου και της ένταξης του στα δυτικοευρωπαϊκά δίκτυα. 
      Η Νέα Δημοκρατία απένταξε από το Γ΄ Κ.Π.Σ. 700.000.000 ευρώ από το σιδηρόδρομο και τώρα περιορίζει από το Δ΄ Κ.Π.Σ. τη χρηματοδότηση μόνο για την Π.Α.Θ.Ε.. Ο δυτικός άξονας Ηγουμενίτσα-Καλαμπάκα-Βόλος πετιέται απέξω. Ό,τι αφορά την αναγέννηση του περιφερειακού σιδηρόδρομου πετιέται απέξω.
      Χρεοκοπείτε, κύριε Υπουργέ, με ευθύνη σας και χρεώνετε στην ελληνική κοινωνία τον Ο.Σ.Ε.. Τον παραλάβατε με έλλειμμα 3.500.000.000, το πήγατε στα 8.500.000.000 και στο τέλος της χρονιάς θα ξεπεράσει τα 12.500.000.000. Είναι δικό σας δημιούργημα, γιατί στηρίζετε τους ημετέρους και χρεώνετε στο λαό χρέη τα οποία στη συνέχεια επικαλείστε, προκειμένου να εκποιείτε «φιλέτα».
      Ξέρετε τι κάνει τώρα στην τροπολογία που φέρνει ο κύριος Υπουργός; Μετατρέπει την ΕΡΓ.Ο.Σ.Ε., την εταιρεία που δημοπρατούσε τα έργα, σε μεσιτικό γραφείο. Μαζεύει όλη την περιουσία του Ο.Σ.Ε.. Μαζεύει τα κερδοφόρα φιλέτα που είναι ο προαστιακός και η Π.Α.Θ.Ε.. Αυτά θα τα διαχειρίζεται η ΕΡΓ.Ο.Σ.Ε. και θα τα νοικιάζει, θα τα πουλάει. Αυτό είναι! Το Υπουργείο Μεταφορών μετεξελίσσεται πάλι σε ΥΜΕ, δηλαδή, Υπουργείο Μεσιτικής Εξυπηρέτησης. Αυτό κάνει. 
      Όλο το κερδοφόρο κομμάτι του Ο.Σ.Ε. το μαζεύει στην ΕΡΓ.Ο.Σ.Ε.. Επιλέγει ποιους εργαζόμενους θα πάρει και μέσα απ’ αυτό θα αρχίσει τις εκποιήσεις, τις αναθέσεις και όλα αυτά που οδηγούν στην απαξίωση του ελληνικού σιδηρόδρομου.
      Κύριε Υπουργέ, οι Φλωρινιώτες χθες σας βρήκαν, οι Υπουργοί σας. Στην Πελοπόννησο δεν πάει το τρένο, στην Αλεξανδρούπολη δεν πάει το τρένο. Παντού λοιπόν η πολιτική σας οδηγεί στην απαξίωση και παραχώρησης της περιουσίας του Ο.Σ.Ε. τα συμφέροντα των ημετέρων. Πάνω από έξι δισεκατομμύρια είναι τα ακίνητα περιουσιακά στοιχεία του Ο.Σ.Ε., στα οποία θέλει να «βάλει χέρι» ο κύριος Υπουργός και η Νέα Δημοκρατία, προκειμένου να τα εκποιήσει σε ημετέρους. Ποια συμφέροντα, όμως, εξυπηρετείτε και γιατί, θα τα πω στη συνέχεια.
      Αφήνετε όμως στον Ο.Σ.Ε., στον παλιό Ο.Σ.Ε., το παλιό δίκτυο, τους άεργους εργαζόμενους, την περιφέρεια σε κατάσταση απόγνωσης και την εταιρεία σε πτώχευση για να την βγάλετε κι αυτή σε ειδική εκκαθάριση. 
      Κύριοι της Νέας Δημοκρατίας, η Κυβέρνησή σας προσβάλλει βάναυσα τη Βουλή, απαξιώνει δημόσια αγαθά και κρύβεται στη θαλπωρή των ψευδών μονολόγων. Παχιά λόγια η διασφάλιση των εργαζομένων! Στο σφυρί η δημόσια περιουσία! Με «σημαία» πλέον την εκποίηση προχωράει η Νέα Δημοκρατία. Γιατί κύριε Υπουργέ, δεν φέρατε στις συνεδριάσεις της Επιτροπής τις τροπολογίες που βάζουν λουκέτο στην Ολυμπιακή και βγάζουν στο σφυρί τα «φιλέτα» του Ο.Σ.Ε.; Γιατί κρατήσατε νύχτα τις υπηρεσίες της Βουλής ανοιχτές; Για να αποφύγετε τι; Τη Νομοπαρασκευαστική Επιτροπή; Την Επιστημονική Επιτροπή; Το διάλογο στη Βουλή; Δεν αντέχετε στο διάλογο; Για να δούμε ποιος δε χρηματοδοτεί σχολεία και ποιος δε χρηματοδοτεί νοσοκομεία. 
      Ποιος σας έδωσε το δικαίωμα να χρησιμοποιείτε τα χρήματα του ελληνικού λαού για να δίνετε αυτές τις ψευδείς ανακοινώσεις στις εφημερίδες; Είναι προσωπική σας περιουσία, κύριε Υπουργέ; Λέτε ότι για την Ολυμπιακή πληρώνει ο πολίτης 1.000.000 ευρώ την ημέρα. Γιατί λέτε ψέματα, κύριε Υπουργέ; Το 1.000.000 το δημιουργήσατε εσείς. Εσείς απαξιώσατε την Ολυμπιακή. Εσείς εκχωρήσατε μερίδια αγοράς. Εσείς χρεώσατε την Ολυμπιακή με 800.000.000 ευρώ σε 4 χρόνια και τώρα στέλνετε το λογαριασμό στον απλό πολίτη και τι του λέτε; «Εσύ θα πληρώνεις και εμείς θα μοιράζουμε εκεί που θέλουμε». Αυτό κάνετε, κύριε Υπουργέ. Γι’ αυτό φέρατε τις τροπολογίες νύχτα. 
      Φοβηθήκατε να κάνετε διάλογο στη Βουλή γιατί ξέρατε ότι υπήρχε άλλος δρόμος. Ο δρόμος που σας πρότεινε ο Γιώργος Παπανδρέου για την εξυγίανση της Ολυμπιακής. Ο δρόμος που ακολουθεί η Ιταλία όπου αυτήν την ώρα ανταγωνίζονται η «KLM» και η «AIR FRANCE» με την «LUFTHANSA» για το ποιος θα πάρει το 25%, ως στρατηγική συμμαχία, χωρίς να κατέβει η σημαία από τους ουρανούς, χωρίς να μειωθεί το πτητικό έργο και χωρίς ταυτόχρονα να υπάρξουν θέματα τα οποία σχετίζονται με τον εθνικό τους αερομεταφορέα και την ικανότητα της συμμετοχής του κράτους. 
      Κύριε Υπουργέ, γι’ αυτό κρύβετε τη συμφωνία που κάνατε με την Ευρωπαϊκή Επιτροπή; Τι αποφασίσατε στην Ευρωπαϊκή Επιτροπή; Έχει περάσει πολύς καιρός. Καταθέστε το τι αποφασίσατε στην επιτροπή. Γιατί κρύβετε την απόφαση; Καταθέστε το επίσημο έγγραφο. 
      Ξέρετε, κύριοι συνάδελφοι, τι φοβάμαι; Αυτή η τροπολογία που κατέθεσε η Νέα Δημοκρατία για την Ολυμπιακή και για τις Δ.Ε.Κ.Ο. γενικότερα, αποδεικνύει ότι στο μόνο που δεσμεύθηκε η Νέα Δημοκρατία είναι ότι θα βάλει λουκέτο στην Ολυμπιακή. Όλα τα άλλα είναι δυνητικά. Στο μόνο που δεσμεύθηκε είναι ότι θα βάλει λουκέτο. Γι’ αυτό και η τροπολογία είναι άσχετη με τις εξαγγελίες και το θλιβερό μονόλογο που είχε ο Υπουργός στην κρατική τηλεόραση επί τρεις ώρες από το Υπουργείο Μεταφορών, λες και ήταν ο Πρόεδρος της Δημοκρατίας, να εξαγγέλλει πράγματα για τα οποία δεν μας έχει καταθέσει ακόμα το κείμενο. Η μόνη σας δέσμευση είναι το κλείσιμο, η μόνη σας δέσμευση είναι η ανασφάλεια των εργαζομένων. Τους λέτε ψέματα ότι θα τους δώσετε αποζημιώσεις 1.200.000.000. Πού θα τα βρείτε; Και δεύτερον, η ουσία σας είναι «ό,τι κάτσει». Λέτε ψέματα ότι σύμφωνα με τους ευρωπαϊκούς κανονισμούς θα μπορεί να πετάξει η νέα εταιρεία. Για να πετάξει μια εταιρεία θέλει business plan και βιώσιμο σχέδιο. Λέτε ψέματα για τις άγονες γραμμές γιατί για το δικαίωμα αυτό χρειάζεται οικονομική φερεγγυότητα και μη θέση της εταιρείας σε εκκαθάριση. Λέτε ψέματα για τα slots. Γιατί slots που πούλησε η «ALITALIA» τον Ιούνιο σε άλλη εταιρεία πήρε 40.000.000. Εσείς παραιτηθήκατε από πενήντα slots. Πείτε μου ποιος πήρε τα λεφτά από τα slots που παραχωρήσατε, ποιος πήρε τον «αέρα», ποιος είναι αυτός ο οποίος διαχειρίστηκε δημόσια περιουσία την οποία σήμερα την  αξιοποιούν ανταγωνιστές. 
      Μεθαύριο ανοίγει γραφείο ο ανταγωνιστής στο Παρίσι με slot που παραχώρησε η Ολυμπιακή. Ποιος πήρε τον αέρα; Ποιος αξιοποίησε αυτό το μεγάλο περιουσιακό στοιχείο του ελληνικού λαού; 
      Κύριε Υπουργέ, έχω διάφορα πράγματα να πω που θα τα πω στα άρθρα. Με απλά λόγια, αυτή η τροπολογία που φέρατε είναι αντισυνταγματική, είναι διάτρητη από νομική άποψη. Προκειμένου η Κυβέρνηση να ξεφορτωθεί άρον άρον την Ολυμπιακή και όποια άλλη Δ.Ε.Κ.Ο. της είναι πρόβλημα, κακοποιεί την Πολιτική Δικονομία, τον Αστικό Κώδικα, το Εργατικό Δίκαιο και το Σύνταγμα. Βάζετε ασφυκτικές προθεσμίες στον ορισμό της δικασίμου εντός τεσσάρων ημερών. Είναι απαράδεκτα λίγες και προσχηματικές αυτές οι μέρες. Κατά την κοινή λογική, σύμφωνα με τη δικαστική εμπειρία, είναι καταφανώς αδύνατη η νομική αντιπαράθεση, οι παρεμβάσεις, η διατύπωση επιστημονικών απόψεων και τέλος βεβαίως, η ορθή δικαστική κρίση για ένα τόσο σοβαρό θέμα. Οι υπερεξουσίες του εκκαθαριστή ή της εκκαθαρίστριας εταιρείας να απολύει κατά το δοκούν και μάλιστα αζημίως, χωρίς κριτήρια, χωρίς τήρηση των αρχών της καλής πίστης οποιονδήποτε εργαζόμενο, με συνοπτικές διαδικασίες, επιβεβαιώνουν τον εργασιακό νομικό Μεσαίωνα της Νέας Δημοκρατίας. 
      Οι παρεμβάσεις στον Αστικό Κώδικα, στα θέματα μεταβίβασης των επιχειρήσεων εξυπηρετούν αποκλειστικά και μόνο το σχέδιο ξεπουλήματος της Ολυμπιακής. Η απαγόρευση εφαρμογής των διατάξεων του Αστικού Κώδικα περί καταδολίευσης δανειστών συνιστά, δυστυχώς, για την Κυβέρνηση μια έμμεση ομολογία περί καταδολίευσης εργαζομένων και δανειστών. 
      Τέλος, κύριε Πρόεδρε –και κλείνω με αυτό- η απαγόρευση της άσκησης ένδικων μέσων στην απόφαση που θέτει την Ολυμπιακή υπό καθεστώς ειδικής εκκαθάρισης συνιστά ευθεία παραβίαση του Συντάγματος και επιβάλλει το αλάθητο μιας δικαστικής κρίσης, στερώντας από οποιονδήποτε που έχει έννομο συμφέρον να ζητήσει την επανάκριση του θέματος, δυνατότητα η οποία έχει αναχθεί σε γενικευμένο δικαίωμα διαδίκων σύμφωνα με τον νομικό μας πολιτισμό. 
      Για όλους αυτούς τους λόγους, λοιπόν, εμείς θεωρούμε ότι αυτό το νομοσχέδιο είναι «φερετζές» μιας άλλης σκοπιμότητας. Η Νέα Δημοκρατία επιχειρεί λίγο καιρό, πριν αποχωρήσει από την εξουσία, να καταδολιεύσει τη δημόσια περιουσία και να υπονομεύσει δημόσια αγαθά. Γι’ αυτούς τους λόγους εμείς δεν μπορούμε να δεχθούμε όχι μόνο το νομοσχέδιο που κατέθεσε, αλλά πολύ περισσότερο αυτές τις τροπολογίες για τις οποίες θα βρείτε απέναντί σας την ελληνική κοινωνία, ολόκληρο τον πολιτικό κόσμο και  ολόκληρες παραγωγικές δυνάμεις. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόκα. 
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Λοβέρδο. Πριν πάρετε όμως το λόγο, θα ήθελα να πω στον κ. Τσιόκα κάτι. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, θα ήθελα να πω ότι για το θέμα της αντισυνταγματικότητας θα μιλήσει ο κ. Λοβέρδος από πλευράς του κόμματος. 
      ΠΡΟΕΔΡΕΥΩΝ (Γεώργιος Σούρλας): Καλώς. Θα το κάνει μόνος του. Δεν χρειάζεται να το πείτε. 
      Θα ήθελα να πω στον κ. Τσιόκα, τον εισηγητή του ΠΑ.ΣΟ.Κ, όσον αφορά  τις τροπολογίες που κατατέθηκαν, ότι η τροπολογία του Ο.Σ.Ε. κατατέθηκε στις 19.45΄ την Πέμπτη 25 του μηνός και η άλλη στις 20.00΄ και ότι οι υπηρεσίες της Βουλής –για να μαθαίνουν και οι άλλοι- κλείνουν στις 21.00΄. Επομένως δεν παρέμειναν ανοικτές οι υπηρεσίες της Βουλής για να δεχθούν τροπολογίες. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, μπορώ να μιλήσω; 
      ΠΡΟΕΔΡΕΥΩΝ (Γεώργιος Σούρλας): Να μιλήσετε. 
      ΘΕΟΧΑΡΗΣ ΤΣΙΟΚΑΣ: Έναν αντίλογο. Πρώτα απ’ όλα ενημερώθηκα από τις υπηρεσίες της  Βουλής, γιατί διέρρεε στους δημοσιογράφους ότι θα καταθέσει τις τροπολογίες Ήταν μαζί μας ο κύριος Υπουργός όλη μέρα. Μπορούσε να τις έχει καταθέσει. 
      ΠΡΟΕΔΡΕΥΩΝ (Γεώργιος Σούρλας): Μην κάνετε τέτοιες αναφορές. 
      ΘΕΟΧΑΡΗΣ ΤΣΙΟΚΑΣ:  Δεύτερον, διέρρευσε στους δημοσιογράφους, πήγα στις υπηρεσίες και οι υπηρεσίες μού είπαν «έχουμε εντολή να περιμένουμε γιατί θα καταθέσει τροπολογία». Οκτώ η ώρα το βράδυ. Και ήμασταν όλη μέρα μαζί του. 
      ΠΡΟΕΔΡΕΥΩΝ (Γεώργιος Σούρλας): Ακούστε λίγο. Οι υπηρεσίες της Βουλής παραμένουν ανοικτές  μέχρι τις 21.00΄. Η μία τροπολογία κατατέθηκε στις 19.45΄ και η άλλη 20.00΄ και μάλιστα έξι μέρες πριν, ενώ από τον Κανονισμό προβλέπεται ότι μπορεί και στο τριήμερο να κατατεθούν. Αυτά για την κοινοβουλευτική τάξη. 
      Δεν χρειάζεται περαιτέρω συζήτηση. Απλά για ενημέρωση το λέω. Και είναι μια ευκαιρία για να ενημερώνεται και το Τμήμα. 
      ΘΕΟΧΑΡΗΣ ΤΣΙΟΚΑΣ: Ο κόσμος ας το κρίνει. 
      ΠΡΟΕΔΡΕΥΩΝ (Γεώργιος Σούρλας): Ο κ. Λοβέρδος έχει ζητήσει το λόγο. 
      Ορίστε κύριε Λοβέρδο. 
      ΑΝΔΡΕΑΣ ΛΟΒΕΡΔΟΣ: Ο κ. Τσιόκας, εισηγητής του ΠΑ.ΣΟ.Κ, έθεσε θέμα αντισυνταγματικότητας την οποία ως λέγων θέλω να στηρίξω. 
      ΠΡΟΕΔΡΕΥΩΝ (Γεώργιος Σούρλας): Και εγώ πρέπει να ενημερώσω το Τμήμα, αφού προβάλλετε αντιρρήσεις αντισυνταγματικότητας και ζητάτε να αποφανθεί η Βουλή. Θα εφαρμόσουμε τον Κανονισμό και συγκεκριμένα το άρθρο 100 παράγραφος 2. Προς ενημέρωση να πω ότι έχουν το δικαίωμα να πάρουν το λόγο ένας από αυτούς που διατύπωσαν τις αντιρρήσεις συνταγματικότητας, ένας εξ αυτών που είναι αντιλέγοντες, οι πρόεδροι των κοινοβουλευτικών ομάδων, οι Κοινοβουλευτικοί Εκπρόσωποι και οι αρμόδιοι Υπουργοί, ο καθένας για πέντε λεπτά. 
      Έχετε το λόγο κ. Λοβέρδο, για πέντε λεπτά. 
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε. 
      Θέλω να γίνω αμέσως συγκεκριμένος. Η Αξιωματική Αντιπολίτευση εγείρει αντιρρήσεις αντισυνταγματικότητας σε σχέση με τις παραγράφους 3, 4, και 20 της τροπολογίας που αφορά την ειδική εκκαθάριση των Δ.Ε.Κ.Ο. 
      Κατ’αρχάς, κυρίες και κύριοι συνάδελφοι, θέλω να υποστηρίξω γιατί έχουν προβλήματα συνταγματικότητας οι ρυθμίσεις των παραγράφων 3 και 20 της συγκεκριμένης τροπολογίας.
      Σας καλώ να σκεφθείτε το περιεχόμενο της κατά το άρθρο 20 παράγραφος 1 του Συντάγματος υποχρέωσης του κράτους να παρέχει δικαστική προστασία στους διοικούμενους όταν με την τροπολογία αυτή δημιουργούνται αφ’ενός ασφυκτικά πλαίσια για την παροχή έννομης προστασίας όταν προσδιορίζεται ότι η συγκεκριμένη δίκη θα γίνει σε τέσσερις μέρες από την αίτηση για ειδική εκκαθάριση, οι ενδιαφερόμενοι μπορούν να παρέμβουν εικοσιτέσσερις ώρες πριν το λήξη αυτού του τετραημέρου, απαγορεύεται κάθε ένδικο μέσο και βοήθημα στις αποφάσεις του Εφετείου και αφ’ ετέρου κατά την παράγραφο 20 ολοκληρούται η θέση στο απυρόβλητο από πλευράς δικαστικής προστασίας της συγκεκριμένης απόφασης όταν προβλέπεται ότι επί δεκαοχτώ μήνες απαγορεύεται η αίτηση περί παροχής προσωρινής δικαστικής προστασίας, κατάργηση δηλαδή της έννομης προστασίας μέσω αφ’ενός των ασφυκτικών χρονικών πλαισίων που ρυθμίζονται και αφ’ετέρου της κατάργησης των κλασικών παρεμβάσεων στο πεδίο της δικαιοσύνης που είναι τα ένδικα μέσα και βοηθήματα, που είναι η παροχή της προσωρινής δικαστικής προστασίας. Και από την άλλη πλευρά, πέρα των παραγράφων 3 και 20, η παράγραφος 4, κυρίες και κύριοι Βουλευτές, έχει εντονότατα προβλήματα συνταγματικότητας εάν προσπαθήσουμε να την αξιολογήσουμε σε σχέση με το άρθρο 22 του Συντάγματος που προστατεύει την εργασία και τις συλλογικές συμβάσεις και με τα άρθρα 2 και 5 του Συντάγματος που σχετίζονται με την οικονομική ελευθερία και με την αξιοπρέπεια του ανθρώπου. 
      Κυρίες και κύριοι Βουλευτές, με την παράγραφο 4 προβλέπεται ότι άπαξ και τεθεί μια εταιρεία, μια Δ.Ε.Κ.Ο. σε καθεστώς ειδικής εκκαθάρισης τότε μπορεί κατά τη βούληση του εκκαθαριστή να λυθεί αζημίως κάθε εργασιακή σχέση.
      Κυρίες και κύριοι Βουλευτές, θα μπορούσε το Υπουργείο, θα μπορούσε ο Υπουργός θα μπορούσαν οι νομικοί του σύμβουλοι να αποτανθούν στο νομικό σύμβουλο του Πρωθυπουργού στον κ. Πέτρο Παραρά, ο οποίος προσφάτως μάλιστα έχει αξιολογήσει τη νομολογία του Συμβουλίου της Επικρατείας με μια πολύ σημαντική θεωρητική παρέμβασή του και μας έχει πει ότι και τα κοινωνικά κεκτημένα, και μορφές δηλαδή των κοινωνικών δικαιωμάτων, όπως αυτές με τρόπο εμπράγματο έχουν στην πράξη αποκρυσταλλωθεί αποτελούν στοιχείο νοηματικό, αποτελούν ουσία της υποχρέωσης του κράτους να δημιουργεί συνθήκες δικαιολογημένης εμπιστοσύνης στους πολίτες του. Και μέσα από αυτήν τη δικαιολογημένη εμπιστοσύνη ο πολίτης να αισθάνεται ασφάλεια δικαίου, δηλαδή να λειτουργεί το κράτος δικαίου στη χώρα μας.
      Μέσα, λοιπόν, και από το κοινωνικό κεκτημένο μπορεί να εμπεδωθεί η ασφάλεια δικαίου, η δικαιολογημένη εμπιστοσύνη του πολίτη στο κράτος ή, αντιθέτως με τέτοιες ρυθμίσεις μπορεί αυτή η δικαιολογημένη εμπιστοσύνη να τεθεί εκποδών, να καταλυθεί όπως γίνεται με τις διατάξεις της παραγράφου 4.
      Κυρίες και κύριοι Βουλευτές, όλα αυτά δεν είναι θεωρητικές κατασκευές της Αντιπολίτευσης. Είναι προϊόν δικαστικών αποφάσεων οι οποίες έχουν δει το φως στη χώρα μας μετά το 2002. Αναφέρομαι, κύριε Πρόεδρε, στην απόφαση 1508/2002 του Συμβουλίου της Επικρατείας η οποία ανατρέπει μια λογική η οποία υπήρχε μέχρι εκείνο το έτος, που έλεγε, εν συντομία, πως άπαξ και επικαλεστεί ένα Υπουργείο ή ο Υπουργός δημόσιο συμφέρον όλα μπορεί και να επιτραπούν.
      Κύριε Υπουργέ, η δικαιολογημένη εμπιστοσύνη που πρέπει να παρέχει το κράτος στους πολίτες, μπορεί να καταρρακωθεί, μπορεί να παραμεριστεί και από σας και από το νομοθετικό Σώμα. 
      Και η απαίτηση αυτή του πολίτη, μέσα από τη δική μας σήμερα παρέμβαση, αξιώνεται να ικανοποιηθεί απέναντι στην Κυβέρνηση και στην Πλειοψηφία της Βουλής. Έχουμε στέρεα επιχειρήματα, επιχειρήματα που εδράζονται στη νομολογία του Δικαστηρίου των Ευρωπαϊκών Κοινοτήτων σταθερά από το 1978. Τα καταθέτουμε, τα προβάλλουμε, τα υποστηρίζουμε απέναντι σε μία Κυβέρνηση η οποία προσπαθεί να τα παραμερίσει. 
      Κύριε Πρόεδρε, κλείνω αναφερόμενος σε μία συζήτηση που έγινε στην Αίθουσα αυτή την περασμένη εβδομάδα με την αφορμή του νομοθετικού έργου που αφορούσε το νόμο για τη βία και το ντόπινγκ. Είχα πει ότι η Πλειοψηφία της Βουλής στηρίζει μια Κυβέρνηση η οποία δεν τελεί…
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, αυτό είναι άσχετο. 
      ΑΝΔΡΕΑΣ ΛΟΒΕΡΔΟΣ: Κλείνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Έχει σχέση αυτό με το νομοσχέδιο; Σας παρακαλώ πολύ, κύριε Λοβέρδο. 
      ΑΝΔΡΕΑΣ ΛΟΒΕΡΔΟΣ: Στηρίζει μια Κυβέρνηση η οποία δεν τελεί υπό τη συνταγματική προθεσμία, αλλά τελεί υπό την προθεσμία της κατάρρευσής της.
      Σήμερα η περίφημη πολιτική ατζέντα της Κυβέρνησης…
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, είναι αναφορές αυτές που κάνετε; Αποδυναμώνετε τη θέση σας. Σας παρακαλώ πολύ.
      ΑΝΔΡΕΑΣ ΛΟΒΕΡΔΟΣ: Σήμερα η περίφημη πολιτική ατζέντα της Κυβέρνησης περιλαμβάνει ρυθμίσεις αντισυνταγματικές, που σε πολιτικό επίπεδο συνθέτουν την επιτομή της απορύθμισης των εργασιακών σχέσεων. Ο εισηγητής της Πλειοψηφίας, ο αντιλέγων, πρέπει στην τοποθέτησή του να συνεκτιμήσει τον ευρωπαϊκό νομικό πολιτισμό…
      ΠΡΟΕΔΡΕΥΩΝ (Γεώργιος Σούρλας): Ας το κάνει εκείνος αυτό. Ας το κάνει από μόνος του, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: …τις αποφάσεις των ελληνικών δικαστηρίων και την πρακτική της πολιτικής ηγεσίας μέχρι το 2004.
      Κύριε Πρόεδρε, δεν είναι δυνατόν να αποδεχτεί το νομοθετικό Σώμα ρυθμίσεις, όπως αυτές των παραγράφων 3, 4 και 20 της σχεδιαζόμενης τροπολογίας. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Λοβέρδο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων σαράντα δύο μαθήτριες και μαθητές και δύο συνοδοί δάσκαλοι από το 13ο  Δημοτικό Σχολείο Αγίου Δημητρίου. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’όλες τις πτέρυγες της Βουλής)
      Το λόγο έχει ως αντιλέγων ο κ. Τσιάρας για πέντε λεπτά.
      ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κύριε Πρόεδρε.
      Αφού ακούσαμε από την πλευρά της Αξιωματικής Αντιπολίτευσης και το τι ενδεχομένως, πρέπει να πούμε σαν αιτιολόγηση στην ένσταση αντισυνταγματικότητας που καταθέτει αυτήν τη στιγμή σχετικά με την τροπολογία της Ολυμπιακής, θα σας έλεγα πολύ απλά ότι όλοι μας πρέπει να ανατρέξουμε σε μία πραγματικότητα την οποία αναγνωρίζουμε κυρίως να συμβαίνει και να γίνεται εξίσου αναγνωρίσιμη από το σύνολο των Ελλήνων πολιτών.
      Κυρίες και κύριοι συνάδελφοι, η Ολυμπιακή είναι μια ιστορία η οποία ξαφνικά βρέθηκε στο αντικείμενο του πολιτικού ενδιαφέροντος; Είναι μια υπόθεση την οποία ξαφνικά βλέπουμε να μας απασχολεί και να δίνουμε λύσεις από το παράθυρο, όπως ακούστηκε από τον εισηγητή της Αξιωματικής Αντιπολίτευσης; Εσείς, δηλαδή, κρίνετε ότι νύχτα έρχεται η τροπολογία, όταν με τη σύμφωνη γνώμη του Σώματος, μετά από πρόταση του Προέδρου της Βουλής, οι τροπολογίες πλέον κατατίθενται μια μέρα πριν από τη συνήθη πρακτική της προηγούμενης κοινοβουλευτικής περιόδου; 
      Στο κάτω-κάτω, από την άλλη πλευρά, κυρίες και κύριοι συνάδελφοι, δεν μπορεί για ένα θέμα, για το οποίο εδώ έχουν αναλωθεί ώρες επί ωρών συζητήσεων για θέματα και ζητήματα που αφορούν την Ολυμπιακή να έρχεσθε σήμερα και να λέτε ότι αιφνιδιαστικά η Κυβέρνηση φέρνει μια τροπολογία η οποία σας αιφνιδιάζει και σας δημιουργεί, ενδεχομένως, ένα πρόβλημα και κάτι το οποίο δεν γνωρίζουν οι Έλληνες πολίτες;
      Οι Έλληνες πολίτες, κυρίες και κύριοι συνάδελφοι, ξέρουν πολύ καλά τι γίνεται και έχουν άποψη για το πώς λειτουργεί η Ολυμπιακή. Πολύ περισσότερο έχουν άποψη για το ποιος ευθύνεται γι’ αυτό που σήμερα φέρεται ως λειτουργία της Ολυμπιακής. 
      Και για να λέμε τα πράγματα με το όνομά τους, εκτιμώ ότι οι συνάδελφοι της Αξιωματικής Αντιπολίτευσης, έχοντας λειτουργήσει πολλά χρόνια μέσα από κυβερνήσεις και θέσεις Υπουργών κ.λπ., θα έπρεπε να έχουν την ευθύνη απέναντι σε αυτό το ζήτημα που χρήζει λύσεως. Να είναι περισσότερο προσεκτικοί και να θέλουν να δοθεί λύση σε αυτό το συγκεκριμένο ζήτημα. Εάν θέλετε απλά να το διαιωνίζουμε εις βάρος του συνόλου της ελληνικής κοινωνίας, είναι πάρα πολύ εύκολο. Και αν δεν συνιστά λαϊκισμό να λέμε κάθε φορά ότι εμείς είμαστε υπέρ των εργαζομένων, τη στιγμή που μία επιχείρηση είναι άκρως ζημιογόνος και δημιουργεί τεράστιο σωρευτικό πρόβλημα στον κρατικό προϋπολογισμό, αυτό είναι μια πραγματικότητα την οποία καθένας μπορεί σαφέστατα να την εκτιμήσει από την πλευρά του.
      Για να πούμε τα πράγματα με το όνομά τους, εγκαλέσατε τον Υπουργό και την Κυβέρνηση…
      ΑΝΔΡΕΑΣ ΛΟΒΕΡΔΟΣ: Δεν διακόπτετε τώρα κύριε Πρόεδρε, το συνάδελφο, όπως διακόψατε εμένα, γιατί δήθεν βγήκα εκτός θέματος. 
      ΠΡΟΕΔΡΕΥΩΝ (Γεώργιος Σούρλας): Βεβαίως, θα διακόψω και τον κ. Τσιάρα. Εσείς, όμως, ανοίξατε τον κύκλο συζήτησης και βγήκατε εκτός θέματος και γι’ αυτό σας διέκοψα.
      ΚΩΝΣΤΑΝΤΙΝΟΣ ΤΣΙΑΡΑΣ: Θα μπορούσα και εγώ, κύριε Λοβέρδο όταν είπατε το τι πρέπει να πω…
      ΑΝΔΡΕΑΣ ΛΟΒΕΡΔΟΣ: Δεν διακόπτετε τώρα κύριε Πρόεδρε, το συνάδελφο, όπως διακόψατε εμένα, γιατί δήθεν βγήκα εκτός θέματος. 
      ΠΡΟΕΔΡΕΥΩΝ (Γεώργιος Σούρλας): Έχετε δίκιο. Πρέπει να γίνει σύσταση και στον κύριο συνάδελφο. Όμως…
      ΑΝΔΡΕΑΣ ΛΟΒΕΡΔΟΣ: Με συγχωρείτε, κύριε Πρόεδρε, είναι δυσμενής μεταχείριση.
      ΠΡΟΕΔΡΕΥΩΝ (Γεώργιος Σούρλας): Όμως, η δική μου παράκληση μόνιμα είναι να μην απομακρυνόμαστε από το θέμα που συζητάμε. 
      ΑΝΔΡΕΑΣ ΛΟΒΕΡΔΟΣ: Δεν θέλω να διακοπεί ο συνάδελφος, να πει τις απόψεις του. Αλλά εμένα με διακόπτατε συνεχώς.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Τσιάρα.
      ΚΩΝΣΤΑΝΤΙΝΟΣ ΤΣΙΑΡΑΣ: Για να μπούμε στην ουσία του θέματος, η ρύθμιση, την οποία φοβάσθε ότι αποτελεί μια γενίκευση των Δ.Ε.Κ.Ο. και μια γενικότερη κατάσταση η οποία ενδεχομένως θα μπορούσε να δημιουργήσει πρόβλημα και σε άλλες Δ.Ε.Κ.Ο., ξέρετε πολύ καλά ότι αφορά φωτογραφικά την Ολυμπιακή. Είναι μια πραγματικότητα που αφορά φωτογραφικά την Ολυμπιακή.
      Δεν υπάρχει άλλη Δ.Ε.Κ.Ο., η οποία να αδυνατεί να πληρώσει τους εργαζομένους της. Και αν θέλετε να πούμε και τα πράγματα σε μια συνέχεια και εξέλιξη, θα σας πω πάρα πολύ απλά ότι η «ALITALIA», την οποία φέρατε, ως παράδειγμα, κύριε συνάδελφε, διαπραγματεύεται την απόλυση 7.000 εργαζομένων και διαπραγματεύεται ταυτόχρονα τη συνένωσή της με την AIR ONE,  δηλαδή την Ιταλική AEGEAN. Το γνωρίζετε αυτό; Αυτή τη λύση προτείνετε, για να λέμε τα πράγματα όπως είναι; 
      ΘΕΟΧΑΡΗΣ ΤΣΙΟΚΑΣ: Σας είπα…..
      ΚΩΝΣΤΑΝΤΙΝΟΣ ΤΣΙΑΡΑΣ: Δεν είναι προσωπική αναφορά, είναι μία γενικότερη θέση η οποία μπορεί να υπάρχει. 
      Το λέω, λοιπόν, γιατί αν θέλουμε να λέμε τα πράγματα με το όνομά τους με τη συγκεκριμένη τροπολογία λαμβάνεται μέριμνα για πάρα πολλά ζητήματα, οι εξαγγελίες του Υπουργού αιφνιδίασαν θετικά, θα έλεγα, το μεγαλύτερο μέρος των εργαζομένων της Ολυμπιακής και αν ξεπεράσουμε μία συντεχνιακή αντίληψη, η οποία δυστυχώς εμμένει στο να μη δοθεί λύση στο πρόβλημα της Ολυμπιακής, θα σας έλεγα πάρα πολύ απλά ότι βρισκόμαστε απέναντι σε ένα βήμα, το οποίο μπορεί πραγματικά να προσφέρει ένα αύριο και για την Ολυμπιακή Αεροπορία, αλλά και γι’ αυτό το πρόβλημα που για πολλά χρόνια δείχνει να απασχολεί συνολικότερα και την ίδια την Ολυμπιακή και το πολιτικό μας σύστημα, αλλά και την ελληνική κοινωνία. 
      Νομίζω, κυρίες και κύριοι συνάδελφοι, ότι αν θέλουμε να βρίσκουμε νομικά κωλύματα είναι πολύ εύκολο να το κάνουμε, είναι στο χέρι μας, είναι στο χέρι σας, γι’ αυτό και αυτή την τακτική ακολουθείτε. Εάν θέλουμε, όμως, να λέμε ποια είναι η πραγματικότητα και πού πρέπει να πάμε, είναι κάτι για το οποίο για τις επιλογές μας, μας κρίνουν οι Έλληνες πολίτες και γνωρίζουν πάρα πολύ καλά τι γίνεται.
      Σας ευχαριστώ.
      ΑΝΔΡΕΑΣ ΛΟΒΕΡΔΟΣ:  Κύριε Πρόεδρε, με συγχωρείτε, αλλά διαμαρτύρομαι και ζητώ συγγνώμη. 
      ΠΡΟΕΔΡΕΥΩΝ (Γεώργιος Σούρλας):  Δεν δικαιούστε να διαμαρτύρεστε. 
      ΑΝΔΡΕΑΣ ΛΟΒΕΡΔΟΣ: Σας σέβομαι, αλλά υπάρχει ζήτημα αντισυνταγματικότητας και ο αντιλέγων πρέπει να τοποθετηθεί σ’ αυτό. Εγώ επί πέντε λεπτά ανέπτυξα ζητήματα που έχουν να κάνουν με το δίκαιο της καταγγελίας των συμβάσεων, με το συλλογικό εργατικό δίκαιο, με τη δικαιολογημένη εμπιστοσύνη. Ποιος είναι ο αντίλογος; Γίνονται δεκτά τα επιχειρήματά μας; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Στον εισηγητή θα κάνουμε λογοκρισία, γιατί δεν αρέσει στο ΠΑ.ΣΟ.Κ.; 
      ΠΡΟΕΔΡΕΥΩΝ (Γεώργιος Σούρλας):  Κύριε Παναγιωτόπουλε, ένα λεπτό. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Αρέσει σ’ εμάς ο κ. Τσιάρας, με αυτά που είπε. 
      ΑΝΔΡΕΑΣ ΛΟΒΕΡΔΟΣ: Εμένα, κύριε Πρόεδρε, με διακόπτατε για μισό λεπτό που γενίκευσα. 
      ΠΡΟΕΔΡΕΥΩΝ (Γεώργιος Σούρλας):  Όχι, κύριε Λοβέρδο, ακούστε λίγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Είναι δικαίωμα του κάθε συναδέλφου να τοποθετείται σύμφωνα με το λόγο του και τις θέσεις του. Δεν υπάρχουν παιδονόμοι στη Βουλή. Εμάς μας άρεσε ο κ. Τσιάρας, όπως τα είπε.
      ΠΡΟΕΔΡΕΥΩΝ (Γεώργιος Σούρλας):  Κύριε Παναγιωτόπουλε, ακούστε. Πρώτον, εγώ δεν μπορώ να υπαγορεύσω το σκεπτικό επιχειρηματολογίας του συναδέλφου. 
      Δεύτερον, σας παρακάλεσα ….
      ΑΝΔΡΕΑΣ ΛΟΒΕΡΔΟΣ: Ο αγαπητός συνάδελφος επί πέντε λεπτά γενίκευε. 
      ΠΡΟΕΔΡΕΥΩΝ (Γεώργιος Σούρλας):  Είναι δυνατόν να συνεχίσουμε έτσι; Σας παρακάλεσα να μην απομακρυνθείτε από την επιχειρηματολογία της αντισυνταγματικότητας και σας είπα ότι ανοίγετε ένα χορό εσείς ο ίδιος συζητήσεων και αποδυναμώνετε τη θέση σας. Και ήρθε ο κ. Τσιάρας, ο οποίος με βεβαίωσε.
      ΑΝΔΡΕΑΣ ΛΟΒΕΡΔΟΣ: Δεν είμαι δικηγόρος, Βουλευτής είμαι, εξέφρασα την άποψή μου. Δώστε του άλλα πέντε λεπτά να αναπτύξει τα επιχειρήματά του.
      ΠΡΟΕΔΡΕΥΩΝ (Γεώργιος Σούρλας):  Ε, κοιτάξτε, υποχρεωτικά δεν μπορεί να είναι όλοι δικηγόροι στη Βουλή, τι να κάνουμε τώρα; 
      ΘΕΟΧΑΡΗΣ ΤΣΙΟΚΑΣ:  ….(δεν ακούστηκε).
      ΠΡΟΕΔΡΕΥΩΝ (Γεώργιος Σούρλας):  Ο Κοινοβουλευτικός Εκπρόσωπος του Κομμουνιστικού Κόμματος Ελλάδος ο κ. Χαλβατζής έχει το λόγο.
      (Θόρυβος στην Αίθουσα)
      Μα, πρωί-πρωί πού βρήκατε τη διάθεση για καυγά; Έτσι ξυπνήσατε άγρια; Σας παρακαλώ, πάρα πολύ. Τόσο όρεξη πρωί-πρωί για εντάσεις; Ηρεμήστε λίγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι πρωτοφανές. Δεν υποστηρίχθηκε η συνταγματικότητα. Δεν υπήρξε αντίλογος.
      ΠΡΟΕΔΡΕΥΩΝ (Γεώργιος Σούρλας):  Κύριε Γείτονα, έχετε Κοινοβουλευτικό Εκπρόσωπο.
      Ο κ. Χαλβατζής έχει το λόγο.
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, ας είμαστε περισσότερο σοβαροί και ας μην λέμε υπερβολές. Να είμαστε σοβαροί επί της ουσίας και να μη λέμε υπερβολές. Ποιος σας είπε ότι συνέβησαν πρωτοφανή πράγματα; 
      Δηλαδή, η παραβίαση αυτού του αστικού συντάγματος, το οποίο έχετε ψηφίσει, παραβιάζεται για πρώτη φορά; 
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Μα, είναι δυνατόν να διακόπτετε συνέχεια; Σας παρακαλώ πάρα πολύ!
      ΣΠΥΡΙΔΩΝ ΧΑΛΒΑΤΖΗΣ: Δύο παρατηρήσεις: Κατά τη διάρκεια των Ολυμπιακών Αγώνων, κύριε Πρόεδρε, το Σύνταγμα παραβιάστηκε, καταργήθηκε το Συμβούλιο της Επικρατείας γιατί κρατούσε μία άμυνα για να μην καταστραφούν οι ελεύθεροι χώροι. 
      Λίγο προηγούμενα, κατά τη διάρκεια των βάρβαρων βομβαρδισμών του ΝΑΤΟ, της Ευρωπαϊκής Ένωσης και των Ηνωμένων Πολιτειών στη Γιουγκοσλαβία, κουρελιάστηκε το Σύνταγμα γιατί τα εδάφη, ο εναέριος χώρος, όλος ο ελληνικός χώρος, εκχωρήθηκε για τη διέλευση των ξένων στρατευμάτων. 
      Και να μπούμε και επί της ουσίας. Βεβαίως έχει δίκιο ο κ. Λοβέρδος. Παραβιάζεται το Σύνταγμα. Γιατί, ποίος είναι αυτός ο εκκαθαριστής, ο οποίος παίρνει από μόνος του αποφάσεις, λύνει και δένει, λύνει τις εργασιακές συμβάσεις των εργαζομένων και δένει τους εργαζόμενους στην ανεργία, στην ανασφάλεια, στην αβεβαιότητα; Και δεν υπάρχει καμμιά απολύτως νομική παρέμβαση σ’ αυτές τις αποφάσεις της παραγράφου 4 της τροπολογίας. 
      Επίσης είναι αντισυνταγματικό το γεγονός ότι υποχρεώνεται ένας δικαστής μέσα σε είκοσι τέσσερις ώρες να εκδώσει μία απόφαση, χωρίς μελέτη, χωρίς έλεγχο, χωρίς αξιολόγηση των πραγματικών στοιχείων και δεδομένων. Υπάρχουν αρκετοί νομικοί εδώ και από τη Νέα Δημοκρατία και από το ΠΑ.ΣΟ.Κ. που μπορεί να το υποστηρίξουν. Τι είναι η δικαιοσύνη; Πολλές φορές η δικαιοσύνη είναι μια ταξική δικαιοσύνη σε μια ταξική κοινωνία και θα υποχρεωθούν οι δικαστές, εξ αντικειμένου, από τη στιγμή που σε είκοσι τέσσερις ώρες πρέπει να εκδώσουν απόφαση, να λειτουργήσουν ως υποχείρια των εκάστοτε υπουργών και στη συγκεκριμένη περίπτωση, αρχής γενομένης, από τον κ. Χατζηδάκη.
      Τέλος, χρειάζεται κι εδώ να επισημανθεί μία άλλη αντισυνταγματικότητα. Βγαίνει η Κυβέρνηση, βγαίνει ο κ. Χατζηδάκης -το είπε και τώρα ο εισηγητής της Νέας Δημοκρατίας- και λέει ότι 1.000.000 ευρώ την ημέρα χρεώνεται η Ολυμπιακή και αυτά τα πληρώνει ο ελληνικός λαός. Κι έτσι εμφανίζονται φιλολαϊκοί. 
      Δεν είναι αντισυνταγματικό το γεγονός ότι πουλιέται η Ολυμπιακή κατ’ εκτίμηση; Από το 2003 δεν έκλεισαν ισολογισμοί, ούτε στην Ολυμπιακή Αεροπορία ούτε στην Αεροπλοΐα. Με βάση ποια στοιχεία βγαίνετε και λέτε ότι η Ολυμπιακή Αεροπορία χρεώνει τον ελληνικό λαό 1.000.000 ευρώ την ημέρα; Και δεν είναι αντισυνταγματικό το ότι ο εκκαθαριστής θα μπορεί σε οποιαδήποτε περίπτωση, ανεξάρτητα εάν υπάρχει πλειοδοσία, να δίνει στον μειοδότη κομμάτια αυτής της επιχείρησης; Περιουσιακά στοιχεία του ελληνικού λαού να τα εκποιεί και να τα εκχωρεί; Είναι αντισυνταγματικό. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Έχει δίκιο ο κ. Χαλβατζής ότι δεν είναι η πρώτη φορά που παραβιάζεται διαχρονικά το Σύνταγμα και συνταγματικές διατάξεις και μάλιστα κατάφωρα. Βεβαίως όμως, αυτό δεν αποτελεί ένα άλλοθι, αυτά τα αντισυνταγματικά πραξικοπήματα να συνεχίζονται, να αναβαθμίζονται, να κλιμακώνονται και να πολλαπλασιάζονται. Δυστυχώς, στα θερινά Τμήματα αυτής της Βουλής είδαμε σωρεία τέτοιων αντισυνταγματικών διατάξεων, οι οποίες στην ουσία αποτελούν ταυτόχρονα κοινοβουλευτικά πραξικοπήματα.
      Η τροπολογία που κατέθεσε νύχτα ο κύριος Υπουργός, όχι μόνον είναι αντισυνταγματική, αλλά ίσως δεν αφήνει καμμιά διάταξη του Συντάγματος που να μην την παραβιάζει. Φυσικά, δεν είμαι νομικός, αλλά δε νομίζω ότι ομιλούν μόνον οι νομικοί περί του Συντάγματος. Το Σύνταγμα αφορά όλους τους ‘Ελληνες πολίτες και η υπεράσπισή του επαφίεται στον ελληνικό λαό, στους πολίτες. 
      Πρώτο θέμα. Τίθεται ένας εκκαθαριστής ο οποίος στην ουσία είναι ένας απόλυτος δικτάτωρ. Φορτώνεται με έκτακτες εξουσίες και μπορεί να κινείται παραβιάζοντας τα πάντα όσον αφορά την κείμενη νομοθεσία προκειμένου η ειδική εκκαθάριση να προχωρήσει σύμφωνα με την πολιτική βούληση του κυρίου Υπουργού και της Κυβέρνησης ερήμην κάθε νομιμότητας και κάθε συνταγματικότητας. Ακόμη και κάθε ένδικο μέσο απέναντι σε αποφάσεις του Εφετείου, απαγορεύεται ρητά δια νόμου, πράγμα που αν προσβληθεί στα δικαστήρια σίγουρα θα προκύψει αντισυνταγματικότητα στις σχετικές διατάξεις.
      Δεύτερο θέμα και πολύ χειρότερο. Με αυτήν την τροπολογία καταργούνται συλλήβδην οι συλλογικές συμβάσεις πλήρως, συμβάσεις που κατοχυρώνονται από το Σύνταγμα. Ο κύριος Υπουργός ζητά μια εξουσιοδότηση με μια νυκτερινή τροπολογία να πάει σε όλο τον ευρύτερο δημόσιο τομέα σε κάθε επιχείρηση την οποία έστω κατ’ ελάχιστον επιδοτεί το δημόσιο και να πει, καταργώ όλες τις συλλογικές συμβάσεις, καταργώ όλους τους κανονισμούς εργασίας. Από εδώ και εμπρός είστε επί ξύλου κρεμάμενοι δεκάδες χιλιάδες εργαζόμενοι. Δεν είναι αυτό πλήρης παραβίαση του Συντάγματος; Ποιος νόμος είναι πάνω από το Σύνταγμα; Με ποιο δικαίωμα με νυκτερινή τροπολογία καταργείτε συλλήβδην ότι έχει κατακτήσει το εργατικό δίκαιο μέχρι σήμερα, όλες τις διατάξεις του Εργατικού μας Δικαίου ενάμιση αιώνα τώρα; 
      Επίσης, εδώ κατά παραβίαση κάθε εργασιακής νομιμότητας και κάθε εργασιακής σχέσης η διάλυση των συλλογικών συμβάσεων συνοδεύεται με μαζική απόλυση πρωτοφανή, όχι μόνον για τα χρονικά της χώρας, αλλά φαντάζομαι και της Ευρώπης, χωρίς αποζημίωση. Δεν είναι αυτό πλήρης παραβίαση όλης της εργατικής νομοθεσίας η οποία κατοχυρώνεται από το Σύνταγμα; Και μετά βεβαίως, επαφίεται στην καλή βούληση του κυρίου Υπουργού, ή των συναρμόδιων υπουργών να αποφασίζουν αφού απολύσουν αυθαίρετα  και μαζικά χιλιάδες εργαζόμενους χωρίς αποζημίωση, αν θα κάνουν κάτι ως ευεργέτες και φιλάνθρωποι. 
      Και βεβαίως, είναι αντισυνταγματική διότι ενώ υποτίθεται ότι οποιεσδήποτε  υποχρεώσεις της επιχείρησης συμψηφίζονται ή εν πάση περιπτώσει, δεν πηγαίνουν στο νέο εργοδότη, παρ’ όλο που δεν κλείνει η επιχείρηση και θεωρείται ο ιδιώτης υποτιθέμενος αγοραστής διάδοχο σχήμα, απαλλάσσεται από υποχρεώσεις και δεν παίρνει τους εργαζόμενους κατά παραβίαση της νομιμότητας και της εργασιακής σχέσης που έχουν με τους κανονισμούς. Δεν θεωρείται ως προς τις εργασιακές σχέσεις διάδοχο σχήμα. Επομένως και από αυτήν την άποψη πριμοδοτείται ο εργοδότης κατά παραβίαση κάθε νομιμότητας, αλλά και του Κοινοτικού Δικαίου που δήθεν υπερασπίζεστε κύριε Υπουργέ. 
      Για  όλους αυτούς τους λόγους, είναι προφανές ότι αυτή η τροπολογία είναι αντισυνταγματική. Θα υπερψηφίσουμε την αντισυνταγματικότητά της. Λυπάμαι πάρα πολύ, διότι διαθέτει εξαίρετους νομικούς η κυβερνητική παράταξη, αλλά δεν άκουσα ούτε ένα επιχείρημα, όχι για την ορθότητα υποτίθεται της τροπολογίας –αυτό θα το συζητήσουμε- αλλά για τη νομιμότητα και τη συνταγματικότητά της. Φθάνουν πια τα πραξικοπήματα σ’ αυτόν τον τόπο. Διασύρουν την δημοκρατία και διασύρουν τον κοινοβουλευτισμό. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λαφαζάνη.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
      Ο κ. Λοβέρδος έθεσε ένα ζήτημα ιδιαίτερης βαρύτητας και σπουδαιότητας. Δυστυχώς δεν εφαρμόζεται και ο Κανονισμός της Βουλής, διότι οι αντιλέγοντες που θα έπρεπε –και το τονίζω αυτό με έμφαση- να αντιλέξουν, να αρθρώσουν μία διαφορετική επιχειρηματολογία, δεν είπαν απολύτως τίποτα. Άρα, είναι εκτεθειμένοι στη συνείδηση όσων παρακολουθούν τη συνεδρίαση αυτή.
      Κύριε Υπουργέ, θα μείνετε στη συνείδηση των εργαζομένων Ελλήνων ως ο άνθρωπος που καταδολίευσε εργασιακά δικαιώματα. Θα μείνετε στη συνείδησή τους ως δήμιος των εργασιακών τους δικαιωμάτων. Να το γνωρίζετε αυτό το πράγμα, σας το λέμε  ξεκάθαρα. 
      Επί του ζητήματος της αντισυνταγματικότητας που ετέθη τώρα, θα ήθελα να πω τα εξής. Στην παράγραφο 20 της τροπολογίας υπάρχει κάτι το καινοφανές, το πρωτόγνωρο. Δεν δίνεται η δυνατότητα ασφαλιστικών μέτρων, δηλαδή προσωρινής δικαστικής προστασίας. Το  θεμέλιο του νομικού μας πολιτισμού έχει πληγεί βάναυσα. Φαίνεται ξεκάθαρα από την παράγραφο 20 της τροπολογίας και καλώ τους αγαπητούς συναδέλφους της Νέας Δημοκρατίας να δώσουν μεγάλη βαρύτητα στο θέμα αυτό. 
      Στη συνέχεια να δούμε ποιες άλλες διατάξεις του Συντάγματος παραβιάζονται. Το άρθρο 4 παράγραφος 1 του Συντάγματος, που μιλάει για την ισότητα των πολιτών έναντι του νόμου, παραβιάζεται; Παραβιάζεται. Γιατί παραβιάζεται; Διότι οι εργαζόμενοι, που θα είναι στις Δ.Ε.Κ.Ο. ή στις επιχειρήσεις του ευρύτερου δημόσιου τομέα, έρχονται σε μειονεκτικότερη μοίρα έναντι των άλλων εργαζομένων, στους οποίους εφαρμόζονται οι κείμενες διατάξεις της γενικής εργατικής νομοθεσίας, αφού, κύριε Υπουργέ, υπάρχει ένας δικτάτωρ ειδικός εκκαθαριστής, που καταλύσει συμβάσεις και κάνει ό,τι θέλει. Και όχι μόνο εργασιακές συμβάσεις, αλλά πάσης φύσεως συμβάσεις. Άρα, λοιπόν, το άρθρο 4 παράγραφος 1 του Συντάγματος που προνοεί για την ισότητα των Ελλήνων πολιτών έναντι του νόμου παραβιάζεται κατά το χειρότερο τρόπο. 
      Παραβιάζεται το άρθρο 22 παράγραφος 2 του Συντάγματος; Παραβιάζεται, διότι καταλύεται και η ισχύς των συλλογικών συμβάσεων εργασίας. Άρα, λοιπόν, έχουμε αλλεπάλληλες συνταγματικές παραβιάσεις. 
      Δεν θα έρθω, βέβαια, στη θυμηδία που προκαλεί η παράγραφος 3 της τροπολογίας που καταθέτετε, δηλαδή ότι υπάρχει ένα χρονικό περιθώριο τεσσάρων ημερών. Γιατί σας έχει πιάσει αυτή η βιασύνη και γιατί να είναι τέσσερις και να μην είναι πέντε; «Την κολοκυθιά» θα παίξουμε; 
      Άρα, λοιπόν, καταλαβαίνετε ότι αυτή τη στιγμή είστε έκθετοι και θα πρέπει από την παράταξη της Νέας Δημοκρατίας να αρθρωθεί μια πειστική επιχειρηματολογία, που μέχρι στιγμής δεν έχουμε ακούσει. Διαφορετικά, είστε εκτεθειμένοι στη συνείδηση των εργαζομένων Ελλήνων. Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ροντούλη. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, θέλω να τονίσω κατ’ αρχήν, επειδή ακούστηκαν πολλά προηγουμένως, ότι οι συνάδελφοι Βουλευτές της Νέας Δημοκρατίας δεν έχουν ανάγκη ούτε από φροντιστές ούτε από διδασκάλους ούτε από παιδονόμους. Πρέπει να το ξεκαθαρίσουμε αυτό. Σ’ αυτή την Αίθουσα ο καθένας φέρει την ευθύνη των λεγομένων από τον ίδιο και κρίνεται γι’ αυτά. 
      Επιπλέον, η συζήτηση δεν λογοκρίνεται, κρίνεται. Άλλο λογοκρίνεται και άλλο κρίνεται. 
      (Θόρυβος -  διαμαρτυρίες από την πτέρυγα του ΠΑ.ΣΟ.Κ.)
      Παρακαλώ, όπως σας ακούσαμε, να ακουστούμε κι εμείς. 
      Η συζήτηση για το συνταγματικό χάρτη της χώρας ή για τη συνταγματικότητα μιας ρύθμισης στα πλαίσια της νομοθετικής πρωτοβουλίας, που ασκεί η Κυβέρνηση, είναι μια συζήτηση όχι νομικίστικη, αλλά βαθιά πολιτική. Και όσοι δεν γνωρίζουν ότι τα Συντάγματα στις διάφορες ιστορικές περιόδους καταγράφουν και αποτυπώνουν υφισταμένους κοινωνικούς συσχετισμούς, καλό είναι να το αντιληφθούν, να το κατανοήσουν και να το μάθουν. 
      ΠΑΝΑΓΙΩΤΗΣ ΛΑΦΑΖΑΝΗΣ: Μα, τι λέτε τώρα; 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! Δε γίνεται να μιλάτε όλοι μαζί!
      ΠΑΝΟΣ ΠΑΝΑΓΙΩΤΟΠΟΥΛΟΣ: Τώρα λογοκρισία δεν θα κάνετε στην Αίθουσα.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, πάρα πολύ!
      ΠΑΝΟΣ ΠΑΝΑΓΙΩΤΟΠΟΥΛΟΣ: Λογοκρισία δεν θα κάνετε στην Αίθουσα! Όπως σας ακούσαμε θα μας ακούτε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ!
      ΠΑΝΟΣ ΠΑΝΑΓΙΩΤΟΠΟΥΛΟΣ: Για το θέμα, καλό είναι οι συνάδελφοι της Μείζονος και της Ελάσσονος Αντιπολίτευσης, που κάνουν ανάγνωση του Συντάγματος, να επικαλούνται και τις διατάξεις εκείνες, από τις βασικές και κυρίαρχες για το συνταγματικό μας νομοθέτη, που επιβάλλουν στην εκάστοτε κυβέρνηση του τόπου να διαφυλάσσει το δημόσιο συμφέρον, δηλαδή, πριν από όλα και πάνω από όλα, το χρήμα του Έλληνα και της Ελληνίδας. Είναι βασική συνταγματική επιταγή.
      Τι κάνει η Κυβέρνηση, λοιπόν; Ακολουθώντας και εφαρμόζοντας αυτή την υψίστης σημασίας συνταγματική επιταγή, κάνει αυτό που δεν έκαναν οι κυβερνήσεις του ΠΑ.ΣΟ.Κ. επί είκοσι χρόνια…
      (Χειροκροτήματα από την πτέρυγα της Νέας Δημοκρατίας)
      …οι κυβερνήσεις αυτές οι οποίες πήγαιναν στην Ευρωπαϊκή Ένωση, υπέβαλλαν σχέδια εξυγίανσης της Ολυμπιακής και μετά έρχονταν οι ίδιες οι κυβερνήσεις του ΠΑ.ΣΟ.Κ. και υπέσκαπταν με τη συμπεριφορά τους και με τις επιλογές τους, με υπογραφές των Υπουργών, τα σχέδια εξυγίανσης, που είχαν υποβάλει στην Ευρωπαϊκή Ένωση.
      Η Κυβέρνηση, λοιπόν, πιστή στις συνταγματικές επιταγές, σταθμίζει κατά τον καλύτερο τρόπο το δημόσιο συμφέρον, το συμφέρον του ελληνικού λαού, ο οποίος υφίσταται μία συνεχή αφαίμαξη του βαλαντίου του κατά 2,7 εκατομμύρια ευρώ την ημέρα, από τις τεράστιες μαύρες τρύπες της Ολυμπιακής και του Οργανισμού Σιδηροδρόμων Ελλάδος. Έρχεται να προστατεύσει η Κυβέρνηση το δημόσιο συμφέρον.
      Από εκεί και πέρα,…
      ΙΩΑΝΝΗΣ ΔΡΙΒΕΛΕΓΚΑΣ: Για το Βατοπαίδι.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ποιος είπε και για το Βατοπαίδι; Έχετε πάρει απαντήσεις. Απευθυνθείτε για το Βατοπαίδι…
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι! Παρακαλώ!
      ΠΑΝΟΣ ΠΑΝΑΓΙΩΤΟΠΟΥΛΟΣ: Απευθυνθείτε για το Βατοπαίδι στους Υφυπουργούς της κυβέρνησης του κ. Σημίτη, οι οποίοι ψήφισαν και έδωσαν με σκανδαλώδεις πράξεις τα κτήματα στη Μονή Βατοπαιδίου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ας επανέλθουμε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Πρώτα, λοιπόν, κάντε αυτοκριτική για τα πεπραγμένα σας και μετά να παριστάνετε τους δημόσιους εισαγγελείς και κατηγόρους.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, εμένα διακόπτετε!
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, όπως ακούστηκαν οι συνάδελφοι, παρακαλώ να ακουστούμε και εμείς.
      Επανέρχομαι, λοιπόν, για να κλείσω.
      Δεν παραβιάζεται το καθεστώς με το οποίο παρέχεται η δυνατότητα άσκησης ενδίκων μέσων. Σταθμίζεται το δημόσιο συμφέρον κατά τον καλύτερο δυνατό τρόπο, σταθμίζονται τα προβλήματα, που έχουν προκύψει από την ιδιαιτερότητα της περίπτωσης της Ολυμπιακής και παρέχεται πλήρης προστασία σε όλους τους εργαζομένους της εταιρείας.
      Διότι, όσοι ανέφεραν το άρθρο εκείνο που περιέχει τη λέξη «αζημίως», σκοπίμως δεν αναφέρθηκαν, κύριε Πρόεδρε, κυρίες και κύριοι συνάδελφοι, σε μια άλλη ρύθμιση που εμπεριέχεται στο συγκεκριμένο νομοσχέδιο, στη συγκεκριμένη τροπολογία, που ορίζει τον τρόπο -δια αποφάσεως των αρμοδίων Υπουργών, Υπουργός Απασχόλησης κ.λπ.- με τον οποίο θα καταβάλλεται το εφάπαξ και θα ικανοποιούνται και τα υπόλοιπα εργασιακά δικαιώματα των εργαζομένων στην Ολυμπιακή.
      Πλήρης προστασία, λοιπόν, του δημοσίου συμφέροντος και κατοχύρωσή του, με απόλυτη συμφωνία προς τη συγκεκριμένη συνταγματική επιταγή, πλήρης προστασία των δικαιωμάτων των εργαζομένων, κατοχύρωση της συνέχειας της εταιρείας, για να αποφύγουμε τους σκοπέλους και τις συμπληγάδες στις οποίες οδήγησαν την Ολυμπιακή οι κυβερνήσεις του ΠΑ.ΣΟ.Κ..
      ΘΕΟΧΑΡΗΣ ΤΣΙΟΚΑΣ: Πέστε πού το λέει.
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, παρακαλώ!
      ΠΑΝΟΣ ΠΑΝΑΓΙΩΤΟΠΟΥΛΟΣ: Και αυτοί που κόπτονται σήμερα για τη νομιμότητα, να μας πουν ποια νομιμότητα είχε απέναντι στο Ελληνικό Σύνταγμα και απέναντι στο δημόσιο συμφέρον η εγκατάσταση, με απόφαση των Κυβερνήσεων του ΠΑ.ΣΟ.Κ., στην Ολυμπιακή του νεοαποικιακού καθεστώτος των Βρετανών της Speedwing που ήλθαν, είδαν, λεηλάτησαν και απήλθαν! Περί αυτού πρόκειται.
      (Χειροκροτήματα από την πτέρυγα της Νέας Δημοκρατίας)
      Αυτοί, λοιπόν, που συνέργησαν στις λεηλασίες του χθες, να μην παριστάνουν τους εισαγγελείς του σήμερα!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., ο κ. Πάγκαλος, για πέντε λεπτά και μετά κλείνει ο Υπουργός. Δευτερολογίες δεν υπάρχουν ούτε δικαιολογούνται άλλες παρεμβάσεις.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      Σας παρακαλώ, κύριοι συνάδελφοι, κάντε λίγη ησυχία. Μα, τι είναι αυτό σήμερα;
      ΘΕΟΧΑΡΗΣ ΤΣΙΟΚΑΣ: Μα, δεν λέει τίποτα!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τσιόκα.
      ΑΘΑΝΑΣΙΟΣ ΜΠΟΥΡΑΣ: Ο κ. Τσιόκας λέει αυτά που θέλει να ακούσει!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ! Κάντε ησυχία! Το λόγο έχει ο κ. Πάγκαλος.
      ΑΘΑΝΑΣΙΟΣ ΜΠΟΥΡΑΣ: Τον «γιουχάρανε»! Σας έπιασε τώρα ο πόνος!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, κύριοι συνάδελφοι! Ηρεμήστε! 
      Ορίστε, κύριε Πάγκαλε, έχετε το λόγο.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, μου έχετε «φάει» ένα τρίτο του λεπτού και υποθέτω ότι θα το λάβετε υπ' όψιν σας.
      ΠΡΟΕΔΡΕΥΩΝ (Γεώργιος Σούρλας): Από το χρόνο.
      ΘΕΟΔΩΡΟΣ ΠΑΓΚΑΛΟΣ: Από το χρόνο. Δεν έχω μιλήσει.
      Κύριε Πρόεδρε, είδα με απορία τον αξιότιμο κύριο Κοινοβουλευτικό Εκπρόσωπο της Νέας Δημοκρατίας να ανεβαίνει σε προεκλογικό «μπαλκόνι»…
      (Γέλωτες από την πτέρυγα του ΠΑ.ΣΟ.Κ.)
      ...και είδα άλλους «κεκράχτες» ενθουσιασμένους και παθιασμένους! 
      Και αναρωτιέμαι μήπως είμαστε κοντύτερα στις εκλογές απ’ ό,τι εμείς που είμαστε «εκτός νυμφώνος» γνωρίζουμε. Καλό θα ήταν, αν υπάρχει τέτοια ενημέρωση, να μας δοθεί στο καφενείο ή στους συνήθεις τόπους, όπου ανταλλάσσουμε πληροφορίες. Αυτό το λέω για να ετοιμαστούμε κι εμείς, διότι ξέρετε ότι υπάρχει και μία πρακτική πλευρά του θέματος.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Φοβάστε τις εκλογές, δηλαδή!
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, η συνταγματική θεωρία είναι δεδομένη και ενιαία στη χώρα. Και φοβούμαι ότι οι απόψεις του Κοινοβουλευτικού Εκπροσώπου της Νέας Δημοκρατίας είναι πρωτοφανείς και πρωτότυπες. 
      Δεν είναι η σκοπιμότης η βασική αιτία για την οποία κανείς εμπιστεύεται και ερμηνεύει το Σύνταγμα. Είναι η εφαρμογή βασικών αρχών, οι οποίες διέπουν το πολίτευμά μας μακροχρόνια και οι οποίες πρέπει να συγκεντρώνουν γενικότερες συναινέσεις. Και η υιοθέτηση και η αναθεώρηση και η εφαρμογή του Συντάγματος είναι θέμα γενικότερων συναινέσεων. Εκφράζουμε, με τον τρόπο αυτό, τη γενική μας βούληση να συνυπάρχουμε μέσα σ’ αυτήν την οργανωμένη κοινωνία την οποία εδώ εκπροσωπούμε.
      Θα έλεγα, λοιπόν, στον κ. Παναγιωτόπουλο ότι όταν όλα τα κόμματα της Αντιπολιτεύσεως –όλα τα κόμματα- με διαφορετικές ιδεολογικές πεποιθήσεις, με διαφορετική πολιτική φυσιογνωμία και ξεκινώντας από διαφορετικό σημείο εκκίνησης το κάθε ένα απ’ αυτά, αν θέλετε, καταλήγουν στο συμπέρασμα ότι εδώ υπάρχει πρόβλημα συνταγματικότητας, αυτό θα άξιζε μεγαλύτερης προσοχής από την Πλειοψηφία και θα άξιζε να μην τύχει αυτής της ιταμής, απερίγραπτης και συνολικής απόρριψης, την οποία μόλις ακούσαμε και, μάλιστα, όταν αυτή η αίσθηση ισχύος –διότι πρόκειται προφανώς για μία αίσθηση ισχύος την οποία αντιμετωπίζουμε- προκύπτει από την ύπαρξη ενός και μόνο Βουλευτή. Διότι ένας και μόνο Βουλευτής δεν μπορεί να δώσει στην Κυβέρνηση ουσιαστικά αυτοπεποίθηση τέτοια, ώστε να περιφρονεί τις απόψεις των υπολοίπων δυνάμεων, που εκφράζουν την κοινωνία.
      Εδώ, το πράγμα είναι απλό, κύριε Πρόεδρε. Και αυτό η Κυβέρνηση δεν μπορεί να το ξεπεράσει, ό,τι και να πει, ό,τι και να κάνει. Το πρόβλημα δεν είναι ότι υπάρχει ένα έλλειμμα και ότι πρέπει βρούμε έναν τρόπο οι εταιρείες του δημόσιου τομέα να μη δημιουργούν ελλείμματα εις βάρος του Έλληνα φορολογούμενου. Αυτό είναι κάτι που όλοι συμμεριζόμαστε σαν διαπίστωση και σαν προοπτική. Το πρόβλημα είναι ότι εδώ κλείνει η εταιρεία! Είναι δυνατόν, ανταγωνιστής της εταιρείας να αναλάβει τη διαχείρισή της και θα έρθει –μας λέει η Κυβέρνηση- κάποτε, κάποια στιγμή, όπου θα συζητήσουμε τότε τι θα γίνει η εταιρεία αυτή! 
      Θα συζητήσουμε, δηλαδή, εμείς ως νομοθέτες, η αγορά η οποία θα είναι αποκλεισμένη από τη διαχείριση των αντικειμένων, που αυτή η εταιρεία μέχρι τώρα χειριζόταν –η Ολυμπιακή δηλαδή- και ο πανίσχυρος ανταγωνιστής. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Και θέλει να μας κάνει η Κυβέρνηση να πιστέψουμε ότι ο ανταγωνιστής, ο οποίος ήδη υπάρχει και ήδη δραστηριοποιείται στην αγορά, ο οποίος είναι κατ’ όνομα και ως προς τις σχέσεις του –οικογενειακές και πολιτικές- γνωστός, αυτός ο πανίσχυρος ανταγωνιστής, ισοτίμως με άλλους και με μοναδικό γνώμονα το δημόσιο συμφέρον, θα διαπραγματευτεί τη θέση του στην αγορά εργασίας.
      Μερικά από τα ωραιότερα παραμύθια της ελληνικής γλώσσας, της χώρας μας, είναι τα χανιώτικα παραμύθια, κύριε Υπουργέ! Όμως, τέτοιο χανιώτικο παραμύθι εγώ δεν έχω ξανακούσει! Ξεπερνάει όλα τα άλλα! Και το λέω αυτό, διότι είναι Χανιώτες οι βασικοί πρωταγωνιστές! 
       (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον κ. Υπουργό, θα ήθελα, κύριε Πάγκαλε, να σας πω ότι στην αρχή της αγόρευσής σας, απευθυνόμενος στον κ. Παναγιωτόπουλο, είπατε ότι εκφώνησε «λόγο μπαλκονιού», ενώ αποκαλέσατε τους Βουλευτές «κεκράχτες».  
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Δεν είναι σωστό αυτό που κάνετε!
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, μόνο σε μας απευθύνεστε, όμως!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ!
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, πιστεύω ότι έχω δικαίωμα να απαντήσω. 
      ΠΡΟΕΔΡΕΥΩΝ (Γεώργιος Σούρλας): Ακούστε με λίγο, κύριε Πάγκαλε!
      Πιστεύω ότι όλοι οι Βουλευτές, όπως κι εσείς, σέβονται το Βήμα. Τον τόνο δεν μπορούμε να τον προσδιορίσουμε…
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Αφήστε με να ολοκληρώσω, κύριε Πάγκαλε. Σας παρακαλώ πάρα πολύ. Έχω και την ευθύνη που μου αναθέσατε, την οποία πρέπει να εκπληρώσω. 
      Οι Βουλευτές, λοιπόν, όπως και εσείς, σέβονται το Βήμα. Βέβαια, θα ήθελα να πω ότι η λέξη «μπαλκόνι» δεν είναι κακή. Όλοι χρησιμοποιούν το «μπαλκόνι». Εάν πιστεύετε, λοιπόν, ότι είναι αμάρτημα να μιλάει κανείς από το μπαλκόνι, αυτή είναι άλλη ιστορία. 
      Δεύτερον, δεν μπορείτε να αποκαλείτε τους όποιους Βουλευτές -και στη συγκεκριμένη περίπτωση τους Βουλευτές της Πλειοψηφίας- «κεκράχτες».
      ΙΩΑΝΝΗΣ ΤΡΑΓΑΚΗΣ: Να διαγραφεί η λέξη από τα Πρακτικά!
      ΠΡΟΕΔΡΕΥΩΝ (Γεώργιος Σούρλας): Είναι Βουλευτές οι οποίοι έχουν το δικαίωμα να εκφράζονται, να χειροκροτούν. Θα απαγορεύσουμε στους Βουλευτές να χειροκροτούν; Σας παρακαλώ! Επειδή εσείς είστε και ευπρεπής Κοινοβουλευτικός και παλιός και επειδή υπάρχουν πάντα νεότεροι από εμάς –εμείς είμαστε από τους παλιούς- δεν πρέπει να δίνουμε τέτοια παραδείγματα. Και αυτό το λέω με σεβασμό και εκτίμηση στο πρόσωπό σας και στην κοινοβουλευτική σας ιδιότητα. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, δείχνω πάντα το σεβασμό που πρέπει και στους συναδέλφους και στο Προεδρείο και όταν μιλώ, απευθύνομαι πάντα στο Προεδρείο. 
      Θα μου επιτρέψετε, όμως, να σας πω ότι η εμφάνιση του καθενός από μας και το στυλ που χρησιμοποιεί στις ομιλίες του είναι αντικείμενο κριτικής. Άλλο είναι το στυλ της κοινοβουλευτικής ομιλίας…
      ΠΡΟΕΔΡΕΥΩΝ (Γεώργιος Σούρλας): Όχι χαρακτηρισμών, όμως!
      ΘΕΟΔΩΡΟΣ ΠΑΓΚΑΛΟΣ: ...και άλλο είναι μια ομιλία με φωνές, κραυγές, χαρακτηρισμούς και χειρονομίες. 
      Και μου έκανε εντύπωση που αυτό δεν σας έκανε εντύπωση στην ομιλία του κ. Παναγιωτόπουλου…
      ΠΡΟΕΔΡΕΥΩΝ (Γεώργιος Σούρλας): Όχι, δεν μου έκανε εντύπωση…
      ΘΕΟΔΩΡΟΣ ΠΑΓΚΑΛΟΣ: …και η απλή λέξη «μπαλκόνι», η οποία βεβαίως όλους μας χαρακτηρίζει –δεν είμαστε όλοι εξίσου ωραίοι στο μπαλκόνι, αλλά εγώ είμαι από τους καλούς στο μπαλκόνι και δεν παραπονιέμαι, αλλά δεν είμαι στο μπαλκόνι αυτή τη στιγμή- σας έκανε εντύπωση. 
      Επίσης, θα μου επιτρέψετε να σας πω ότι όταν είπα πως μετέβαλε τινές εκ των συναδέλφων σε «κεκράχτες», ονόμασα έτσι αυτούς που σας εμπόδισαν επί μισό λεπτό να ασκήσετε τα καθήκοντά σας. 
      ΙΩΑΝΝΗΣ ΤΡΑΓΑΚΗΣ: Η λέξη «κεκράχτες» να φύγει από τα Πρακτικά, κύριε Πρόεδρε!
      ΘΕΟΔΩΡΟΣ ΠΑΓΚΑΛΟΣ: Και εμπόδισαν κι εμένα να μιλήσω επί μισό λεπτό!
      ΙΩΑΝΝΗΣ ΤΡΑΓΑΚΗΣ: Ήταν από εκεί και κάτω!
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, μην επιμένετε.
      ΘΕΟΔΩΡΟΣ ΠΑΓΚΑΛΟΣ: Θα σας παρακαλούσα να είστε εξίσου ευαίσθητος σε όλα όσα διαδραματίζονται σ’ αυτήν την Αίθουσα και να μην είστε μεροληπτικός.
      ΠΡΟΕΔΡΕΥΩΝ (Γεώργιος Σούρλας): Προσπαθώ να εξαντλήσω όλα τα περιθώρια αντικειμενικότητας και πιστεύω ότι μέχρι σήμερα το έχω κάνει επιτυχώς. Επίσης, προσπαθώ να βοηθήσω, όσο μπορούμε, να διατηρήσουμε ή να αναβαθμίσουμε την εικόνα. Βεβαίως, έχουμε δικαίωμα κριτικής. Όμως, οι χαρακτηρισμοί θα πρέπει να αποφεύγονται. Και το λέω αυτό, γιατί πιστεύω ότι αυτό αποτελεί πεποίθησή σας και επειδή είστε από τους καλούς Κοινοβουλευτικούς.   
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, θα ήθελα το λόγο επί προσωπικού. 
      ΠΡΟΕΔΡΕΥΩΝ (Γεώργιος Σούρλας): Θέλετε το λόγο επί προσωπικού; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Μάλιστα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      ΘΕΟΔΩΡΟΣ ΠΑΓΚΑΛΟΣ: Μα, τι προσωπικό, κύριε Πρόεδρε; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Αφήστε με, σας παρακαλώ, να εξηγήσω, κύριε Πάγκαλε. Δεν προεδρεύετε ακόμη στη Βουλή! Αφήστε με να εξηγήσω. 
      ΠΡΟΕΔΡΕΥΩΝ (Γεώργιος Σούρλας): Θα μας πει τώρα σε τι συνίσταται το προσωπικό θέμα και μετά θα αναπτύξει το θέμα, όταν χρειαστεί. 
      ΘΕΟΔΩΡΟΣ ΠΑΓΚΑΛΟΣ: Τι προσωπικό, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, δεν πειράζει. Δεν κάνει κακό αυτή η συζήτηση. Καλό θα κάνει να είμαστε ήρεμοι. Και ύστερα, να κάνουμε την αυτοκριτική μας έξω από τη Βουλή ή εδώ μέσα. Καλό θα κάνει αυτή η συζήτηση. Δεν κάνει κακό. 
      Κύριε Παναγιωτόπουλε, έχετε το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, επειδή συμβαίνει εμείς να σεβόμαστε τους συναδέλφους όλων των πτερύγων της Βουλής και τη διαδικασία που ορίζει το Σύνταγμα για τις συζητήσεις στο Κοινοβούλιο και τη διαδικασία που ορίζει ο Κανονισμός της Βουλής, είδατε ότι την ώρα που οι Βουλευτές της Νέας Δημοκρατίας διατύπωναν τις θέσεις τους, διακόπτονταν διαρκώς. Εμείς δεν χαρακτηρίσαμε αυτές τις διακοπές. Θεωρώ ότι ο χαρακτηρισμός «κεκράχτες» πρέπει να διαγραφεί από τα Πρακτικά, γιατί είναι προσβλητικός για τους Βουλευτές της Νέας Δημοκρατίας. 
      Σε κάθε περίπτωση, όμως, επειδή άκουσα τον υπαινιγμό περί «μπαλκονιού» κλπ, θέλω να ξεκαθαρίσω το εξής: Η Κυβέρνηση δεν σκέφτεται εκλογές. Η Κυβέρνηση έχει πρόσφατη εντολή από τις 16 Σεπτεμβρίου να κυβερνήσει για τέσσερα χρόνια. 
      ΠΡΟΕΔΡΕΥΩΝ (Γεώργιος Σούρλας): Ας μην πάμε εκεί!
      ΘΕΟΔΩΡΟΣ ΠΑΓΚΑΛΟΣ: Αυτό είναι προσωπικό, κύριε Πρόεδρε; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Εάν κάποιοι…
      ΠΡΟΕΔΡΕΥΩΝ (Γεώργιος Σούρλας): Δεν είναι προσωπικό αυτό, κύριε Παναγιωτόπουλε! 
      ΠΑΝΟΣ ΠΑΝΑΓΙΩΤΟΠΟΥΛΟΣ: Μία κουβέντα, κύριε Πρόεδρε. 
      Εάν κάποιοι σκέφτονται εκλογές, να προσέξουν, γιατί στην τελική ευθεία ο ελληνικός λαός θα δει ποια είναι η πιο υπεύθυνη παράταξη…
      ΑΝΔΡΕΑΣ ΛΟΒΕΡΔΟΣ: Αφού είναι καταρρέουσα!
      ΠΑΝΟΣ ΠΑΝΑΓΙΩΤΟΠΟΥΛΟΣ: …και θα τους καταδικάσει για μία ακόμα φορά να είναι οι ηττημένοι της κάλπης! 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, είναι προσωπικό θέμα αυτό; Είναι Προεδρείο αυτό; 
      ΠΡΟΕΔΡΕΥΩΝ (Γεώργιος Σούρλας): Κύριε Παναγιωτόπουλε, δεν είναι προσωπικό αυτό!  Σας παρακαλώ, κύριε Παναγιωτόπουλε!
      ΠΑΝΟΣ ΠΑΝΑΓΙΩΤΟΠΟΥΛΟΣ: Βιάζονται, λοιπόν, οι συνάδελφοι του ΠΑ.ΣΟ.Κ. για μια ακόμη φορά να ηττηθούν! Εμπρός, λοιπόν!
      (Χειροκροτήματα από την πτέρυγα της Νέας Δημοκρατίας)
      ΘΕΟΔΩΡΟΣ ΠΑΓΚΑΛΟΣ: Avanti Colonello!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριε Παναγιωτόπουλε! Δεν είναι προσωπικό αυτό! 
      Κύριε Υπουργέ, έχετε το λόγο.
      ΑΝΔΡΕΑΣ ΛΟΒΕΡΔΟΣ: Δεν έχετε …
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, μα τι είναι αυτό; Αφήστε να μιλήσει ο Υπουργός!  Θα μοιράσω ηρεμιστικά. Θα κάνω χρήση της ιατρικής μου ιδιότητας σήμερα. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, θα μιλήσω σίγουρα και μην έχετε καμμία αμφιβολία, κύριε Λοβέρδο, για το θέμα της αντισυνταγματικότητας. Όμως, ελέχθησαν πολλά με αφορμή τη συζήτηση για την αντισυνταγματικότητα, που αφορούν τις παρυφές του θέματος ή το θέμα συνολικά και θέλω να διαβάσω πολύ σύντομα ένα κείμενο. 
      (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Παρακαλώ ησυχία! Μα, είναι δυνατόν να πάμε έτσι; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): «Ιδιωτικοποιήθηκε η θυγατρική εταιρεία της Ολυμπιακής Αεροπορίας «OLYMPIC CATERING». Βρίσκεται σε τελική φάση πώλησης με ποσοστό 100% των μετοχών της θυγατρικής εταιρείας της Ολυμπιακής Αεροπορίας «GALILEO HELLAS Α.Ε.».
      Ολοκληρώθηκε ο μετασχηματισμός του πτητικού έργου των τριών εταιρειών του Ομίλου με τη δημιουργία της εταιρείας «ΟΛΥΜΠΙΑΚΕΣ ΑΕΡΟΓΡΑΜΜΕΣ Α.Ε.», η ιδιωτικοποίηση της οποίας βρίσκεται στη φάση διαπραγματεύσεων των τραπεζών, χρηματοοικονομικών συμβούλων του ελληνικού δημοσίου και των ενδιαφερομένων επενδυτών, που υπέβαλαν δεσμευτική προσφορά. 
      Προωθείται διαδικασία προσδιορισμού των κλάδων επίγειας εξυπηρέτησης και τεχνικής βάσης από τους ορκωτούς λογιστές της «DELOITTE & TOUCHE», προκειμένου να ακολουθήσει η αποτίμηση από ανεξάρτητους εκτιμητές και η σύνταξη ισολογισμού, μετασχηματισμού και συνοδευτικής έκθεσης από ανεξάρτητο ορκωτό ελεγκτή, με σκοπό την απόσχισή τους σε ξεχωριστές εταιρείες», με σκοπό, προφανώς, την αποκρατικοποίηση της εταιρείας.
      Ποιος τα λέει αυτά;
      ΑΝΔΡΕΑΣ ΛΟΒΕΡΔΟΣ: Καμμία σχέση!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ο Γενικός Γραμματέας του Υπουργείου Μεταφορών του ΠΑ.ΣΟ.Κ. κ. Κωνσταντινίδης σε γράμμα στον κ. Λαμουρέ, Γενικό Διευθυντή της Διεύθυνσης Μεταφορών της Ευρωπαϊκής Επιτροπής, στις 16 Ιανουαρίου 2004. 
      (Χειροκροτήματα από την πτέρυγα της Νέας Δημοκρατίας)
      Σήμερα, ουκ οίδατε τον άνθρωπο! Δεν ξέρετε τίποτα για το θέμα! Δεν το γνωρίζετε! Είστε εναντίον της αποκρατικοποίησης της Ολυμπιακής! 
      ΑΝΔΡΕΑΣ ΛΟΒΕΡΔΟΣ: Άσχετο! Άσχετο!
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Λοβέρδο! Αφήστε να μιλήσει ο Υπουργός. Αφήστε πρώτα να ακουστεί ο Υπουργός. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Γείτονα!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Το καλύτερο απ’ αυτό το έγγραφο σας το κρατάω για το τέλος. Περιμένετε λίγο.
      (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ένα λεπτό! Σταματήστε λίγο. 
      ΘΕΟΧΑΡΗΣ ΤΣΙΟΚΑΣ: Εσείς την κλείνετε!
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, σας παρακαλώ! 
      (Θόρυβος στην Αίθουσα)
      ΙΩΑΝΝΗΣ ΤΡΑΓΑΚΗΣ: Μα, τι είναι αυτά;  Αυτά στα κόμματά σας. Όχι σε εμάς!
      ΠΡΟΕΔΡΕΥΩΝ (Γεώργιος Σούρλας): Ηρεμήστε, σας παρακαλώ! Ένα λεπτό, κύριε Υπουργέ. 
      Να ακουστεί ο Υπουργός και να λαμβάνει τις ευθύνες των όσων λέει! Να μη γίνεται καμμία διακοπή! Τι συμπεριφορά είναι αυτή; Ταιριάζει αυτό στο Κοινοβούλιο μας; Γήπεδο θα κάνουμε το Κοινοβούλιο, επειδή κάποιοι από εσάς ξυπνήσατε άσχημα το πρωί; Σας παρακαλώ πάρα πολύ! Αν δεν θέλετε να ησυχάσετε, να φύγετε από την Αίθουσα. Να αποχωρήσετε! Δικαίωμα συνεχούς διακοπής δεν έχετε! 
      ΗΛΙΑΣ ΚΑΛΛΙΩΡΑΣ: Κανένας δεν σας διέκοψε!
      ΛΑΖΑΡΟΣ ΤΣΑΒΔΑΡΙΔΗΣ: Δεν θα αφήσετε τον Υπουργό να μιλήσει; 
      Κύριε Τσιόκα, ας μας γράψετε τι θέλετε να σας πει!
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεύτερον, ειπώθηκε ότι τάχα η τροπολογία αυτή δεν αφορά μόνο στην Ολυμπιακή, αλλά αφορά –δήθεν- σε όλες τις Δ.Ε.Κ.Ο. του δημοσίου, οι οποίες ξαφνικά θα ρευστοποιηθούν και οι εργαζόμενοι θα μείνουν ακάλυπτοι. 
      Μα, διαβάστε πώς ξεκινά η τροπολογία. Λέει για «δημόσιες επιχειρήσεις, οι οποίες σωρευτικά, πρώτον, αντιμετωπίζουν σοβαρά οικονομικά προβλήματα ή προβλήματα στη διάρθρωση της δομής των κεφαλαίων τους ή παρουσιάζουν έκδηλη αδυναμία πληρωμής των ληξιπρόθεσμων οφειλών τους ή έχουν ίδια κεφάλαια τα οποία, με βάση τον τελευταίο δημοσιευμένο ισολογισμό, έχουν αφομοιωθεί τόσο, ώστε να συντρέχει νόμιμη περίπτωση εφαρμογής του άρθρου 48 του ν. 2190/20 και, δεύτερον, σωρευτικά έχουν λάβει στο παρελθόν κρατικές ενισχύσεις, με αποτέλεσμα η περαιτέρω ενίσχυσή τους από το ελληνικό δημόσιο να αντίκειται στις διατάξεις του κοινοτικού δικαίου.»
      Σας ρωτώ και ρωτώ και τους συναδέλφους της Αριστεράς μαζί, που το έθεσαν το θέμα: Ξέρετε καμιά άλλη Δ.Ε.Κ.Ο. που να αντιμετωπίζει ή να υπάρχει περίπτωση να αντιμετωπίσει τέτοιου είδους θέμα, εκτός από την Ολυμπιακή;
      ΘΕΟΧΑΡΗΣ ΤΣΙΟΚΑΣ: Όλες!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): «Το ψέμα έχει κοντά ποδάρια»! Και εδώ θα παίρνετε απαντήσεις. Και αυτό το λέω, για να το μάθουν όλοι οι εργαζόμενοι. Είναι μια ρύθμιση που φέρνουμε από τη συμφωνία που κάναμε με την Ευρωπαϊκή Επιτροπή, για να ρυθμίσουμε, όπως προσπαθούσατε κι εσείς να ρυθμίσετε, αλλά χωρίς την έγκριση της Ευρωπαϊκής Επιτροπής το θέμα της Ολυμπιακής, που ταλανίζει επί πολλά χρόνια το ελληνικό πολιτικό σύστημα.
      Τρίτον, στην τροπολογία αυτή, στην οποία αναφερθήκατε και λέτε ότι δήθεν αζημίως θα φύγουν οι υπάλληλοι της Ολυμπιακής, αμέσως από κάτω αναφέρετε ότι οι τρεις συναρμόδιοι Υπουργοί οφείλουν με αποφάσεις τους να ρυθμίσουν όλα τα θέματα που αφορούν στην κοινωνική ενίσχυση των ανθρώπων, της Ολυμπιακής εν προκειμένω.
      Κι επειδή ακόμα αμφιβάλλετε και για να μάθετε κι εσείς και ο ελληνικός λαός, θα σας αναφέρω συγκεκριμένα παραδείγματα.
      ΑΝΔΡΕΑΣ ΛΟΒΕΡΔΟΣ: Αζημίως…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Λοβέρδο, βεβαίως λέει «αζημίως» για την εταιρεία. Τι προτείνετε; Να τους πληρώσει η εταιρεία από τα λεφτά που δεν έχει; Αυτή την κάλυψη θα έχουν οι υπάλληλοι της Ολυμπιακής; 
      Η εταιρεία είναι μέσα, κύριε Λοβέρδο. Το δημόσιο θα τους καλύψει. Οφείλει να τους καλύψει κι εμείς έχουμε την ευαισθησία να το κάνουμε.
      (Θόρυβος από την πτέρυγα του ΠΑ.ΣΟ.Κ.)
      Εσείς, αντίθετα, ερχόσαστε ως ημιμαθείς εδώ πέρα –αναφέρομαι στους συναδέλφους του ΠΑ.ΣΟ.Κ.- και προκαλείτε μιαν απίστευτη σύγχυση, όχι ηθελημένα θέλω να πιστεύω.
      Ακούστε, λοιπόν -για να ξέρετε- τι θα εισπράξουν –και σωστά θα το εισπράξουν- οι άνθρωποι της Ολυμπιακής, όταν θα τελειώσει το θέμα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Π.Ε., τεχνικός υπάλληλος της Ολυμπιακής με δεκαέξι χρόνια εργασιακή εμπειρία στην Ολυμπιακή και καθαρές αποδοχές σήμερα 3.229 ευρώ, μπορεί να μεταφερθεί στην Υπηρεσία Πολιτικής Αεροπορίας, όπου οι αντίστοιχες καθαρές αποδοχές είναι 3.048 ευρώ. Η μισθολογική διαφορά των 181 ευρώ θα καλυφθεί με το μισθολογικό συμπλήρωμα, που εμείς προβλέπουμε.
      Εργάτης που υπηρετεί στην Ολυμπιακή από το 1984 και θα έχει συμπληρώσει επτά χιλιάδες διακόσια ένσημα, μέχρι την εκκαθάριση της Ολυμπιακής μπορεί, αν το επιθυμεί, με την προσαύξηση να συνταξιοδοτηθεί με ποσό σύνταξης, που αντιστοιχεί στα δέκα χιλιάδες πεντακόσια ένσημα και άρα, με συνολική μεικτή σύνταξη 2.250 ευρώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Με συγχωρείτε, αλλά πρέπει να αναφερθώ, κύριε Πρόεδρε. Εδώ έγιναν διακόσιες διακοπές.
      Εφάπαξ: Ιπταμένη συνοδός με επτά χιλιάδες επτακόσια ογδόντα πέντε πραγματικά ένσημα, δηλαδή με μηνιαίο μεικτό μισθό 4.594 ευρώ, τα οποία με το μέτρο ενίσχυσης του ασφαλιστικού φτάνουν από τώρα στα δέκα χιλιάδες πεντακόσια ένσημα, μπορεί να πάρει εφάπαξ 101.800 ευρώ.
      Σας φτάνουν αυτά; Θέλετε να συνεχίσω; Να προχωρήσω σε άλλες κατηγορίες προσωπικού, όπως οι πιλότοι, οι οποίοι φτάνουν και τα 196.000 ευρώ;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα τα πείτε κατά τη συζήτηση του νομοσχεδίου ή των τροπολογιών.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αυτό, λοιπόν, δεν είναι κοινωνική κάλυψη; Πόση παραπάνω κοινωνική κάλυψη χρειάζεται για να καταλάβετε ότι η Κυβέρνηση, πραγματικά, έχει ένα δίχτυ προστασίας;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε, σας παρακαλώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, συνεχίζω.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Υπουργέ, να μην συνεχίσετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα, πρέπει να αναφερθώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Υπουργέ, δεν θα συνεχίσετε! Θα τα συζητήσουμε κατά τη διάρκεια της συζήτησης των τροπολογιών.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μισό λεπτό. Τελειώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όχι, δεν τελειώνετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, μισό λεπτό.
      ΠΡΟΕΔΡΕΥΩΝ (Γεώργιος Σούρλας): Μία λέξη. Ολοκληρώστε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Η ρύθμιση που συζητάμε σήμερα δεν αποτελεί τίποτε άλλο παρά απλή επανάληψη των διατάξεων των άρθρων 46 και επόμενα του ν. 1892 του 1990, τα οποία ίσχυσαν επί δεκαεπταετία, χωρίς ποτέ να τεθεί ζήτημα αντισυνταγματικότητας των διατάξεων.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Έθεσε κανείς και δεν το ξέρω, πολλώ μάλλον όταν εν προκειμένω είναι σαφές ότι σε σχέση με το ν. 1892 του 1990 η διάταξη αφορά καθαρά περίπτωση… 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ πάρα πολύ!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Τελειώνω, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Πήγε οκτώ λεπτά η ομιλία σας! Κάνατε και διακοπές. Τελειώστε, επιτέλους!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ακολουθείται η λογική των διατάξεων αναγκαστικής εκτέλεσης του Κώδικα Πολιτικής Δικονομίας.
      Κύριοι συνάδελφοι, πάλι από το ίδιο έγγραφο του κ. Κωνσταντινίδη –γιατί και αυτός προφανώς…
      ΘΕΟΧΑΡΗΣ ΤΣΙΟΚΑΣ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Χατζηδάκη, σας παρακαλώ μην επιμένετε άλλο. Σας παρακαλώ, καθίστε. Ευχαριστούμε πολύ. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, μια στιγμή. 
      ΠΡΟΕΔΡΕΥΩΝ (Γεώργιος Σούρλας): Μα, δεν γίνεται, κύριε Χατζηδάκη. 
      (Θόρυβος στην Αίθουσα)
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Σας παρακαλώ, κύριε Πρόεδρε, να ολοκληρώσω.
      ΠΡΟΕΔΡΕΥΩΝ (Γεώργιος Σούρλας): Όχι, δεν γίνεται. Το Προεδρείο κάνει τη δουλειά του εδώ. Σας παρακαλώ πάρα πολύ!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, θα είχα τελειώσει. Τρεις σειρές έχουν μείνει.
      ΠΡΟΕΔΡΕΥΩΝ (Γεώργιος Σούρλας): Καταθέστε το στα Πρακτικά. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): «Περαιτέρω μετά την ολοκλήρωση της διαδικασίας ιδιωτικοποίησης των Ολυμπιακών Αερογραμμών και των εταιρειών επίγειας εξυπηρέτησης και τεχνικής βάσης, των λοιπών θυγατρικών και συμμετοχών της Ολυμπιακής Αεροπορίας, των ακινήτων, μεταφορικών μέσων, μηχανημάτων, εξοπλισμού και λοιπών παγίων που δεν περιέχονται στους κλάδους…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Χατζηδάκη, τελειώσετε επιτέλους! Θα σας αφαιρέσω το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): … η Ολυμπιακή Αεροπορία Α.Ε. θα τεθεί σε εκκαθάριση κατά τις ισχύουσες περί ανωνύμων εταιρειών διατάξεις». 
      ΠΡΟΕΔΡΕΥΩΝ (Γεώργιος Σούρλας): Κύριε Χατζηδάκη, σας παρακαλώ πάρα πολύ!
      (Θόρυβος στην Αίθουσα)
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα, εκκαθάριση κάνατε κι εμάς καταγγέλλετε που κάνουμε ακριβώς το ίδιο. Αυτοί είσαστε και ο ελληνικός λαός μπορεί να βγάλει τα συμπεράσματά του. 
      Σας ευχαριστώ.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης  καταθέτει για τα Πρακτικά το προαναφερθέν έγγραφο,  το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      (Θόρυβος από την πτέρυγα του ΠΑ.ΣΟ.Κ. )
      (Χειροκροτήματα από την πτέρυγα της Νέας Δημοκρατίας ) 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Παρακαλώ, καθίστε κάτω δεν έχετε το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ο κύριος Υπουργός κατάργησε και το Προεδρείο! 
      (Θόρυβος από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, καθίστε.  Ηρεμήστε. Βοηθείστε το Προεδρείο. Μα, είναι δυνατόν να πάμε έτσι; 
      Κύριε Χατζηδάκη, είχατε υπερβεί κατά πολύ το χρόνο. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Όχι, δεν υπάρχει δευτερολογία.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ζητώ το λόγο επί του Κανονισμού. Ο κύριος Υπουργός αποκάλεσε τους Βουλευτές ημιμαθείς. 
      (Θόρυβος από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. 
      ΙΩΑΝΝΗΣ ΤΡΑΓΑΚΗΣ: Πώς ζητάει το λόγο επί του Κανονισμού, έχει κάνει αίτηση; 
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, καθίστε στη θέση σας, σας παρακαλώ πολύ.
      (Θόρυβος από την πτέρυγα του ΠΑ.ΣΟ.Κ. )
      Θα ηρεμήσετε τώρα να ακούσετε; Ακόμα συνεχίζετε; Κάντε και λίγο οικονομία στην αδρεναλίνη. Υπάρχουν και στεφανιαία αγγεία, υπάρχουν και άλλα προβλήματα.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, έχω ζητήσει το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, σας παρακαλώ πάρα πολύ, βοηθείστε. Ηρεμήστε! Μα τι είναι αυτό σήμερα; Και δεν έχει και δημοσιογράφους σήμερα, αλλιώς θα έλεγα ότι το κάνετε για προβολή.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ο κοινοβουλευτικός κολοσσός, κύριος Χατζηδάκης είπε ότι οι Βουλευτές είναι ημιμαθείς!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Λοβέρδο, τελειώσαμε. Παρακαλώ καθίστε. 
      ΑΝΔΡΕΑΣ ΛΟΒΕΡΔΟΣ: Για ποιον το είπε; Για εμάς το είπε; Εμείς είμαστε ημιμαθείς; 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση κατά το άρθρο 100 παράγραφος 2 του Κανονισμού της Βουλής για την αντισυνταγματικότητα του νομοσχεδίου. 
      Παρακαλώ, οι δεχόμενοι ότι το νομοσχέδιο δεν είναι σύμφωνο με το Σύνταγμα, να εγερθούν. 
      (Εγείρονται οι αποδεχόμενοι την ένσταση)
      
      Είναι προφανές ότι δεν ηγέρθη ο απαιτούμενος αριθμός Βουλευτών από το Σύνταγμα και από τον Κανονισμό της Βουλής και συνεπώς η ένσταση αντισυνταγματικότητας απορρίπτεται.
      (Θόρυβος-διαμαρτυρίες  στην Αίθουσα)
      ΑΝΝΑ ΦΙΛΙΝΗ: Δεν έγινε καταμέτρηση, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η Ειδική Αγορήτρια του Κομμουνιστικού Κόμματος Ελλάδος, κ. Νικολαΐδου. 
      (Θόρυβος στην Αίθουσα)
      Σας παρακαλώ, κυρία Νικολαΐδου, μισό λεπτό πριν ξεκινήσετε την ομιλία σας. 
      Κύριοι συνάδελφοι, όσοι θέλετε να παραμείνετε, οι άλλοι να εξέλθετε της Αιθούσης και να κάνετε όποια κουβέντα θέλετε. Σας παρακαλώ, κύριοι συνάδελφοι, να επισπεύσετε την αποχώρησή σας ή να καθίσετε. Είναι στο Βήμα η κ. Νικολαΐδου και πρέπει να υπάρχει απόλυτη ησυχία. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε, αν και απ’ ότι φαίνεται, στην Αίθουσα αυτή περισσότερο επικρατεί ο τύπος και όχι η συζήτηση επί της ουσίας. Δεν θέλω να προσβάλω κανέναν, αλλά όποιος μας παρακολουθεί, δεν μπορεί να βγάλει άλλο συμπέρασμα. 
      ΠΡΟΕΔΡΕΥΩΝ (Γεώργιος Σούρλας): Αν έχετε την καλοσύνη, κυρία Νικολαΐδου, να κάνω μια ανακοίνωση προς το Τμήμα. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στην έκθεση με τίτλο «Βουλευτές και Ευρωβουλευτές συγγράφουν: 1974-2008», είκοσι τρεις μαθητές και μαθήτριες και ένας συνοδός δάσκαλος του 13ου και 21ου Δημοτικού Σχολείου Αγίου Δημητρίου.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
      Ορίστε, κυρία Νικολαΐδου, έχετε το λόγο. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κυρίες και κύριοι  Βουλευτές, ειπώθηκαν πολλά. Και παρ’ ότι ο Εισηγητής της Πλειοψηφίας έκανε μία προσπάθεια να μας πείσει ότι το νομοσχέδιο αυτό λύνει πολλά θέματα του Υπουργείου Μεταφορών και δεν είναι νομοσχέδιο για την Ολυμπιακή και για τον Ο.Σ.Ε., όπως εξελίχθηκε η συζήτηση, αυτό κύριε Υπουργέ, μπορεί να ίσχυε μέχρι την Πέμπτη το βράδυ. Και ειλικρινά δεν στέκομαι στον τύπο ούτε θα κάνω τον ντέντεκτιβ, τι ώρα το καταθέσατε και πότε έπρεπε, αλλά σίγουρα ήσασταν στην επιτροπή μέχρι τις 4.00΄περίπου. Κάνατε δεκτές τις τροπολογίες που είχαν κατατεθεί μέχρι εκείνη την ώρα. Δεν μπορούσατε να μας ενημερώσετε ότι υπάρχουν άλλες δύο που η μία αφορούσε την Ολυμπιακή και η άλλη τον Ο.Σ.Ε.;
      Γιατί η ουσία του νομοσχεδίου είναι πώς θα περάσετε αυτές τις δύο τροπολογίες, που η μεν πρώτη βάζει την Ολυμπιακή πια στην τελική φάση. Και εδώ δεν απαλλάσσονται των ευθυνών ούτε οι προηγούμενες κυβερνήσεις. Αύριο που θα συζητήσουμε τις τροπολογίες, μπορούμε να θυμίσουμε συγκεκριμένες ημερομηνίες και ευθύνες με τις απόπειρες εξυγίανσης που έχουν γίνει από τις κυβερνήσεις του ΠΑ.ΣΟ.Κ.. 
      Σήμερα όμως οι δικές σας ευθύνες είναι πολύ μεγάλες και βέβαια, εσείς ο ίδιος έχετε δηλώσει στην αρχή της θητείας σας στο συγκεκριμένο Υπουργείο ότι η μεγάλη προσωπική σας προτεραιότητα για το 2008 είναι το θέμα της Ολυμπιακής. Πρέπει να είστε πολύ ευτυχής που θα μείνετε στην ιστορία ως ο Υπουργός που έθαψε τελικά την Ολυμπιακή, γιατί μπαίνει στην τελική φάση με την πώληση -ήδη έχουν δημοσιευθεί οι προκηρύξεις για την πώληση- απολύσεις, εθελούσιες έξοδοι, μετατάξεις στο δημόσιο.  
      Όσο για τον Ο.Σ.Ε., μπαίνει άμεσα σε μία αντίστοιχη διαδικασία, όχι βέβαια ακριβώς πώληση, αλλά παραπέρα ιδιωτικοποίηση, υποτίμηση, συρρίκνωση του έργου και του εργατικού δυναμικού. 
      Εμείς θα σας πούμε μία κουβέντα μόνο. Αν πραγματικά θέλετε να προσφέρετε υπηρεσία, αποσύρετε αυτές τις δύο συγκεκριμένες τροπολογίες. Δεν είναι μόνο θέμα αντισυνταγματικό. Και κοιτάξτε, μη μας υποτιμάτε. Κι εμείς μπορούμε να διαβάσουμε απλά ελληνικά. Νομικοί δεν είμαστε, αλλά αυτό που καταλαβαίνει, όποιος έχει έναν μέσο όρο μυαλού, είναι ότι παραβιάζονται συγκεκριμένα άρθρα του Συντάγματος, άρθρο 20 παράγραφος 1 και άρθρο 22 παράγραφος 1, όπου αναφέρεται στην εργασία ότι αποτελεί δικαίωμα και προστατεύεται από το κράτος. 
      Αποσύρετε, λοιπόν, τις τροπολογίες -γιατί έτσι θα αφήσετε και ένα καλό όνομα προς τους εργαζόμενους- και να κουβεντιάσουμε μετά το πώς μπορεί -όχι να βρεθεί απλά λύση- να προχωρήσει. 
      Τις θέσεις μας τις ξέρετε, βέβαια, και μπορεί να σας φανούν τώρα και λίγο ουτοπικές. Όταν εμείς μιλάμε για δημόσιο μεταφορικό σχεδιασμό  στο σύνολο των μέσων, είναι μία πραγματικότητα που είτε το θέλετε είτε όχι σιγά-σιγά θα έρθει και θα εφαρμοστεί. Έρχεστε, λοιπόν, με συνοπτικές διαδικασίες να διαλύσετε και να ιδιωτικοποιήσετε το νόμιμο.  Το τι προβλέπει το σχέδιο, θα τα πούμε αύριο. Όμως τα επιχειρήματα που χρησιμοποιείτε -και τα είπατε και πριν από λίγο- είναι το γνωστό ότι ο ελληνικός λαός και ο φορολογούμενος πολίτης επιβαρύνονται με 1.000.000 ευρώ την ημέρα, ότι σε όλη την Ευρώπη συμβαίνει το ίδιο, αποκρατικοποιούνται οι αεροπορικές εταιρείες και η Κυβέρνηση δίνει κοινωνικά δίκαιη λύση, ώστε οι φορολογούμενοι, τα φτωχά λαϊκά στρώματα να σταματήσουν να πληρώνουν αυτό το βαρύ τίμημα. 
      Υπενθυμίζουμε, βέβαια, και τις τρεις απόπειρες του ΠΑ.ΣΟ.Κ. το 2003, γιατί σε κάποια στιγμή της παρέμβασής σας ρωτήσατε αν υπάρχουν άλλες Δ.Ε.Κ.Ο. Μα, δεν αφήσατε και καμμία. Ξεκινώντας από τον Ο.Τ.Ε., έχετε σχεδόν ξεπουλήσει τα πάντα. Αυτό όμως που δεν έχετε πει και που είναι η αλήθεια -και πείτε την έστω και την τελευταία στιγμή- είναι ότι ο μοναδικός λόγος που προχωράτε σ’ αυτήν τη λύση είναι η ψήφιση και η υποταγή σας στη Συνθήκη του Μάαστριχτ. Μήπως δεν ξέρατε εσείς, το ΠΑ.ΣΟ.Κ., αλλά και ο Συνασπισμός όταν ψηφίζατε τη συγκεκριμένη Συνθήκη ότι ο αποκλειστικός στόχος ήταν η απελευθέρωση και η ιδιωτικοποίηση των τομέων στρατηγικής σημασίας, όπως είναι και αυτή των μεταφορών; 
      	Τι σημαίνει απελευθέρωση; Απελευθέρωση σημαίνει ότι οι επιχειρηματίες μπορούν στον συγκεκριμένο τομέα να παράγουν δικό τους έργο και να αγοράσουν τον κρατικό τομέα. Αυτός είναι ο λόγος για τον οποίο ξεπουλάτε την Ολυμπιακή και είναι ο ίδιος λόγος για τον οποίο έχουν ιδιωτικοποιηθεί παλιότερα ο Ο.Τ.Ε., η Δ.Ε.Η. και όλες οι Δ.Ε.Κ.Ο. Μάλιστα, με τη συγκεκριμένη τροπολογία δίνετε αυτήν τη δυνατότητα στον οποιονδήποτε εκκαθαριστή να προχωρήσει σε αντίστοιχη διαδικασία σ’ οποιαδήποτε Δ.Ε.Κ.Ο. έχει μείνει, δηλαδή να ξεπουλήσει τα πάντα. Έχοντας όλες αυτές τις υπερεξουσίες, που του δίνετε θα εκποιήσει τα περιουσιακά στοιχεία, όχι μόνο της Ολυμπιακής, αλλά και των υπόλοιπων Δ.Ε.Κ.Ο., από τη στιγμή που δίνετε αυτήν τη δυνατότητα μέσα από την τροπολογία. Στην ουσία, δωρίζετε στον αγοραστή ό,τι έχει συμφωνήσει με τον εκκαθαριστή. Δεν μας απασχολεί πότε αυτός ο εκκαθαριστής θα παρουσιάζει την έκθεσή του και τι συγκεκριμένες διαδικασίες θα ακολουθηθούν. 
      Αυτός είναι, λοιπόν, ο λόγος για τον οποίον έρχεστε και ιδιωτικοποιείτε σήμερα και ξεπουλάτε την Ολυμπιακή. Είναι μια καθαρά πολιτική επιλογή, γι’ αυτό δεν είναι σωστό να επικαλείσθε τη σημερινή οικονομική κατάσταση. Έχετε τις ευθύνες σας για το διάστημα που εσείς διοικείτε και κυβερνάτε, όπως φυσικά υπάρχουν και διαχρονικά συγκεκριμένες ευθύνες για τις προηγούμενες κυβερνήσεις του ΠΑ.ΣΟ.Κ..
      	Αυτήν τη στιγμή, όμως, προσπαθείτε να ξεγελάσετε και τους εργαζόμενους. Είναι τυχαίο ότι σε άλλους στέλνετε επιστολή και άλλους τους καλείτε σε διάλογο, αφού ήδη έχετε πάρει τις αποφάσεις σας; Δεν μπορείτε, λοιπόν, να τις κρύβετε και πρέπει να τους μιλήσετε ανοιχτά. Σας είναι γνωστό ότι πολλοί συνταξιούχοι της Ολυμπιακής του 2003 ακόμα περιμένουν τις τότε αποφάσεις να υλοποιηθούν.
      	Εμείς, λοιπόν, επιμένουμε για το θέμα της Ολυμπιακής και του Ο.Σ.Ε. -όπου θα αναφερθούμε αναλυτικότερα στην αυριανή συνεδρίαση- ότι πρέπει να τα αποσύρετε. Δεν υπάρχει άλλη λύση αυτήν τη στιγμή, αν θέλετε πράγματι να προσφέρετε μια θετική υπηρεσία.
      Για να έλθω λίγο στο συγκεκριμένο νομοσχέδιο και στα υπόλοιπα άρθρα, ουσιαστικά μέσα απ’ όλα τα άρθρα, αυτό που περνάει είναι ότι γίνεται μία προσπάθεια για την πλήρη ενσωμάτωση της ελληνικής νομοθεσίας με το κοινοτικό δίκαιο για να προωθηθούν οι σαρωτικές ιδιωτικοποιήσεις, που ετοιμάζετε και ιδιαίτερα στο νευραλγικό τομέα των μεταφορών, με εξουσιοδότηση στον κάθε φορά Υπουργό και χωρίς κανέναν έλεγχο από τη Βουλή. 
      Νομίζω ότι πάρα πολλές φορές σ’ αυτήν την Αίθουσα, αλλά και κατά τη διάρκεια της συζήτησης στις επιτροπές μπαίνει και ξαναμπαίνει το θέμα ότι γι’ αυτές τις περιβόητες αποφάσεις που παίρνονται στην Ευρωπαϊκή Ένωση πριν παρθούν πρέπει να ενημερώνεται η Βουλή και να εκφέρει έστω και συμβουλευτικά μία γνώμη. Αυτό δεν έχει γίνει ποτέ, γιατί πραγματικά δεν υπάρχει κανένας έλεγχος και δεν έχουμε δει μέχρι τώρα κανέναν Υπουργό να έρχεται, όχι να απολογείται, αλλά να ενημερώνει τη Βουλή.
      Στο συγκεκριμένο νομοσχέδιο, όπως και σε όλα τα άλλα που γίνεται αυτή η προσπάθεια της ρύθμισης και της πλήρους εναρμόνισης του ελληνικού δικαίου με το αντίστοιχο κοινοτικό, έρχεστε και κωδικοποιείτε όλη τη νομοθεσία, το μεγαλύτερο μέρος της οποίας πρέπει να αναγνωρίσουμε ότι έχει θεσμοθετηθεί από τις προηγούμενες κυβερνήσεις του ΠΑ.ΣΟ.Κ.. 
      Ρυθμίζεται, βέβαια, και αυτό το γνωστό βοήθημα τεκμηρίωσης. Μας δώσατε απαντήσεις στην επιτροπή, πάντως δεν μας πείθετε, γιατί δεν έχουν καμμία νομική πρακτική σημασία και δεν πρόκειται να λύσουν κανένα πρόβλημα. Βέβαια, αλλάζοντας την οποιαδήποτε απόφαση ή οδηγία ξανά πάλι κάποιες άλλες επιτροπές θα έρχονται, γιατί αυτές οι επιτροπές που διορίζετε είναι καθαρά κυβερνητικές και εξασφαλίζετε φυσικά και τη γραμματειακή τους υποστήριξη, με μισθούς, που είναι πέρα και έξω από κάθε διαδικασία και λογική από τους γνωστούς ειδικούς λογαριασμούς. Είναι ξεκάθαρο ότι έτσι τακτοποιούνται και βολεύονται κάποιοι δικοί σας κάθε φορά, ανάλογα με το ποιος είναι στην κυβέρνηση.
      Ενσωματώνονται, λοιπόν, οδηγίες που αφορούν στις οδικές μεταφορές, την προστασία του περιβάλλοντος και τον Ο.Σ.Ε.. Μάλιστα, γίνεται πολύς λόγος για «πράσινες μεταφορές», «πράσινη οικονομία». Δεν αντιμετωπίζει, βέβαια, κανένα πρόβλημα του περιβάλλοντος. Απλά γίνεται μια προσπάθεια ως προς το πως θα ζήσουμε με το πρόβλημα. Και για τα θέματα των «πράσινων μεταφορών» επίσης συνιστάται μια διαρκής και μάλιστα εννεαμελής επιτροπή, η οποία ούτε λίγο ούτε πολύ, διορίζεται σχεδόν από το μισό υπουργικό συμβούλιο με την έγκριση του Πρωθυπουργού. Αν θυμάμαι καλά, αυτή πρέπει να είναι η επιτροπή. 
      Με πρόσχημα δε το περιβάλλον επιβάλλετε ακόμα μεγαλύτερα χαράτσια από αυτά που προέβλεπε και ο πρόσφατα αναθεωρημένος κώδικας οδικής κυκλοφορίας. Και επεκτείνετε την κάρτα ελέγχου καυσαερίων σε όλη την επικράτεια και για όλα τα οχήματα, αυτοκίνητα και δίκυκλα. Δεν είμαστε ενάντια στην επιβολή προστίμων -όχι βέβαια στις συνεχείς αυξήσεις- και στις κάρτες ελέγχου, αλλά αυτό το «σε όλη την επικράτεια», εκτός από το ότι φαίνεται υπερβολικό, είναι περισσότερο από σίγουρο ότι δεν πρόκειται να εφαρμοστεί. 
      Θα πω δυο κουβέντες για τα συνεργεία, γιατί πραγματικά το θέμα αφορά έναν πολύ μεγάλο αριθμό αυτοαπασχολούμενων, οι οποίοι ουσιαστικά δουλεύουν οι ίδιοι με μέλη των οικογενειών τους ή με 1-2 το πολύ εργαζόμενους. Και δεν είναι τώρα ο στόχος η προστασία του περιβάλλοντος, γιατί η δουλειά που θα κάνει ένα μικρό συνεργείο είναι η ίδια μ’ αυτή που κάνει και το μεγάλο. Στόχος σας όμως είναι να συγκεντρωθούν οι επισκευές αυτοκινήτων σε λίγα χέρια, αφού θα αναγκαστούν οι αυτοαπασχολούμενοι ή αυτοί που απασχολούν έναν και δύο εργαζόμενους, να κλείσουν, από την στιγμή που ουσιαστικά τα μικρά συνεργεία θα είναι παραρτήματα των μεγάλων. Ή αν θέλετε, με την φράση που βλέπουμε στις ταμπέλες που μας ενημερώνουν ότι υπάρχουν τα συνεργεία αυτά, «εξουσιοδοτημένα συνεργεία» της τάδε μάρκας. Ενώ τα μεγάλα, που έχουν την δυνατότητα να εγκατασταθούν έξω από τον οικιστικό ιστό, με υποδομή και τεχνογνωσία καλύτερη, θα είναι αυτά στα οποία θα συγκεντρωθούν όλες οι επισκευές. 
      Πρέπει να μας απαντήσετε τι σκέφτεστε να κάνετε μ’ αυτόν τον κόσμο. Μ’ αυτά τα μικρά συνεργεία, που είναι μέσα στον οικιστικό ιστό. Θα υπάρξει κάποια βοήθεια; Αν σας προτείνουμε εμείς ότι μπορεί το κράτος, η πολιτεία, να δημιουργήσει τέτοια μεγάλα συνεργεία και να τους βοηθήσει για την μετεγκατάσταση αυτά θα μας πείτε ότι είναι πολύ δύσκολα, με βάση τα σημερινά οικονομικά δεδομένα. Δηλαδή, θα υπάρχει ένας πολύ μεγάλος αριθμός που θα φτάσει σε απόγνωση. Και δεν αποκλείεται οι περισσότεροι να είναι και κοντά στην συνταξιοδότησή τους. 
      Γίνονται κάποιες ρυθμίσεις σε σχέση με την επισκευή και συντήρηση οχημάτων με τα εναλλακτικά καύσιμα. Δεν θα είχαμε πραγματικά αντίρρηση και δεν είμαστε κατά των εναλλακτικών καυσίμων. Ποιος όμως θα εκπαιδεύσει αυτό το προσωπικό; Σε σχέση με τα συνεργεία πάντοτε. Θα τρέχουν οι ιδιοκτήτες των συνεργείων και το προσωπικό τους πίσω από κάθε ιδιώτη, να επιβαρύνονται οικονομικά, χρονικά; Είναι ζητήματα που άμεσα θα τα βρούμε μπροστά μας και περιμένουμε κάποια απάντηση. 
      Υπάρχουν αρκετές ρυθμίσεις για την οδική ασφάλεια, παρά τη δημόσια διαβεβαίωση του Πρωθυπουργού, μετά από κάποια συγκεκριμένα ατυχήματα -εδώ και τέσσερα χρόνια έχει δοθεί, βέβαια, αυτή του η διαβεβαίωση- ότι πρώτη προτεραιότητα για τον Πρωθυπουργό και για την Κυβέρνηση είναι η εξασφάλιση της οδικής ασφάλειας. Κάντε μας έναν απολογισμό. Τι κάνατε αυτά τα τέσσερα-πέντε χρόνια, που κυβερνάτε; Σας είπα και την προηγούμενη φορά –αυτό τουλάχιστον έχει πέσει στην αντίληψή μου- δώσατε σαν Υπουργείο κάποιες φορητές ζυγαριές για τον έλεγχο του υπέρβαρου των φορτηγών αυτοκινήτων. Δώσατε έναν συγκεκριμένο αριθμό και ίσως δώσετε κι άλλες.  Σε αυτές τις ζυγαριές, λοιπόν, θα εξαντληθεί όλη η βελτίωση της οδικής ασφάλειας; 
      Σας είναι γνωστή η κατάσταση στο εθνικό και επαρχιακό οδικό δίκτυο, ιδιαίτερα στο επαρχιακό. Και παρά το ότι λέτε πως τα δυστυχήματα είναι λιγότερα, πρόσφατη ανακοίνωση του Παρατηρητηρίου Οδικής Ασφάλειας του Τεχνικού Επιμελητηρίου Ελλάδας -σε ανακοίνωση που έδωσε επίσημα η Τροχαία με βάση αυτή την έκθεση- μας ενημερώνει ότι το πρώτο εξάμηνο του 2008 τα θανατηφόρα δυστυχήματα αυξήθηκαν κατά 8,6% και τα ατυχήματα με σοβαρούς τραυματισμούς κατά 7,8%. 
      Όλα αυτά, βέβαια, είναι σε χειρότερη κατάσταση στην επαρχία και ιδιαίτερα στις τουριστικές περιοχές και τα νησιά, όπως ο Βόρειος Οδικός Άξονας της Κρήτης, όπου πραγματικά οι περισσότεροι δρόμοι είναι λαιμητόμοι και έχουμε τα περισσότερα δυστυχήματα.
      (Στο σημείο αυτό κτυπάει το κουδούνι λήξεως του χρόνου ομιλίας της Ε΄ Αντιπροέδρου της Βουλής)
      Ολοκληρώνω σ’ ένα λεπτό, κύριε Πρόεδρε.
      Το αρνητικό, δε, είναι ότι μετά τη διάλυση του Ταμείου Εθνικής Οδοποιίας, η είσπραξη των διοδίων πέρασε μεν στους μεγαλοκατασκευαστές, αλλά δεν βλέπει κανείς κανένα αποτέλεσμα. 
      Και επειδή πολύς λόγος έχει γίνει το τελευταίο διάστημα για την κατάργηση των διοδίων, ξέρετε πολύ καλά ότι είμαστε το πρώτο κόμμα που βγήκε καθαρά με διεκδίκηση για να καταργηθούν όλα τα διόδια και να μην υπάρχει πουθενά κανένα χαράτσι. Δεν έχουμε πρόβλημα που μετά ακολούθησαν κι άλλα κόμματα. Τις υποδομές, όμως και τα έργα πρέπει να τα αναλάβει το κράτος, χωρίς να επιβαρύνεται ο λαός.
      Από εκεί και ύστερα, η κατάσταση με τα διόδια και τις συνεχείς αυξήσεις δεν μπορεί να συνεχιστεί. Πρέπει να καταργηθούν. 
      Εσείς σαν Υπουργείο πρέπει να πάρετε μια απόφαση, διότι ξέρετε πολύ καλά -αν βάλετε κάτω τα νούμερα και λογαριάσετε- ότι αυτοί οι περιβόητοι μεγαλοκατασκευαστές μετά από ορισμένα χρόνια, όχι μόνο βγάζουν τα έξοδά τους, αλλά συνεχίζουν εσαεί, για τριάντα, σαράντα χρόνια -δεν ξέρω πόσα είναι τα χρόνια της σύμβασής τους- να κλέβουν τον ελληνικό λαό, χωρίς να προσφέρουν το παραμικρό.
      Για το άρθρο 24 θα πω μία κουβέντα, κύριε Πρόεδρε και θα ολοκληρώσω. 
      Εκεί φαίνεται ότι κάνετε κάποιες διευκολύνσεις στους επαγγελματίες οδηγούς ταξί και στους ιδιώτες. Δεν συμφωνούμε, βέβαια, με όλες. Θα τα πούμε αναλυτικά στα άρθρα. Αντίθετα, συμφωνούμε με την τροπολογία που έχει κατατεθεί από το Βουλευτή της Β΄ Πειραιά και Αντιπρόεδρο, τον κ. Νεράντζη, όπου μπαίνει μία παράταση για τις άδειες ταξί μέχρι το 2011, αν θυμάμαι καλά.
      Υπάρχουν πολλά θέματα ακόμα. Βλέπω, όμως, το χρόνο και δεν θέλω να τον καταχραστώ. Καταλαβαίνετε ότι επί της αρχής δεν μπορούμε να συμφωνήσουμε, το καταψηφίζουμε. Και επιμένουμε, για άλλη μία φορά, να αποσύρετε τις τροπολογίες που έχουν σχέση με την Ολυμπιακή και τον Ο.Σ.Ε..
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Νικολαΐδου.
      Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ότι έχουν το μαύρο χάλι οι συγκοινωνίες όλων των ειδών στη χώρα μας, αυτό είναι αναντίρρητο. Δεν έχει παρά να δει κανείς την κατάσταση που επικρατεί σε όλους τους ελληνικούς δρόμους, ιδιαίτερα στις πόλεις. Δεν έχει παρά να δει κανείς τις ακτοπλοϊκές συγκοινωνίες, όπου έγινε απελευθέρωση, κύριε Υπουργέ, η οποία υποτίθεται ότι θα ήταν για καλό. Και είδατε ποια ήταν τα αποτελέσματα. Από διακόσια πενήντα πλοία μένουν εκατό. Μάλιστα, το χειμώνα φεύγουν τα εξπρές και τα περισσότερα νησιά το χειμώνα έχουν επικοινωνία μια φορά την εβδομάδα. Να δούμε το τι γίνεται με την Ολυμπιακή, η οποία οδηγείται με τη μεθοδευμένη διάλυση που έχει εφαρμοστεί, σε αυτή τη λύση που εσείς προτείνατε.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
       Και βέβαια να δούμε και τον Ο.Σ.Ε., όπου η συστηματική σαλαμοποίηση, όχι μόνο δεν δίνει λύση, αλλά χειροτερεύει ακόμα περισσότερο τα πράγματα.
      Συζητήσαμε την προηγούμενη εβδομάδα εδώ επί τρεις ημέρες. 
      Κύριε Υπουργέ, θα μου επιτρέψετε να πω ότι αυτές τις τρεις ημέρες είχατε ενδυθεί την δορά του αμνού. Ήσασταν προσηνής, συζητήσιμος κ.λπ.. 
      Από την Πέμπτη το βράδυ ενδυθήκατε τη λεοντή του γιάπη, του ανελέητου, που προσπαθεί με όλα τα μέσα να εξαφανίσει ό,τι έχει σχέση με το κράτος, με την κοινωνική πρόνοια, με τα εργασιακά δικαιώματα και βέβαια, εν ονόματι του ότι αυτό θα βοηθήσει υποτίθεται την κατάσταση, ότι θα βελτιωθούν οι συγκοινωνίες. 
      Αναπτύχθηκε μια θεωρία από κάποιον αποπεμφθέντα Υπουργό ότι το νόμιμο είναι και ηθικό. Δεν είναι καθόλου έτσι. Και φοβάμαι ότι αυτό το αποδέχεται και η Κυβέρνηση και ο ίδιος ο Πρωθυπουργός. Δεν σημαίνει, επειδή νομοθετούμε με αυτή την ισχνή πλειοψηφία και κάνουμε κάτι νόμο, ότι είναι και ηθικό. Το να πεταχτούν χιλιάδες άνθρωποι στο δρόμο, να απολυθούν αζημίως, όπως λέτε, γιατί δεν έχει να τους πληρώσει η Ολυμπιακή και επομένως, είμαστε δικαιολογημένοι να απολυθούν αζημίως -και πώς θα ζήσουν και τι θα απογίνουν- αυτό ούτε μας απασχολεί ούτε μας ενδιαφέρει. Ξεχνάμε όλα αυτά που έχουν γίνει τουλάχιστον τα τελευταία διακόσια χρόνια …
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεν ακούσατε τι είπα προηγουμένως για το πακέτο; Είναι μηδέν; 
      ΑΘΑΝΑΣΙΟΣ ΛΕΒΕΝΤΗΣ: Άκουσα, κύριε Υπουργέ. 
      Το «αζημίως» δεν ξέρω πώς το εννοείτε εσείς. Αν το εννοείτε αλλιώς, θα το δούμε. Γιατί αζημίως μπορεί μερικοί κάτι να πάρουν. Αλλά το «αζημίως», όταν θεσμοθετείται, έχει αυτές τις συνέπειες.
      Κύριε Υπουργέ, επί τρεις ημέρες συζητούσαμε χωρίς τις τροπολογίες που είναι ολόκληρα νομοσχέδια και που είναι τα καίρια ζητήματα και που όλοι μας υποψιαζόμαστε ότι κάποια στιγμή θα τα φέρετε. Λοιπόν, τα φέρνετε την Πέμπτη το βράδυ, όταν είχε σταματήσει πια η λειτουργία της επιτροπής. Αυτά είναι ολόκληρο νομοσχέδιο το καθένα και για τον Ο.Σ.Ε. και για την Ολυμπιακή. Να μη σας πω ότι και αυτό το νομοσχέδιο που συζητάμε περί μεταφορών, έχει κεφάλαια τα οποία θέλουν ειδικότερη ανάπτυξη και θα μπορούσαν να αποτελέσουν ξεχωριστά νομοσχέδια.
      Η Κυβέρνηση της Νέας Δημοκρατίας δείχνει για άλλη μια φορά, όχι μόνο την αλαζονεία της εξουσίας, αλλά και τον αυταρχισμό, την αντιδημοκρατικότητα και την προσήλωσή της στα πιο ακραία και αποκρουστικά σενάρια του νεοφιλελευθερισμού.
      Η τροπολογία με τίτλο «Ειδική εκκαθάριση δημοσίων επιχειρήσεων» που κατέθεσε, αποτελεί ένα κοινοβουλευτικό πραξικόπημα για μας -συζητήθηκε προηγουμένως εδώ- με το οποίο ανοίγει ο δρόμος για την πλήρη διάλυση και εκποίηση του ευρύτερου δημόσιου τομέα. Επιχειρεί να τροποποιήσει προς το χειρότερο το πτωχευτικό δίκαιο στις δημόσιες επιχειρήσεις και με μια μονοκονδυλιά να διαγράψει όλο το σκληρό πυρήνα του Εργατικού Δικαίου, θεσμοθετώντας τη δυνατότητα απόλυσης όλου του προσωπικού αζημίως για κάθε δημόσια επιχείρηση.
      Η Κυβέρνηση χορεύει τόσο πολύ στους ρυθμούς του νεοφιλελευθερισμού, ώστε εισάγει ρυθμίσεις, τις οποίες δεν τις έχουν ζητήσει ούτε καν οι εργοδοτικοί φορείς. Αλήθεια, μετά την ψήφιση της τροπολογίας αυτής τι θα γίνει με το Εργατικό Δίκαιο στις επιχειρήσεις του ιδιωτικού τομέα; 
      Με την τροπολογία αυτή καταργούνται βασικά εργατικά δικαιώματα και εξυπηρετείται αποκλειστικά και μόνο η παράδοση των δημόσιων επιχειρήσεων, χωρίς εργατικά «βαρίδια» στο ιδιωτικό κεφάλαιο. 
      Τέλος, τα περιβόητα κοινωνικά μέτρα που εμπεριέχονται στη ρύθμιση είναι και αυτά μια από τις πιο ακραίες όψεις του νεοφιλελευθερισμού. Οι εργαζόμενοι αφ’ ενός εκβιάζονται, ώστε να αποδεχθούν ή και να εύχονται τη διάλυση και την πώληση της εταιρείας και αφ’ ετέρου υπό την απειλή της ανεργίας είναι όμηροι της εκάστοτε κυβέρνησης, η οποία κρατάει στο χέρι της τις δυνατότητες έκδοσης υπουργικών αποφάσεων για κοινωνικές, υποτίθεται, παροχές.
      Η τροπολογία αυτή αρχίζει με την Ολυμπιακή, με στόχο την πλήρη εκποίηση του εθνικού αερομεταφορέα, τη μαζική απόλυση όλων των εργαζομένων στην επιχείρηση -τέσσερις χιλιάδες μόνιμοι και τέσσερις χιλιάδες συμβασιούχοι- και την επιβάρυνση του ασφαλιστικού συστήματος με τεράστια κόστη, που δεν είναι δικά του. Επίσης, μπορεί να επεκταθεί και σε οποιαδήποτε δημόσια επιχείρηση, αν το θελήσει το 51% των μετόχων ή ακόμη και το 51% των πιστωτών. 
      Η ΕΡΓΟ-Ο.Σ.Ε., θυγατρική που ιδρύθηκε το 1996 από το ΠΑ.ΣΟ.Κ. και λειτουργεί μέχρι σήμερα με καθαρά ιδιωτικοοικονομικά κριτήρια, με την τροπολογία διαδέχεται τον Ο.Σ.Ε., αφού αναλαμβάνει την κατασκευή και συντήρηση της σιδηροδρομικής υποδομής, την κατασκευή και συντήρηση των συστημάτων της υποδομής, την κατασκευή και συντήρηση των σιδηροδρομικών εγκαταστάσεων, τη διαχείριση της κυκλοφορίας των αμαξοστοιχιών, τη μελέτη, δημοπράτηση, προμήθεια, κατασκευή, διοίκηση, επίβλεψη, παρακολούθηση, εξοπλισμό, οργάνωση, διαχείριση σιδηροδρομικής υποδομής και των λοιπών εγκαταστάσεων και βέβαια, την ίδρυση των εμπορευματικών κέντρων. 
      Έτσι, μετατρέπεται σε real estate, αφού θα διαχειριστεί την τεράστια ακίνητη περιουσία του Ο.Σ.Ε., προετοιμάζοντας ένα νέο Βατοπαίδι αξίας τουλάχιστον 2.000.000.000 ευρώ και προχωρά ένα ακόμα βήμα η υπόθεση της διάλυσης και ιδιωτικοποίησης του Ο.Σ.Ε..
      Τέλος, η πρόβλεψη για τις δυνατότητες μετατάξεων προς τον Ο.Σ.Ε. και πρόσληψης συμβούλων δεν είναι τίποτα άλλο από την υλοποίηση μιας ακόμη ρουσφετολογικής και πελατειακής ρύθμισης, με την οποία θα εξοφληθούν ρουσφετολογικές υποσχέσεις που θα στοιχίσουν στον Ο.Σ.Ε. πολλές χιλιάδες, αν όχι εκατομμύρια, ευρώ.
      Αλήθεια, κύριε Υπουργέ, λέτε ότι ο Ο.Σ.Ε. δεν πάει καλά -και το ξέρουμε όλοι ότι δεν πάει καλά- αλλά ξέρετε εσείς καλύτερα από τον καθένα μας ότι δεν επιδοτούνται οι άγονες γραμμές, τις οποίες είναι υποχρεωμένος να καλύψει ο Ο.Σ.Ε.. Δυστυχώς, είναι πολύ μικρή η κάλυψη που έχει το τρένο στη χώρα μας. Κακώς, κάκιστα, ένα ελάχιστο ποσοστό της χώρας καλύπτεται σιδηροδρομικώς. Όπως είπαμε και στην επιτροπή όλοι, το μέλλον ανήκει στον Ο.Σ.Ε.. Δυστυχώς, αυτό δεν το βλέπουμε.
      Ο Ο.Σ.Ε., επίσης, συντηρεί εξ ιδίων την υποδομή του, όπως και τις επεκτάσεις του δικτύου. Είναι σαν να συντηρούσαν δηλαδή τα αυτοκίνητα, λες και έπρεπε να συντηρούν την υποδομή, τους δρόμους και τις γέφυρες. Ο Ο.Σ.Ε. δανείζεται για να δώσει την εθνική συμμετοχή στα συγχρηματοδοτούμενα έργα. Είναι κάτι που εγώ δεν το ήξερα και το άκουσα από τους εργαζόμενους στον ΟΣΕ. Πρέπει από τον Ο.Σ.Ε. να πληρωθεί η συνδρομή αυτή. 
      Και βέβαια, υπάρχει η κακοδιαχείριση. Η κακοδιαχείριση πού οφείλεται; Πρώτα-πρώτα, ποιος έχει διορίσει τις διοικήσεις όλα αυτά τα χρόνια; Οι κυβερνήσεις τις διορίζουν. Ξέρετε κι εσείς πολύ καλύτερα, ότι μέσα σε οκτώ μήνες έχουν αλλάξει πέντε διευθύνοντες σύμβουλοι στον Ο.Σ.Ε.. Επομένως, τι συμβαίνει εδώ; 
      Υπάρχουν τραγικές ελλείψεις προσωπικού. Από τους οκτακόσιους πενήντα μηχανοδηγούς υπηρετούν πεντακόσιοι ενενήντα πέντε, οι οποίοι εργάζονται υπό εξαντλητικές συνθήκες. Ύστερα από όλα αυτά, ασφαλώς ο Ο.Σ.Ε. έχει προβλήματα, αλλά επιλέγετε τη χειρότερη λύση, με την οποία εμείς καθόλου δεν συμφωνούμε.
      Όσον αφορά τα άλλα άρθρα του νομοσχεδίου -γιατί βέβαια, αυτά εδώ δυστυχώς ήλθαν εκ των υστέρων και είμαστε υποχρεωμένοι να τοποθετηθούμε, έστω και αν θα συζητηθούν με τον τρόπο που συζητούνται οι τροπολογίες, δηλαδή, θα έχουμε από τέσσερα λεπτά για να συζητήσουμε και τα άρθρα και τις τροπολογίες, πράγμα που νομίζω ότι είναι ντροπή για τον τρόπο που λειτουργεί το ελληνικό Κοινοβούλιο- μας προκαλεί εντύπωση, γιατί με αυτό το προτεινόμενο σχέδιο νόμου επιχειρείται η αντιμετώπιση εκκρεμοτήτων και μάλιστα, στο σύνολο σχεδόν του τομέα των μεταφορών, όταν είναι γνωστό ότι στη χώρα μας δεν υπάρχει στρατηγική για τις μεταφορές. 
      Είπαμε και στην επιτροπή ότι δεν έχει γίνει ποτέ κανένας σχεδιασμός, χωροταξικός ή άλλος, για να ξέρουμε πού θα φτιάξουμε πόλεις, πώς θα λειτουργήσουν, ποιες θα είναι οι υποδομές. Βέβαια, ανάμεσα στα άλλα είναι και οι συγκοινωνιακές συνθήκες. Εκ των υστέρων μόνο σκεφτόμαστε. Δεν υπάρχουν στις πόλεις πεζόδρομοι, δεν υπάρχει το ποδήλατο, τα μέσα μαζικής μεταφοράς είναι υποβαθμισμένα, γιατί δεν ανταποκρίνονται στις ανάγκες.
      Και βέβαια, δεν είναι μόνο οι εξελίξεις στον τεχνολογικό και στον περιβαλλοντικό τομέα στις μεταφορές ή οι υποχρεώσεις μας να εναρμονιστούμε με τις κοινοτικές διατάξεις. Είναι το χρόνιο έλλειμμα της Κυβέρνησης να αναμετρηθεί με τα καθημερινά προβλήματα των πολιτών. Πιο συγκεκριμένα, εδώ και πολλά χρόνια η Κυβέρνηση «έχει πάρει διαζύγιο» με όλα αυτά που ονομάζουμε βιώσιμη ανάπτυξη στις μεταφορές, ενώ η σύσταση της Ειδικής Επιτροπής είναι κυριολεκτικά «στάχτη στα μάτια» των πολιτών, που σε καθημερινό επίπεδο βιώνουν τη φρικτή πραγματικότητα στις μεταφορές, σε όλα τα επίπεδα. Όσοι μας ακούν, μπορούν να βάλουν ο καθένας τη δική του προσωπική εμπειρία στο τι αντιμετωπίζουν κάθε μέρα για να εξυπηρετηθούν.
      Παράλληλα, στο προτεινόμενο σχέδιο νόμου υπάρχουν μια σειρά από ρυθμίσεις αποσπασματικού και πρόχειρου χαρακτήρα, που θα μπορούσαν να αποτελέσουν ολόκληρα νομοσχέδια, όπως προείπα, όπως οι ρυθμίσεις σχετικά με τα συνεργεία οχημάτων, τα εναλλακτικά αέρια καύσιμα, τα εμπορευματικά κέντρα, ο Κώδικας Οδικής Κυκλοφορίας, τα ΤΑΧΙ, τα προβλήματα του Κ.Τ.Ε.Λ., η οδική ασφάλεια και η βιώσιμη ανάπτυξη. Παρατηρούμε, δηλαδή, για μια ακόμη φορά αυτό που τονίσαμε και στην αρχή, ότι, δηλαδή, προωθούνται ρυθμίσεις πρόχειρου και αποσπασματικού χαρακτήρα, χωρίς να είναι ενταγμένες πουθενά, με συνέπεια το αποτέλεσμα που θα προκύψει σε πρακτικό επίπεδο, όχι μόνο να μη βελτιώνει την καθημερινότητα των πολιτών, όπως ισχυρίζεται η Κυβέρνηση με το παρόν νομοσχέδιο, αλλά να οδηγεί σημαντικούς τομείς των μεταφορών σε αδιέξοδα.
      Συγκεκριμένα και όσον αφορά τις συνδυασμένες μεταφορές στη χώρα μας, θα πρέπει να πούμε ότι δεν υπάρχει στρατηγική, με αποτέλεσμα η προώθηση των εμπορευματικών κέντρων να είναι ημιτελής και στην πράξη να παρουσιάζει τεράστια προβλήματα. Πριν από δυόμισι χρόνια ψηφίστηκε ένα άλλο νομοσχέδιο, το οποίο μιλούσε και για τα εμπορευματικά κέντρα. Το μόνο που τότε θεσμοθετήθηκε ήταν το εμπορευματικό κέντρο Ασπροπύργου, το οποίο βέβαια και αυτό ακόμη δεν λειτουργεί. 
      Πλην όμως -όπως είπα στην επιτροπή και το επαναλαμβάνω- αυτό το εμπορευματικό κέντρο γίνεται σε μια ασφυκτικά πιεσμένη περιοχή από βαριά κυκλοφορία και άλλες δραστηριότητες. Όταν εκεί θα καταλήγουν όλα τα εμπορεύματα και οι μεταφορές από το λιμάνι του Πειραιά, από τα τρένα και τις οδικές οδούς καταλαβαίνετε ότι θα γίνει, όχι το αδιαχώρητο, αλλά ο εφιάλτης, αφού ήδη τώρα έχει φθάσει η κατάσταση στο απροχώρητο. Καταλαβαίνετε ότι οι χιλιάδες νταλίκες και τα άλλα αυτοκίνητα που θα προστεθούν δεν θα έχουν καμμία διέξοδο. Η Αττική Οδός και μόνο δεν φτάνει. Το να ελίσσονται αυτά τα οχήματα μέσα σε αυτά τα σοκάκια, τα οποία τώρα από χωματόδρομοι έγιναν περάσματα για τις νταλίκες, είναι αστείο πράγμα. 
      Σας κάλεσα, κύριε Υπουργέ - το επαναλαμβάνω και από αυτό το Βήμα- να επισκεφθείτε αυτήν την περιοχή, τη Λεωφόρο Νάτο, την παλιά Εθνικό Οδό Ελευσίνας - Θήβας και τους άλλους δρόμους. Και θα ήθελα να τονίσω για μια ακόμη φορά ότι, ενώ ήταν στα σχέδια να γίνει ένας δρόμος που θα συνδέει απευθείας τους δύο εθνικούς δρόμους, κάτι που τώρα το κάνει η παλιά Εθνική Οδός, δηλαδή Ελευσίνας – Υλίκης, αυτός ο δρόμος όχι μόνο καρκινοβατεί, αλλά ακυρώνεται στην πράξη, μολονότι ήταν στα σχέδια και στο Γ΄ και στο Δ΄ Κοινοτικό Πλαίσιο Στήριξης. Γιατί; Γιατί κάνατε μια συμφωνία με την εταιρεία που ανέλαβε την είσπραξη των διοδίων και επειδή υπάρχει κίνδυνος αυτή να χάνει έσοδα, δεν επιτρέπεται να κάνουμε αυτόν τον άμεσα διασυνδετήριο άξονα. Είναι κάτι πέρα, για πέρα απαράδεκτο και μόνο «στη μπανανία», στην Ελλάδα, θα μπορούσε να συμβεί. 
      Παρατηρούμε, επομένως, ότι αυτά που περιλαμβάνονται στο νομοσχέδιο δεν λύνουν τα προβλήματα. Οι ρυθμίσεις που προτείνονται για τα συνεργεία των οχημάτων, ενώ διαχωρίζουν την επισκευή και συντήρηση σε δύο τομείς στα βαρέα οχήματα, δηλαδή στα οχήματα μέχρι τρεισήμισι τόνους και στα οχήματα από εκεί και πάνω, δεν μας διασφαλίζουν σε ποιες περιοχές θα εγκαθιδρύονται, ώστε να μην επιβαρύνουν τις περιοχές και ειδικά τα αστικά κέντρα με θόρυβο. 
      Επίσης, χωρίς να υπάρχει ανάλογο νομοθετικό πλαίσιο, προωθείται η χρήση οχημάτων, που χρησιμοποιούν εναλλακτικά αέρια καύσιμα, όταν είναι γνωστό ότι ο μεγάλος όγκος των οχημάτων σήμερα κινείται με βενζίνη. 
      Κύριε Υπουργέ, δεσμευτήκατε και στην Επιτροπή ότι κάποια από τα αιτήματα των συνεργείων θα γίνουν αποδεκτά. Ένα από αυτά, το οποίο υποστήριξαν και το αποδέχθηκαν όλοι, είναι εάν κάποιος θέλει να μεταφέρει το συνεργείο του από ένα σημείο σε κάποιο άλλο της πόλης και συμφωνεί ο οικείος δήμος και ο ιδιοκτήτης, αυτό να μπορεί να είναι εφικτό. Είναι κάτι πέρα, για πέρα λογικό και απορώ γιατί καθόμαστε και το συζητάμε, αφού θα έπρεπε να έχει λυθεί, χωρίς άλλη συζήτηση. 
      Δεύτερον, βλέπουμε αυτό που συμβαίνει με τα συνεργεία, που είναι πάνω από τρεισήμισι τόνους και έχουν συντελεστή δόμησης 30%, ενώ τα άλλα έχουν 10%. Και αυτό, επίσης, έγινε αποδεκτό από όλους, παρά το ότι εγώ νομίζω ότι θα πρέπει να περιορίζουμε τους συντελεστές δόμησης, όσο γίνεται, αλλά δεν μπορεί να υπάρχουν τόσο κραυγαλέες διακρίσεις και διαφορές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ζητώ την ανοχή σας. Δεν θα αργήσω. 
      Όσον αφορά για τον Κώδικα Οδικής Κυκλοφορίας, θα ήθελα να πω ότι ψηφίσαμε έναν καινούργιο Κώδικα πριν από δύο χρόνια με πιο αυστηρές ποινές. Δεν νομίζω ότι οι αυστηρές ποινές και μόνο αρκούν. Ασφαλώς, όποιος παραβιάζει και χρησιμοποιεί σαν φονικό όργανο το όχημά του θα πρέπει να έχει και τις επιπτώσεις. Πλην, όμως, δεν νομίζω ότι και με αυτόν τον τρόπο θα λυθούν τα προβλήματα, τη στιγμή που το πρώτο και κύριο θα έπρεπε να είναι η εκπαίδευση όλων των Ελλήνων στην κυκλοφοριακή αγωγή. Ιδιαίτερα μέσω των σχολείων και των Μέσων Μαζικής Επικοινωνίας, εάν δεν μάθουμε όλοι μας αγωγή σε όλους τους τομείς, αλλά και ειδικότερα στο να κυκλοφορούμε και να οδηγούμε στους δρόμους, μια και κινδυνεύουμε τόσο εμείς αλλά προπαντός και οι άλλοι, τότε δεν πρόκειται να πάμε μπροστά. 
      Όσον αφορά τον Ο.Σ.Ε., εγώ αναφέρθηκα προηγουμένως, αλλά θα ήθελα να τονίσω ότι μειώνεται δραστικά ένα κεφάλαιο που αναφέρεται στις επενδύσεις. Εγκαταλείπονται στην πράξη τα σχέδια επέκτασης του σιδηροδρόμου σε κρίσιμες περιοχές της χώρας μας και παραδίδονται μέσω Σ.Δ.Ι.Τ., αυτή η αδυναμία που έχει η Κυβέρνηση να τα εκχωρεί όλα στον ιδιωτικό τομέα. Γίνεται σύμπραξη δημόσιου και ιδιωτικού τομέα, υποτίθεται, για το καλό και το όφελος, πλην όμως αυξάνεται κατακόρυφα το κόστος. 
      Θα επαναλάβω αυτό που έχει ειπωθεί και από άλλους, ότι η Αττικής Οδός έγινε με 400.000.000 που έδωσε ο ανάδοχος που ανέλαβε, το 30% περίπου του κόστους, τα άλλα τα κατέβαλε η Ευρωπαϊκή Ένωση, και αυτά τα 400.000.000 τα έχει βγάλει ήδη πολλαπλάσια έως τώρα και θα εξακολουθήσει να εισπράττει για τριάντα χρόνια. Αυτή είναι η μέθοδος Σ.Δ.Ι.Τ., στην οποία έχετε αδυναμία και την οποία πάτε να προωθήσετε. Ποιος τα πληρώνει αυτά και ποιος χάνει τα έσοδα; Εσείς που είστε τέλος πάντων τόσο πολύ υπέρ της οικονομίας της αγοράς, τουλάχιστον αυτά γιατί δεν τα σκέφτεστε; Αλλά όταν είναι για να επωφεληθεί το κράτος, αυτό σας αφήνει αδιάφορους, φοβάμαι. 
      Έρχομαι τώρα στο άλλο θέμα της διερεύνησης των σιδηροδρομικών ατυχημάτων. Ασφαλώς και συμφωνούμε ότι θα πρέπει εδώ να παρθούν μέτρα, γιατί έχουμε πάρα πολλά σιδηροδρομικά ατυχήματα στη χώρα μας, ιδιαίτερα το τελευταίο διάστημα και μ’ όλα αυτά τα προβλήματα που αντιμετωπίζει ο Ο.Σ.Ε., είναι ακόμα πιο εύκολο να συμβούν τέτοια ατυχήματα. Νομίζουμε, λοιπόν, ότι εδώ θα πρέπει να εξαντληθούν όλα τα μέσα ώστε να μη θρηνήσουμε ούτε άλλο ένα θύμα και στους δρόμους, όπου δυστυχώς χάνουμε κάθε χρόνο χιλιάδες ανθρώπους, αλλά και από τα τραίνα. 
      Για τις αεροπορικές μεταφορές εδώ πρυτανεύει το θέμα...
      ΠΡΟΕΔΡΕΥΩΝ (Φίλιππος Πετσάλνικος): Κύριε Λεβέντη έχετε την καλοσύνη να ολοκληρώσετε; Στις λεπτομέρειες θα έχετε τη δυνατότητα και επί των άρθρων να αναφερθείτε. 
      ΑΘΑΝΑΣΙΟΣ ΛΕΒΕΝΤΗΣ: Τελειώνω μ’ αυτό, κύριε Πρόεδρε. 
      ...με το οποίο ασχοληθήκαμε και θα ασχοληθούμε και στη συνέχεια. Για το διεθνές αεροδρόμιο, όμως, στο Καστέλλι του Ηρακλείου Κρήτης, ασφαλώς και θα  πρέπει να γίνει το συντομότερο δυνατό –θα έπρεπε να είχε γίνει ήδη- παίρνοντας όλα τα μέτρα για να εξυπηρετείται και η Κρήτη, αλλά και τα εκατομμύρια των τουριστών που την επισκέπτονται. Απ’ αυτήν την άποψη θα ήθελα να επαναλάβω ότι το αεροδρόμιο του Ελληνικού κακώς εγκαταλείφθηκε. Πουθενά δεν εγκαταλείπονται αεροδρόμια και βλέπουμε τώρα διάφορους να καιροφυλακτούν για να το οικοδομήσουν και να το οικοπεδοποιήσουν. 
      Επαναλαμβάνω ότι εμείς καταψηφίζουμε αυτό το νομοσχέδιο, γιατί δεν ικανοποιεί τις ανάγκες. Απεναντίας δημιουργεί προβλήματα που βέβαια μεγαλώνουν κατακόρυφα μ’ αυτές τις δύο τροπολογίες, τις οποίες έφερε ο κύριος Υπουργός και τις οποίες εμείς τον καλούμε να τις αποσύρει, γιατί όχι μόνο δεν λύνουν προβλήματα, αλλά είναι και αντισυνταγματικές. 
      Ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ειδικός αγορητής του Λαϊκού Ορθόδοξου Συναγερμού,  κ. Βαΐτσης Αποστολάτος. 
      ΒΑΪΤΣΗΣ ΑΠΟΣΤΟΛΑΤΟΣ: Κύριε Πρόεδρε, κύριε Υπουργέ, κύριοι συνάδελφοι, δεν φρονώ ότι πρέπει να κάνω χρήση όλου του χρόνου μου ως ειδικός αγορητής, δεδομένου ότι δεν έχω να προσθέσω λέξη περαιτέρω απ’ αυτά που έχω καταθέσει ως θέσεις μας σ’ αυτό το σχέδιο νόμου, τόσο στην αίθουσα της Γερουσίας, στην επιτροπή, όσο και στην Αίθουσα του Κοινοβουλίου. Ο λόγος είναι απλός και έχει να κάνει και με την επιφύλαξη που εξέφρασα. 
      Και τα οκτώ κεφάλαια είναι κεφάλαια, τα οποία είχαν μεγάλη ελπίδα να προσθέσουν πράγματι κάτι για το όφελος των Ελλήνων πολιτών με τη βελτίωση ειδικά στον τομέα του περιβάλλοντος, ειδικά στον τομέα του εκσυγχρονισμού των καυσίμων, ειδικά σε ό,τι θα μπορούσε να ακολουθήσει την εποχή μας και στην απόλυτα κατανοητή και αντιληπτή θέση σας και θέση μας να συμβαδίσουμε με το ευρωπαϊκό δίκαιο, δηλαδή με τις κοινοτικές διατάξεις. Ωστόσο, είπα πολύ σοβαρά ότι σας έχει τύχει βαρύς κλήρος, κύριε Υπουργέ, και όσο και αν ακούγεται έως και ρομαντικό το ότι όλοι οι Έλληνες θα θέλαμε το έμβλημα της Ολυμπιακής με τους κύκλους, την εταιρεία –και κατανοούμε τις δυσκολίες που σε όλες τις αεροπορικές εταιρείες της Ευρώπης έχουν παρουσιαστεί- ό,τι μας παρουσιάσατε και ό,τι είδαμε στο συγκεκριμένο θέμα της Ολυμπιακής χθες και προχθές, είναι πράγματα που καθόλου δεν βοηθούν, κατά την άποψή μας, στο να φθάσουμε σε μία σωστή λύση. 
      Εσείς βλέπετε βέβαια πραγματικά μ’ ένα ρεαλιστικό τρόπο, ο οποίος φαίνεται κυνικός στα δικά μας μάτια, την καλύτερη λύση αυτή που έχετε πετύχει. Θα σας πω με πολύ μεγάλη στενοχώρια ότι εμείς δεν συμφωνούμε. Πιστεύουμε ότι θα μπορούσαν να είχαν γίνει ακόμη περισσότερα πράγματα. Είναι ελεγκτικός ο ρόλος και πρέπει να σας πω ότι και στο θέμα του Ο.Σ.Ε. όλα αυτά τα ατυχήματα που είδαμε κι αυτά που έβγαλαν με τη λέξη κοντραμπάντο που είπα εμπορευμάτων, υλικών, καυσίμων, χιλιάδες πράγματα, τα οποία μακράν ενός κράτους δικαίου γίνονται, βεβαίως δείχνουν μια εικόνα, η οποία είναι εικόνα μιας πλήρους διάλυσης ή ενός μπάχαλου. Δεν νομίζουμε ότι το όλο θέμα μπορεί να τακτοποιηθεί με τις προτάσεις και με το σχέδιο νόμου τούτο. 
      Σας είπα ότι δεν θα κάνω χρήση του χρόνου μου, διότι είναι σαφές ότι έτσι όπως έχει, επειδή ούτε οι εμπορευματικοί σταθμοί ούτε όλες οι διατάξεις βοηθούν τον Έλληνα πολίτη να ζήσει καλύτερα και επειδή, όσο και αν αναγνωρίζω ότι το πόνημά σας είναι μεγάλο, αλλά επιμένω ότι χρειάζεται περισσότερη δουλειά, θα σας πω απλώς ότι καταψηφίζουμε και εμείς, συμπληρώνοντας, αν θέλετε, εν χορώ τους άλλους συναδέλφους της Αντιπολίτευσης, αυτό το σχέδιο νόμου.
      Σας ευχαριστώ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Βαϊτση, ο οποίος μάλιστα έκανε και εξαιρετική εξοικονόμηση χρόνου. 
      Ξεκινούμε τώρα με τον κατάλογο των συναδέλφων Βουλευτών που έχουν εγγραφεί για να μιλήσουν επί της αρχής.
      Το λόγο έχει η Βουλευτής της Νέας Δημοκρατίας κ. Παρασκευή Μπουζάλη.
      ΠΑΡΑΣΚΕΥΗ ΜΠΟΥΖΑΛΗ:  Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητούμε σήμερα είναι και απλό και ξεκάθαρο, «Ρύθμιση θεμάτων μεταφορών». Δηλαδή, ρυθμίσεις θεμάτων που άπτονται της καθημερινότητας των πολιτών και τα οποία οφείλουμε να τακτοποιήσουμε, μέσα από ένα νομοθετικό πλαίσιο, το οποίο σχεδιάστηκε και στηρίχθηκε στην ανάγκη από τη μια μεριά να προσαρμοστούμε στις νέες τεχνολογικές και περιβαλλοντολογικές εξελίξεις στον τομέα των μεταφορών, από την άλλη μεριά να εναρμονιστεί η ελληνική με την κοινοτική νομοθεσία, αλλά και να αποτελέσει το επόμενο βήμα μιας διαρκούς προσπάθειας που καταβάλλεται τα τελευταία χρόνια για βελτίωση της καθημερινότητας των πολιτών. 
      Αγαπητοί συνάδελφοι, πιστεύω ότι όλοι συμφωνούμε στο ότι η ανάπτυξη των σύγχρονων υποδομών και μεταφορών συμβάλλει σημαντικά στην αναβάθμιση των υπηρεσιών που παρέχονται στους πολίτες, στην προστασία του περιβάλλοντος, αλλά και στην ασφάλεια των μετακινήσεων. Πολιτική, την οποία ακολουθούμε με συνέπεια από την πρώτη μέρα που αναλάβαμε τη διακυβέρνηση της χώρας, με μια σειρά από δράσεις, αλλά και μεταρρυθμίσεις, όπως η οδική ασφάλεια, το νέο πλαίσιο για την οδική βοήθεια, η ανάπτυξη του νέου συγκοινωνιακού χάρτη για τη δυτική Αθήνα, η επέκταση του τραμ στη Βούλα, η επέκταση της γραμμής δύο του μετρό προς το Ελληνικό, αλλά και η διάθεση κονδυλίων, ύψους 800.000.000 ευρώ για τον εκσυγχρονισμό των αεροδρομίων. Το έργο αυτό αφορά το σύνολο της ελληνικής επικράτειας και ελπίζω μεγαλύτερη προσοχή, κύριε Υπουργέ, να δοθεί και στα περιφερειακά αεροδρόμια, όπως της Καστοριάς, τα οποία είναι και ακριτικές περιοχές. 
      Το πρόγραμμα επίσης της αντικατάστασης σταθμαρχείων και εκδοτηρίων της Ε.ΘΕ.Λ. και το σχέδιο ανασυγκρότησης του ελληνικού σιδηροδρόμου, με στόχο τη δημιουργία ενός ασφαλούς μέσου μεταφοράς, φιλικού προς το περιβάλλον και με συγκεκριμένη οικονομική διαχείριση, η οποία θα βασίζεται σε ασφάλεια, διαφάνεια, εξυγίανση, αλλά και την ανάπτυξη. Δράσεις που αναντίρρητα κανείς δεν μπορεί να αμφισβητήσει.
      Κυρίες και κύριοι συνάδελφοι, σήμερα έρχονται οι αγαπητοί συνάδελφοι της Αξιωματικής Αντιπολίτευσης και κάνουν λόγο για φτιασιδώματα, για δημιουργία κομματικών στρατών, κατηγορώντας παράλληλα το νομοσχέδιο, ως ασαφές, χαοτικό, σούπερ μάρκετ και όλα αυτά δεν συνάδουν, ούτε με το χαρακτήρα του νομοσχεδίου, αλλά ούτε και με τη μεγάλη προσπάθεια που καταβάλλεται από το Υπουργείο για τον εκσυγχρονισμό των μεταφορών και τη βελτίωση της καθημερινότητας των πολιτών.
      Και σας ερωτώ. Δεν θα πρέπει να εναρμονιστεί η εθνική με την κοινοτική νομοθεσία σε θέματα μεταφορών; Διαφωνείτε με την πολιτική που ακολουθεί η Κυβέρνηση και την οποία σας προανέφερα και αναβαθμίζει τις παρεχόμενες υπηρεσίες προς τους πολίτες; Διαφωνείτε με την αντίληψη ότι η διασφάλιση υψηλής ποιότητας μεταφορικών υπηρεσιών αποτελεί απαραίτητη προϋπόθεση για μια συνεκτική αλλά και ισόρροπη ανάπτυξη της χώρας; Και τελικά ποιες είναι οι δικές σας προτάσεις για τη βελτίωση της κατάστασης; Διότι το Υπουργείο και σε διάλογο κατέβηκε με τους αρμόδιους φορείς και υπήρξε ανοιχτό προς οποιαδήποτε πρόταση θα συνέβαλε στη βελτίωση του παρόντος νομοθετικού πλαισίου.
      Το θέμα της Ολυμπιακής και του Ο.Σ.Ε. που βέβαια θα συζητηθεί και αύριο κατά τη συζήτηση της τροπολογίας, είναι ένα θέμα που πραγματικά θα πρέπει να το αντιμετωπίσουμε όλοι και με σύνεση και με λογική, αλλά προπάντων με ψυχραιμία. Γιατί; Γιατί παράγει έλλειμμα 1.000.000 ευρώ ημερησίως, παρουσιάζει συσσωρευμένες ζημιές πάνω από 6,2 δισεκατομμύρια ευρώ, ενώ την ίδια στιγμή άλλες ανταγωνιστικές εταιρείες παρουσιάζουν κάθε χρόνο κέρδη τα οποία αυξάνονται.
      Η Ευρωπαϊκή Ένωση ζητά το 2008 από την εταιρεία την επιστροφή των παράνομων κρατικών ενισχύσεων ύψους 850.000.000 ευρώ.
      Αγαπητοί συνάδελφοι της Αξιωματικής Αντιπολίτευσης, θα πρέπει όλοι να απαντήσουμε και να τοποθετηθούμε με υπευθυνότητα. Πρώτον, τι κάνατε εσείς για την Ολυμπιακή όλα αυτά τα χρόνια προκειμένου να μη φθάσει σ’  αυτό το σημείο; Ποιες ήταν οι δικές σας προσπάθειες για τη διάσωση αλλά και την εξασφάλιση των εργαζομένων της; Γιατί περιορίζεσθε μόνο σ’  ένα μικροπολιτικό κατηγορητήριο, κάνετε λόγο για κομματικούς στρατούς, χωρίς όμως να αναλογίζεσθε τις μεγάλες δικές σας ευθύνες.
      Εμείς με την πολιτική που ακολουθούμε προσπαθούμε και να διασώσουμε την εταιρεία, αλλά και να υπάρχει πλήρης κάλυψη των εργαζομένων έτσι ώστε να τους εξασφαλίσουμε και πάντα μέσα στα πλαίσια της κοινοτικής νομοθεσίας. 
      Έτσι λοιπόν, τι έχουμε πετύχει μέχρι τώρα μετά από επίμονες και σκληρές διαπραγματεύσεις με την Ευρωπαϊκή Επιτροπή; Να πάρουμε την έγκρισή της που είναι κρίσιμη για τους επενδυτές, που ποτέ δεν μας είχε δοθεί μέχρι τώρα σ΄ όλες τις προηγούμενες προσπάθειες αποκρατικοποίησης που είχαν γίνει, να μπορούμε να συνεχίζουμε να χρησιμοποιούμε το όνομα της Ολυμπιακής και φυσικά τους ολυμπιακούς κύκλους με τους οποίους όλοι είμαστε συναισθηματικά δεμένοι και να μπορέσουμε να αξιοποιήσουμε τα σημαντικά περιουσιακά στοιχεία και όλα αυτά διασφαλίζοντας πλήρως μ΄ ένα συγκροτημένο και συγκεκριμένο σχέδιο τα δικαιώματα των εργαζομένων.
      Έτσι, λοιπόν, πολύ γρήγορα να πούμε ότι δίνεται η δυνατότητα μεταφοράς τους στο δημόσιο και στις Δ.Ε.Κ.Ο.. Στηρίζουμε το εισόδημα για το μεταβατικό διάστημα μέχρι ενός έτους, μέχρι την εργασιακή αποκατάσταση. Δίνεται εφάπαξ ποσό κοινωνικής ενίσχυσης. Δίνεται η δυνατότητα πρόσληψης στις νέες εταιρείες. Το σχέδιο αυτό είναι για όλους τους εργαζόμενους της Ολυμπιακής Αεροπορίας.
      Επίσης, ιδιαίτερα για τους πιλότους το εφάπαξ ποσό κοινωνικής ενίσχυσης που αναφέρθηκε παραπάνω, ευνοϊκή μεταχείριση  σε σχέση με το ασφαλιστικό τους και λόγω της ιδιαιτερότητος του κλάδου ειδική συμφωνία με τους εκπροσώπους των πιλότων για πρόσθετα μέτρα μετάβασης μέχρι να ομαλοποιηθεί η αγορά. 
      Βεβαίως όλα αυτά είναι απλώς παραδείγματα ότι και η Κυβέρνηση αλλά και το Υπουργείο Μεταφορών θέλει πραγματικά να βρει μια αξιόπιστη λύση, μια λύση η οποία θα στηρίζει τα δικαιώματα των εργαζομένων, αλλά θα έχει και μια εταιρεία, η οποία πραγματικά θα στηρίζει και την Ελλάδα και το πτητικό της έργο. 
      Κυρίες και κύριοι συνάδελφοι, με το σημερινό νομοθετικό πλαίσιο του Υπουργείου Μεταφορών, το οποίο όντως εκτείνεται σε οκτώ κεφάλαια, συνεχίζουμε τις τομές και τις μεταρρυθμίσεις στον τομέα των μεταφορών δημιουργώντας ένα σύγχρονο θεσμικό πλαίσιο που καλύπτει και θεραπεύει ελλείψεις και αδυναμίες της ισχύουσας νομοθεσίας γύρω από τα θέματα των μεταφορών στην Ελλάδα. Μεθοδεύουμε συστηματικά την πληρέστερη προσαρμογή στη χώρα μας στην κοινοτική νομοθεσία και παράλληλα προωθούμε τις πράσινες μεταφορές έχοντας πάντα ως γνώμονα την προστασία του περιβάλλοντος. Ειδικότερα, προβλέπεται η κωδικοποίηση της ελληνικής νομοθεσίας για θέματα μεταφορών, θεσμοθετείται η μόνιμη επιτροπή για τις πράσινες μεταφορές, επεκτείνεται ο θεσμός της κάρτας ελέγχου καυσαερίων σ΄ όλη την ελληνική επικράτεια, θεσμοθετούνται μέτρα για την ίδρυση και λειτουργία πρατηρίων αερίων καυσίμων, εναρμονίζεται η ελληνική νομοθεσία για τα εμπορευματικά κέντρα με κοινοτικές διατάξεις σχετικά με τις κρατικές ενισχύσεις, αλλά και την προστασία του περιβάλλοντος. Δηλαδή, προσπαθούμε να διευρύνουμε τις δυνατότητες ίδρυσης των εμπορευματικών κέντρων ειδικά στην περιφέρεια και την καθιέρωση νέας μεθόδου εκτίμησης των περιβαλλοντικών επιπτώσεων των κέντρων αυτών. Εντείνεται ο έλεγχος των οχημάτων που μεταφέρουν ραδιενεργά υλικά. Δημιουργείται το εθνικό συμβούλιο σιδηροδρόμων, εξορθολογίζονται οι υποχρεώσεις των ιδιοκτητών οδηγών ταξί, δημιουργείται η νέα επιτροπή αεροπορικού κώδικα.
      Κυρίες και κύριοι συνάδελφοι, θεωρώ ότι με το νέο πλαίσιο του Υπουργείου Μεταφορών τακτοποιούνται εκκρεμότητες στον τομέα των μεταφορών. Επιπλέον, μέσα από τις ρυθμίσεις του σχεδίου νόμου οι πολίτες θα απολαμβάνουν καλύτερες και πιο σύγχρονες υπηρεσίες, ενώ παράλληλα δίνονται κίνητρα στους φορείς που δραστηριοποιούνται στον τομέα των μεταφορών προκειμένου να βελτιώσουν έτσι τη δραστηριότητά τους, αλλά και τις υπηρεσίες που παρέχουν. Για τους λόγους αυτούς πιστεύω ότι το παρόν νομοσχέδιο κινείται προς τη σωστή κατεύθυνση και καλώ όλους σας να το υπερψηφίσετε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ο συνάδελφος Βουλευτής της Νέας Δημοκρατίας κ. Μανώλης Κεφαλογιάννης ζητεί ολιγοήμερη άδεια για να μεταβεί στο εξωτερικό. 
      Το Τμήμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Φίλιππος Πετσάλνικος): Το Τμήμα ενέκρινε τη ζητηθείσα άδεια. 
      Το λόγο έχει ο Βουλευτής του ΠΑ.ΣΟ.Κ. κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κατ΄αρχάς και πριν μπω στο νομοσχέδιο, θέλω να πω στον κύριο Υπουργό και στην κυβερνητική πτέρυγα με αφορμή τα όσα έγιναν κατά τη συζήτηση της αντισυνταγματικότητας διατάξεων της τροπολογίας ότι κατανοώ την αγωνία, αν θέλετε, τον πανικό από το κυβερνητικό κραχ, αλλά δεν χρειάζεται να μεταφέρεται ως εκνευρισμός και ως στείρα αντιπαράθεση μέσα στην Αίθουσα. Ψυχραιμία. 
      Συζητούμε επί της αρχής για ακόμη μια φορά ένα νομοσχέδιο της Κυβέρνησης χωρίς αρχή. Ρυθμίζει κατά την ίδια την Κυβέρνηση εκκρεμότητες. Δηλαδή, με άλλα λόγια είναι ρυθμίσεις αποσπασματικές, αλά καρτ εξυπηρετήσεις και θα έλεγα κοντολογίς, για να μη μακρηγορώ, ότι είναι ρυθμίσεις που δεν εντάσσονται σ΄ ένα στρατηγικό πλαίσιο για τις μεταφορές. Γι’ αυτό και πιστεύω –και το είχα πει και στην επιτροπή- ότι η προστιθέμενη αξία αυτής της νομοθετικής πρωτοβουλίας είναι πενιχρή. Πέραν του ότι πολλές ρυθμίσεις είναι σε λάθος κατεύθυνση -ιδιαίτερα μάλιστα σε ό,τι αφορά μικρομεσαίες επιχειρήσεις π.χ. του επισκευαστικού κλάδου είναι ζημιογόνες- και πολλές, μοιάζουν φωτογραφικές. 
      Η κατάθεση των δύο τροπολογιών ουσιαστικά πρόδωσε την Κυβέρνηση. Διότι το νομοσχέδιο αυτό χρησιμοποιήθηκε ως όχημα για να έρθουν αυτές οι δύο τροπολογίες στο Τμήμα, να μην περάσουν από διάλογο. Αναφέρομαι στην τροπολογία για την «ταχεία» εκκαθάριση, όπως λέγεται, προβληματικών Δ.Ε.Κ.Ο. και Ολυμπιακής -γράφε ταχεία εκκαθάριση εργαζομένων, μιας και αυτή είναι η ουσία της μιας τροπολογίας. Θα τα πούμε άλλωστε αυτά αύριο λεπτομερώς. Η άλλη αφορά την προετοιμασία ουσιαστικά ιδιωτικοποίησης των σιδηροδρόμων. Θα τα πούμε όμως αύριο. 
      Άκουσα και από την προηγούμενη ομιλήτρια της Νέας Δημοκρατίας και από τον Υπουργό και από τον εισηγητή της Νέας Δημοκρατίας ότι κάνετε τομές στις μεταφορές και ότι έχετε την εντολή από τον ελληνικό λαό να προχωρήσετε την πολιτική σας. Κατ΄αρχάς αν η πολιτική σας αποτυπώνει ως προτεραιότητες αυτές τις ρυθμίσεις του νομοσχεδίου, λυπάμαι. Πέραν τούτου όμως είναι γνωστό και ανεδείχθη κατά την ακρόαση των φορέων ότι ο τομέας των μεταφορών πάσχει πολύ. Και υπεύθυνη είναι η πολιτική σας. 
      Και επειδή έχει τα κεφάλαια, ας αρχίσω και εγώ να αναφέρομαι σ΄αυτά. 
      Στις οδικές μεταφορές τι συμβαίνει; Η οργάνωση γίνεται ολοένα και πιο προβληματική. Τα τροχαία ατυχήματα αυξάνονται πάλι ύστερα από οκταετία μείωσης. Σύμφωνα με το Παρατηρητήριο Οδικής Ασφάλειας του Τεχνικού Επιμελητηρίου έχουμε το πρώτο οκτάμηνο του 2008 αύξηση των τροχαίων. Αυτά στις οδικές. Να μην επεκταθώ παρά πέρα. 
      Στην ακτοπλοΐα τι έγινε; Νησιά το καλοκαίρι έμειναν χωρίς συγκοινωνίες. Τα ναύλα εκτινάχθηκαν στα ύψη και σκάνδαλα ξέσπασαν στις αναθέσεις για τις άγονες γραμμές.
      Στις σιδηροδρομικές μεταφορές είναι τεράστιες οι καθυστερήσεις στα έργα. Απεντάσσονται 700.000.000 έργα και ο δυτικός άξονας «πάει περίπατο». Η ασφάλεια έχει μειωθεί. Πολλά τα ατυχήματα στους σιδηροδρόμους. Και τώρα όπως είδαμε και με την τροπολογία –αλλά όχι μόνο μ΄ αυτήν- απεργάζεται η Κυβέρνησή σας όπως προείπα την ιδιωτικοποίηση του σιδηροδρόμου.
      Και επειδή, κύριε Υπουργέ, κάνατε αναφορά στην ομιλία σας και μάλιστα με πολύ εκνευρισμό για τα ελλείμματα του ΠΑ.ΣΟ.Κ. είτε στην Ολυμπιακή είτε στους σιδηροδρόμους, το ερώτημα είναι για σας: Είστε πέντε χρόνια Κυβέρνηση. Μπορεί να κρύβεστε πάλι πίσω από το παρελθόν; Βρήκατε ελλείμματα. Τα αυξήσατε ή τα μειώσατε; Τα πολλαπλασιάσατε. Αυτή είναι η αλήθεια για τα αποτελέσματα της πολιτική σας. 
      Να έρθω και στις αεροπορικές μεταφορές, για να δούμε τι έγινε. Τα έργα υποδομής καθυστερούν. Η κατασκευή του αεροδρομίου Ηρακλείου που έχει αποφασιστεί να γίνει στο Καστέλλι, εδώ και πολλά χρόνια, και αυτή καθυστερεί. Τώρα μας φέρατε τη ρύθμιση, με την οποία απλώς μεταφέρετε την αρμοδιότητα στο Υ.ΠΕ.ΧΩ.Δ.Ε.. ΄Οσον αφορά δε την Ολυμπιακή, αυτή η τροπολογία «ταχείας εκκαθάρισης» προδίδει τους στόχους σας. 
      Είπατε πολλά. Είπατε ότι οι δικοί μας βουλευτές αποσιωπούν τα στοιχεία ότι ψεύδονται κ.λπ.. Ξέρετε ποια είναι η διαφορά; Ότι αυτά που τάζετε στους εργαζόμενους της Ολυμπιακής θα γίνουν με άλλη ρύθμιση, προσεχώς! Ενώ η ρύθμιση που φέρνετε με την τροπολογία ρυθμίζει απολύσεις, αζημίως για όλες τις Δ.Ε.Κ.Ο.. Και αυτό θα ισχύει αν ψηφισθεί, ενώ τα άλλα που τάζετε θα τα πάτε σε άλλη  ρύθμιση. Θα δούμε τι θα κάνετε! Ουσιαστικά με την Ολυμπιακή παριστάνετε και το σωτήρα! Ενώ είστε οι δήμιοι της. Ως αντιπολίτευση, την υπονομεύσατε στην Ευρώπη. Ως Κυβέρνηση την αφήσατε ανυπεράσπιστη στην Ευρωπαϊκή Επιτροπή και απεργαστήκατε με πράξεις και παραλήψεις την ευθανασία της. Της περνάτε θηλιά στο λαιμό. Και ενώ υπάρχει άλλος δρόμος, άλλο σχέδιο πραγματικής σωτηρίας. Σας το είπαμε και το βλέπετε από κινήσεις που γίνονται και σ΄άλλη χώρα.
      Εγώ σας ρωτώ κύριε Υπουργέ, τετ-α-τετ: Είμαστε και οι δύο Βουλευτές στη Β΄ Αθηνών. Υπήρξατε πρωταγωνιστής στις κινήσεις εναντίον της Ολυμπιακής. Μετά από το οικονομικό κραχ όπου οι ειδωλολάτρες των αγορών προσκυνούν σήμερα τις «εικόνες του κράτους» –αυτό συμβαίνει στην Αμερική- και αλλού και αρχίζουν να πληρώνουν οι φορολογούμενοι, το κράτος, για να σωθούν οι τραπεζικές επιχειρήσεις, πώς αισθάνεστε τώρα; Γι΄αυτά που κατηγορούσατε το ελληνικό δημόσιο. Ότι ουσιαστικά στηρίζοντας την Ολυμπιακή παραβιάζετε τους κανόνες του ανταγωνισμού; Τώρα τι γίνεται που κρατικοποιούν ολόκληρες επιχειρήσεις οι ομοϊδεάτες σας; Δεν αισθάνεστε  την ανάγκη να κάνετε αυτοκριτική σ’ αυτό το ζήτημα; Θα ήθελα να σας ακούσω.  Ούτε μία συγγνώμη! Καλά αλλαγή πολιτικής από σας δεν περιμένω.
      Θέλω να τεκμηριώσω τώρα αυτά που είπα προηγουμένως για αποσπασματικές και προβληματικές ρυθμίσεις. Θα πάρω μερικά παραδείγματα. Το θέμα των επισκευαστών. Το ανέφερε ο εισηγητής μας και θα τοποθετηθώ λεπτομερώς στα άρθρα. Υπάρχει πρόβλημα. Τα ζητήματα ουσιαστικά είναι τρία και τα έχουμε θέσει, κύριε Υπουργέ. Σήμερα σας δώσαμε την ευκαιρία να συνεννοηθείτε με το Υ.ΠΕ.ΧΩ.Δ.Ε. και να βρείτε λύσεις. Δεν ξέρω αν σκοπεύετε να τις φέρετε στα άρθρα, ως βελτιώσεις. Δεν το είδα μέχρι τώρα.
      Στέκομαι πέρα από τους επισκευαστές για τους οποίους θα τα πούμε περισσότερο στα άρθρα, στο άρθρο 13 για τα εμπορευματικά κέντρα. Εδώ επιμένω ότι η ρύθμιση είναι λάθος. Θυμίζει φωτογραφία. Δεν λέω ότι έχετε αυτήν την πρόθεση του. Να προσδιορίζετε χωρίς κανένα κριτήριο τις εκτάσεις και πόσο θα απέχουν. Όπως σας είπα για να υπάρξουν εμπορευματικά κέντρα, βασική προϋπόθεση είναι έγκριση-χωροθέτηση. Τα υπόλοιπα, είναι θέμα ενός master-plan. Δεν είναι θέμα ρυθμίσεων με νόμο. Και ενώ ισχύουν οι διατάξεις για τα εμπορευματικά κέντρα από το 2004, δεν διερωτηθήκατε γιατί δεν έχει γίνει κανένα; Πιστεύετε ότι θα γίνουν μ΄ αυτές τις νέες δυνατότητες που λέτε ότι δίνετε; Νομίζω ότι κάνετε λάθος. 
      Έρχομαι τώρα στο άρθρο που αφορά τα ιδιωτικά Κ.Τ.Ε.Ο.. Εδώ, όπως είναι η ρύθμιση, ευνοούνται οι κατέχοντες και νοθεύεται ο ανταγωνισμός. Είπα να συνεννοηθείτε με το Υ.ΠΕ.ΧΩ.Δ.Ε.. Αν δεν βρίσκετε καλύτερη λύση, εγώ θα πρότεινα να επιτρέψετε στην γενική κατοικία Κ.Τ.Ε.Ο. με δύο γραμμές, οπότε τουλάχιστον θα υπάρχει ανταγωνισμός. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κ.Τ.Ε.Ο. με δύο γραμμές;
      ΘΕΟΧΑΡΗΣ ΤΣΙΟΚΑΣ: Πρέπει να διευκρινιστεί, κύριε Υπουργέ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα το πούμε μετά, γιατί δεν έχω χρόνο.
      Είναι ακόμη τα θέματα οδικής ασφάλειας. Υπάρχει πρόβλημα, σε ορισμένα άρθρα που αναδείχθηκε στην ακρόαση των φορέων.
      Κλείνω, κύριε Πρόεδρε, λέγοντας στον κύριο Υπουργό και στους κυρίους συναδέλφους ότι εμείς, όπως είπαμε, για λόγους αρχής καταψηφίζουμε την αρχή του νομοσχεδίου. Δεν μείναμε όμως στις ενστάσεις. Eίναι υπεύθυνη η στάση του ΠΑ.ΣΟ.Κ.. Κάναμε συγκεκριμένες δημιουργικές προτάσεις. Με βάση τις προτάσεις μας βελτιώθηκαν ήδη ορισμένες διατάξεις. 
      Έχουμε κάνει κι άλλες προτάσεις και περιμένουμε από τον κύριο Υπουργό ανταπόκριση. Θέλουμε έστω κι αυτές οι ρυθμίσεις, όπως είπα, με μικρή προστιθέμενη αξία να είναι όσο γίνεται καλύτερες και να έχουν την ευρύτερη δυνατή αποδοχή. Αυτός είναι ο στόχος μας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του Κομμουνιστικού Κόμματος Ελλάδος κ. Νικόλαος Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πριν από λίγο παρακολουθήσαμε πάλι μια κακόγουστη παράσταση, μια παράσταση η οποία θέλει να κρύψει την ουσία, που δεν είναι τίποτε άλλο παρά η συμφωνία σε στρατηγικό επίπεδο των κομμάτων του ευρωμονόδρομου με την κυβερνητική πολιτική.
      Και το λέμε αυτό, γιατί θα μπορούσε να φανεί ότι είναι υπερβολή. Μήπως είναι έτσι; Έχουμε τη σύγκρουση δύο αντιλήψεων, κατά τη γνώμη του Κομμουνιστικού Κόμματος Ελλάδας, η μία αντίληψη είναι των κομμάτων που στηρίζουν την απελευθέρωση των αερομεταφορών και τον ανταγωνισμό και από την άλλη είναι η αντίληψη του Κομμουνιστικού Κόμματος Ελλάδας, που λέει ότι πρέπει οι εργαζόμενοι, τα λαϊκά στρώματα να φέρουν στο κέντρο της αντιπαράθεσης την απελευθέρωση των αερομεταφορών και τον ανταγωνισμό. Γιατί δεν είναι ζήτημα καλού ή κακού ανταγωνισμού, δεν είναι ζήτημα καλής ή κακής απελευθέρωσης των αγορών των αερομεταφορών, όπως προωθείται στα ξεχωριστά κράτη-μέλη της Ευρωπαϊκής Ένωσης. 
      Η απελευθέρωση και ο ανταγωνισμός συμφέρουν και εξυπηρετούν πάντοτε τη συγκέντρωση του κεφαλαίου, από τη μια μεριά και από την άλλη οδηγούν στην καταδίκη τους εργαζόμενους, μέσα από την αφαίρεση εργατικών κατακτήσεων, μέσα από τις ανατροπές των εργασιακών σχέσεων, μέσα από την ένταση της εκμετάλλευσης και βεβαίως δημιουργούν προβλήματα στη λαϊκή οικογένεια. 
      Άρα, ο ανταγωνισμός είναι ταξικός, όπως και η απελευθέρωση. Εδώ έχουν ευθύνη τα κόμματα που τα έχουν αποδεχθεί. Άρα, λοιπόν, είναι υποκριτικό το ενδιαφέρον των κομμάτων του ευρωμονόδρομου για την εξέλιξη στην Ολυμπιακή ή για τις εξελίξεις στους υπόλοιπους κλάδους των μεταφορών.
      Ποια ήταν τα αποτελέσματα αυτής της πολιτικής της απελευθέρωσης σε κρατικό, σε ευρωπαϊκό, αλλά και σε διεθνές επίπεδο; Πρώτον, υπήρξε μια τεράστια περίοδος συγκεντροποίησης στον κλάδο των αερομεταφορών, μέσα από εξαγορές, συγχωνεύσεις, πτωχεύσεις και ιδιωτικοποιήσεις και έλεγχο από ελάχιστες αεροπορικές εταιρείες. Αυτό δεν ήταν το αποτέλεσμα της απελευθέρωσης σε παγκόσμιο επίπεδο;
      Δεύτερον, δεν είχαμε τη δημιουργία αεροπορικών εταιρειών χαμηλού κόστους; Αυτές πού οδηγούνται; Οδηγούνται στη χρεοκοπία και τη συγκέντρωση και σ’ αυτόν τον κλάδο, με προβλήματα μάλιστα των ηγέτιδων δυνάμεων πλέον του χαμηλού κόστους.
      Τρίτον, είχαμε την επίθεση ενάντια στις κατακτήσεις των εργαζομένων του κλάδου. Υπήρξαν τεράστιες απολύσεις. Είχαμε πάνω από τετρακόσιες χιλιάδες απολύσεις με το πρώτο άνοιγμα της απελευθέρωσης της αγοράς στις αερομεταφορές σε παγκόσμιο επίπεδο. Αυτή η κατάσταση των απολύσεων συνεχίζεται και σήμερα. 
      Είχαμε ανατροπές στις εργασιακές σχέσεις, εντατικοποίηση και μείωση των μισθών. Να φέρω ένα απλό παράδειγμα που αναδεικνύει του λόγου το αληθές; Ποιο είναι αυτό; Το 1996 στις αεροπορικές εταιρείες της Ένωσης Ευρωπαϊκών Αερομεταφορών οι εργαζόμενοι που αντιστοιχούσαν ανά αεροσκάφος ήταν εκατόν ενενήντα οκτώ. Το 2005 έπεσαν στους εκατόν πενήντα τρεις. Στις εταιρείες χαμηλού κόστους το 2006 πόσος ήταν ο μέσος όρος εργαζόμενων ανά αεροσκάφος; Ήταν 38,96! Τι σημαίνει αυτό; Τεράστια εντατικοποίηση και εκμετάλλευση των εργαζομένων για να υπάρχει τεράστια κερδοφορία. 
      Το τέταρτο αποτέλεσμα ήταν η απελευθέρωση των υπηρεσιών επίγειας εξυπηρέτησης, τεχνικής συντήρησης, ελέγχου και παροχής υπηρεσιών αεροναυτιλίας και υποβάθμισης των εθνικών εναέριων συνόρων. Σ’ αυτό άλλωστε αποσκοπεί και ο ευρωπαϊκός ανοικτός ουρανός. 
      Πέμπτο αποτέλεσμα είναι η μείωση, ακόμη και η κατάργηση, των αεροπορικών συνδέσεων περιοχών με μικρή αεροπορική κίνηση.
      Και αυτά είχαν ως επίπτωση και τη διεύρυνση των κινδύνων αναφορικά με την ασφάλεια των πτήσεων. 
      Στην Ευρωπαϊκή Ένωση, λοιπόν, αυτό το πακέτο της απελευθέρωσης των αερομεταφορών σηματοδοτήθηκε μέσα από την κατάργηση της κρατικής μονοπωλιακής εκμετάλλευσης των εσωτερικών αερογραμμών -επιτρεπόταν μ’ αυτόν τον τρόπο σε ξένες αλλά και ιδιωτικές αεροπορικές εταιρείες να εκτελούν εσωτερικά δρομολόγια- την απαγόρευση των κρατικών επιδοτήσεων στους εθνικούς, κρατικούς αερομεταφορείς για να αποτραπεί η «νόθευση του ανταγωνισμού» και, μέσα απ’ αυτήν τη διαδικασία, την ιδιωτικοποίηση των οργανισμών διαχείρισης των αεροδρομίων, τη δημιουργία, δηλαδή, ιδιωτικών αεροδρομίων, όπως είναι το «Ελευθέριος Βενιζέλος» κι όπως θα είναι το αεροδρόμιο του Ηρακλείου στο Καστέλλι -για το οποίο συναγωνίζονται τώρα και ο Συνασπισμός και το ΠΑ.ΣΟ.Κ. για το πότε θα δημιουργηθεί κι όχι για το πώς θα δημιουργηθεί, ότι δηλαδή θα πληρώσουν και για την κατασκευή αλλά και για τη χρήση του οι εργαζόμενοι, η λαϊκή οικογένεια, για να κερδοσκοπούν οι ιδιώτες εκμεταλλευτές των αεροδρομίων- και βεβαίως την απελευθέρωση των υπηρεσιών επίγειας εξυπηρέτησης και τεχνικής συντήρησης.
      Άκουσα τον εισηγητή του ΠΑ.ΣΟ.Κ. που μίλησε  για τις καθαρίστριες στην Υ.Π.Α.. Μα, εδώ το ΠΑ.ΣΟ.Κ. δεν προχώρησε στο να παραδώσει τα τέλη υπέρπτησης σε μία ιδιωτική εταιρία, την «ΑΙΟΛΟΣ», για είκοσι οκτώ χρόνια; Δεν ξεκίνησε η διαδικασία κατακερματισμού της καθετοποιημένης δομής της Ολυμπιακής μέσα από τα προγράμματα εξυγίανσης, την ιδιωτικοποίηση της Olympic Catering; Ποια ήταν τα τρία προγράμματα εξυγίανσης της Ολυμπιακής και πού οδήγησαν; Οδήγησαν στη μείωση του πτητικού έργου, στη μείωση των προορισμών, στη μείωση του εργατικού δυναμικού, στην ανατροπή των εργασιακών σχέσεων, στην ένταση της εκμετάλλευσης, στον περιορισμό των πτήσεων. Αυτό ήταν το αποτέλεσμα. Και σήμερα έρχεται η Νέα Δημοκρατία να ολοκληρώσει αυτό το έργο της ιδιωτικοποίησης τεμαχίζοντας την Ολυμπιακή σε τρεις επί μέρους εταιρείες για να μπορέσει να τις ιδιωτικοποιήσει πιο εύκολα και πατώντας πού ως προς αυτό; Πάνω στην επίθεση ενάντια στα εργατικά, λαϊκά δικαιώματα. Και αυτή η επιλογή δεν γίνεται εδώ πέρα μόνο. 
      Πάρτε, για παράδειγμα, την «ALITALIA». Και η κεντροαριστερή κυβέρνηση, σοσιαλιστών, σοσιαλδημοκρατών και νεόκοπων αριστερών, προσπάθησε να ιδιωτικοποιήσει την «ALITALIA» και σήμερα η Κυβέρνηση Μπερλουσκόνι την ιδιωτικοποιεί. Και δεν είναι μόνο η «ALITALIA». Είναι και η «IBERIA», είναι και η «SAS», είναι και η «LOT», είναι μια σειρά επιχειρήσεις σε πανευρωπαϊκό επίπεδο οι οποίες γίνονται αντικείμενο ανταγωνισμού ανάμεσα στις δύο κυρίαρχες ηγέτιδες δυνάμεις, δηλαδή τη «LUFTHANSA» και την «AIR FRANCE». Και θα φθάσουμε σ’ αυτό το οποίο έλεγε η παλιά Επίτροπος για τις αερομεταφορές, Λογιόλα ντε Παλάθιο, ότι στην Ευρωπαϊκή Ένωση θα αποδειχθούν μόνο δυο ισχυροί αερομεταφορικοί όμιλοι για να ανταγωνίζονται τους αμερικάνικους ομίλους και η εξέλιξη των υπολοίπων θα είναι ότι ή θα συγχωνευθούν και θα εξαγοραστούν ή θα παίξουν ένα συμπληρωματικό ρόλο.
      Αυτό τι επίπτωση θα έχει; Θα έχει σημαντική επίπτωση στους εργαζόμενους, στα πλατιά λαϊκά στρώματα.
      Έτσι λοιπόν, κατά τη γνώμη του Κομμουνιστικού Κόμματος Ελλάδος, η γραμμή της αντιπαράθεσης δεν μπορεί να είναι διαφορετική. Πρέπει να είναι μία και ουσιαστική: ενάντια στην απελευθέρωση, ενάντια στα κόμματα που στηρίζουν αυτήν την απελευθέρωση αλλά και στις συνδικαλιστικές ηγεσίες που την έχουν αποδεχθεί και η πάλη για να αποτραπεί οποιαδήποτε ιδιωτικοποίηση, για να μην καταστραφούν τα εργασιακά δικαιώματα και οι κατακτήσεις των εργαζομένων. Γιατί τα ζητήματα των μεταφορών και των αεροπορικών συνδέσεων πρέπει να εκπληρώνουν συγκεκριμένα κριτήρια: των φθηνών μεταφορών, των σύγχρονων ασφαλών μεταφορών, της προστασίας του περιβάλλοντος, της ικανοποίησης των λαϊκών αναγκών για μαζικές μεταφορές. 
      Ο συνδυασμός αυτών των κριτηρίων δεν μπορεί να γίνει μέσα στα πλαίσια του συγκεκριμένου συστήματος. Χρειάζεται ριζική ανατροπή, χρειάζεται ενιαίος φορέας μεταφορών, που μέσα σ’ αυτά τα πλαίσια του ενιαίου κρατικού φορέα  μεταφορών θα λειτουργεί κι ο εθνικός αερομεταφορέας που θα έχει το μονοπώλιο στις εσωτερικές αερογραμμές, που θα προστατεύει και θα αναβαθμίζει τα δικαιώματα των εργαζομένων. Άρα, λοιπόν, σ’ αυτόν τον άξονα πρέπει να οικοδομηθεί η αντιπαράθεση στο σύνολο των επιχειρήσεων, αφού με την τροπολογία για τις Δ.Ε.Κ.Ο. και την εξυγίανσή τους, κύριε Υπουργέ, προσπαθείτε συνολικά  να κατεδαφίσετε οποιοδήποτε εργασιακό δικαίωμα.
      Γι’ αυτόν ακριβώς το λόγο σ’ αυτά τα πλαίσια καλούμε ως Κομμουνιστικό Κόμμα Ελλάδος τους εργαζόμενους να αντιμετωπίσουν την επίθεση την οποία καθημερινά δέχονται. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑ.Ο.Σ. κ. Άδωνις Γεωργιάδης. 
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, θέλω να πω ότι αδικείτε τον εαυτό σας πραγματικά και το Κοινοβούλιο με την απόφασή σας να φέρετε αυτήν την τροπολογία σήμερα. Και θα σας πω το γιατί. 
      Φέρνετε ένα νομοσχέδιο που έχει να κάνει με τις μεταφορές, το οποίο έχει σημαντικά θέματα.
      Θέλω, επίσης, να υπενθυμίσω, μια και υπάρχουν θέματα σε σχέση με τις παραβάσεις του Κώδικα Οδικής Κυκλοφορίας…
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, συγγνώμη για τη διακοπή. Φαίνεται ότι προφανώς κάποιο πρόβλημα υπάρχει με το μικρόφωνό σας. Μπορείτε να μετακινηθείτε σε ένα διπλανό μικρόφωνο;
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Μάλιστα, κύριε Πρόεδρε.
      Κύριε Υπουργέ, έλεγα, λοιπόν, ότι αδικείτε πραγματικά τον εαυτό σας και το Κοινοβούλιο. Φέρνετε ένα νομοσχέδιο το οποίο κανονικά θα έπρεπε να απασχολήσει το Κοινοβούλιό μας και την ελληνική κοινωνία πάρα πολύ ως αυτοτελές νομοσχέδιο, εάν είναι κάτι σοβαρό. Γιατί; Διότι είμαστε η υψηλότερη χώρα σε τροχαία ατυχήματα και σε θανάτους σ΄ όλη την Ευρώπη. Εάν, λοιπόν, δεν μας ενδιαφέρει πώς θα μπορούμε επί της ουσίας να βρούμε λύση για να σώνουμε τα παιδιά μας στους δρόμους, τι είδους Κοινοβούλιο είμαστε και τι είδους κράτος είμαστε;
      Εσείς, λοιπόν, τι κάνετε; Έχετε στην Κοινοβουλευτική σας Ομάδα τον εξαίρετο κ. Σταθάκη. Όλη η Ελλάδα όταν θέλει να ακούσει για το θέμα των τροχαίων ατυχημάτων και της προλήψεως όλου αυτού του εγκλήματος που ζούμε στους δρόμους, κοιτάζει να δει τι θα πει ο κ. Σταθάκης στις τηλεοράσεις.
      Εγώ ήρθα σήμερα το πρωί εδώ, γιατί περίμενα ότι θα μας μιλήσει ο κ. Σταθάκης πρώτος απ’ όλους για να ακούσουμε πώς θα προλάβουμε τους θανάτους των νέων μας. Και εσείς τι κάνατε; Αντί να αξιοποιήσετε αυτήν την ευκαιρία, αντί να στείλετε το μήνυμα ότι θέλετε στα σοβαρά, ως Κυβέρνηση, να αντιμετωπίσετε μία μάστιγα για την Ελλάδα, φέρνετε στα μουλωχτά, κολλητά σε ένα νομοσχέδιο, που προφανώς τελικά ούτε το έχετε διαβάσει ούτε σας ενδιαφέρει, την τροπολογία για την Ολυμπιακή και τις άλλες Δ.Ε.Κ.Ο.. Ξέρετε εκ των προτέρων ότι το 100% της συζητήσεως θα επικεντρωθεί εκεί. Άρα, όλα τα άλλα θέματα μόνος σας τα έχετε διαγράψει ως μη σοβαρά και άρα, το μήνυμα το οποίο στέλνετε είναι ότι σ’ αυτό το Κοινοβούλιο, τελικώς, δεν θέλουμε να συζητούμε τα σοβαρά θέματα.
      Δεύτερο σφάλμα που κάνατε και το οποίο αδικεί τον εαυτόν σας. Ειδικά εσείς, ειδικά ο Κωστής Χατζηδάκης δεν έπρεπε σε καμμία περίπτωση να προσπαθήσει να λύσει το θέμα της Ολυμπιακής στα μουλωχτά. Γιατί; Διότι το ξέρετε καλύτερα από εμένα ότι ως Ευρωβουλευτής, ήσασταν επικεφαλής της προσπάθειας να κλείσει η Ολυμπιακή, να μην είναι, εν πάση περιπτώσει, με την κρατική αρωγή.
      Άρα, λοιπόν, υπάρχουν λόγοι σοβαροί να υποπτεύεται κάποιος ότι σας έβαλαν σ’ αυτήν τη θέση γι’ αυτόν το λόγο. Άρα εσείς ειδικά, τιμώντας την τιμή και την υπόληψή σας, την οποία εγώ καθόλου δεν αμφισβητώ, θα έπρεπε να ακολουθήσετε μία διαδικασία κανονικού νομοσχεδίου, να υπάρχει μία πλήρης και ενδελεχής συζήτηση, για να δείξετε ότι δεν έχετε να κρύψετε τίποτα και ότι δεν φοβάστε τίποτα.
      Αντί να κάνετε όλα αυτά, έρχεστε, φέρνετε μία τροπολογία για την οποία είμαστε αναγκασμένοι όλοι να μιλήσουμε, ακυρώνετε όλο το νομοσχέδιο το οποίο έχετε καταθέσει -ουσιαστικά κανείς δεν πρόκειται να ασχοληθεί μ΄ αυτό, ούτε ένας δημοσιογράφος ούτε ένας Βουλευτής ούτε ένας Αρχηγός κόμματος- δείχνοντας μόνος σας ότι δεν πιστεύετε σ΄ αυτό που φέρατε.
      Πάμε τώρα στο θέμα των Δ.Ε.Κ.Ο.. Κύριε Χατζηδάκη, είναι γνωστό ότι θεωρείστε από τους λεγόμενους νεοφιλελεύθερους αυτής της Κυβερνήσεως. Βέβαια, εμένα θα μου επιτρέψετε να σας πω ότι αυτή η Κυβέρνηση, η οποία πρόσφατα διά του κ. Αλογοσκούφη έφερε νέους φόρους σ΄ όλες τις μικρομεσαίες επιχειρήσεις κι όλους τους μετόχους του Χρηματιστηρίου, κάθε άλλο παρά για φιλελευθερισμό μπορεί να κατηγορείται ή να επαίρεται. Είναι μία Κυβέρνηση σοσιαλίζουσα, ό,τι βλέπει το φορολογεί. Όμως, αυτό είναι ένα άλλο θέμα.
      Θα ήθελα, λοιπόν, μια και άκουσα με ενδιαφέρον την τοποθέτηση του κ. Καραθανασόπουλου -εγώ ξέρετε ότι με το Κ.Κ.Ε. έχω χαώδεις ιδεολογικές διαφορές- να υπενθυμίσω φερ’ ειπείν στο Κοινοβούλιο ότι πριν από μία εβδομάδα, το πρωτοσέλιδο του «ΡΙΖΟΣΠΑΣΤΗ» χαιρόταν και υπερηφανευόταν για το Στάλιν. Προχθές, ήρθαν από την Ουκρανία και μας διηγούντο οι Πόντιοι εκεί τι τράβηξαν από το Στάλιν. Να τα μάθουν οι κύριοι του Κ.Κ.Ε., να κάνουν καμμιά βόλτα να μάθουν ότι ο Στάλιν έσφαξε εκατοντάδες χιλιάδες Έλληνες και είναι ντροπή σήμερα να υπερασπίζεται το σφαγέα των Ελλήνων το Κ.Κ.Ε..
      Κλείνω, όμως, αυτήν την παρένθεση και λέω: Κύριε Υπουργέ, σας έθεσε ένα θέμα ο κ. Καραθανασόπουλος, ζούμε την εποχή της καταρρεύσεως του δόγματος του νεοφιλελευθερισμού. Καταλαβαίνετε ότι στις Ηνωμένες Πολιτείες της Αμερικής, στη Γουόλ Στριτ, περιμένουν με αγωνία όλοι οι διαχειριστές των κεφαλαίων αύριο το Κογκρέσο να άρει τη χθεσινή του απόφαση εις το σχέδιο σωτηρίας Μπους και να κρατικοποιηθούν στην ουσία οι μεγαλύτερες τράπεζες της Αμερικής; Σ’ αυτό θα ήθελα μία ειλικρινή απάντηση από εσάς, γιατί είναι ένα μεγάλο ιδεολογικό θέμα. Μέχρι προχθές, πράγματι, μπορούσαμε να λέμε: Μα, το κράτος θα πληρώνει για να σώζει ζημιογόνες επιχειρήσεις; Μα, από σήμερα δεν μπορούμε να το λέμε πια αυτό, γιατί σήμερα πια, στη Μέκκα του καπιταλισμού και όχι μόνο -και στην Ευρώπη συζητείται αυτό από σήμερα, καινούργια χρηματιστηριακά νέα- διότι και σήμερα αρχίζουν να έχουν πρόβλημα και οι ευρωπαϊκές τράπεζες. Τώρα η συζήτηση είναι πώς θα αγοράσει το κράτος τις τράπεζες για να μην καταρρεύσει το σύστημα. Άρα, εδώ χρειάζεται μία ξεκάθαρη τοποθέτηση.
      Αλλά εγώ θα σας κάνω την κριτική μου από τη νεοφιλελεύθερη σκοπιά, όχι από τη σκοπιά, ας πούμε, τη σοσιαλιστική που κυρίως ακούστηκε. Όταν λέω σοσιαλιστική δεν εννοώ το ΠΑ.ΣΟ.Κ.. Προς Θεού, δεν θα ήθελα να υπονοήσω κάτι τέτοιο! Εννοώ γενικώς.
      Κύριε Υπουργέ, για να μας πείσετε ότι πράγματι οι προθέσεις σας είναι αγαθές, θα έπρεπε να φέρετε στους Βουλευτές του ελληνικού Κοινοβουλίου το εξής απλό πράγμα, μια μελέτη που να περιγράφει πόσες ζημιές προκάλεσαν στην Ολυμπιακή όλα αυτά τα χρόνια τα κόμματα του ελληνικού Κοινοβουλίου τα οποία μετέφεραν τους οπαδούς τους για να κερδίζουν τις εκλογές, φορτώνοντας τα χρέη στην εταιρεία.
      (Χειροκροτήματα από την πτέρυγα του ΛΑ.Ο.Σ. )
      Δεύτερον, θα έπρεπε να μας φέρετε, πόσες ζημιές προκάλεσαν στην Ολυμπιακή τα κόμματα που κυβέρνησαν αυτήν τη χώρα, διορίζοντας με ρουσφέτια στην Ολυμπιακή για να διατηρήσουν τις έδρες τους οι διάφοροι Υπουργοί. Θα έπρεπε να μας φέρετε, πόσα χρήματα έχει κοστίσει στην Ολυμπιακή η αλλεπάλληλη αλλαγή διοικήσεων, οι αποζημιώσεις, τα πολυπληθή διοικητικά συμβούλια, τα δήθεν επενδυτικά σχήματα, να αφαιρέσουμε όλα αυτά τα εκατοντάδες εκατομμύρια ευρώ από τη συνολική ζημία της Ολυμπιακής και να πάμε μετά και να δούμε, στην καθαρή εικόνα της εταιρείας, πόσους επιβάτες μπορεί να έχει στα αεροπλάνα και τι τις κοστίζουν ή τι κερδίζει απ΄ αυτούς. Τότε θα κάναμε μια σοβαρή, νεοφιλελεύθερη, αν το θέλετε έτσι, συζήτηση. Διότι αν είστε νεοφιλελεύθεροι για να κλείνετε την εταιρεία, αλλά σοσιαλιστές για να διορίζετε με ρουσφέτια, τότε αυτό δεν γίνεται. Δεν μπορείτε να είστε και με τις δυο βάρκες. Πρέπει να διαλέξετε.
      Επίσης, θα ήθελα να μας πείτε -αν είστε σοβαρός νεοφιλελεύθερος Υπουργός, όπως κάποιοι λένε- αν έχετε μια μελέτη που να λέει τι σημαίνει για τον ελληνικό τουρισμό το κλείσιμο της Ολυμπιακής, πόσα χρήματα θα χάσουμε απ΄ αυτό το κλείσιμο ή κινδυνεύουμε να χάσουμε, πώς σκοπεύετε να αντιμετωπίσετε το θέμα των νησιών που χρειάζεται να έχουν αεροπορικές συγκοινωνίες και πόσο σκοπεύετε να επιδοτήσετε το όποιο διάδοχο σχήμα για αυτές τις αεροπορικές συγκοινωνίες. Γιατί αν είναι να μας λέτε ότι θα γλιτώσουμε 1.000.000 ευρώ την ημέρα άμα θα κλείσουμε την Ολυμπιακή, αλλά θα πληρώνουμε 500.000 ευρώ την ημέρα για να κάνουμε επιδοτήσεις στα δρομολόγια, τότε πάλι τίποτα δεν κάναμε.
      Εμείς αυτά τα στοιχεία θέλουμε. Αν έχετε αυτά τα στοιχεία, συγκεκριμένα, θα δούμε ότι την Ολυμπιακή τη χρέωσε η Νέα Δημοκρατία τόσα εκατομμύρια ευρώ, την Ολυμπιακή τη χρέωσε το ΠΑ.ΣΟ.Κ. τόσα εκατομμύρια ευρώ, να πάνε και οι εργαζόμενοι δικαστικά να τα ζητήσουν από τα δυο κόμματα, τα οποία μόνο να κλέβουν ξέρουν από τον ελληνικό λαό, όπως αποδεικνύεται εσχάτως λόγω Βατοπαιδίου και να πάμε παρακάτω σε μια σοβαρή συζήτηση. Αυτή, όμως, η συζήτηση, όπως την κάνετε, δεν είναι σοβαρή και σας αδικεί. Και δυστυχώς μ΄ αυτόν τον τρόπο οδηγούμαστε στα χθεσινά φαινόμενα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω αμέσως, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Πρέπει να κλείσετε, γρήγορα.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αμέσως, κύριε Πρόεδρε. 
      Θέλω κλείνοντας να πω δυο λόγια. Πρώτον, εμείς ως κόμμα έχουμε στηρίξει πάρα πολύ την Ολυμπιακή και τον κρατικό της χαρακτήρα, αλλά οι χθεσινές εικόνες των συνδικαλιστών, οι οποίοι έμπαιναν ως μαινόμενοι ταύροι και έκαναν αυτά που έκαναν, είναι εικόνες που μόνο ζημιά θα προκαλέσουν στον αγώνα τους, γιατί θα οπλίζουν με επιχειρήματα την άλλη πλευρά για το κλείσιμο της εταιρείας. Καλούμε τους συνδικαλιστές να τηρούνε τους νόμους και να εμπιστεύονται τη νομιμότητα.
      Δεύτερον, δεν αντέχω στον πειρασμό να μη σχολιάσω ότι το μόνο κόμμα που δεν έχει ούτε ένα Βουλευτή που θα μιλήσει σήμερα είναι ο ΣΥ.ΡΙΖ.Α.. Αυτό ομολογώ ότι μου κάνει πολύ μεγάλη εντύπωση. Φαίνεται, όπως και στην περίπτωση της νοθείας του Συντάγματος, υπάρχουν υπόγειες διαδρομές στο Κοινοβούλιο. 
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ. )
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Φίλιππος Πετσάλνικος):  Κύριε Καραθανασόπουλε, ζητάτε το λόγο επί προσωπικού; 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ναι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Κοιτάξτε. Η αναφορά στο Στάλιν από τον κ. Γεωργιάδη δεν νομίζω να είναι θέμα προσωπικό. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Έκανε προσωπική αναφορά σε εμένα, διαστρεβλώνοντας αυτά που είπα.
      ΠΡΟΕΔΡΕΥΩΝ (Φίλιππος Πετσάλνικος): Όχι, αναφέρθηκε σε κάποιο δημοσίευμα…
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Σας παρακαλώ, κύριε Πρόεδρε!
      ΠΡΟΕΔΡΕΥΩΝ (Φίλιππος Πετσάλνικος): Κατ΄αρχάς ήρεμα. Ούτε με παρακαλείτε ούτε δεν με παρακαλείτε ούτε διευθύνετε εσείς τη συζήτηση. 
      Έχω την αίσθηση ότι ο κ. Γεωργιάδης αναφέρθηκε σε δημοσιεύματα μιας εφημερίδας. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Απλώς στο «ΡΙΖΟΣΠΑΣΤΗ» αναφέρθηκε. Δεν είπε τίποτα εναντίον σας.
      ΠΡΟΕΔΡΕΥΩΝ (Φίλιππος Πετσάλνικος): Αναφερθήκατε καθόλου και στον κ. Καραθανασόπουλο, κύριε Γεωργιάδη; 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Όχι, ίσα-ίσα.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Έκανε αναφορά σ΄ αυτά που είπα.
      ΠΡΟΕΔΡΕΥΩΝ (Φίλιππος Πετσάλνικος): Αν θέλετε, λοιπόν, να κάνετε μια αναφορά στο Στάλιν την ώρα που μιλάμε για την Ολυμπιακή, εγώ θα σας δώσω τη δυνατότητα επί δυο λεπτά να την κάνετε.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατ΄αρχάς δεν κάναμε εμείς αυτήν την αναφορά. Πρώτο ζήτημα. Κατ’ αρχάς, δεν είναι θέση του Κομμουνιστικού Κόμματος Ελλάδας ότι καταρρέει ο νεοφιλελευθερισμός σε διεθνές επίπεδο. Αυτή είναι θέση του ΠΑ.ΣΟ.Κ. και του ΣΥ.ΡΙΖ.Α.. Το Κομμουνιστικό Κόμμα λέει ότι αυτά είναι αποτελέσματα της ίδιας της φύσης του καπιταλισμού και όσοι υπερασπίζονται αυτήν τη φύση του καπιταλισμού προσφέρουν κακές υπηρεσίες για τους εργαζόμενους.
      Δεύτερο ζήτημα. Κύριε Πρόεδρε, θα ήθελα να είμαστε καθαροί εδώ πέρα. Όσες προβιές και αν βάλει, ο λύκος δεν μπορεί να κρύψει τη δυσωδία και το επικίνδυνο προσωπείο το οποίο έχει, γιατί ακριβώς καταφεύγει πάντοτε στον αντικομμουνισμό για να χτυπήσει και να επιτεθεί στην πολιτική αυτή η οποία υπερασπίζεται τα συμφέροντα των εργαζομένων, των λαϊκών στρωμάτων.
      Ο ρόλος του Κομμουνιστικού Κόμματος Ελλάδας ιστορικά, όλο αυτό το διάστημα,  είναι επιβεβαιωμένος. Όταν, για παράδειγμα, στο Β΄ Παγκόσμιο Πόλεμο και στη γερμανική κατοχή κάποιοι γίνονταν συνεργάτες των Γερμανών δημιουργώντας τους Χίτες και τους γερμανοτσολιάδες, για να σκοτώνουν…
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Τους Έλληνες τους έσφαξε ο Στάλιν! Ναι ή όχι;
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: …το Κομμουνιστικό Κόμμα Ελλάδας σάλπισε τη σημαία της αντίστασης!
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, σας παρακαλώ!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ:  Μα, δείτε τι μας λέει! Που θα μιλήσει στη Βουλή για το Στάλιν που μας έσφαξε όλους!
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, δεν αναφέρεται σ’ εσάς!
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Δεύτερο ζήτημα. Ο Στάλιν και ο σοβιετικός λαός.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν ντρέπεστε; Για το αίμα σας μιλώ! Αφήστε το Στάλιν!
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Έπαιξε σημαντικό ρόλο, τον κορυφαίο στην κατάργηση και στη συντριβή του φασισμού.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Για τις σφαγές να πείτε!
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: ...και στην οικοδόμηση του σοσιαλισμού παρά τις όποιες αδυναμίες.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, σας παρακαλώ, κύριε Καραθανασόπουλε.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Το κόμμα του ΛΑ.Ο.Σ. καταφεύγει στο χυδαίο αντικομμουνισμό…
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν ντρέπεστε;
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε Καραθανασόπουλε, γιατί και η τοποθέτησή σας…
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: ... στηρίζει την αντιλαϊκή και επικίνδυνη πολιτική, καλλιεργώντας το ρατσισμό και τη μισαλλοδοξία!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Για τις σφαγές να πείτε!
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, σας παρακαλώ!
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Εσείς αναφέρεστε σε σφαγές…
      ΠΡΟΕΔΡΕΥΩΝ (Φίλιππος Πετσάλνικος): Κύριε Καραθανασόπουλε, σας παρακαλώ, ολοκληρώστε!
      ΑΠΟΣΤΟΛΟΣ ΚΑΚΛΑΜΑΝΗΣ: Ειρήνη υμίν! Δεξιά και Αριστερά!
      ΠΡΟΕΔΡΕΥΩΝ (Φίλιππος Πετσάλνικος): Επέρχεται ειρήνη, κύριε Κακλαμάνη. Μετά από το Στάλιν, φαίνεται ότι επέρχεται ειρήνη εδώ, στην Αίθουσα αυτή.
      Αποδείχθηκε όμως και από την τοποθέτησή σας, κύριε Καραθανασόπουλε, ότι όντως δεν υπήρξε κανένα προσωπικό θέμα, γιατί μου είπατε ότι ζητούσατε το λόγο επειδή ο κ. Γεωργιάδης είχε αναφερθεί σ’ εσάς!
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Όταν θίγουν ορισμένα ζητήματα, αυτό δεν είναι προσωπικό;
      ΠΡΟΕΔΡΕΥΩΝ (Φίλιππος Πετσάλνικος): Εγώ δεν είχα ακούσει να γίνεται αναφορά σ’  εσάς ή στην ομιλία σας. Έκανε αναφορά σε κάποιο δημοσίευμα μίας εφημερίδας. Έχει δικαίωμα η κάθε εφημερίδα να έχει την άλφα ή βήτα άποψη για προσωπικότητες που πλέον έχουν περάσει στο παρελθόν.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Αναφέρθηκε στο «ΡΙΖΟΣΠΑΣΤΗ» που είναι όργανο του Κ.Κ.Ε.! Θίγει και προσβάλλει την πολιτική του Κ.Κ.Ε. και τη στήριξη που έδειξε στο σοσιαλισμό!
      ΠΡΟΕΔΡΕΥΩΝ (Φίλιππος Πετσάλνικος): Όμως, επειδή το πρόβλημα είναι η τύχη της Ολυμπιακής, οι αερομεταφορές στη χώρα μας, η τύχη των εργαζομένων, κ.λπ., γι’ αυτό θα παρακαλούσα να επανέλθουμε…
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Θίγει τη μνήμη χιλιάδων εκτελεσμένων και νεκρών! Επιτέλους, κάποια ιερά!
      ΑΝΝΑ ΦΙΛΙΝΗ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Φίλιππος Πετσάλνικος): Δεν έχετε προσωπικό ζήτημα, κυρία συνάδελφε του ΣΥ.ΡΙΖ.Α! Μη μου πείτε και εσείς ότι οι αναφορές στο Στάλιν δημιουργούν και σε σας προσωπικό πρόβλημα!
      ΑΝΝΑ ΦΙΛΙΝΗ: Κύριε Πρόεδρε, εμείς από το ΣΥ.ΡΙΖ.Α. δεν θέλουμε να τοποθετηθούμε για την Ολυμπιακή!
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ! Έχετε τους Κοινοβουλευτικούς σας Εκπροσώπους, όπως και το Κομμουνιστικό Κόμμα της Ελλάδας…
      ΑΝΝΑ ΦΙΛΙΝΗ: Επί των άρθρων, στο τέλος η δική μας εκπροσώπηση…
      ΠΡΟΕΔΡΕΥΩΝ (Φίλιππος Πετσάλνικος): Κυρία συνάδελφε, σας παρακαλώ! Δεν έχετε το λόγο αυτήν τη στιγμή!
      ΑΠΟΣΤΟΛΟΣ ΚΑΚΛΑΜΑΝΗΣ: Για άλλο λόγο ζητά το λόγο, κύριε Πρόεδρε.
      ΑΝΝΑ ΦΙΛΙΝΗ: Από το κόμμα μας είπε ότι υπάρχουν υπόγειες διαδρομές, κ.λπ.
       ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ! Δεν έχετε το λόγο! Και σας θυμίζω ότι τόσο το Κομμουνιστικό Κόμμα της Ελλάδας, όσο και ο ΣΥ.ΡΙΖ.Α., έχουν σ’ αυτήν την Αίθουσα για τη συζήτηση σήμερα τους Κοινοβουλευτικούς τους Εκπροσώπους.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν είπα κάτι τέτοιο! Από τον κατάλογο το ανέφερα!
      ΠΡΟΕΔΡΕΥΩΝ (Φίλιππος Πετσάλνικος): Επομένως, όταν τοποθετηθούν οι Κοινοβουλευτικοί Εκπρόσωποι, θα είναι σε θέση και να υπερασπιστούν τα πολιτικά κόμματα στα οποία συμμετέχετε και τις θέσεις, κ.λπ.. Μην πετάγεστε ο καθένας σε μία συζήτηση η οποία –κακώς, κατά την άποψή μου- διεξήχθη και πήρε αυτήν την έκταση!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ιδού ο κατάλογος! Θέλετε να τον τυπώσω;
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, τι θέλατε τώρα να αναφερθείτε στο Στάλιν κι εσείς;
      ΑΠΟΣΤΟΛΟΣ ΚΑΚΛΑΜΑΝΗΣ: Για άλλο λόγο, κύριε Πρόεδρε, ζητά το λόγο η κ. Φιλίνη.
      ΠΡΟΕΔΡΕΥΩΝ (Φίλιππος Πετσάλνικος): Για προσωπικό λόγο; Ποιος είναι ο προσωπικός λόγος;
      ΑΝΝΑ ΦΙΛΙΝΗ: Είπε ότι από το κόμμα μας δεν έχουμε τοποθετηθεί για την Ολυμπιακή!
      ΠΡΟΕΔΡΕΥΩΝ (Φίλιππος Πετσάλνικος): Με συγχωρείτε, αλλά αυτό εννοούσα κι εγώ, κύριε Κακλαμάνη, ότι υπάρχει δηλαδή ο Κοινοβουλευτικός Εκπρόσωπος εδώ του ΣΥ.ΡΙΖ.Α., όπως υπάρχει και ο εισηγητής κι αυτοί θα τοποθετηθούν μόλις έρθει η σειρά τους γι’ αυτό το θέμα. Η κυρία συνάδελφος του ΣΥ.ΡΙΖ.Α. δεν μπορεί να αισθάνεται θιγμένη!
      ΑΝΝΑ ΦΙΛΙΝΗ: Είπαμε ότι εγώ συγκεκριμένα θα μιλήσω αύριο επί των άρθρων. Δεν έχει δικαίωμα ο κ. Γεωργιάδης να μας ελέγξει για το πότε μιλάμε και πότε όχι!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ιδού ο κατάλογος!
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, καθίστε κάτω! Χάνουμε τώρα τόσο χρόνο με θέματα που δεν είναι καθόλου ουσίας! Και οι άλλοι συνάδελφοι που έχουν εγγραφεί στον κατάλογο δικαίως διαμαρτύρονται γιατί περιμένουν τη σειρά τους!
      ΑΝΝΑ ΦΙΛΙΝΗ: (Δεν ακούστηκε)
      ΠΡΟΕΔΡΕΥΩΝ (Φίλιππος Πετσάλνικος): Επαναλαμβάνω ότι υπάρχουν εισηγητές! Υπάρχουν επίσης Κοινοβουλευτικοί Εκπρόσωποι που θα υπερασπιστούν το κόμμα τους αν υπήρξε κάποια αδικαιολόγητη ή δικαιολογημένη κριτική!
      Ο επόμενος ομιλητής είναι ο Βουλευτής της Νέας Δημοκρατίας κ. Κωνσταντίνος Μπαντουβάς.
      Ορίστε, κύριε Μπαντουβά, έχετε το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε. 
      Κραυγές αγωνίας -δήθεν αγωνίας- απ’ όλες τις πτέρυγες της Αντιπολίτευσης και ειδικά από τους συναδέλφους της Μείζονος Αντιπολίτευσης για τους εργαζόμενους της Ολυμπιακής, για την Ολυμπιακή κ.λπ..
      Θέλω να πω στους συναδέλφους του ΠΑ.ΣΟ.Κ. ότι καλό θα ήταν πρώτα να κάνουν την αυτοκριτική τους στο θέμα της Ολυμπιακής Αεροπορίας και μετά να κραυγάζουν. 
      Καλό θα ήταν να έρθει η πολιτική ηγεσία του Υπουργείου Μεταφορών επί Υπουργίας του κ. Μαντέλη μαζί με τους Εγγλέζους που κουβάλησε στην Ολυμπιακή Αεροπορία και να λογοδοτήσουν για τα σημεία των καιρών εκείνων, σχετικά με τα όσα συνέβησαν στην Ολυμπιακή Αεροπορία. 
      Καλό θα ήταν να έρθει ο συνδικαλιστής –κάποιος κ. Πέρρος- που συγκυβερνούσε στη δεκαετία του ’90 στο Υπουργείο Μεταφορών να μας εξηγήσει γιατί κατάντησε έτσι η Ολυμπιακή Αεροπορία που επί Ωνάση έκανε όλους τους Έλληνες υπερήφανους μεταφέροντας στα πέρατα της γης την ελληνική σημαία στα φτερά της. Μήπως θα πρέπει να φέρουμε κι όλες τις διορισμένες την εικοσαετία διοικήσεις της Ολυμπιακής Αεροπορίας να μας εξηγήσουν γιατί δεν είχαν ποτέ κλείσει ισολογισμό; Καλό θα ήταν κι αυτό!
      Κυρίες και κύριοι, μετά την απελευθέρωση στην Ευρώπη των αερομεταφορών, η πρώτη ιδιωτική εταιρεία που ιδρύθηκε στην Ελλάδα –έχω την τιμή να σας ενημερώσω ότι την ίδρυσα εγώ με άλλους Κρήτες, Ηρακλειώτες- ήταν η «AIR-GREECE», αν τη θυμάστε. 
      Πρωτοπετάξαμε μετά πολλών κόπων και βασάνων το Σεπτέμβριο του 1994, διότι η Ολυμπιακή Αεροπορία παρά την απελευθέρωση, δεν άφηνε το Υπουργείο να μας δώσει την άδεια, το λεγόμενο AOC. Δεν πετάξαμε, λοιπόν, τον Απρίλιο του ’94, αλλά το Σεπτέμβριο. Κόστος τεράστιο για την εταιρεία! 
      Εν πάση περιπτώσει, θέλω να σας πω ότι την 1/1/1996, δηλαδή, σχεδόν ένα χρόνο μετά, η εταιρεία ήταν αυτοχρηματοδοτούμενη με δύο αεροπλάνα των εβδομήντα θέσεων. Οι ισολογισμοί υπάρχουν. Το 1996 είχε 240.000.000 κέρδος. Το 1997 έφερα τρίτο αεροπλάνο των εβδομήντα θέσεων -όταν μεγαλώνει το capacity, οι θέσεις δηλαδή, μειώνονται οι εισπράξεις μέχρι που να μπει το νερό στο αυλάκι- και η εταιρεία μου είχε 172.000.000 κέρδος. Το 1998 με τρία αεροπλάνα είχε 520.000.000 κέρδος. Η Ολυμπιακή δισεκατομμύρια χρέη! 
      Και σας ερωτώ: Πρέπει να πληρώνει ο ελληνικός λαός από τον ιδρώτα του αυτά τα χρέη; Πρέπει, δηλαδή, να είμαστε δέσμιοι των συνδικαλιστών της Ολυμπιακής Αεροπορίας; 
      Και απευθύνομαι σε σας, κύριε Ροντούλη, που έχετε ορθή σκέψη, γιατί εναντιωθήκατε και εσείς –το κόμμα σας, δηλαδή- στην τροπολογία. Δεν χρειαζόμαστε σχολεία στην Ελλάδα; Δεν χρειαζόμαστε νοσοκομεία; Δεν χρειαζόμαστε καλούς δρόμους; Θα πρέπει, δηλαδή, να πληρώνουμε για ψηφοθηρικούς λόγους τους χιλιάδες υπαλλήλους της Ολυμπιακής Αεροπορίας από τον ιδρώτα του ελληνικού λαού; Να είχαμε πετρελαιοπηγές, να είχαμε τον ημίονο του Ναστραδίν Χότζα –αντιλαμβάνεστε τι εννοώ- πολύ ευχαρίστως να τους πληρώναμε. Όμως, δυστυχώς, δεν έχουμε ούτε πετρελαιοπηγές ούτε τον ημίονο του Ναστραδίν Χότζα. 
      Προχωρήστε, λοιπόν, κύριε Υπουργέ, χωρίς φόβο και πάθος. Ιδιωτικοποιήστε την Ολυμπιακή Αεροπορία για να απαλλάξετε τον ελληνικό λαό απ’ αυτό το χάος και απ’ αυτήν την αιμορραγία.  
      Κυρίες και κύριοι συνάδελφοι, πολύς λόγος γίνεται τα τελευταία χρόνια για τα εναλλακτικά καύσιμα, όπως πολύς λόγος γίνεται και για την ανάγκη να επεκταθεί η χρήση τους. 
      Το παρόν σχέδιο νόμου, λοιπόν, προωθεί την επέκταση αυτού του είδους ορίζοντας τις προϋποθέσεις και τους κανόνες για τη μετατροπή των πρατηρίων υγρών καυσίμων σε μεικτά, καθώς και τη δημιουργία καινούργιων αμιγούς πώλησης αερίων καυσίμων και περιγράφει με σαφήνεια τις προδιαγραφές αυτές. 
      Παράλληλα, προωθείται η καθολική εφαρμογή της κάρτας ελέγχου καυσαερίων για όλα τα οχήματα συμπεριλαμβανομένων των δικύκλων, ώστε να ελεγχθεί πιο αποτελεσματικά η συνολική εκπομπή ρύπων και οχημάτων. 
      Είναι τουλάχιστον ασυνεπές, κυρίες και κύριοι συνάδελφοι, να φωνάζετε ότι είμαστε η μόνη χώρα που δεν έχει Υπουργείο Περιβάλλοντος -με το όποιο κόστος θα έχει αυτό- και να έρχεστε μετά να εξαντλείτε τη δήθεν κοινωνική σας ευαισθησία βαφτίζοντας την κάρτα ελέγχου καυσαερίων «χαράτσι» και την επιτροπή «σπατάλη».
      Όταν σας λέμε ότι πρέπει να μπει μια τάξη στα έξοδα του Ο.Σ.Ε., ο οποίος ματώνει τον Έλληνα φορολογούμενο, εσείς προτιμάτε να μην αλλάξει τίποτα στηρίζοντας τις διάφορες συντεχνίες. Παλιά σας τέχνη αυτό! 
      Έχετε μια λογική συνέπεια, αγαπητοί συνάδελφοι, σ΄ αυτά που λέτε; Όχι φυσικά! Δεν μπορεί όλα να γίνονται θυσία στο βωμό της εντυπωσιολογίας! Λυπάμαι. 
      Συνεχίζοντας τώρα με το νομοσχέδιο, θέλω να σας πω μερικά σημαντικά στοιχεία ακόμη.
      Κατ’ αρχάς, θέλω να σας πω τι προβλέπει για τα συνεργεία οχημάτων, τα οποία χωρίζει σε δύο κατηγορίες –ελαφρά και βαρέα- με τα δεύτερα να είναι υποχρεωτικά εκτός σχεδίου πόλεως, ούτως ώστε να μην επιβαρύνουμε τις μετακινήσεις τους στις αστικές περιοχές. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επειδή ανάλωσα το χρόνο μου, να μου επιτρέψετε…
      ΠΡΟΕΔΡΕΥΩΝ (Φίλιππος Πετσάλνικος): Να σας επιτρέψω τι, κύριε συνάδελφε; 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, θέλω να μιλήσω για την Ολυμπιακή Αεροπορία, γιατί αυτό το θέμα πραγματικά με καίει. 
      ΠΡΟΕΔΡΕΥΩΝ (Φίλιππος Πετσάλνικος): Έχω την αίσθηση ότι αναλώσατε το χρόνο σας με το να κάνετε κριτική στο ΠΑ.ΣΟ.Κ., αλλά δεν πειράζει. Θα επιδείξω ανοχή, κύριε Μπαντουβά, για να αναφερθείτε και στο νομοσχέδιο. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Στο συζητούμενο νομοσχέδιο υπάρχει διορθωτική πρόβλεψη για λιγότερο αυστηρά πρόστιμα σε κάποιες περιπτώσεις, αναφορικά με τους οδηγούς επιβατικών αυτοκινήτων Δ.Χ., πράγμα που αποδεικνύει ότι η πολιτεία σκοπό δεν έχει να κυνηγήσει τους πολίτες. 
      Και κάτι άλλο ακόμη, κύριε Υπουργέ. Πράγματι, υπήρξα ένας από τους πιο ένθερμους υποστηρικτές του νέου Κ.Ο.Κ., τον οποίο εμείς εφαρμόσαμε. Όμως, πρέπει να αναγνωρίσω ότι όσον αφορά στους επαγγελματίες οδηγούς τα πρόστιμα είναι πολύ βαριά, αλλά και έχουμε εκχωρήσει υπερβολικές αρμοδιότητες στους αστυνομικούς, κύριε Υπουργέ, τους οποίους είχαμε κάνει δικαστές. Δεν είναι δυνατόν σ΄ έναν αστυνομικό -ίσως, χωρίς απολυτήριο λυκείου- να δίνουμε πολλάκις τη δυνατότητα να επιβάλει πρόστιμα 4.000 ευρώ ή περισσοτέρων σε βιοπαλαιστές και μάλιστα να έχει τη δυνατότητα να αφαιρεί το επαγγελματικό τους δίπλωμα για τρεις έως έξι μήνες. 
      Είναι –πιστεύω- αναγκαία μια ρύθμιση, ώστε η επιβολή προστίμου άνω των 700 ευρώ όσο και η αφαίρεση των επαγγελματικών διπλωμάτων να γίνεται από τα αρμόδια δικαστήρια και όχι με την τακτική που ισχύει τώρα, που ξεσηκώνει μια μερίδα του ελληνικού λαού, τους επαγγελματίες οδηγούς. 
      Θα ήθελα, τέλος, να τονίσω δύο ακόμη πράγματα, που αφορούν στο νομοσχέδιο. Ήταν μεγάλη ικανοποίηση που ένιωσα, κύριε Υπουργέ, βλέποντας την αναφορά που περιλαμβάνει το νομοσχέδιο για νέο διεθνές αεροδρόμιο Καστελλίου. Διότι είναι πια καιρός να λάβει σάρκα και οστά το έργο αυτό, που θα αποτελέσει τη ραχοκοκαλιά του τουρισμού στο νησί μας και που θα αναζωογονήσει τις γειτονικές τοπικές κοινωνίες. 
      Είναι ντροπή για τον τουρισμό της Κρήτης! Προσβάλλει τον πολιτισμό της Κρήτης. Προσβάλλει τη ναυαρχίδα του τουρισμού, την Κρήτη το σημερινό αεροδρόμιο, κύριε Υπουργέ. Όμως, από την άλλη ξαφνιάστηκα δυσάρεστα, διαβάζοντας το άρθρο 25, σχετικά με την απόδοση τουριστικού μεταφορικού έργου στα Κ.Τ.Ε.Λ.. 
      Είναι αντιφατικό, κύριε Υπουργέ, να υπάρχει πρόβλεψη από τη μια για ένα μοντέρνο, καινούργιο αεροδρόμιο στο Καστέλλι και από την άλλη να «κόβουμε τα φτερά» από τις τουριστικές επιχειρήσεις, αφαιρώντας τους έργο, και ειδικά από το ήδη ταλαιπωρημένο τουριστικό λεωφορείο. Η πολύχρονη πείρα μου στον τομέα λέει ότι δεν θα μπορέσει να αντέξει το τουριστικό λεωφορείο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Φίλιππος Πετσάλνικος): Κύριε Μπαντουβά, σας παρακαλώ, όμως, τώρα να ολοκληρώσετε, διότι η ανοχή…
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω, κύριε Πρόεδρε. 
      Είναι αδιανόητο, όταν έχει τέτοιο κόστος προσωπικού και συντήρησης να επιχειρείται να του αφαιρεθεί έργο. Γι’ αυτό, κύριε Υπουργέ, σας ζητώ να ξαναδείτε τη σχετική παράγραφο του νομοσχεδίου και να την αποσύρετε προς όφελος του ελληνικού τουρισμού ή, τουλάχιστον, αν αυτό δεν είναι δυνατόν, να επιτρέψετε αμφίπλευρα την απελευθέρωση των επιβατικών μεταφορών, δίνοντας ταυτόχρονα στο τουριστικό λεωφορείο τη δυνατότητα να εκτελεί, και πέραν των στενών τουριστικών υπηρεσιών, μεταφορές, όπως εξάλλου η Ευρωπαϊκή Ένωση επιτάσσει. 
      Στηρίζω το νομοσχέδιο επί της αρχής. Το ψηφίζω. 
      Για την Ολυμπιακή, κύριε Υπουργέ, μη φοβάστε τίποτα! Προχωρήστε. 
      Ευχαριστώ. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, μισό λεπτό. 
      Ως Κοινοβουλευτικός Εκπρόσωπος, ζητάτε το λόγο. Όμως, ξέρετε ότι είθισται να τρέχει ο κατάλογος των ομιλητών συναδέλφων. Τοποθετείται ο Υπουργός. Ακολουθούν οι Κοινοβουλευτικοί Εκπρόσωποι. Εσείς θα έχετε τη δυνατότητα, μετά την τοποθέτηση του Κοινοβουλευτικού Εκπροσώπου, και να δευτερολογήσετε και να τριτολογήσετε, αν χρειαστεί. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, μόνο για τρία λεπτά!
      ΠΡΟΕΔΡΕΥΩΝ (Φίλιππος Πετσάλνικος): Όμως, η παράκληση είναι να ακολουθήσουμε αυτόν τον κανόνα. 
      ΑΣΤΕΡΙΟΣ ΡΟΝΤΟΥΛΗΣ: Εντάξει, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Ιωάννης Σκουλάς. 
      ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, τη στιγμή κατά την οποία στο παγκόσμιο σκηνικό ο καπιταλισμός στη νεοσυντηρητική του εκδοχή καταρρέει, όταν τα χρυσά παιδιά των heads funds και της υποτιμητικής κερδοσκοπίας των μετοχών αποσύρονται, αφού όμως πρώτα έχουν ενθυλακώσει τα μπόνους και τα δικαιώματα προαίρεσης, εσείς η πολυμαθής Κυβέρνηση της Νέας Δημοκρατίας, οι φωστήρες της νεοδεξιάς τολμάτε να φέρετε ένα νομοσχέδιο που συνεχίζει στη λογική της απορρύθμισης, αυτορρύθμισης και της αόρατης χειρός της αγοράς και του laissez faire. Συνεχίζετε να είστε οι καλύτεροι μαθητές της σχολής του Σικάγου και του Μίγκον Φρίντμαν, όταν οι ίδιοι οι καθηγητές κρύβονται στην πατρίδα του κινηματικού συντηρητισμού, της νεοδεξιάς οικονομικής πολιτικής της τελευταίας εικοσαετίας, δηλαδή στην Αμερική, όταν εκεί προσπαθούν να κοινωνικοποιήσουν το ρίσκο και έρχεστε εσείς τώρα που φεύγετε, τώρα που καταρρέετε να ξεπουλήσετε τα πάντα. 
      Ανταγωνισμός και απελευθέρωση –απαντώ και σ΄ άλλους συναδέλφους- δεν σημαίνει απορρύθμιση και deregulation. Το κράτος μπορεί και πρέπει να έχει ρυθμιστικό ρόλο. Το κράτος επέβαλε το new deal το 1929 μετά το κραχ και το κράτος είναι αυτό που μπορεί να κάνει πολιτική.
      Αφήστε λοιπόν, αυτά εδώ τα παραμύθια για αγορά και αυτοrρύθμιση της αγοράς. Δεν υφίσταται πλέον τέτοιο θέμα. 
      Θα ήταν σήμερα δυνατόν να συζητάμε ένα από τα πιο σημαντικά νομοσχέδια για το μέλλον των μεταφορών και των συγκοινωνιών στην Ελλάδα σε ένα μακροπρόθεσμο ορίζοντα και να συζητάμε ένα νομοσχέδιο που θα αποτελέσει τη βάση πάνω στην οποία θα αναπτυχθούν οι μεταφορές στην Ελλάδα και κατά συνέπεια, θα εξαρτηθεί απ;  αυτό και η εν γένει ανάπτυξη της χώρας. Και όμως, προχωράτε στην ιδιωτικοποίηση της Ολυμπιακής, μιας εταιρείας που για δεκαετίες αποτέλεσε μια από τις πιο ασφαλείς αεροπορικές εταιρείες στην Ευρώπη και στον κόσμο, μιας εταιρείας, που πραγματικά διαφήμισε την πατρίδα μας στο εξωτερικό. Και αυτήν την εταιρεία το Υπουργείο Μεταφορών και ο Πρωθυπουργός προσωπικά επιλέγουν, χωρίς δισταγμό και εν κρυπτώ να την κλείσουν.
      Ο συνάδελφος κ. Τσιόκας χαρακτήρισε το νομοσχέδιο, ως νομοσχέδιο σούπερ μάρκετ. Είναι ένα νομοσχέδιο αλά καρτ, καθώς επιχειρεί την αποσπασματική αντιμετώπιση σημαντικών ζητημάτων, όπως είναι οι αερομεταφορές, οι θαλάσσιες μεταφορές, οι σιδηροδρομικές μεταφορές και το οδικό δίκτυο. ΄Οπως είναι φυσιολογικό το αποτέλεσμα του νομοσχεδίου αυτού θα είναι τραγικό, καθώς δεν υπάρχει κεντρική στρατηγική και επιχειρούνται ρυθμίσεις με αμφίβολα, εάν όχι αρνητικά μελλοντικά αποτελέσματα. 
      Για να γίνω πιο συγκεκριμένος πρέπει να υπογραμμίσω ότι συνεχίζει το Υπουργείο Μεταφορών να θεωρεί ότι η εκποίηση δημόσιας περιουσίας συνιστά μεταρρύθμιση. Συνεχίζει να θεωρεί ότι η ιδιωτικοποίηση του Ο.Σ.Ε. και των θυγατρικών, θα δώσει λύση σε προβλήματα. Τα είκοσι δύο ατυχήματα της τελευταίας τετραετίας πώς απαντώνται από εσάς; Συνεχίζει να θεωρεί ότι η σύσταση επιπλέον επιτροπών με γραφειοκρατικό και οικονομικό κόστος θα λύσει τα υπάρχοντα προβλήματα.
      Φαίνεται ότι στο Υπουργείο Μεταφορών δεν έμαθαν από το παράδειγμα της Αγγλίας, που αποκρατικοποίησαν με τη νεοφιλελεύθερη πολιτική της Θάτσερ το 1980 τους σιδηροδρόμους, για να ακολουθήσουν ατυχήματα συνεχώς. Δυστυχώς, οι αποτυχημένες αυτές πρακτικές των νεοσυντηρητικών, στην Ελλάδα του 2008, όταν στο παγκόσμιο σκηνικό το οποίο καταρρέει τις αφήνουν, εδώ συνεχίζουμε  να τις ακολουθούμε. 
      Για τις οδικές μεταφορές και το οδικό δίκτυο είναι αλήθεια ότι θα μπορούσαμε να μιλάμε για ώρες. Οι χίλιοι πεντακόσιοι θάνατοι το χρόνο, δεν μας επιτρέπουν όμως τέτοια νομοσχέδια. Τι κάνατε τέσσερα χρόνια σ’ αυτό το πεδίο; Ποια είναι τα αποτελέσματα των πρακτικών σας; 
      Βρέθηκα στη Λισαβόνα πριν από δύο μέρες στο συνέδριο της οδικής ασφάλειας της Ευρωπαϊκής Ένωσης και εκεί οι Πορτογάλοι, που γελούσαμε και λέγαμε ότι οι Πορτογάλοι είναι πίσω από εμάς, κατασκευάζουν χίλια τριακόσια εξήντα χιλιόμετρα νέο δίκτυο, εκ των οποίων τα εξακόσια πενήντα χιλιόμετρα είναι καινούργιοι αυτοκινητόδρομοι. Έχουν καταφέρει και έχουν μειώσει τα ατυχήματα κατά 40% τα τελευταία χρόνια και θα πιάσουν το στόχο του 2010 της Ευρωπαϊκής Ένωσης, για μείωση των ατυχημάτων στο 50%. 
      Ποια είναι τα αποτελέσματα της δικής σας πολιτικής; Ποια είναι τα αποτελέσματα που περιμένει η ελληνική κοινωνία να δει,; 
      Στο χώρο των θαλασσίων και των αεροπορικών υποδομών, δηλαδή σε λιμάνια και σε αεροδρόμια, η σύγχυση που επικρατεί στο Υπουργείο Μεταφορών είναι πρωτοφανής, μάλλον όχι η σύγχυση αλλά μία πολιτική, η οποία τελικά θέλει να τα ξεπουλήσει όλα. 
      Αποφάσεις για ιδιωτικοποίηση σημαντικού αριθμού αεροδρομίων δεν πρόκειται να ενισχύσει την αναπτυξιακή τους πορεία, το αντίθετο μάλιστα, αφού θα κάνει τη χώρα δέσμια ξένων και ιδιωτικών συμφερόντων.
      Όσον αφορά το αεροδρόμιο του Ηρακλείου στο άρθρο 28, θα ήθελα να ρωτήσω το εξής: Γιατί μετά από τέσσερα χρόνια, αλλάζει ο φορέας υλοποίηση του έργου; Ποιος θα είναι ο ρόλος της Υ.Π.Α. σ’ αυτήν τη διαδικασία; Πόσα χρόνια θα περιμένουν στην Κρήτη ένα καινούργιο αεροδρόμιο;
      Απέναντι σ’ αυτές τις πρακτικές, δεν μπορούμε παρά να δηλώσουμε σθεναρά την αντίθεσή μας. Εμείς θεωρούμε ότι οι πολιτικές πρέπει να είναι άλλες για τις μεταφορές.
      Το σημερινό νομοσχέδιο, όμως, αποτελεί ταφόπλακα για την Ολυμπιακή. Μία εταιρεία που αποτέλεσε για τρεις και πλέον δεκαετίες σημείο αναφοράς για τον Έλληνα.
      Δεν μπορείτε να παραδεχτείτε τα σημαντικά σας λάθη της περιόδου 1990-1993 και δεν μπορείτε ακόμη να παραδεχτείτε ότι το σχέδιο που εκπόνησε η κυβέρνηση του ΠΑ.ΣΟ.Κ. το 2003 θα μπορούσε να συγκροτήσει την ουσιαστική λύση για την Ολυμπιακή. Έτσι, μετά τον Ο.Τ.Ε. που εκποιήσατε, μετά τη Δ.Ε.Η. που παραλάβατε με κέρδη και τώρα τη φέρατε στο χείλος της οικονομικής καταστροφής, με ζημιές 118.000.000 ευρώ για το πρώτο εξάμηνο, με 22% μείωση της τιμής της μετοχής της χθες και προχθές, επιβαρύνοντας πάλι τους Έλληνες καταναλωτές με τα διαρκώς αυξανόμενα τιμολόγια, τώρα παίρνει σειρά η Ολυμπιακή. Και πώς φθάσαμε εδώ; Με τεσσεράμισι χρόνια νεοφιλελεύθερης διακυβέρνησης, με σωρεία λαθών και παραλήψεων, που άφησαν την Ολυμπιακή επί ξύλου κρεμάμενη. Πώς χάθηκαν τα slots στο Gatwick, στη Φρανκφούρτη, στο Μόναχο; Πώς χάθηκαν οι προορισμοί στη Νέα Υόρκη και στο Τορόντο; Και έρχεστε εδώ να πείτε, για μια Ολυμπιακή που καταρρέει.
      Κυρίες και κύριοι συνάδελφοι, υπάρχει μία τροπολογία για το Κ.Τ.Ε.Λ. Ηρακλείου-Λασιθίου, για το Κ.Τ.Ε.Λ. Χανίων-Ρεθύμνης. Και εδώ θα πρέπει να είμαστε ξεκάθαροι ότι σε μία εποχή που χρειάζονται ισχυρές επιχειρήσεις, δεν μπορούν τα Κ.Τ.Ε.Λ. να είναι Κ.Τ.Ε.Λ. ανά νομό. Και δεν μπορούμε να καταλάβουμε τη λογική των συναδέλφων από τη δυτική Κρήτη, που θέλουν τα Κ.Τ.Ε.Λ. ξεχωριστά. Πραγματικά δεν μπορούμε να το καταλάβουμε.
      Κλείνω λέγοντας ότι η έλλειψη στρατηγικής και συγκεκριμένων στόχων και ενός σχεδιασμού και οράματος, που δεν έχετε, που διαπνέει το σύνολο του νομοσχεδίου αυτού, θα αλλάξει την κατάσταση προς το χειρότερο.
      Εμείς προτείνουμε ως ΠΑ.ΣΟ.Κ. μία ολοκληρωμένη πολιτική, που στοχεύει την ένταξη της χώρας μας στα ευρωπαϊκά δίκτυα. Μια πολιτική, που θα διεκδικεί τη συμμετοχή σε μια νέα πραγματικότητα, που διαμορφώνεται στο χώρο των μεταφορών στην Ευρωπαϊκή Ένωση. εμείς δεν μπορούμε να είμαστε συνένοχοι σε εγκληματικές πολιτικές. 
      Καταψηφίζουμε το νομοσχέδιο αυτό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Νικόλαος Σηφουνάκης.
      ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, νομίζω ότι έχουμε εκπλαγεί όσοι συμμετείχαμε στη τριήμερη συζήτηση στην επιτροπή από τον απαράδεκτο και πρωτοφανή τρόπο με τον οποίο άμα τη λήξει των τριήμερων συζητήσεων στην επιτροπή και ενώ είχαμε φύγει όλοι και είχαμε αποχαιρετιστεί, καταθέσατε αυτές τις τροπολογίες μαμούθ.
      Στο δημοκρατικό πολίτευμα είθισται, γι’ αυτό υπάρχουν κοινοβουλευτικές επιτροπές, να συζητούνται στο σύνολο τα νομοσχέδια και όχι να κατατίθενται τροπολογίες όπως αυτή σε όγκο τετραπλάσιες από το Νομοσχέδιο.
      Είμαι βέβαιος, κύριε Υπουργέ, ότι αυτό έγινε σκόπιμα. Ήταν ουσιαστικά μεθόδευση, γιατί θέλατε να αποφύγετε στην επιτροπή τη συζήτηση επί της ουσίας αυτού του μεγάλου ξεπουλήματος που λέγεται Ολυμπιακή. Και παρ’ όλες τις διαφωνίες μας σ’ αυτό το νομοσχέδιο το μικρό, κάναμε προτάσεις για πολλές διατάξεις. Όμως, στην τροπολογία που με αριθμό 14α’ που ουσιαστικά λέτε ότι αφορά μόνο την Ολυμπιακή, αν αφορά μόνο την Ολυμπιακή, καταθέστε τροπολογία ή διευκρινιστική διάταξη και πέστε  ότι αφορά μόνο την Ολυμπιακή και δεν αφορά καμμία άλλη υπό εκποίηση δημόσια εταιρεία. Δεν υπάρχει τέτοιος τίτλος. 
      Μιλάτε για επιχειρήσεις που είναι προβληματικές. Εδώ, όμως, υπάρχει ένα πρόβλημα. Αυτός που θα κάνει το διαχειριστή, όπως προβλέπετε βάσει ποιων διατάξεων και ποιων δεδομένων, θα κάνει τη διαδικασία ουσιαστικά της πτώχευσης; Υπάρχει η επιτροπή αποκρατικοποιήσεων, η οποία έχει αυτήν την αρμοδιότητα. Τι θα κάνει αυτός ο διαχειριστής; Σε ποια νομικά δεδομένα να στηριχθεί; Υπάρχουν, λοιπόν, κενά.
      Θέλω να ξανασταθώ στη σκανδαλώδη διάταξη του άρθρου 13, για την ίδρυση και επιχορήγηση εμπορευματικών κέντρων. Είναι μία σκανδαλώδης και φωτογραφική διάταξη, όπως σας είπαμε και στην επιτροπή. Άκουσον-άκουσον!  Μπορεί, λέει, να καταλαμβάνει περισσότερες από μία εκτάσεις η δημιουργία ενός κέντρου και μάλιστα μη εφαπτόμενες. Σας είπαμε ότι η διάταξη είναι φωτογραφική, αντιβαίνει ακόμη και το ν.3333/2005. Σας είπαμε επίσης ότι στο σχέδιο που ψηφίσαμε για τη χωροταξική και αειφόρο ανάπτυξη της χώρας του κ. Σουφλιά, υπάρχει ο χάρτης 6.2 που προβλέπει δύο τέτοιες περιοχές,  μία στη νότια Κρήτη -και διαφωνήσαμε- και μία στον Αστακό, στην περιοχή της Αιτωλοακαρνανίας. Αυτήν τη διάταξη πρέπει, κύριε Υπουργέ, να την αποσύρετε, είναι σκανδαλώδης, είναι φωτογραφική. Στην πορεία θα φανεί  για ποιον ή για ποιους θεσμοθετείται. Αλλά είναι δυνατόν, να έχω εγώ μία έκταση  μικρότερη των εκατό, να παρεμβάλλεται μία τρίτη άλλη τεράστια έκταση παραπέρα… θέλετε κάποιον να εξυπηρετήσετε. Ποιος είναι αυτός; Ποιοι είναι αυτοί; Έχετε διαβάσει τις αναλύσεις του ΤΕΕ ότι αυτού του είδους τα κέντρα δημιουργούν έρημο, καταστρέφουν το περιβάλλον; Το χωροταξικό σχέδιο προβλέπει. Έπρεπε να κάνετε λοιπόν τις προτάσεις σας και να τις δώσετε στον Υ.ΠΕ.ΧΩ.Δ.Ε. κατά τη σύνταξη του χωροταξικού. Αντιβαίνει τις αρμοδιότητές σας αυτή η νομοθέτηση. Είναι πραγματικά αντισυνταγματική, πέραν της αντισυνταγματικότητας που ζητήσαμε για την μεταμεσονύχτια τροπολογία 14α.
      Επί των προτάσεων που σας κάναμε στην επιτροπή: Και έρχομαι στα δευτερεύοντα θέματα συμβούλια, επιτροπές που θεσμοθετείτε. Το άρθρο 4 για τις πράσινες μεταφορές, που κάθε άλλο, παρά σε πράσινες μεταφορές οδηγούμαστε, είναι μία αποσπασματική άνευ περιεχομένου διάταξη, θα έλεγα. Δυστυχώς με λυπεί πάρα πολύ γιατί έχετε θητεύσει τόσα χρόνια στην Ευρώπη  και ξέρετε πολύ καλά τι θα πει πράσινο περιβάλλον, τι θα πει περιβάλλον.  Έχετε λοιπόν στο άρθρο 4 μία εννεαμελή επιτροπή, την οποία διορίζετε εσείς. Έχετε στο άρθρο 21 για τη διεύρυνση των σιδηροδρομικών ατυχημάτων τριμελή επιτροπή που διορίζετε επίσης από εσάς, εννοώντας από τον εκάστοτε Υπουργό. Στο άρθρο 27 για τον αεροπορικό κώδικα επταμελή επιτροπή, επίσης το ίδιο. Δεχθήκατε μονάχα να μπει στο άρθρο 20, στο Εθνικό  Συμβούλιο Σιδηροδρόμων εκπρόσωπος του Τ.Ε.Ε..  Αυτά, νομίζω, είναι σοβαρά θέματα.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ )
      Και η επιπολαιότητα, αν θέλετε, και η μη σοβαρότητα με την οποία νομοθετούμε, αποδεικνύεται πολύ καλά στο άρθρο 28, για το αεροδρόμιο Ηρακλείου.  Ξέρετε πολύ καλά ότι πριν αναλάβετε εσείς το Υπουργείο, ο προηγούμενος Υπουργός και ο Υ.ΠΕ.ΧΩ.Δ.Ε. είχαν κάποιες διαφορές, οι οποίες είχαν δει και το φως της δημοσιότητας. Είναι δυνατόν, να έρχεται για ένα τόσο  μεγάλο θέμα μία διάταξη στο άρθρο 28, όπου απλώς το Υπουργείο Μεταφορών μεταβιβάζει μία αρμοδιότητα, ίσως για να επιταχύνει τις διαδικασίες στο Υ.ΠΕ.ΧΩ.Δ.Ε.; Αλλά είναι δυνατόν η Βουλή των Ελλήνων, να μη γνωρίζει ποια θα είναι η διαδικασία και ποιο θα είναι το χρονοδιάγραμμα, με ποιο τρόπο θα γίνει το αεροδρόμιο στο Καστέλλι; Ισχύει αυτό που σας είπα και στην επιτροπή ότι θα πάει με τη διαδικασία της αυτοχρηματοδότησης στο σύνολο, ή εν μέρει; Η διαδικασία αυτοχρηματοδότησης ίσον η κατασκευή  ενός σύγχρονου αεροδρομίου στο Καστέλλι και ταυτόχρονα και ο οδικός άξονας, που θα οδηγεί από το Ηράκλειο στο Καστέλλι;  Διαβάζουμε διάφορες εκδοχές στις εφημερίδες. Δεν θα πρέπει μία Κυβέρνηση να φέρνει αυτά τα θέματα ολοκληρωμένα;  Κυβερνά πέντε χρόνια. Σε αυτά τα πέντε χρονιά –και μπορώ να σας αναφέρω πολλά παραδείγματα- έχουν καθυστερήσει όλα αυτά τα έργα. Πέντε χρόνια μελετάτε.
      Επανέρχομαι στην τροπολογία, που εμείς λέμε ότι είναι αντισυνταγματική και σας παρακαλούμε να φέρετε μία διευκρινιστική διάταξη, που να λέτε ότι αυτή αφορά την Ολυμπιακή. 
      Και πάλι, βεβαίως, ένας καλοπροαίρετος σκέφτεται ότι αν αφορά την Ολυμπιακή, αφού εξαγγείλατε ότι κανείς δεν θα απολυθεί, γιατί τη φέρνετε; Εάν τη φέρνετε για την Ολυμπιακή, δεν χρειάζεται, διότι τα έχετε λύσει όλα, πρόωρη, εθελούσια έξοδο και τόσα άλλα. Γιατί τη φέρνετε; Να κάνετε αυτήν τη διευκρίνιση, διότι αν η κατάσταση είναι έτσι σήμερα, στις επιχειρήσεις που εσείς λέτε ότι είναι προβληματικές –κι εμείς το δεχόμαστε- είτε είναι ο Ο.Σ.Ε., είτε είναι η Ολυμπιακή, κάποιος ευθύνεται. Δεν ήλθατε ως Κυβέρνηση για να εξυγιάνετε. 
      Σκεφθείτε ότι ο Ο.Σ.Ε. το 2003 είχε 3,2 δισεκατομμύρια ευρώ χρέος και το 2008 το χρέος ξεπερνάει τα 7, δηλαδή είχαμε διπλασιασμό. Γιατί; Διότι είχαμε κακοδιοίκηση. Σύνολο δαπανών μισθοδοσίας προσωπικού το 2003 250.000.000 ευρώ, το 2008 470.000.000 ευρώ. Από πού; Με δύο χιλιάδες εργαζόμενους λιγότερους, από εννέα χιλιάδες διακόσιους το 2003, σε επτά χιλιάδες το 2008; Με δύο χιλιάδες λιγότερους εργαζόμενους είχαμε διπλασιασμό της δαπάνης της μισθοδοσίας. Τι σημαίνει αυτό; Κακοδιαχείριση, κακοδιοίκηση. Αν διαβάσει κάποιος τις αναφορές των πιλότων και τόσων άλλων στην Ολυμπιακή, θα διαπιστώσει πολλά πράγματα κακοδιαχείρισης. 
      Άκουσα πριν τον κ. Μπαντουβά. Κύριε Μπαντουβά, μόνο το πρώτο πεντάμηνο του 2008, η Ολυμπιακή ακύρωσε έξι χιλιάδες πενήντα πτήσεις, πάνω από χίλιες την τελευταία εβδομάδα, έχασε εκατόν σαράντα επτά χιλιάδες πεντακόσιους επιβάτες και πλήρωσε πάνω από 2.000.000 αποζημιώσεις για ακυρώσεις. Το πρώτο πεντάμηνο του 2008 ήταν κατά 180 εκατομμύρια ευρώ «μέσα», με μόνο τριάντα έξι αεροπλάνα από σαράντα έξι του 2007 και χωρίς προσωπικό. 
      Δεν με ενδιαφέρει αν δεν είναι ικανός ο κ. Μπενόπουλος τον οποίο διόρισαν και έφτασε η Ολυμπιακή σ’ αυτό το χάλι. Όταν παραλάβατε τις Ολυμπιακές Αερογραμμές το 2004, ήταν καθαρές με το διαχωρισμό που είχε γίνει και είχαν και ένα θετικό αποτέλεσμα πριμοδότησης ή «προικοδότησης» -όπως θέλετε πείτε το- των 140.000.000 ευρώ. Αν επί ΠΑ.ΣΟ.Κ. υπήρχε κακή διαχείριση, η κακοδιαχείριση επί των ημερών σας είναι τραγικότατη, ασύληπτη, δεν έχει πραγματικά προηγούμενο.
      Εάν σας πετύχει η ιδιωτικοποίηση –δεν ξέρω αν έχετε κάνει συμφωνίες, διάφορα φαίνονται- ένα πράγμα είναι βέβαιο, ότι και ο ιδιώτης που θα πάρει μία Ολυμπιακή της οποίας ο στόλος είναι πεπαλαιωμένος, θα ξεκινήσει περίπου από την αρχή, θα έχει το 1/3 του δυναμικού του ακυρωμένο με τη συμφωνία που κάνατε στις Βρυξέλλες και εκείνο το οποίο θα κάνει, θα είναι πραγματικά να εξυπηρετεί τις άγονες γραμμές, όχι όμως και αυτές στο σύνολό τους, γιατί πραγματικά είναι οι μόνες κερδοφόρες. Αυτό θα πετύχετε και τίποτε περισσότερο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Σηφουνάκη.
      Το λόγο έχει ο Δ΄ Αντιπρόεδρος της Βουλής κ. Πετσάλνικος.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κυρίες και κύριοι συνάδελφοι, υποτίθεται ότι εδώ συζητάμε για ένα νομοσχέδιο, του Υπουργείου Μεταφορών και Επικοινωνιών αλλά στην ουσία, συζητάμε για την τροπολογία η οποία ήλθε νύχτα, κύριε Υπουργέ, και αιφνιδιαστικά την περασμένη εβδομάδα και αφού είχε ολοκληρωθεί η συζήτηση στην επιτροπή, όπως ακούσαμε απ’ όλους τους συναδέλφους. Το νομοσχέδιο, είναι ένα νομοσχέδιο που ρυθμίζει κάποια θέματα αλλά σίγουρα είναι δευτερεύον. Η τροπολογία κατετέθη από σας, μετά από την ολοκλήρωση των συζητήσεων στην επιτροπή. 
      Πρώτο συμπέρασμα: Λείπει η σοβαρότητα από τον τρόπο με τον οποίο νομοθετείτε ως Κυβέρνηση κι εσείς προσωπικά ως Υπουργός Μεταφορών και Επικοινωνιών. Ποιος ήταν ο λόγος, να φέρετε αιφνιδιαστικά αυτήν την τροπολογία, που στην ουσία προδιαγράφει, φανερώνει και μαρτυρά, αν θέλετε, τις πραγματικές σας προθέσεις για την Ολυμπιακή, για τον εθνικό αερομεταφορέα, δηλαδή το ξεπούλημα, το κλείσιμο, τον τεμαχισμό; Αυτή είναι η πρόθεσή σας. Δεν είχατε το θάρρος να φέρετε αυτές τις ρυθμίσεις στην επιτροπή της Βουλής, για να μη γίνει συζήτηση, για να μην το πάρει είδηση και ο ελληνικός λαός, όχι μόνο οι εργαζόμενοι και οι συνδικαλιστές, αλλά για να μην το πάρει είδηση ο ελληνικός λαός, γιατί οποιαδήποτε νομοθετική πρωτοβουλία οποιασδήποτε κυβέρνησης, θα πρέπει να αφορά πάνω απ’ όλα και την εξυπηρέτηση του δημοσίου συμφέροντος, αλλά και την επίλυση των προβλημάτων και την εξυπηρέτηση των πολιτών. 
      Οι πολίτες, είναι αυτοί που κάνουν χρήση του εθνικού αερομεταφορέα. Φέρατε, λοιπόν, νύχτα αυτήν την τροπολογία και είναι φυσικό να μονοπωληθεί η συζήτηση αυτές τις μέρες, σε σχέση μ΄ αυτό το θέμα. 
      Κύριε Υπουργέ, είχα παρακολουθήσει στο παρελθόν τη στάση σας όταν ήσασταν στην Ευρωβουλή σε σχέση με τον εθνικό αερομεταφορέα. Αν δεν με απατά η μνήμη μου είχα δει δώδεκα δικές σας ερωτήσεις, με τις οποίες λάβρος επετίθεστο κατά της Ολυμπιακής. Λάβρος. Κατά του εθνικού αερομεταφορέα. Και τώρα είστε στον θώκο του Υπουργού Μεταφορών και θα αποτελειώσετε, αυτό που τότε επιθυμούσατε και επιδιώκατε. Του να κλείσει στην ουσία, ο εθνικός μεταφορέας.
      Έψαξα να δω τι κάνουν αντίστοιχες χώρες. Αντίστοιχες από πλευράς μεγέθους, αν θέλετε, με την δικιά μας. Γιατί πολλές φορές, επικαλούμαστε παραδείγματα άλλων ευρωπαϊκών χωρών. Έχω το παράδειγμα της Πορτογαλίας. Έχει περίπου τα δικά μας πληθυσμιακά χαρακτηριστικά και όχι μόνο. Εκεί δεν προχωρούν ούτε σε κλείσιμο, ούτε σε ξεπούλημα, της δικής τους, ας το πούμε, εταιρείας. Προβλέπεται, μια βαθμιαία ιδιωτικοποίηση τμήματος του κρατικού πορτογαλικού κεφαλαίου -προβλέπεται μεν- αλλά αυτήν τη στιγμή, το 100% ανήκει στο πορτογαλικό δημόσιο. Ένα μέρος μόνο. Θα κρατήσουν μεγάλο μέρος, σημαντικό του κρατικού κεφαλαίου γιατί αυτό που αντιλαμβάνονται όλοι ότι είναι αναγκαίο για τις αερομεταφορές: την συμμετοχή στις αποφάσεις. 
      Το δημόσιο δεν αποσύρεται. Δεν παραδίδεται στις άλλες ευρωπαϊκές χώρες. Σ΄ ό,τι αφορά την διαμόρφωση, επαναλαμβάνω, αποφάσεων που αφορούν στις μεταφορές. Ποιες γραμμές θα υπάρχουν, ποια θα είναι η τιμολογιακή πολιτική, ποια δρομολόγια πρέπει να συνεχίσουν να καλύπτονται. Όλα αυτά είναι πάρα πολύ σημαντικά. Και για τους πολίτες τους που μεταφέρονται από αυτές τις αεροπορικές εταιρείες αλλά και για την ανάπτυξη συνολικά της χώρας. 
      Δεν είναι κουτόφραγκοι οι Ευρωπαίοι που δεν κινούνται προς τις κατευθύνσεις που  κινείστε εσείς. Μ΄ έναν αρχέγονο θα έλεγα, πρωτόγονο νεοφιλελευθερισμό, τα ξεπουλάτε όλα. Ξεπουλάτε τον κερδοφόρο Ο.Τ.Ε., τεμαχίζετε την Ολυμπιακή, την ξεπουλάμε κι αυτή, αποσύρεται εντελώς το δημόσιο. Την ίδια τύχη φαίνεται ότι ετοιμάζετε για τον Ο.Σ.Ε. και για τη Δ.Ε.Η. ακόμα. Πού συμβαίνει αυτό στην Ευρώπη, κύριε Υπουργέ; 
      Σας ακούω και σας βλέπω στην τηλεόραση. Λέτε ψέματα. Σε πολλές περιπτώσεις λέτε ψέματα. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εσείς λέτε ψέματα. Και θα το δείξω. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄Αντιπρόεδρος της Βουλής): Είναι τραγικό να ψεύδεστε. Θα έρθω πιο κάτω.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και θα πρέπει να είστε συγκρατημένος γιατί είστε Αντιπρόεδρος της Βουλής. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, σας παρακαλώ. Μην παρασύρεστε. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄Αντιπρόεδρος της Βουλής): Είναι τραγικό να ψεύδεστε. Θα έρθω πιο κάτω. Λέτε ψέματα, κύριε Υπουργέ. Και ένας Υπουργός, θα πρέπει να σέβεται ιδιαίτερα όταν διαχειρίζεται δημόσιο πλούτο και τέτοια θέματα, που έχουν να κάνουν με την ίδια την ανάπτυξη της χώρας και την αναπτυξιακή πορεία.
      Αυστρία: επίσης μια χώρα που δεν είναι των εκατό εκατομμυρίων. Έχει αντίστοιχα πληθυσμιακά χαρακτηριστικά μ΄ εμάς. Ποια είναι η σύνθεση σ΄ ό,τι αφορά στο ιδιοκτησιακό καθεστώς των αυστριακών αερογραμμών; Υπάρχει ένα κρατικό holding, υπάρχει διεσπαρμένη ιδιοκτησία 47%-48% σ΄ ό,τι αφορά στο μετοχικό κεφάλαιο. Υπάρχουν αυστριακοί θεσμικοί επενδυτές μέσα με ένα άλλο μέρος του κεφαλαίου και υπάρχει και η ίδια η «AUSTRIAN AIRLINES» που έχει επίσης ένα μικρότερο μέρος του κεφαλαίου. Και εκείνοι είναι κουτόφραγκοι;
      Την περασμένη εβδομάδα –και μ’ αυτό θα κλείσω- ήμουν στην Γερμανία, κυρίες και κύριοι συνάδελφοι, ως επικεφαλής της Διακοινοβουλευτικής Επιτροπής  Γερμανίας-Ελλάδος. Υπάρχουν συνάδελφοι σ’ αυτήν την Αίθουσα, που συμμετείχαν σ’ αυτήν την αποστολή, όπως η κ. Σκραφνάκη. Είχαμε την ευκαιρία, να συζητήσουμε με τους επικεφαλής και με τα μέλη πολλών επιτροπών του γερμανικού Κοινοβουλίου, μεταξύ αυτών και με την επιτροπή μεταφορών στην οποία προεδρεύει τώρα, κύριε Υπουργέ, ένας πρώην Υπουργός Μεταφορών. Πρώην Υπουργός Μεταφορών της Ομοσπονδιακής Γερμανίας, είναι σήμερα πρόεδρος της επιτροπής μεταφορών. Και τον ρώτησα, τι σκέφτονται να κάνουν σε σχέση με τον δημόσιο ή μη χαρακτήρα, με την ιδιωτικοποίηση κ.λπ. περιπτώσεων που αφορούν τις μεταφορές. Εκεί γίνεται η συζήτηση τώρα, πολύ επίκαιρη σ΄ ό,τι αφορά στον γερμανικό Ο.Σ.Ε., τους γερμανικούς σιδηροδρόμους που ανήκουν 100% στο δημόσιο, κράτος, κρατίδια κ.λπ.. 
      Και ποια ήταν η απάντηση; Ότι έχουν αποφασίσει, η κ. Μέρκελ, η συντηρητική στα πλαίσια της μεγάλης συνεργασίας με την SPD, η CDU, η καγκελάριος κ. Μέρκελ, όπως και όλοι να κρατήσουν –σ΄ ό,τι αφορά στις σιδηροδρομικές μεταφορές- το 100% των υποδομών στο δημόσιο. Το 100%!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Σιγά την ανακάλυψη.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Και σε ό,τι αφορά…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Σιγά την ανακάλυψη!
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Μη βιάζεστε!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Έτσι είναι σ΄ όλη την Ευρώπη. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Μη βιάζεστε, γιατί δεν μπορείτε να λέτε ψέματα στον ελληνικό λαό. Ακούστε τι γίνεται στην Ευρώπη.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ και κύριε Πρόεδρε, δεν είναι τρόπος αυτός.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Με διακόπτει, κυρία Πρόεδρε και παρακαλώ, αυτό, να υπολογιστεί στο χρόνο μου.
       ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεν σας διακόπτω. Λέτε πράγματα που δεν σας ταιριάζουν. Οι υποδομές είναι παντού κρατικές.
      ΠΡΟΕΔΡΕΥΟΥΣΑ (Έλσα Παπαδημητρίου): Τον διακόπτετε, κύριε Υπουργέ. Θα απαντήσετε, κύριε Υπουργέ. Θα έχετε το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Με διακόπτει ο κύριος Υπουργός, γιατί ζορίζεται. Διότι αποκαλύπτουμε εδώ πέρα, τις προθέσεις της Κυβέρνησης και το ρόλο που παίζει ο ίδιος. Λειτουργεί ωσάν να είναι πράκτωρ ιδιωτικών συμφερόντων σ΄ αυτές τις περιπτώσεις.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Συνεχίστε!
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Και είμαι οργισμένος, γιατί οι απαντήσεις που πήραμε λένε το εξής: 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Αντιπροέδρου)
      Ολοκληρώνω, κυρία Πρόεδρε.
      Σ΄ ό,τι αφορά το μεταφορικό έργο, θα δώσουν στον ιδιωτικό τομέα μόνο το 24,9%. Μόνο το 24,9%. Όχι το 25%. Και όταν ρώτησα γιατί, μου είπαν: Μα, κύριε Πετσάλνικε, αν δώσουμε το 25%, τότε ο ιδιώτης θα έχει τη δεσμεύουσα μειοψηφία. Κι εκείνος θα καθορίζει, εν πολλοίς, που θα πάει ή δεν θα πάει το τρένο. Κι εμένα με ενδιαφέρει, μου απάντησε ο συνάδελφος, πρώην Υπουργός Μεταφορών της Γερμανίας, πού θα πηγαίνει το τρένο, πού θα πηγαίνει το μέσο μεταφοράς, διότι αυτό, επηρεάζει άμεσα την ανάπτυξη της κάθε περιοχής.
      Αυτή είναι, λοιπόν, η φιλοσοφία που εφαρμόζεται και στην Ευρώπη.
      Κι εσείς εδώ, κάνετε εντελώς διαφορετικά πράγματα, ξεπουλώντας, αποσύροντας το δημόσιο, από οποιαδήποτε συνδιαμόρφωση αποφάσεων, λειτουργώντας σε βάρος όχι μόνο του δημοσίου συμφέροντος, αλλά σε βάρος της ίδιας της ανάπτυξης της χώρας. Και ενισχύετε μόνο, καθιστώντας πλέον αποκλειστικά μονοπώλια τους ιδιώτες, τους ιδιοκτήτες της «AEGEAN» στη συγκεκριμένη περίπτωση και δεν ξέρω ποιους άλλους ιδιοκτήτες αύριο, αν είστε ακόμα Κυβέρνηση και προλάβετε να ολοκληρώσετε, αυτά που έχετε σχεδιάσει γενικά για τις μεταφορές. 
      Δεν θα προλάβετε, όμως, να ολοκληρώστε, γιατί τώρα έχει πλέον αντιληφθεί ο ίδιος ο ελληνικός λαός, οι πολίτες τι συμβαίνει. Στην Καστοριά για παράδειγμα –ακριτική περιοχή- επιτύχατε αυτά τα πέντε χρόνια, να μειώσετε τα δρομολόγια. Πεντακόσια χιλιόμετρα απέχει η δυτική Μακεδονία. Και μειώνετε τα δρομολόγια, διότι μειώσατε το στόλο, γιατί συρρικνώσατε την Ολυμπιακή. Και μετά μιλάτε για οράματα, που έχετε για την ανάπτυξη μέσα σε ένα σύγχρονο τρόπο λειτουργίας των οικονομιών και των κρατών.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, θα μιλήσω τώρα.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Άγριος νεοφιλελευθερισμός.
      Επαναλαμβάνω –και μ΄ αυτό κλείνω- το εξής: Το μόνο που κάνετε είναι όχι μόνο να προωθείτε, αλλά και να εκπροσωπείτε ως Κυβέρνηση τα αδηφάγα ιδιωτικά συμφέροντα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Μου εστάλη επιστολή από το Γραφείο του Προέδρου της Βουλής, που έχει υπογράψει ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ., ο κ. Ρέππας, με την οποία ορίζεται ως Κοινοβουλευτικός Εκπρόσωπος του ΠΑ.ΣΟ.Κ. ο κ. Χρίστος Βερελής.
      Κύριε Βερελή, το αποδέχομαι και το ανακοινώνω, αλλά δεν υπάρχει πουθενά στον Κανονισμό πρόβλεψη, να ορίζεται άλλος Κοινοβουλευτικός στις 10.00΄, να παρίσταται, να ομιλεί και να κάνουμε αντικατάσταση. Καλό είναι να λειτουργούμε…
      ΧΡΙΣΤΟΣ ΒΕΡΕΛΗΣ: Αν υπάρχει κώλυμα.
      ΝΙΚΟΛΑΟΣ ΣΗΦΟΥΝΑΚΗΣ: Είναι δικαίωμα. Δεν είναι δικαίωμα;
      ΠΡΟΕΔΡΕΥΟΥΣΑ (Έλσα Παπαδημητρίου): Αν μου το βρείτε στον Κανονισμό, θα το υιοθετήσω ως δικαίωμα. Το υιοθετώ για την οικονομία και τις καλές σχέσεις των κομμάτων. Δεν προβλέπεται όμως και προσωπικά δεν το θεωρώ και πρέπον.
      Είστε Κοινοβουλευτικός Εκπρόσωπος παρ΄όλα αυτά.
      Κύριε Υπουργέ,  έχετε ζητήσει το λόγο και τον έχετε. Τώρα μπορείτε να απαντήσετε σθεναρά.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, ακούστε κι εμάς. Κάθε φορά οι Βουλευτές…
      ΑΘΑΝΑΣΙΑ ΜΕΡΕΝΤΙΤΗ: Εμείς, κύρια Πρόεδρε;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα, εδώ είμαι…
      ΠΡΟΕΔΡΕΥΟΥΣΑ (Έλσα Παπαδημητρίου): Δικαιούται και ο Υπουργός να μιλήσει, κυρία Μερεντίτη. Τι θα πει «εσείς»;
      ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, δεν είπαμε να μη μιλήσει ο Υπουργός.
      ΑΘΑΝΑΣΙΑ ΜΕΡΕΝΤΙΤΗ: Άλλο είπαμε, κυρία Πρόεδρε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, κατ’ αρχήν διάφοροι συνάδελφοι από την πλευρά της Αντιπολίτευσης, αναφέρθηκαν στο νομοσχέδιο και είπαν ότι δεν έχει ένα βασικό θέμα, αντιμετωπίζει πολλά και διαφορετικά ζητήματα, πράγμα το οποίο τους εξέπληξε.
      Στην επιτροπή ανέφερα ότι δεν είναι πρωτοφανής πρακτική στη  Βουλή των Ελλήνων. Για πάρα πολλά χρόνια έχουμε πολυνομοσχέδια, τα οποία ρυθμίζουν πολλά και διαφορετικά –συναφή πάντως προς το αντικείμενο του κάθε Υπουργείου- ζητήματα.
      Εδώ, λοιπόν, τυχαία βρήκα ένα –αν θέλετε, όμως, μέχρι αύριο θα σας βρω κι άλλα- νόμο του ΠΑ.ΣΟ.Κ. -είναι ο ν. 2465/1997- αρμοδιότητας του Υπουργείου Μεταφορών και Επικοινωνιών. Υπουργός ήταν ο κ. Χάρης Καστανίδης.
      Σας εξέπληξε το ότι εμείς ακολουθούμε αυτήν την πρακτική. Δεν έχετε παρά να καταγγείλετε τον Κοινοβουλευτικό σας Εκπρόσωπο, για το ότι ακολούθησε ως Υπουργός αυτές τις πρακτικές.
      	Το καταθέτω για τα Πρακτικά.
      (Στο σημείο αυτό ο Υπουργός Μεταφορών και Συγκοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΘΕΟΧΑΡΗΣ ΤΣΙΟΚΑΣ: Κύριε Υπουργέ, όπου θέλετε…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Κύριε Τσιόκα, το ξέρω ότι είστε πολύ καλός στις διακοπές, αλλά αφήστε με να μιλήσω. Το παραδέχομαι ότι είστε πολύ καλός στις διακοπές. 
      Σε σχέση μ΄ αυτά τα οποία ειπώθηκαν μόλις προ ολίγου, ήλπιζα ότι ο κ. Πετσάλνικος, θα είχε την ευαισθησία να κάτσει να ακούσει την απάντηση μετά τους μύδρους τους οποίους εξαπέλυσε, αλλά προφανώς έχει άλλα πιο σοβαρά ζητήματα να ασχοληθεί. Εγώ πάντως, όταν κατηγορώ κάποιον, κάθομαι και ακούω τι θα μου πει. Και αυτό γίνεται παντού, αλλά προφανώς δεν προσιδιάζει στον εν λόγω συνάδελφο. 
      Μίλησε για τον Ο.Σ.Ε., κατακεραυνώνοντας την Κυβέρνηση, διότι στην επίσκεψή του στη Γερμανία ανακάλυψε –τρομερή ανακάλυψη!- ότι οι σιδηροδρομικές υποδομές, το δίκτυο, στην Γερμανία, επειδή υπάρχει χωρισμός υποδομής και λειτουργίας, ανήκουν στο κράτος. 
      ΘΕΟΧΑΡΗΣ ΤΣΙΟΚΑΣ: Και το εμπορικό κομμάτι. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα αυτό δεν συμβαίνει μόνο στη Γερμανία. Αυτό συμβαίνει σε  όλη την Ευρώπη. Δεν υπάρχει κράτος της Ευρωπαϊκής Ένωσης όπου το δίκτυο να ανήκει σε ιδιώτη. Παντού  ανήκει στο δημόσιο. Επομένως μπορεί να είναι καινούργια γνώση για τον κ. Πετσάλνικο, αλλά αυτό είναι μια ευρωπαϊκή πραγματικότητα. Σε κάποιες χώρες της Ευρωπαϊκής Ένωσης, υπάρχουν εταιρείες, οι οποίες ασχολούνται με το σιδηροδρομικό έργο, αλλά μόνο οι μεταφορικές εταιρείες. 
      Και εμείς πάντως, έχουμε διακηρύξει με την ίδια παρρησία που διακηρύττουμε ότι θέλουμε να αποκρατικοποιήσουμε την Ολυμπιακή, πως δεν θέλουμε να αποκρατικοποιήσουμε καμμία λειτουργία του Ο.Σ.Ε.. Και να θέλαμε, έχω ξανασημειώσει από το Βήμα της Βουλής ότι τα οικονομικά του Ο.Σ.Ε. είναι τέτοια, που μόνο ένας τρελός θα ήθελε να τον αγοράσει. 
      ΘΕΟΧΑΡΗΣ ΤΣΙΟΚΑΣ: Το κάνετε με την ΕΡΓ.Ο.Σ.Ε..
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Επομένως μην προσπαθείτε να δημιουργήσετε ψευδείς εντυπώσεις. 
      Αυτό το οποίο επιδιώκουμε να κάνουμε μ΄ αυτό το νομοσχέδιο, είναι να ενισχύσουμε την ΕΡΓ.Ο.Σ.Ε., η οποία είναι μια πιο ευέλικτη εταιρεία, πιο αποτελεσματική στη δράση της. Μεταφέρουμε κάποιες δραστηριότητες σταδιακά από τον Ο.Σ.Ε. στην ΕΡΓ.Ο.Σ.Ε., όπως είχαμε εξαγγείλει όταν παρουσιάσαμε το πρόγραμμα «Ανασυγκρότηση του ελληνικού σιδηρόδρομου», γιατί θεωρούμε ότι μ’ αυτόν τον τρόπο και τα έργα που δεν είναι συγχρηματοδοτούμενα από την Κοινότητα, αλλά και γενικότερα η συντήρηση και  λειτουργία του βασικού σιδηροδρομικού δικτύου Πάτρα –Αθήνα –Θεσσαλονίκη θα γίνει καλύτερη. 
      Επίσης, εσείς που διερωτηθήκατε τι πάμε να κάνουμε με το ξεπούλημα, δήθεν, της περιουσίας του Ο.Σ.Ε.: Μα, το μόνο που κάνουμε, είναι ότι η ΓΑΙΑΟ.Σ.Ε. που  υπάρχει και σήμερα, μεταφέρεται από τον Ο.Σ.Ε. στην ΕΡΓ.Ο.Σ.Ε. ως γενική διεύθυνση, για να κάνει πιο αποτελεσματικά τη δουλειά της. Με τον ίδιο τρόπο που αξιοποιούσε την περιουσία και με την ίδια λογική, θα την αξιοποιεί και από δω και πέρα. Η μόνη προσπάθεια που θα κάνει, είναι να λειτουργήσει ακόμη πιο αποτελεσματικά και ακόμη πιο γρήγορα. Πού είναι το μεμπτό; 
      Γι’ αυτό σας παρακαλώ, προτού κάνετε κριτική, ιδίως όταν ανεβάζετε τόσο ψηλά τους τόνους κάποιοι από εσάς, όχι όλοι, καλό είναι να γνωρίζετε και το αντικείμενο. Να το γνωρίζετε το αντικείμενο. Όχι να ερχόσαστε και να κατακεραυνώνετε ανθρώπους αναφερόμενοι στο προσωπικό τους ήθος, όταν εσείς δεν έχετε καμμία σχέση με το θέμα στο οποίο αναφέρεσθε. Εδώ δεν κάνουμε σόου και να το πάρετε χαμπάρι. 
      ΜΑΡΙΑ  ΣΚΡΑΦΝΑΚΗ: Δεν κάνουμε σόου. Σας λέμε τι ισχύει στην Ευρώπη. 
      ΠΑΝΑΓΙΩΤΗΣ ΛΑΦΑΖΑΝΗΣ: Μη χτυπάτε το έδρανο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εδώ είμαστε υπεύθυνοι κοινοβουλευτικοί και πρέπει να αναλαμβάνετε τις ευθύνες σας, ανεξάρτητα από τις διαφορές μας τις  πολιτικές και τις ιδεολογικές. 
      ΘΕΟΧΑΡΗΣ ΤΣΙΟΚΑΣ:  Ποιον μαλώνετε; 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, σας παρακαλώ. 
      Μην απαντάτε, κύριε Υπουργέ. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Συνεχίζω στο θέμα της Ολυμπιακής, γιατί τόση ώρα κάθομαι, δεν μιλάω και ακούω προσωπικές αναφορές, προσωπικές επιθέσεις και απαράδεκτα προσωπικά υπονοούμενα, τα οποία δεν με αγγίζουν -το ξέρει όλος ο κόσμος- αλλά χαρακτηρίζουν εσάς που τα εκστομίζετε. 
      Ερχόμαστε στο ιδιοκτησιακό καθεστώς των αεροπορικών εταιρειών. Η Ολυμπιακή, κυρίες και κύριοι συνάδελφοι,  σας αρέσει ή δεν σας αρέσει, είναι η μόνη κρατική αεροπορική εταιρεία σ΄ ολόκληρη την Ευρωπαϊκή Ένωση. 
      ΘΕΟΧΑΡΗΣ ΤΣΙΟΚΑΣ: Εκτός από τις σκανδιναβικές. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και επειδή αναφέρθηκε το παράδειγμα της πορτογαλικής εταιρείας, ο ίδιος ο ομιλητής που το ανέφερε είπε ότι επίκειται και εκεί διεύρυνση της συμμετοχής του ιδιωτικού τομέα. Ήδη, όμως, σήμερα στην πορτογαλική εταιρεία, το 51% του ground handling ανήκει σε ιδιώτες και το 49% του duty free και του catering.
      Εκτός αυτού, όμως, σήμερα που μιλάμε, μαζί με την Ολυμπιακή, είναι υπό αποκρατικοποίηση άλλες τέσσερις μερικώς κρατικές, μερικώς ιδιωτικές εταιρείες. Ποιες είναι αυτές; Η «ALITALIA», της οποίας η αποκρατικοποίηση ξεκίνησε με την κεντροαριστερά. Και μιλάμε για πλήρη αποκρατικοποίηση, με την κυβέρνηση που συμμετέχουν οι σοσιαλιστές συνάδελφοί σας στο Ευρωπαϊκό Σοσιαλιστικό Κόμμα και στην οποία συμμετείχαν και οι πρώην κομμουνιστές. Μιλάμε για τη σκανδιναβική SAS, όπου οι τρεις κυβερνήσεις, έχουν σχεδόν το 50% και που αποκρατικοποιούν, πωλούν το μερίδιό τους. Μιλάμε για την «AUSTRIAN», που είναι μερικώς αποκρατικοποιημένη και αποκρατικοποιείται ακόμη περισσότερο, με το μεγάλο συνασπισμό σοσιαλιστών και κεντροδεξιών. Μιλάμε, ακόμη, για τη γιουγκοσλαβική JAT, τη σερβική εταιρεία, που και αυτή αποκρατικοποιείται. 
      Εάν δεν σας πείθουν όλα αυτά, γιατί επιτέλους δεν πείθεστε από τον εαυτό σας; Διότι τον εαυτό σας προσπαθείτε να ξεχάσετε. Τι έκανε ο κ. Μαντέλης; Ο κ. Βερελής; Τι έκαναν όλοι αυτοί οι Υπουργοί; Έδειξα τα χαρτιά προηγουμένως. Είναι κατατεθειμένα στα Πρακτικά. Ιδιωτικοποίηση 100% της Ολυμπιακής έκαναν. Πότε είχατε δίκιο; Τότε ή τώρα; Διότι και τότε και τώρα αποκλείεται να έχετε δίκιο.
      Πρέπει να σταματήσει, επιτέλους, να υπάρχει αυτή η υποκρισία και ο φαρισαϊσμός. Δεν μπορείτε να κατηγορείτε εμένα και την Κυβέρνηση της Νέας Δημοκρατίας για πολιτικές, που εφαρμόσατε εσείς. Εσείς. Και εμείς τις συνεχίζουμε με σύμφωνη γνώμη της Ευρωπαϊκής Ένωσης, ενώ εσείς, δεν είχατε καταφέρει να προχωρήσετε προς αυτήν την κατεύθυνση. Δεν είχατε το πράσινο φως και είχα καταθέσει τα χαρτιά της Loyola de Palacio. 
      Λέτε ότι μας παραδώσατε δήθεν καθαρή Ολυμπιακή το 2004. Ποια καθαρή Ολυμπιακή; Από τις ανακοινώσεις της Ευρωπαϊκής Επιτροπής από τότε, αλλά και από τα χαρτιά που σας έστελνε από πριν, φαίνεται ότι οι Ολυμπιακές Αερογραμμές που δημιουργήσατε, ήταν διάδοχο σχήμα και επομένως κουβαλούσαν τα χρέη και τα νομικά προβλήματα της παλαιότερης Ολυμπιακής.
      ΝΙΚΟΛΑΟΣ ΣΗΦΟΥΝΑΚΗΣ: Αυτό το είπατε εσείς.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αυτό είναι ξεκάθαρο. Είναι κατατεθειμένο στα Πρακτικά και αν αμφιβάλλετε, θα σας ξαναφέρω πάλι τα χαρτιά. 
      ΝΙΚΟΛΑΟΣ ΣΗΦΟΥΝΑΚΗΣ: Αυτό το παρατηρήσατε εσείς.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εγώ με τις ερωτήσεις μου στο Ευρωπαϊκό Κοινοβούλιο, για τις οποίες είμαι περήφανος, αποκάλυπτα τις μεθοδεύσεις σας, γιατί δεν ήθελα να κοροϊδεύετε τον ελληνικό λαό. Και τις ερωτήσεις μου τις έχω καταθέσει εγώ ο ίδιος στα Πρακτικά. Και αν από τότε είχε αλλάξει ρότα η πατρίδα μας, δεν θα φθάναμε στο σημερινό κατάντημα, ούτε θα προσετίθεντο τόσα χρέη τα οποία καλείται να πληρώσει ο Έλληνας φορολογούμενος.
      Η Ολυμπιακή, κυρίες και κύριοι συνάδελφοι, είναι η μόνη κρατική αεροπορική εταιρεία σήμερα σε ολόκληρη την Ευρωπαϊκή Ένωση, είναι η μόνη με τόσα προβλήματα και τέσσερις αποφάσεις της Ευρωπαϊκής Επιτροπής εναντίον της -τόσα προβλήματα στις Βρυξέλλες εννοώ- και είναι και η πιο ζημιογόνα αεροπορική εταιρεία, σε σχέση με το μέγεθός της. Πώς να το κάνουμε, εδώ και πάρα πολλά χρόνια μπαίνει μέσα 1.000.000 ευρώ την ημέρα. 
      Επειδή κάποιοι είπαν, εάν τα κόμματα ήταν εντάξει απέναντι στην Ολυμπιακή, θα σας πω ότι πιθανόν σε διάφορες περιπτώσεις να καθυστέρησαν να πληρώσουν τις οφειλές τους, αλλά παρουσιάσαμε από το Γενικό Λογιστήριο –και μπορώ να σας το φέρω αύριο- τις οφειλές της Ολυμπιακής προς το κράτος και του κράτους προς την Ολυμπιακή όλα τα τελευταία χρόνια.
      ΘΕΟΧΑΡΗΣ ΤΣΙΟΚΑΣ: Όχι αυτό, τους ισολογισμούς.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Οι οφειλές της Ολυμπιακής προς το κράτος, κύριε Τσιόκα, είναι παραπάνω από τριάντα φορές μεγαλύτερες, απ’ ό,τι είναι οι οφειλές του κράτους προς την Ολυμπιακή.
      ΘΕΟΧΑΡΗΣ ΤΣΙΟΚΑΣ: Ποιος έκανε τα ελλείμματα; Φέρτε τους ισολογισμούς.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Τσιόκα, σας παρακαλώ πολύ. Πού νομίζετε ότι βρίσκεστε;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Για δε τους ισολογισμούς, κύριε Τσιόκα, να ξέρετε ότι η Ολυμπιακή, λειτουργεί χάριν στην ανοχή των Υπουργών διαχρονικά και την ανοχή των Ελλήνων φορολογουμένων. 
      ΘΕΟΧΑΡΗΣ ΤΣΙΟΚΑΣ: Φέρτε τους ισολογισμούς.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τι θα αποδείξουν οι ισολογισμοί, κύριε Τσιόκα; Αυτό που ξέρει όλος ο κόσμος; Αυτό που αποδεικνύεται από τις οφειλές της Ολυμπιακής που είναι βεβαιωμένες; 
      ΘΕΟΧΑΡΗΣ ΤΣΙΟΚΑΣ: Ότι διασπαθίσατε δημόσιο πλούτο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Επιτέλους, δεν θα ξεχάσουμε και τα οικονομικά που ξέρουμε.
      ΘΕΟΧΑΡΗΣ ΤΣΙΟΚΑΣ: Γι’ αυτό τα κρύβετε;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, μπορώ να σας διακόψω; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μπορεί να είστε θεολόγος, αλλά εν πάση περιπτώσει κάποιοι ξέρουν σ’ αυτήν την Αίθουσα οικονομικά. 
      ΘΕΟΧΑΡΗΣ ΤΣΙΟΚΑΣ: Εσείς ξέρετε...
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, μπορώ να σας διακόψω; Δεν δικαιούστε να κάνετε διάλογο.
      ΘΕΟΧΑΡΗΣ ΤΣΙΟΚΑΣ: Φέρτε τους ισολογισμούς και αφήστε τις ειρωνείες. Τα 800.000.000 ευρώ που βάλατε μέσα την Ολυμπιακή και τα κρύβετε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, δεν απευθύνεστε στον κ. Τσιόκα. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Από εκεί και πέρα, αυτήν την ώρα έχουμε μία συμφωνία. Συμφωνία για πρώτη φορά με την Ευρωπαϊκή Επιτροπή, η οποία μας δίνει τη δυνατότητα, να προχωρήσουμε στην εξεύρεση επενδυτών. 
      ΘΕΟΧΑΡΗΣ ΤΣΙΟΚΑΣ:  Φέρτε την εδώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):Θα την καταθέσω αύριο, κύριε Τσιόκα, δεν είναι τίποτα κρυφό. Δεν έχουμε να κρύψουμε τίποτα, όλο την αλήθεια λέμε, σωστή ή λάθος, η γραμμή μας αυτή είναι. Είμαστε υπερήφανοι για τη γραμμή μας, είμαστε σταθεροί στις απόψεις μας. Εσείς αλλάζετε κάθε μέρα και εσείς πρέπει να εξηγήσετε, γιατί αλλάζετε τις απόψεις σας. 
      ΘΕΟΧΑΡΗΣ ΤΣΙΟΚΑΣ: Είστε υπερήφανοι που κλείνετε την Ολυμπιακή; Είστε υπερήφανοι που κατεβάζετε τη σημαία;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, μπορείτε να με διευκολύνετε; Μην ενθαρρύνετε το διάλογο επιτέλους. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Από εκεί και πέρα, εκείνο το οποίο είναι ξεκάθαρο από τη συμφωνία στην οποία καταλήξαμε είναι ότι κρατάμε το όνομα, κρατάμε το σήμα και σε σχέση με τη «SABENA» που είχε ένα παρόμοιο πρόβλημα, πετυχαίνουμε κάτι πολύ καλύτερο. Η «SΑΒΕΝΑ» η Βελγική εταιρεία, επί βελγικής προεδρίας, ξεκίνησε με το 38%, σε σχέση με την προηγούμενη εταιρεία και μόνο με το σήμα, χωρίς το όνομα. Εμείς έχουμε, παράλληλα με το σήμα και το όνομα και ξεκινάμε την πρώτη μέρα με το 65%, χωρίς όμως, περιορισμό και αυτό επειδή το παλέψαμε και με τις υπηρεσίες της Ευρωπαϊκής Επιτροπής, γιατί υπήρχαν υπηρεσίες, που ήθελαν να παραμείνει η εταιρεία αυτή στο 65% για τρία χρόνια. Εδώ ο επενδυτής, μπορεί να αναπτύξει την εταιρεία όσο θέλει και βεβαίως καλύπτουμε απολύτως τα νησιά, βεβαίως η εταιρεία αυτή θα αναπτυχθεί, δίνοντας όμως, παράλληλα η Κυβέρνηση και ένα απόλυτο δίχτυ προστασίας για τους εργαζομένους.
      Και ερχόμαστε στην τροπολογία, την οποία συζητάμε. Η τροπολογία που συζητάμε, επαναφέρει σε μεγάλο βαθμό σε ισχύ, κάποιες διατάξεις του άρθρου 46 και μετά, του παλαιότερου Πτωχευτικού Δικαίου. Η τροπολογία αυτή, είναι αποτέλεσμα της συμφωνίας με την Ευρωπαϊκή Επιτροπή, έτσι ώστε να ολοκληρωθεί η διαδικασία μ΄ έναν τρόπο συντεταγμένο.
      Κύριε Σηφουνάκη, επειδή αναφερθήκατε στον εκκαθαριστή, ο εκκαθαριστής θα τοποθετηθεί, αφού ολοκληρωθεί η διαδικασία της αποκρατικοποίησης. Πρώτα δηλαδή θα τελειώσει ο διαγωνισμός, θα ξεκινήσει η φάση της μετάβασης, θα ολοκληρωθεί η φάση της μετάβασης και ο εκκαθαριστής, θα μπει στη συνέχεια. Και προβλέπεται, είναι ξεκάθαρο...
      ΝΙΚΟΛΑΟΣ ΣΗΦΟΥΝΑΚΗΣ: Δεν φαίνεται αυτό.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είναι ξεκάθαρο και να σας πω και από τι είναι ξεκάθαρο. 
       ΝΙΚΟΛΑΟΣ ΣΗΦΟΥΝΑΚΗΣ:  Σας λέω ότι δεν φαίνεται αυτό.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα, κύριε Σηφουνάκη, με συγχωρείτε, φέρτε εδώ οποιοδήποτε δικηγόρο. Εάν κάνουμε αύριο εκκαθάριση στην εταιρεία, τι θα πουλήσουμε στη συνέχεια; Τίποτα.
      ΝΙΚΟΛΑΟΣ ΣΗΦΟΥΝΑΚΗΣ: Δεν το ξέρω εγώ. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εάν ξεκινήσει αύριο η εκκαθάριση, όπως λένε διάφοροι ότι σε τέσσερις μέρες μπαίνει εκκαθαριστής, τι θα συμβεί μετά; Ανατρέπεται όλη η συμφωνία μας με την Ευρωπαϊκή Επιτροπή. Επομένως, ας μένουμε στο πλαίσιο της επιστήμης, θα έλεγα. Δεν είστε δικηγόρος, το καταλαβαίνω, αλλά ….
      ΝΙΚΟΛΑΟΣ ΣΗΦΟΥΝΑΚΗΣ: Θα γράψετε ότι αφορά την Ολυμπιακή και δεν αφορά τον ΟΣΕ κ.λπ.;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Από εκεί και μετά….
      ΝΙΚΟΛΑΟΣ ΣΗΦΟΥΝΑΚΗΣ:  Δεν απαντάτε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θα σας απαντήσω αμέσως.
      Από εκεί και μετά, στα πλαίσια της συμφωνίας μας με την Ευρωπαϊκή Επιτροπή -και το είπα και προηγουμένως, διακοπτόμενος πάρα πολλές φορές, ίσως γιατί ενοχλεί η αλήθεια- φέρνουμε αυτήν την τροπολογία, η οποία αναφέρεται σε προβληματικές Δ.Ε.Κ.Ο. που έχουν οικονομικά προβλήματα κ.ο.κ. -διάβασα τη διάταξη προηγουμένως- και ταυτόχρονα σωρευτικά Δ.Ε.Κ.Ο., που έχουν προβλήματα κρατικών ενισχύσεων και προβλήματα με το Κοινοτικό Δίκαιο. Δεν υπάρχει άλλη τέτοια Δ.Ε.Κ.Ο., βρείτε μου μία. Και αν μου βρείτε, τότε θα δεχθώ εγώ ότι υπάρχει ζήτημα.
      Εδώ για λόγους καθαρά νομοτεχνικούς, επιλέγεται αυτή η προσέγγιση, όπως για λόγους και νομοτεχνικούς και ουσιαστικούς, επιλέγεται η προσέγγιση του ότι η εταιρεία δεν θα καταβάλει η ίδια τις αποζημιώσεις και όπως είπα και προηγουμένως, τι θέλετε; Να καταβάλει τις αποζημιώσεις η εταιρεία; Από πού; Και που θα βρει το 1,2 δισεκατομμύριο ευρώ η Ολυμπιακή, να καταβάλει τις αποζημιώσεις που θα πάρουν τελικά οι εργαζόμενοι; 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, επιτρέπετε μία διακοπή για να μη λέτε αυθαίρετα πράγματα;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Όχι, δεν επιτρέπω.
      ΠΑΝΑΓΙΩΤΗΣ ΛΑΦΑΖΑΝΗΣ: Μα είναι δυνατόν;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Γι’ αυτό και επιλέγουμε να προχωρήσουμε μέσω του κράτους, με ενίσχυση του ασφαλιστικού, με μεταφορά σε άλλες υπηρεσίες του δημοσίου, με μέτρα μέσω του Ο.Α.Ε.Δ., μ΄ ένα πλέγμα μέτρων, το οποίο το έχουμε ανακοινώσει και το οποίο με παραδείγματα προηγουμένως, σας εξήγησα τι σημαίνει για κάθε εργαζόμενο.
      Εσείς που λέτε ότι οι εργαζόμενοι μένουν ξεκρέμαστοι στο δρόμο, πρέπει να πείσετε και τους ίδιους τους εργαζόμενους, όχι τους κομματικούς συνδικαλιστές, γιατί επαναλαμβάνω και θα το επαναλαμβάνω όσο και αν ενοχλεί, ότι Π.Ε. τεχνικός υπάλληλος της Ολυμπιακής, με δεκαέξι χρόνια εργασιακή εμπειρία στην Ολυμπιακή και καθαρές αποδοχές ύψους 3.229 ευρώ, μπορεί να μεταφερθεί στην Υπηρεσία Πολιτικής Αεροπορίας…
      ΘΕΟΧΑΡΗΣ ΤΣΙΟΚΑΣ: Από την τσέπη σας τα βάζετε αυτά; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): …όπου οι αντίστοιχες καθαρές αποδοχές, είναι 3.048 ευρώ. Η μισθολογική διαφορά των 181 ευρώ, θα καλυφθεί από το μισθολογικό συμπλήρωμα.
      ΠΑΝΑΓΙΩΤΗΣ ΛΑΦΑΖΑΝΗΣ: Πού τα λέει αυτά; 
      ΘΕΟΧΑΡΗΣ ΤΣΙΟΚΑΣ: Δώστε μας το νόμο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εργάτης που υπηρετεί στην Ολυμπιακή από το 1984 και θα έχει συμπληρώσει επτά χιλιάδες διακόσια ένσημα μέχρι την εκκαθάριση της Ολυμπιακής, με την προσαύξηση μπορεί, αν το επιθυμεί, να συνταξιοδοτηθεί με ποσό σύνταξης που αντιστοιχεί στα δέκα χιλιάδες πεντακόσια ένσημα και άρα με συνολική μικτή σύνταξη 2.250 ευρώ. 
      ΜΑΡΙΑ ΣΚΡΑΦΝΑΚΗ: Πού τα λέει αυτά; 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Χατζηδάκη, στη Βουλή είσθε. Νομοθετείτε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Πιλότος ο οποίος έχει επτά χιλιάδες πραγματικά ένσημα, με τη ρύθμιση που κάνουμε, πάει στα δέκα χιλιάδες πεντακόσια ένσημα και μπορεί να πάρει εφάπαξ 196.000 ευρώ. Τεχνικός με επτά χιλιάδες οκτακόσια πραγματικά ένσημα, με τη ρύθμιση που κάνουμε, πηγαίνει στα δέκα χιλιάδες πεντακόσια ένσημα και παίρνει εφάπαξ 85.000 ευρώ κ.ο.κ..
      ΜΑΡΙΑ ΣΚΡΑΦΝΑΚΗ: Πού τα λέει αυτά το νομοσχέδιο;
      ΘΕΟΧΑΡΗΣ ΤΣΙΟΚΑΣ: Αυτό είναι  προπαγάνδα. Σας γύρισαν την πλάτη.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Οι υπάλληλοι της Ολυμπιακής τα ξέρουν και ξέρουν ότι αυτή η ρύθμιση που κάνουμε σήμερα, μαζί με τη ρύθμιση που θα φέρουμε τις επόμενες μέρες στη Βουλή και που αφορά τα ασφαλιστικά τους, είναι τα δύο βήματα με τα οποία κατοχυρώνονται προς αυτήν την  κατεύθυνση. 
      Η Κυβέρνηση έχει εξαγγείλει το πακέτο των μέτρων, το οποίο είναι πολύ συγκεκριμένο. Είπα και στους συνδικαλιστές ότι μόνο οριακές βελτιώσεις μπορεί να υπάρξουν στο πακέτο αυτό από τη συμμετοχή τους στο διάλογο. Και τα μέτρα που παίρνουμε για τους τακτικούς υπαλλήλους, παίρνουμε και για τους εποχικούς, όπου τους δίνουμε μοριοδότηση 50%, ειδική μοριοδότηση εάν είναι υποψήφιοι σε διαγωνισμούς του δημοσίου και παράλληλα, τους εντάσσουμε σ’ ένα πρόγραμμα του Ο.Α.Ε.Δ., το οποίο επιδοτεί τις επιχειρήσεις που θα τους προσλαμβάνουν με 25 ευρώ την ημέρα για τρία χρόνια και με την υποχρέωση, να τους κρατήσουν ακόμη ένα χρόνο. Αυτό το πρόγραμμα έχει εφαρμοστεί ήδη στη «SOFTEX», στη «VIAMIL» και στην «EL BISCO» με πάρα πολύ καλά αποτελέσματα. 
      Εκτός, λοιπόν, από τη δική σας κομματική πραγματικότητα, υπάρχει και η πραγματικότητα της ζωής. Εγώ μιλάω κατευθείαν με τους εργαζόμενους. Η Κυβέρνηση μιλάει κατευθείαν με τους εργαζόμενους. Οι κομματικοί συνδικαλιστές, μπορεί να έχουν τους παραμορφωτικούς τους φακούς, αλλά τους έχει ξεπεράσει η πραγματικότητα. Οι εργαζόμενοι ξέρουν -που βεβαίως δυσκολεύονται να αποδεχτούν ένα καινούργιο καθεστώς, καθώς έχουν συνηθίσει το σημερινό-  ότι η Κυβέρνηση, είναι αναγκασμένη να προχωρήσει προς τα εκεί, γιατί η Ολυμπιακή, με ευθύνες όλων, έχει οδηγηθεί εκεί που έχει οδηγηθεί, ότι στην Ευρώπη, υπάρχει μία διαφορετική πραγματικότητα και ότι η Κυβέρνηση την ίδια στιγμή, σε καμμία περίπτωση δεν επιτρέπει μείωση του εισοδήματός τους. Επομένως έχετε διαλέξει λάθος πεδίο αντιπολίτευσης, γιατί έχει μια σημαντική επιτυχία στην Ευρώπη, γιατί καλύπτει συναισθηματικά με το όνομα και τους κύκλους –τη διατήρησή τους- όλους τους Έλληνες, αλλά και γιατί ανθρώπινα, όπως έχει υποχρέωση, καλύπτει όλους τους εργαζομένους.
      Συνεχίστε, λοιπόν, την κομματική σας αντιπολίτευση, είσθε πολύ καλοί σε αυτό, αλλά δεν θα είσθε πολύ καλοί στα αποτελέσματα, γιατί οι πολίτες μπορούν να βλέπουν πέρα από τους παραμορφωτικούς φακούς και μπορούν να βλέπουν την πραγματικότητα. Μπορούν να ξεχωρίζουν προθέσεις, κυρίες και κύριοι συνάδελφοι. Ακούνε τα μεγάλα λόγια και έχουν μπαφιάσει. Ξέρουν πού υπάρχουν και ειλικρινείς πολιτικοί και ειλικρινείς προθέσεις και αυτό δεν θα το κρύψετε όποιες προσπάθειες και να κάνετε. 
      (Χειροκροτήματα από την πτέρυγα της Νέας Δημοκρατίας)
      ΘΕΟΧΑΡΗΣ ΤΣΙΟΚΑΣ: Κυρία Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Τσιόκα, να ακούσουμε το προσωπικό σας.
      ΘΕΟΧΑΡΗΣ ΤΣΙΟΚΑΣ: Ο κύριος Υπουργός μίλησε ρατσιστικά. Θεωρεί ότι η Βουλή αυτή…
      ΠΡΟΕΔΡΕΥΟΥΣΑ (Έλσα Παπαδημητρίου): Ζητήσατε το λόγο επί προσωπικού.
      ΘΕΟΧΑΡΗΣ ΤΣΙΟΚΑΣ: Ακούστε με να σας πω τι είπε. 
      Θεωρεί ότι στη Βουλή αυτή πρέπει να είναι όσοι είναι κολλεγιόπαιδες, όσοι είναι της high society, δεν θεωρεί ότι οι εκπαιδευτικοί πρέπει να συμμετέχουν στο Κοινοβούλιο, δεν θεωρεί ότι οι αγρότες πρέπει να συμμετέχουν στο Κοινοβούλιο και κάνει διαχωρισμούς. Θεωρώ ότι υβρίζει το λαό και το εκλογικό σώμα. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Τσιόκα, δεν σας έδωσα το λόγο και δεν θα σας τον δώσω. Εδώ είμαι και ακούω και όποτε έχει άδικο ο κύριος Υπουργός, το επισημαίνω, όπως είδατε. 
      ΘΕΟΧΑΡΗΣ ΤΣΙΟΚΑΣ: Είναι κακό να είσαι εκπαιδευτικός; 
      ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, καθίστε κάτω και ακούστε το Προεδρείο. Δεν είναι δυνατόν να διεξάγεται η κουβέντα κατ’ αυτόν τον τρόπο και να δημιουργείτε εντυπώσεις προσωπικού θέματος, εκεί που δεν υπάρχει. Δεν σας θίγει προσωπικά και δεν είπε τίποτε τέτοιο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, αν μου επιτρέπετε να δώσω μία απάντηση.  
      ΠΡΟΕΔΡΕΥΟΥΣΑ (Έλσα Παπαδημητρίου): Τι να απαντήσετε; Να απαντήσετε σε  μη προσωπικό; Δεν θα απαντήσετε κύριε Υπουργέ. Έτσι, χαλάτε τη συζήτηση. Αυτό κάνατε στο Ευρωκοινοβούλιο; Όποτε θέλατε μιλάγατε; Θέλετε να απαντήσετε σε μη υφιστάμενο θέμα από το Προεδρείο; 
      Κύριοι συνάδελφοι, έχει ζητήσει το λόγο ο κ. Ροντούλης και του τον δίνω πριν τους άλλους κοινοβουλευτικούς, διότι παρεχώρησε τη θέση του πριν στον Αντιπρόεδρο, για να μιλήσει. 
      Συμφωνείτε, κύριοι συνάδελφοι, μ’ αυτήν την παραχώρηση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Το Τμήμα συνεφώνησε. 
      Ορίστε, κύριε Ροντούλη, έχετε το λόγο. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε. 
      Για να καθησυχάσω τις ανησυχίες του κ. Τσιόκα, θα του πω ότι εγώ κατάγομαι από αγροτική οικογένεια και είμαι πολύ υπερήφανος γι’ αυτό. Πρώτον αυτό. Δεύτερον, δεν υπήρξα κολλεγιόπαις και τρίτον, δεν είδα κάποια αιχμή τέτοιου είδους στα λεχθέντα από τον κ. Χατζηδάκη, για να μην τον αδικούμε. Εκεί που πρέπει να του ασκήσουμε κριτική θα δείτε ότι θα το κάνουμε. 
      ΘΕΟΧΑΡΗΣ ΤΣΙΟΚΑΣ: Συνήγορος είστε; Τι είπε; 
      ΑΣΤΕΡΙΟΣ ΡΟΝΤΟΥΛΗΣ:Εγώ δεν ένοιωσα πάντως θιγόμενος από τα λεγόμενά του. 
      ΧΡΙΣΤΟΣ ΒΕΡΕΛΗΣ: Σεις στηρίζετε, αλλά...
      ΑΣΤΕΡΙΟΣ ΡΟΝΤΟΥΛΗΣ: Εμείς δεν στηρίζουμε κανέναν και ούτε είμαστε δεκανίκι κανενός. Εσείς να πάτε να βρείτε το δεκανίκι του ΣΥ.ΡΙΖ.Α.. Να μην κρίνετε εξ ιδίων τα αλλότρια. 
      Έρχομαι τώρα στο θέμα που συζητάμε. 
      Κύριε Υπουργέ, σας άκουσα σήμερα, άκουσα και τον αξιότιμο κ. Μπαντουβά και κατ’ επανάληψη έχετε ένα μότο, ότι έχει ελλείμματα, χρέη η Ολυμπιακή, ότι είναι υπερχρεωμένη. Βεβαίως να το δεχθούμε ότι κάθε μέρα κοστίζει εκατομμύρια στον ελληνικό λαό η λειτουργία της. Όμως, σας θέτω το εξής λογικό ερώτημα. Οι διοικήσεις που οδήγησαν τα πράγματα εκεί, που ανέχθηκαν τη μέχρι τώρα κατάσταση, δεν έχουν ποινικές ευθύνες; Θα τους οδηγήσετε στα δικαστήρια; Είναι ένα λογικό ερώτημα, διότι κάποιοι βυθίζουν την εταιρεία. Ουσιαστικά βάζουν χέρι στο εισόδημα του Έλληνα εργαζόμενου. Αυτοί οι άνθρωποι έχουν ποινικές ευθύνες; Σ’ αυτό το ερώτημα θέλω μια ξεκάθαρη απάντηση. Εγώ να δεχθώ τη λογική σας. Όμως, και σεις κατανοείτε το αυτονόητο του ερωτήματος που θέτω. Και αν ακόμα δεν έχετε αντιληφθεί τι λέτε τόσο καιρό, θα σας παραπέμψω σ’ ένα εξαίρετο βιβλίο του καθηγητή κ. Λαϊνου, που αναφέρεται στα χρέη και όλα αυτά της Ολυμπιακής, πώς προέκυψαν, ποιοι ευθύνονται, να το διαβάσετε, διότι επιτέλους πρέπει να αποδοθούν και ευθύνες σ’ αυτόν τον τόπο, διότι από κει αρχίζει το κακό. Είμαστε σε μια χώρα των ανευθυνουπεύθυνων. Κλείνω μ' αυτό.
      Έγινε μια μεγάλη συζήτηση περί αντισυνταγματικότητας κ.λπ. της τροπολογίας, διατυπώθηκαν ανησυχίες από όλα τα κόμματα της Αντιπολιτεύσεως και κακώς διατυπώθηκαν κατά την άποψή σας. 
      Εγώ θα πω το εξής. Γίνεται μια διαπάλη περί όνου σκιάς, διότι εσείς λέτε –εγώ σας ακούω, διότι δεν θέλω να έχω μονόπλευρη τοποθέτηση- ότι αφορά κύριοι μόνο την Ολυμπιακή. Δεν αφορά ούτε Ο.Σ.Ε. ούτε ΕΛ.ΤΑ. ούτε οποιαδήποτε άλλη Δ.Ε.Κ.Ο., διότι δεν υπάρχει, όπως είπατε πριν, παράδειγμα Δ.Ε.Κ.Ο. που να λαμβάνει κρατικές ενισχύσεις. Ωραία να το δεχθούμε. Γιατί, όμως, δεν καταπραΰνετε τις ανησυχίες των άλλων κομμάτων της Αντιπολιτεύσεως, όλης της Αντιπολιτεύσεως, βάζοντας άρθρο 1 στην τροπολογία, λέγοντας ότι η συγκεκριμένη τροπολογία, αφορά στενά και μόνο την Ολυμπιακή, να τελειώνουμε. Άρα, αυτό μπορείτε να το κάνετε. Δεν το κάνετε. Άρα, δικαιούνται οι άλλες πολιτικές παρατάξεις, να διευρύνουν τις ανησυχίες τους. Πρέπει να το δεχθείτε αυτό το πράγμα. Ή εσείς ο ίδιος σταματήστε αυτήν την παραφιλολογία, όπως λέτε. 
      Έρχομαι τώρα σ’ ένα ζήτημα κομβικής σημασίας. Κοιτάξτε να δείτε, κύριε Υπουργέ. Έχει αναπτυχθεί ένας διάλογος στην Ευρώπη περί κρατικών ενισχύσεων, που δίνονται σε επιχειρήσεις κ.λπ.. Εγώ θα σας κάνω το εξής απλοϊκό ερώτημα, γιατί μου αρέσει να αναλύω τα θέματα με απλή λογική. Πείτε μου σας παρακαλώ πολύ: Πώς είναι δυνατόν οι Βρετανοί, να κάνουν ενέσεις κρατικών ενισχύσεων σε τράπεζες και εμείς να δημιουργούμε ζήτημα κρατικών ενισχύσεων προς την Ολυμπιακή; Δεν υπάρχει μια μεγάλη αντίφαση στο ευρωπαϊκό οικονομικό και πολιτικό σύστημα αυτήν τη στιγμή; Είναι δυνατόν να επιχορηγούμε, να επιδοτούμε, να ενισχύουμε κρατικά τράπεζες, για να τις κρατήσουμε, αλλά όταν μιλάμε για επιχειρήσεις, να σηκώνουμε το λάβαρο «κρατικές ενισχύσεις ενάντια στην κοινοτική νομοθεσία»; Υπάρχει μια μεγάλη αντίφαση. Και διερωτάται ο κόσμος: Ποια είναι η άποψη της Κυβερνήσεως πάνω σ’ αυτήν τη δομική αντίφαση του ευρωπαϊκού οικονομικού συστήματος, θα πω εγώ; 
      Και βεβαίως, έγινε μια μεγάλη συζήτηση στην επερώτηση που έκανε η Αξιωματική Αντιπολίτευση, κύριε Υπουργέ για το εάν θα βρεθεί αγοραστής. Και έλεγαν ότι δεν θα βρεθεί αγοραστής. Εσείς λέτε ότι άλλαξαν τα δεδομένα, διότι είναι εύκολο τώρα να βρεθεί αγοραστής, αφού έχουμε την έγκριση της Ευρωπαϊκής Επιτροπής. 
      Ξέρετε ποιο θα ήταν το κομβικής σημασίας ερώτημα, στο οποίο θα έπρεπε να απαντήσετε;  Αυτός ο αγοραστής ή οι αγοραστές πόσα θα πληρώσουν; Ποια η αποτίμηση των περιουσιακών στοιχείων; Διότι, κύριε Υπουργέ, να σας πω το εξής: Για τους εργαζομένους θα δώσετε όχι 1,2 δισεκατομμύριο ευρώ αλλά εάν βάλουμε και το εφάπαξ, 1,67 δισεκατομμύρια. Εάν υπολογίσουμε δε άλλο 1,5 δισεκατομμύριο, φτάνουμε στα 3,5 δισεκατομμύρια ευρώ. Και εάν υπολογίσουμε εφορίες, Ι.Κ.Α. κ.λπ., θα φτάσουμε γύρω στα 4,5 δισεκατομμύρια ευρώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Ροντούλη 1,2 δισεκατομμύριο ευρώ.
      ΑΣΤΕΡΙΟΣ ΡΟΝΤΟΥΛΗΣ: Εσείς πόσα θα πάρετε, κύριε Υπουργέ, από την πώληση της Ολυμπιακής; 
      Ξέρετε ότι έγινε μία αποτίμηση της «ALITALIA» στο παρελθόν. Ξέρετε τι έδειξε η αποτίμηση αυτή για την «ALITALIA», που είναι εταιρεία τετραπλάσια σε όγκο από την Ολυμπιακή; 800.000.000 ευρώ για την «ALITALIA». Εσείς πόσα θα πάρετε; Δηλαδή, το κομβικής σημασίας ερώτημα το αποκρύπτετε. 
      Και έρχεστε και λέτε ότι θα βρείτε αγοραστή. Ωραία. Εγώ λέω ότι θα βρείτε. Συμφωνώ πάλι μαζί σας. Θα βρείτε. Πόσα θα πάρετε από αυτόν, για να καλύψετε όλα  αυτά τα κενά; 
      Και, βεβαίως, επιτρέψτε μου να θέσω και δύο άλλα ζητήματα, για να είμαι και σύντομος και για να διευκολύνω και την κυρία Πρόεδρο και τους συναδέλφους που αναμένουν υπομονετικά.
      Θα σας θέσω ένα ζήτημα που αφορά ένα άρθρο του νομοσχεδίου, σχετικά με την περιοχή Βόλου. Εκεί, κύριε Υπουργέ, έχετε κάνει μια καλή πρόβλεψη στο νομοσχέδιο και μπράβο που την κάνετε. Είπατε, λοιπόν, ότι Βόλος και Νέα Ιωνία αποτελεί πλέον ένα ενιαίο οικιστικό συγκρότημα –γιατί έτσι είναι, πρόκειται για ενωμένους ουσιαστικά δήμους- ούτως ώστε τα επιβατικά δημοσίας χρήσεως, τα ταξί να έχουν μονή ταρίφα. Πολύ καλή πρόβλεψη. Να σας πω γιατί. Διότι απλούστατα απηχεί την πραγματικότητα και ευνοεί και τους ιδιοκτήτες των ταξί, που δεν διαπληκτίζονται με τους επιβάτες αλλά και τον επιβάτη, γιατί πληρώνει μονή ταρίφα. Μέχρι εδώ σας αποδίδουμε εύσημα και σας λέμε ότι πολύ καλά το κάνετε και ότι έτσι έπρεπε να γίνει.
      Όμως κύριε Υπουργέ, γιατί δεν το διευρύνετε αυτό προκειμένου ο Δήμος Αισωνίας για παράδειγμα να συμπεριληφθεί; Ή για να σας το πω διαφορετικά, είναι δυνατόν ένας δήμος σαν την Αισωνία να μένει από έξω από αυτήν την πρόβλεψη, αυτή, τη στιγμή που ένας δρόμος τους χωρίζει από τον Βόλο και τη Νέα Ιωνία; Η οδός Σπετσών τους χωρίζει. 
      Στην περιοχή αυτή δε, του Δήμου Αισωνίας, κύριε Υπουργέ, θα χωροθετηθεί το Μεσογειακό Χωριό εν όψει των Μεσογειακών Αγώνων του 2013. Εκεί υπάρχει βιομηχανική ζώνη, υπάρχει βιοτεχνικό πάρκο. Οι περιοχές αυτές, Βόλος, Νέα Ιωνία και Δήμος Αισωνίας είναι μαζί στη Δημοτική Επιχείρηση Ύδρευσης και Αποχέτευσης Μείζονος Βόλου. Είναι μαζί αυτοί οι άνθρωποι. 
      Άρα, εμείς για να διευκολύνουμε και να επεκτείνουμε μια θετική διάταξη που έχετε, κάνουμε μια ξεκάθαρη πρόταση: Από το κέντρο του Βόλου να δημιουργηθεί μια ενιαία ζώνη περιμετρικά, δέκα χιλιομέτρων, προκειμένου να ακολουθηθεί και το αντίστοιχο παράδειγμα που υπάρχει στην Αθήνα, Πειραιά και περίχωρα και το παράδειγμα της Θεσσαλονίκης. 
      Άρα προτείνουμε ξεκάθαρα, περιμετρική ακτίνα δέκα χιλιομέτρων από το κέντρο του Βόλου, προκειμένου και ο Δήμος Αισωνίας και άλλοι όμοροι δήμοι να ενταχθούν σ’ αυτήν την ευεργετική ρύθμιση, για την οποία σας απονείμαμε εύσημα. Έπρεπε να γίνει και την κάνατε. Προχωρήστε το λίγο αυτό το πράγμα. Εφαρμόστε το παράδειγμα Αθηνών και Θεσσαλονίκης και στο Βόλο εν όψει του μεγάλου αθλητικού γεγονότος των Μεσογειακών Αγώνων. 
      Να σας θέσω και ένα άλλο ζήτημα που αφορά τα Τρίκαλα. Εδώ, υπάρχει το άρθρο 1 παράγραφος 7 που βρίσκεται στο τέλος του άρθρου 4 του π.δ. 482/87. Λέει ότι με απόφαση του οικείου νομάρχη και εφόσον ειδικές συνθήκες το απαιτούν, είναι δυνατόν να προηγηθεί και δεύτερη άδεια εγκατάστασης και λειτουργίας ραδιοταξί σε πόλεις, που είναι πρωτεύουσες νομού. Τα Τρίκαλα είναι πρωτεύουσα νομού. Αυτοί οι άνθρωποι θέλουν να αλλάξουν το καταστατικό τους και να κάνουν δεύτερη άδεια εγκατάστασης και λειτουργίας ραδιοταξί. Για να γίνει αυτό, θα πρέπει να υπάρξει απόφαση του οικείου νομάρχη και εφόσον ειδικές συνθήκες το απαιτούν. Εδώ υπάρχουν προβλήματα. Γι’ αυτό ζητάμε το συγκεκριμένο άρθρο να το ξεκαθαρίσετε και να το κάνετε σαφέστερο με τη λογική, τι χρειάζεται η απόφαση του οικείου νομάρχη; Αρκεί και μόνο μία πόλη να είναι πρωτεύουσα νομού.
      Άρα θα πρέπει αυτό να το αλλάξουμε, να το κάνουμε σαφέστερο. Δεν υπάρχει καμμία ανάγκη εμπλοκής του οικείου νομάρχη ή της περίτεχνης διατύπωσης, εφόσον ειδικές συνθήκες το απαιτούν. Γι’ αυτό παρακαλώ πολύ, πλην των γενικών που σας είπα για την Ολυμπιακή –είναι οι ανησυχίες του ΛΑ.Ο.Σ.- κύριε Υπουργέ, να μας δώσετε συγκεκριμένες απαντήσεις επί των δύο συγκεκριμένων ζητημάτων που σας έθεσα, δηλαδή, για το ζήτημα της περιμετρικής ζώνης των δέκα χιλιομέτρων γύρω από το κέντρο του Βόλου. Εδώ σας εκλιπαρώ, να λάβετε υπ’ όψιν το γεγονός της τέλεσης των Μεσογειακών Αγώνων και το ότι οι εργαζόμενοι μεταβαίνουν καθημερινά στη βιομηχανική ζώνη και στο βιοτεχνικό πάρκο. Και δεύτερον, να κάνετε μία αλλαγή, η οποία θα εξομαλύνει τα πράγματα όσον αφορά στο ζήτημα που σας έθεσα για τα Τρίκαλα. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ο Κοινοβουλευτικός Εκπρόσωπος του ΠΑ.ΣΟ.Κ. κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, αυτό το νομοσχέδιο κρύβει μία σειρά από δυσάρεστες πραγματικότητες. Επειδή δεν ασχοληθήκαμε πολύ με τα υπόλοιπα θέματα, θα αφιερώσω λίγες φράσεις στην αρχή για τις ρυθμίσεις εκτός του αερομεταφορέα.
      Κατ’ αρχάς θα αναφερθώ στο θέμα των Κ.Τ.Ε.Ο.. Τα ιδιωτικά Κ.Τ.Ε.Ο. δημιουργήθηκαν για την ανάγκη αποσυμφόρησης των δημοσίων Κ.Τ.Ε.Ο. και αντιμετώπισης των προβλημάτων διαφθοράς, που εκεί ήταν εντονότατα. Ήταν μια πολιτική που πέτυχε, παρά τις αντιδράσεις που υπήρξαν εκείνη την εποχή. Αυτό που είχαμε προβλέψει στο νόμο, ήταν να υπάρχει ελευθερία στην εγκατάσταση με σεβασμό των διατάξεων που θέσπιζε ο νόμος. Δηλαδή να μην υπάρχει περιορισμός στον αριθμό και να μπορεί να λειτουργήσει η αγορά. Σήμερα, όμως, βλέπω με ευθύνη του Υ.ΠΕ.ΧΩ.Δ.Ε., όπως ο ίδιος ο κύριος Υπουργός μας είπε στην επιτροπή, να μπαίνει μία ρύθμιση, η οποία μπλοκάρει την αγορά και την παγώνει εκεί που βρίσκεται. Δίνει υπεραξία στα ήδη εγκατεστημένα ιδιωτικά Κ.Τ.Ε.Ο.. Δηλαδή αυξάνετε την περιουσία κάποιων. Να το πούμε ακόμα πιο απλά. Αυξάνετε την περιουσία κάποιου που είναι η εταιρεία, η οποία παρανόμως έχει την ευθύνη, τη λειτουργία και την ιδιοκτησία  τελικά, ενός πολύ μεγαλύτερου αριθμού ιδιωτικών Κ.Τ.Ε.Ο. από αυτά που επιτρέπει ο νόμος.
      Τα διαφημίζει στην τηλεόραση και το ελληνικό δημόσιο κοιτάζει. Δεν ενδιαφέρεται, ράθυμα, δεν πηγαίνει να πει «έλα εδώ! Αυτά λέει ο νόμος». Ούτε μια προσφυγή δεν έχει γίνει, ούτε μία! Είναι ένα πολύ μεγάλο θέμα αυτό. Και σήμερα ερχόμαστε εδώ να πούμε ότι αυτά που ανήκουν στο χώρο της γενικής κατοικίας, παραμένουν μ’ ένα μανδύα περιβάλλοντος. 
      Υπήρχε περίπτωση να γίνει στην περιοχή της Αττικής, στο πολεοδομικό συγκρότημα Θεσσαλονίκης, στο πολεοδομικό συγκρότημα της Πάτρας ιδιωτικό Κ.Τ.Ε.Ο., εκεί που είναι η μεγάλη πυκνότητα των αυτοκινήτων; Όχι, βεβαίως. Σήμερα, λοιπόν, βλέπουμε ότι αυτό σταματάει. 
      Ο κύριος Υπουργός, υποσχέθηκε ότι θα δει αυτό το θέμα και θα έφερνε ενδεχομένως κάποιες αλλαγές. Δεν ξέρω αν θα γίνει αυτό το πράγμα. Αν, όμως, δεν συμβεί, υπάρχει ένα πολύ μεγάλο ηθικό ζήτημα το οποίο βαρύνει το Υ.ΠΕ.ΧΩ.Δ.Ε., που του επιβάλλει αυτή τη διάταξη, όπως ο ίδιος μας είπε, και βεβαίως και τον ίδιο τον Υπουργό, ο οποίος την αποδέχεται. 
      Το δεύτερο ζήτημα έχει να κάνει –πάλι λίγες λέξεις- με το θέμα των εμπορευματικών κέντρων. Αυτό που εξηγήσαμε –και νομίζω ότι έγινε αντιληπτό-  είναι ότι με τη νομοθεσία η οποία εγκαθιδρύεται, δεν πρόκειται να λειτουργήσουν εμπορευματικά κέντρα. Δεν θα λειτουργήσουν, γιατί δεν πρόκειται να υπάρξει λύση στο χωροταξικό ζήτημα, το οποίο θα δημιουργηθεί αμέσως. 
      Είχα πει τότε ότι είχαμε κάνει μια διάταξη –όταν ήμασταν κυβέρνηση- την οποία περάσαμε από την αρμόδια επιτροπή. Δεν προλάβαμε τότε λόγω εκλογών να την κάνουμε νόμο του κράτους. Δίναμε στη χωροταξική εγκατάσταση των εμπορευματικών κέντρων, τη νομοθεσία των Β.ΕΠ.Ε., μια υπάρχουσα νομοθεσία η οποία λειτουργεί και έχει αποδώσει. Βλέπω ότι σήμερα αυτό απορρίπτεται και γίνεται μια ρύθμιση, η οποία δεν θα οδηγήσει πουθενά και η χώρα έχει ανάγκη από εμπορευματικά κέντρα. 
      Το θέμα, όμως, με το οποίο θα ασχοληθώ ιδιαίτερα, είναι το θέμα της Ολυμπιακής και η ρύθμιση η οποία ήρθε στη Βουλή. Θα ξεκινήσω με τα ιστορικά, αφού σας πω πολύ επιγραμματικά τι είναι αυτό που γίνεται σήμερα.
      Μιλούμε για ιδιωτικά κεφάλαια στην Ολυμπιακή. Ποια Ολυμπιακή, όμως; Μια Ολυμπιακή, από την οποία δεν θα μείνει τίποτα, διότι την εταιρεία δεν την αποτελεί ένα σήμα διακεκριμένο, ένα όνομα διακεκριμένο και τίποτε άλλο. Την αποτελεί ένα σύνολο ενσωματωμένης εμπειρίας στη λειτουργία, το οποίο και εξασφαλίζει τα υψηλά στάνταρ ασφάλειας που υπάρχουν.
      Σ’ ό,τι αφορά το σήμα, γνωρίζετε ότι το σήμα είναι παραχώρηση. Δεν ανήκει στην εταιρεία. Θα είναι θέμα, για το οποίο θα πρέπει να συμφωνήσουν τρίτοι προκειμένου να δοθεί.
      Σ’ ό,τι αφορά τα σλοτς υπάρχει ένα ενδιαφέρον, παρ’ όλο που τα σλοτς επί της δικής σας διακυβέρνησης εκχωρήθηκαν δωρεάν σε άλλους, όπως και δωρεάν διαρκώς εκχωρείται το μερίδιο της αγοράς. Και κάθε φορά που οι ανταγωνιστές της Ολυμπιακής, κυρίες και κύριοι συνάδελφοι -και προσέξτε το αυτό- έμπαιναν σ’ ένα διαγωνισμό για την Ολυμπιακή, έμπαιναν για να καταστρέψουν το διαγωνισμό, προκειμένου να μην υπάρξει καμμία λύση στο θέμα αυτό. Έτσι και σήμερα, θα συνεχίσουμε να πράττουμε με δική σας αποκλειστικά ευθύνη. 
      Αυτό, λοιπόν, που από εδώ και πέρα θα συμβεί, είναι πως λέτε ότι με το 65% του έργου, θα αρχίσει μια εταιρεία που θα έχει μόνο το σήμα και το όνομα, ενδεχομένως και τα σλοτς, γιατί τα σλοτς, δεν είναι περιουσία της εταιρείας. Το ξέρουν όλοι αυτό. Τα σλοτς είναι παραχώρηση των αεροπορικών αρχών κάποιων κρατών και εκεί θα πρέπει να κάνετε μια συμφωνία. Δεν έχετε τη συμφωνία αυτή. 
      Μας λέτε ότι έχετε τη συμφωνία της Ευρωπαϊκής Ένωσης. Θα σας πω την εξής ιστορία για την Ευρωπαϊκή Ένωση. Λέτε λανθασμένα –δεν θέλω εγώ να χρησιμοποιήσω τη λέξη «ψευδώς»- ότι δεν είχε συμφωνήσει και είχε απαγορεύσει η Ευρωπαϊκή Επιτροπή, τη λύση που είχαμε δώσει εμείς το 2003. Δεν είναι έτσι. 
      Είχαμε επικοινωνήσει αναλυτικότατα με την Ευρωπαϊκή Επιτροπή. Μέχρι και την ημέρα που προκηρύχθηκαν οι εκλογές του 2004 –και έχει σημασία αυτό- δεν υπήρξε καμμία αντίδραση από την Ευρωπαϊκή Επιτροπή. Αμέσως μετά τις εκλογές, επί Κυβέρνησης Νέας Δημοκρατίας, εμφανίστηκε η προσφυγή που έκανε η Ευρωπαϊκή Επιτροπή.
      Τι λέει αυτό σε απλά ελληνικά; Λέει σε απλά ελληνικά -επειδή τα πάντα συζητούνται στην Ευρωπαϊκή Επιτροπή, επειδή όλα τίθενται σε διαπραγμάτευση- ότι κάποιοι εγκατέλειψαν απροστάτευτη την εταιρεία. Αυτό σημαίνει, όπως και έγινε μετά σ’ όλα τα νομικά ζητήματα.
      Είπατε προηγουμένως –και θέλω να σας διορθώσω, όμως πάλι δεν θέλω να χρησιμοποιήσω βαριές λέξεις και φράσεις διότι βρίθει η Αίθουσα από τέτοιες εκφράσεις διαχρονικά- ότι ήταν συνδεδεμένη η καινούργια «Ολυμπιακή», οι «Ολυμπιακές Αερογραμμές», με την παλιά εταιρία. Ναι, συνεδέθη, κύριε Υπουργέ. Πότε; Στις 2 Ιουλίου του 2005. Με τι; Με μία απιστία, η οποία έγινε με την υπογραφή που έβαλε το Υπουργείο Μεταφορών δια του τότε Γενικού Γραμματέα σ’ ένα έγγραφο. Και δεν υπήρχε κανένας λόγος να σταλεί το γράμμα αυτό. Έγινε κατ’ επιταγήν των ανταγωνιστών. Μην παίρνετε την υπεράσπιση αυτής της θέσης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Αυτή ήταν ήδη η θέση της Ευρωπαϊκής Επιτροπής.
      ΧΡΙΣΤΟΣ ΒΕΡΕΛΗΣ: Είναι ντροπή και είναι επίορκοι αυτοί οι οποίοι το έκαναν… 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είχε ξεκινήσει η διαδικασία… 
      ΧΡΙΣΤΟΣ ΒΕΡΕΛΗΣ:…κι έπρεπε να περάσουν από συγκεκριμένες διαδικασίες αυτοί. Ποιος ήταν ο λόγος να σταλεί αυτό το γράμμα για να εμπλακεί η εταιρία; Διότι η νομική υπεράσπιση η οποία είχε στηθεί ήταν απολύτως σαφής.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): …(Δεν ακούστηκε)
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Χατζηδάκη, θα λάβω μέτρα. Λυπάμαι. 
      ΧΡΙΣΤΟΣ ΒΕΡΕΛΗΣ: Αυτό το οποίο έγινε λοιπόν έρχεστε εσείς σήμερα να το υπερασπιστείτε; Υπερασπίζετε το γράμμα της 2 Ιουλίου του 2005; Αυτό λοιπόν το οποίο συνέβη ήταν να εμπλακεί με το ζόρι η «Ολυμπιακή», με πολιτική πρωτοβουλία του Υπουργείου Μεταφορών, στο πλέγμα της εμπλοκής που είχε φτιάξει η Ευρωπαϊκή Ένωση. Και ο διευθυντής του γραφείου της κυρίας Παλάθιο βρίσκεται σήμερα Ευρωβουλευτής της Νέας Δημοκρατίας. Είναι ο κ. Μαργαρίτης Σχοινάς. Τόσο ωραία είχε γίνει η όλη ιστορία!
      ΠΡΟΕΔΡΕΥΟΥΣΑ ('Ελσα Παπαδημητρίου): Μην μιλάτε για απόντα συνάδελφο, που είναι και εξαιρετικός!
      ΧΡΙΣΤΟΣ ΒΕΡΕΛΗΣ: Μετά απ’ όλα αυτά λοιπόν τα οποία συνέβησαν έρχεστε σήμερα να μας πείτε για μια σειρά από θέματα τα οποία έρχεστε να λύσετε εσείς. Και σας ερωτώ απολύτως ειλικρινώς και εντίμως: Γιατί μετά τις εκλογές του 2004, όταν υπήρχαν οι επενδυτές οι οποίοι είχαν αποδεχθεί και ήταν φερέγγυοι επενδυτές –και τα έχουμε πει επανειλημμένα- αποπέμφθηκαν κακήν κακώς από τους Υπουργούς; Γιατί αμέσως μετά πάρθηκαν πίσω όλα τα εξυγιαντικά μέτρα, τα οποία είχαν παρθεί για την εταιρία με κόπο, με ταλαιπωρία, με τεράστιες συζητήσεις, με συμφωνίες με τα επτά από τα οκτώ σωματεία των εργαζομένων; Γιατί συνέβησαν αυτά; Γιατί δόθηκαν αυξήσεις αμέσως, οι οποίες δόθηκαν από μια εταιρία η οποία είχε προβλήματα; Γιατί μειώθηκαν τα δρομολόγια; Γιατί δεν δόθηκε η δυνατότητα να παρθούν με μακροχρόνιες συμβάσεις αεροπλάνα;
      Και τώρα, μια που λέω για αεροπλάνα, οφείλουμε κάτι να πούμε στην Αίθουσα αυτή. Η εταιρία είχε τεράστια προβλήματα. Η τελευταία φορά που η εταιρία αγόρασε αεροπλάνο ήταν το 1998, τέσσερα αεροπλάνα. Την εποχή 1990-1993 είχε αγοράσει είκοσι πέντε αεροπλάνα. Το λέω αυτό διότι κάποιος πρέπει να το εξηγήσει αυτό και πρέπει να το πει, για να ξέρουμε πού επιμερίζουμε τις ευθύνες και ποιος έχει τις μεγάλες ευθύνες για το κατάντημα αυτής της εταιρίας. 
      Το 2002, κύριε Υπουργέ, αν θέλετε να ακούσετε την ιστορία της εταιρίας, το έσοδο ανά επιβάτη το είχαμε φθάσει στα 108 ευρώ και το 2005 πήγε στα 86. Τι σημαίνει αυτό; Σημαίνει κακοδιαχείριση, σημαίνει αδιαφορία, σημαίνει εξαιρετικά υψηλά κόστη. Αυτό συνέβη επί των ημερών σας. Και όλα αυτά ήταν σε μία κατεύθυνση: να μην ενοχληθούν οι ανταγωνιστές της «Ολυμπιακής». Έπρεπε να γίνει μια τέτοια ρύθμιση ώστε ποτέ να μην υπάρχει περίπτωση να ορθοποδήσει αυτή η εταιρία. Και τώρα είναι όλοι ήσυχοι. Τώρα βγάζουμε το σήμα, βγάζουμε το όνομα, ενδεχομένως τα slots και τι κάνουμε; Λέμε ότι θα υπάρξει απόλυση του προσωπικού, ενδεχομένως χωρίς αποζημίωση. Αυτό κρύβει η διάταξή σας, η οποία διάταξή σας δεν αφορά μόνο την «Ολυμπιακή» και δεν καταλαβαίνω γιατί το υποστηρίζετε αυτό. Εάν θέλετε να είστε ειλικρινείς θα βάλετε μέσα στη διάταξη ότι αφορά μόνον την «Ολυμπιακή», μόνον και αποκλειστικά. Το αφήνετε γιατί θέλετε να περιλάβετε μέσα τον Ο.Σ.Ε., διότι θέλετε να περιλάβετε μέσα κυρίως τη Δ.Ε.Η. του κ. Αθανασόπουλου, ο οποίος πήρε μια εταιρία η οποία ήταν εύρωστη, η οποία είχε κέρδη, η οποία κατάφερε και έδωσε αναπτυξιακή διάσταση στην Ελλάδα επί πάρα πολλά χρόνια κι αυτή τη στιγμή έχουμε μια εταιρία η οποία παραπαίει. Μοναδικό κατόρθωμα αυτό! Και σας λέω εδώ. Πείτε μου μία Δ.Ε.Κ.Ο. –μία- η οποία πάει καλύτερα σήμερα απ’ ό,τι πήγαινε το 2004. Να μου πείτε μία, να σηκωθείτε πάνω και να μου πείτε: «Είναι αυτή». Δεν υπάρχει αυτή. Δεν υπάρχει καμιά απολύτως! Είστε μια Κυβέρνηση η οποία συστηματικά καταρρακώνει τις δημόσιες επιχειρήσεις, η οποία συστηματικά δημιουργεί έδαφος προκειμένου να δοθούν κομμάτια της αγοράς δωρεάν σε ιδιώτες. Αυτό είναι το ενδιαφέρον! Τίποτε άλλο δεν είναι ενδιαφέρον. 
      Και αυτό το οποίο επίσης θέλω να σας πω, κύριε Υπουργέ, είναι ότι έχετε μπροστά σας κάποιες δυνατότητες. Πρέπει να παραδεχθώ ότι από το 2004 μέχρι που αναλάβατε εσείς Υπουργός έγιναν πράγματα τα οποία έφεραν σε πολύ δυσμενέστερη θέση την εταιρία –πολύ δυσμενέστερη θέση- και σήμερα θα πρέπει να υπάρξουν κάποιες λύσεις. Όμως οι λύσεις δεν είναι αυτές τις οποίες περιγράφετε. Είναι λανθασμένες οι λύσεις αυτές και δεν θα οδηγήσουν πουθενά. 
      Εγώ πιστεύω ότι με τον τρόπο αυτό δίνεται μία βασική δυνατότητα στους ανταγωνιστές για άλλη μία φορά. Ανά πάσα στιγμή, πλέον, μόλις ξεκινήσει η εφαρμογή της λύσης σας, με μία απλή διαδικασία, με έναν δικηγόρο, οι ανταγωνιστές της Ολυμπιακής θα μπορούν να καταρρίψουν την οποιαδήποτε δυνατότητα να συνεχίσει να λειτουργεί αυτή η εταιρεία. Αυτό είναι αυτό το οποίο θα συμβεί.
      Δίνουμε, λοιπόν, σιδηροδέσμια την εταιρεία αυτή και τη δυνατότητά της, αλλά κυρίως την έννοια του ανταγωνισμού στην Ελλάδα, για την οποία τόσο κόπτεται η παράταξή σας. Όλα γίνονται υπέρ του ανταγωνισμού. Όμως, όταν φτάσει η κρίσιμη στιγμή δεν υπάρχει ανταγωνισμός. Κλείνουμε το δημόσιο μαγαζί, το οποίο έχει ανάγκη ιδιωτικών κεφαλαίων -και το κάναμε αυτό, έπρεπε να υπάρξουν ιδιωτικά κεφάλαια στην εταιρεία και είμαι ο τελευταίος ο οποίος θα πει το αντίθετο- αλλά πώς; Μία εταιρεία εν συνόλω, με το προσωπικό της, με τις διαδικασίες της, με την ασφάλειά της, όχι φύλλο-φτερό στον πρώτο ο οποίος θα εμφανιστεί στην αγορά.
      Βεβαίως, πρέπει να σας πω ότι έχει μια διαχρονική παράδοση η παράταξή σας. Ποτέ δεν κάνατε τίποτα για τα Μέσα Μαζικής Μεταφοράς εσείς. Πείτε μου μία περίπτωση που ξεκινήσατε ένα έργο για Μέσα Μαζικής Μεταφοράς, ένα καινούργιο έργο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (΄Ελσα Παπαδημητρίου): Παρακαλώ, κύριε συνάδελφε. Έχει τελειώσει ο χρόνος σας.
      ΧΡΙΣΤΟΣ ΒΕΡΕΛΗΣ: Το τραμ το πολεμήσατε μετά μανίας. Τον προαστιακό τον πολεμήσατε μετά μανίας. Ακόμα και για το μετρό υπάρχουν ενστάσεις, για τον Η.Σ.Α.Π., τον οποίο τον ανακαινίσαμε πλήρως.
      Πείτε μου ένα έργο το οποίο ξεκινήσατε επί των ημερών σας. Ο ιδρυτής, ο γεννήτορας της παράταξής σας είχε μία άποψη λανθασμένη: Κατήργησε το τραμ, μοναδική περίπτωση σε όλο τον κόσμο. Δεν ξαναϋπήρξε αυτό. Και όταν έγινε το τραμ, πήγαιναν οι Βουλευτές σας της Β΄ Αθήνας -συνυποψήφιοί σας τώρα- και έπεφταν μαζί στα χαντάκια του τραμ για να μη γίνει το τραμ. Να μη γίνει τι; Ένα δημόσιο έργο μαζικής μεταφοράς, για να υπάρξει…
      ΝΙΚΟΛΑΟΣ ΣΗΦΟΥΝΑΚΗΣ: Στο Φάληρο, στη Γλυφάδα.
      ΧΡΙΣΤΟΣ ΒΕΡΕΛΗΣ: Στο Φάληρο, βεβαίως. Το θυμούνται οι συνάδελφοι. Στο Φάληρο, στη Γλυφάδα να μην υπάρχει μέσο μαζικής μεταφοράς.
      Κάναμε μέσα σε τριάντα πέντε μήνες είκοσι εφτά χιλιόμετρα τραμ και μέσα σε πέντε χρόνια η Κυβέρνησή σας έχει κάνει οχτακόσια μέτρα. Και εκεί έχει σταματήσει η δουλειά.
      ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Βερελή, έχει παρέλθει ο χρόνος σας ένα δίλεπτο ήδη.
      ΧΡΙΣΤΟΣ ΒΕΡΕΛΗΣ: Τελειώνω, κυρία Πρόεδρε και ευχαριστώ για την ανοχή σας.
      Κύριε Υπουργέ, να ξέρετε ότι και οι άγονες γραμμές, τις οποίες εγκαθιδρύσαμε το 2002, με διαπραγμάτευση με την Ευρωπαϊκή Επιτροπή και οι οποίες είναι όλες κερδοφόρες, με τη ρύθμιση την οποία κάνετε, ανά πάσα στιγμή θα έχει το δικαίωμα να τις πάρει πίσω ο οποιοσδήποτε διοικητής της Υπηρεσίας Πολιτικής Αεροπορίας. Και δεν θα τον επηρεάζετε τότε εσείς, γιατί δεν θα είστε τότε Κυβέρνηση εσείς. Δεν πρόκειται να τον επηρεάσετε. Και ο ανταγωνισμός θα μπορεί να κλείσει την εταιρεία ανά πάσα στιγμή και κυρίως, χάνεται ένα μεγάλο κομμάτι εθνικής περιουσίας με τον τρόπο με τον οποίο σήμερα νομοθετείτε.
      Πιστεύω ότι έχετε ευθύνες όχι συνολικές, διότι βρήκατε μία κατάσταση τα τελευταία τέσσερα χρόνια η οποία διαμορφώθηκε με αμέλειες, παραλείψεις και με τρόπο ο οποίος μόνο τον ανταγωνισμό ευνόησε, αλλά σήμερα εσείς αποτελειώνετε την όλη ιστορία.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο κ. Παναγιωτόπουλος έχει το λόγο.
      Παρακαλώ, κύριε συνάδελφε.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν θα μιλήσουμε και εμείς, κυρία Πρόεδρε;
      Μίλησε ο κ. Ροντούλης, μίλησε και ο κ. Βερελής.
      ΠΡΟΕΔΡΕΥΟΥΣΑ (΄Ελσα Παπαδημητρίου): Γνωρίζετε τη σειρά, είστε παλιός Βουλευτής. Ο κ. Ροντούλης έδωσε τη θέση του…
      ΠΑΝΑΓΙΩΤΗΣ ΛΑΦΑΖΑΝΗΣ: Να μιλήσω και εγώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Μίλησε ο Κοινοβουλευτικός Εκπρόσωπος του ΠΑ.ΣΟ.Κ., που στην τελευταία μέτρηση ήταν λίγο πιο πάνω από εσάς. Δικαιούνται, λοιπόν και οι παραπάνω Βουλευτές, άρα, δικαιούται να μιλήσει πριν από εσάς.
      Τηρώ τον Κανονισμό, κύριε συνάδελφε. Να μην ανησυχείτε.
      Κύριε Παναγιωτόπουλε, ορίστε, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, ακούω με ιδιαίτερη προσοχή τους συναδέλφους του ΠΑ.ΣΟ.Κ. να τοποθετούνται επί του νομοσχεδίου και πραγματικά, πριν από λίγο είχαμε και ένταση σε αυτήν την Αίθουσα. Εύχομαι να την αποφύγουμε μέχρι το τέλος της συζήτησης, γιατί έχει σημασία να ακουστούν με νηφάλιο και ήρεμο τρόπο τα επιχειρήματα.
      Δεν ξέρω αν με αυτήν την ένταση οι συνάδελφοι του ΠΑ.ΣΟ.Κ. υποδηλώνουν δύο πράγματα. Το ένα είναι ότι έχουν τύψεις για αυτά που έγιναν ή δεν έγιναν, όχι από τους ίδιους, αλλά από τις Κυβερνήσεις τους στο παρελθόν. Τους τύπτει, λοιπόν, η προσωπική και πολιτική τους συνείδηση και προσπαθούν διά του θορύβου να καλύψουν τα κενά.
      Το δεύτερο είναι, αν επιχειρούν να αποδομήσουν τον πολιτικό λόγο, αλλά και τη νομοθετική πρωτοβουλία της Κυβέρνησης. Μάλιστα. Πιστεύουν ότι η πρωτοβουλία αυτή της Κυβέρνησης δεν καλύπτει τα υπάρχοντα κενά, δεν διασώζει την εταιρεία, δεν δημιουργεί τις προϋποθέσεις για να υπάρξει μια ισχυρή εταιρεία που θα συνεχίσει την εθνική αποστολή της Ολυμπιακής με τη συμμετοχή ιδιωτικών κεφαλαίων. 
      Σύμφωνοι. Ποια είναι η αντιπρόταση; Εγώ δεν έχω ακούσει πρόταση ολοκληρωμένη.
      ΘΕΟΧΑΡΗΣ ΤΣΙΟΚΑΣ: Την έχει πει ο Πρόεδρος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Δεν την έχω ακούσει. Ποιος πρόεδρος; Ο Πρόεδρος που είναι στις Ηνωμένες Πολιτείες;
      ΘΕΟΧΑΡΗΣ ΤΣΙΟΚΑΣ: Ο Πρόεδρος του ΠΑ.ΣΟ.Κ.
      ΠΑΝΟΣ ΠΑΝΑΓΙΩΤΟΠΟΥΛΟΣ: Μα, γι’ αυτόν λέω. Ο Πρόεδρος που είναι στις Ηνωμένες Πολιτείες και λάμπει δια της απουσίας του και επιχειρεί να λύσει τα διεθνή προβλήματα δια των συναντήσεων με τον κατά τα άλλα αξιόλογο Μπάνκιν Μουν; Αυτό είναι το θέμα; 
      ΝΙΚΟΛΑΟΣ ΣΗΦΟΥΝΑΚΗΣ: Δεν διαβάζετε, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Δεν έχουμε αντιληφθεί ότι η κρίση έχει εισβάλει στην πόρτα μας, ότι έχουμε πρόβλημα μέσα στο σπίτι μας, ότι η διεθνής οικονομική συγκυρία αρχίζει και δημιουργεί δυσμενέστατες επιπτώσεις και στην Ελλάδα και στο νοικοκυριό μας; Ποια είναι, λοιπόν, η πρόταση; Εγώ ολοκληρωμένη πρόταση δεν έχω ακούσει. 
      Κύριε Τσιόκα, θα σας πω κάτι. Εγώ δεν αμφιβάλω, πιστεύω ότι όλες οι πτέρυγες της Βουλής, οι συνάδελφοι όλων των πτερύγων έχουμε ενδιαφέρον και αγωνία για την Ολυμπιακή, διότι η Ολυμπιακή προσέφερε. 
      Και πρέπει να σας πω, κύριε Υπουργέ, ότι και εγώ δυσαρεστούμε πολλές φορές, όταν επί ημερών και δικών μας, αλλά και των κυβερνήσεων του ΠΑ.ΣΟ.Κ., έβγαιναν οι υπουργοί, οι κρατικοί αξιωματούχοι και έλεγαν «τόσα είναι τα βερεσέδια της Ολυμπιακής». Κάθισε κάποιος να αποτιμήσει την προσφορά της Ολυμπιακής στον ελληνικό τουρισμό; Κάθισε κάποιος να αποτιμήσει τα βερεσέδια των διαφόρων κυβερνήσεων στην Ολυμπιακή; Και έχουμε βουνό από τέτοιες υποχρεώσεις των κυβερνήσεων του ΠΑ.ΣΟ.Κ. που ποτέ δεν πληρώθηκαν απέναντι στην Ολυμπιακή. Κάθισε κανείς ποτέ να υπολογίσει το κόστος της υπερχρέωσης και της υπερφόρτωσης της Ολυμπιακής σε προσωπικό κατά το διάστημα της διακυβέρνησης της χώρας από το ΠΑ.ΣΟ.Κ., όπου οι «πράσινες» κλαδικές με απλό σημείωμα έστελναν κόσμο να προσληφθεί στην Ολυμπιακή; Η δεξαμενή της υποδοχής της ΠΑΣΟΚικής πελατείας των κλαδικών.
       ΘΕΟΧΑΡΗΣ ΤΣΙΟΚΑΣ: Και μετά τι έγινε; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Έπρεπε να εκτονωθούν τα αιτήματα του κόσμου, ο οποίος στήριξε τις ελπίδες του και τις προσδοκίες του και ψήφισε ΠΑ.ΣΟ.Κ. 
      Τώρα, λοιπόν, εγώ δέχομαι ότι έχετε ειλικρινή αγωνία, όπως έχω και εγώ ειλικρινή αγωνία, όπως έχει όλη η Νέα Δημοκρατία ειλικρινή αγωνία. Δεν είναι έτσι εύκολο να μιλάμε για την Ολυμπιακή. Δεν είναι εύκολο να κατεδαφίζουμε ταμπέλες. Γνωρίζουμε ότι είμαστε ένα Έθνος διασποράς. Οι μισοί Ελληνες βρισκόμαστε μέσα στα όρια της ελλαδικής επικράτειας, του ελληνικού κράτους και οι άλλοι μισοί βρίσκονται εκτός. Η Ολυμπιακή στις τέσσερις άκρες της γης αποτελούσε τον καλύτερο πρεσβευτή του Ελληνισμού, αποτελούσε σημείο αναφοράς, σημείο ασφάλειας για ένα μεταναστευτικό Έθνος.
       Αναπτύχθηκε ο τουρισμός μας. Δεν βοήθησε η Ολυμπιακή να αναπτυχθεί ο τουρισμός μας; Τι κάνατε όμως, κύριοι συνάδελφοι; Βεβαίως, εγώ να δεχθώ ότι δεν είναι υποκριτικό το ενδιαφέρον σας. Τι κάνατε τα χρόνια που πέρασαν, όταν ερχόταν η Ευρωπαϊκή Επιτροπή και κτυπούσε τον κώδωνα του κινδύνου; Ξέρετε, στις Βρυξέλλες δεν κατοικούν άγγελοι, δεν κατοικούν άμωμες παρθένες. Ξέρετε το λόμπι, ξέρετε τα παιχνίδια που γίνονται στα διάφορα ευρωπαϊκά πεδία.
      ΘΕΟΧΑΡΗΣ ΤΣΙΟΚΑΣ: Συμφωνούμε. Έτσι είναι.
      ΠΑΝΟΣ ΠΑΝΑΓΙΩΤΟΠΟΥΛΟΣ: Τι κάνατε εσείς τότε που χάσαμε την κρίσιμη συγκυρία, τότε που έπρεπε να κτυπήσουμε το χέρι στο τραπέζι; Τίποτα. Εκλήθησαν οι αρμόδιοι της Speedwing, οι οποίοι με ύφος παλαιοαποικιοκράτη, όχι νεοαποικιοκράτη, παλαιού αποικιοκράτη που πήγαινε στο κράτος των Ινδιών να εκπροσωπήσει το βασιλικό στέμμα της Μεγάλης Βρετανίας, του Ηνωμένου Βασιλείου, εγκαταστάθηκαν, ήρθαν, είδαν, έφαγαν, λεηλάτησαν και απήλθαν. Περί αυτού πρόκειται. Αυτό έκαναν.
       ΘΕΟΧΑΡΗΣ ΤΣΙΟΚΑΣ: Ποιος τους έδιωξε;
      ΠΑΝΟΣ ΠΑΝΑΓΙΩΤΟΠΟΥΛΟΣ: Και έκαναν και ένα συμβόλαιο το οποίο δεν είχε καμία ρήτρα. Δηλαδή ελάτε να διοικήσετε, να φάτε και να πιείτε, αλλά δεν θα αποδώσετε λογαριασμό, δεν θα περάσετε στο τέλος από το ταμείο, κύριοι της Speedwing; 
      ΧΡΙΣΤΟΣ ΒΕΡΕΛΗΣ: Εξεδιώχθησαν. 
      ΠΑΝΟΣ ΠΑΝΑΓΙΩΤΟΠΟΥΛΟΣ: ‘Όχι, από κανένα ταμείο. Έκαναν τη δουλίτσα τους, αυτοί οι οποίοι εκρύβοντο πίσω από ανταγωνιστές της Ολυμπιακής. Και χάσαμε αυτές τις πολύτιμες ευκαιρίες.
      Εγώ ξέρω ότι υπήρξαν άνθρωποι μέσα στο ΠΑ.ΣΟ.Κ. που είχαν την αγωνία –και εξακολουθούν να την έχουν- και πήγαιναν στις Βρυξέλλες, κατέθεταν σχέδια εξυγίανσης και διάσωσης της εταιρείας, έρχονταν πίσω, έβγαιναν οι βαρώνοι του κομματικού συνδικαλισμού, έφερναν τα πάνω κάτω. Πήγαινε το ΠΑ.ΣΟ.Κ. να κάνει συνέδριο και είχαμε…
      ΝΙΚΟΛΑΟΣ ΣΗΦΟΥΝΑΚΗΣ: Αλλά ο κ. Σχοινάς υπέσκαπτε…
      ΠΑΝΟΣ ΠΑΝΑΓΙΩΤΟΠΟΥΛΟΣ: Έπεσε η «Ολυμπιακή», κύριε Σηφουνάκη και στην πολύ άσχημη διαδικασία της εσωκομματικής αναμέτρησης τότε στο ΠΑ.ΣΟ.Κ. και της εκλογής Αρχηγού από την κούρσα από την οποία βγήκε ο κ. Σημίτης Αρχηγός. Έπεσε και εκεί στις Συμπληγάδες. Και άρχισε βεβαίως να γίνεται μήλον της έριδος η «Ολυμπιακή», ποιον θα πάρουμε, ποιον δεν θα πάρουμε, ποιον υποστηρίζει η παντοδύναμη Π.Α.Σ.Κ.Ε. τότε στην Ο.Σ.Π.Α., ποιον θα υποστηρίξει το Συνέδριο, τι πρέπει να παραχωρήσουμε στους κομματικούς βαρώνους για να ψηφίσουν τον άλφα, το βήτα ή τον χι υποψήφιο στην εσωκομματική κούρσα των εκλογών στο ΠΑ.ΣΟ.Κ. Και φθάσαμε εδώ που φθάσαμε.
      Αυτά, βεβαίως, δεν σημαίνουν, κύριε Υπουργέ, αγαπητέ φίλε, κύριε Χατζηδάκη, ότι δεν έχουμε όλοι ευθύνες για το μέλλον αυτού του μεταφορέα. Εγώ θέλω να επιμένω –αν και η παγκοσμιοποίηση έφερε την κατάργηση των λεγομένων «εθνικών αερομεταφορέων»- ότι χρειάζεται ένας αερομεταφορέας με τη συμμετοχή εθνικών και ιδιωτικών κεφαλαίων, ο οποίος να έχει αυξημένο μέγεθος και ανάστημα κοινωνικής και εθνικής ευθύνης.
      ΝΙΚΟΛΑΟΣ ΣΗΦΟΥΝΑΚΗΣ: Εκτός γραμμής είστε, κύριε συνάδελφε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Λυπάμαι, κύριε Σηφουνάκη! Εκτός γραμμής είστε τόσα χρόνια εσείς που προσπαθούσατε να δικαιολογήσετε τα αδικαιολόγητα. 
      ΝΙΚΟΛΑΟΣ ΣΗΦΟΥΝΑΚΗΣ: Συμφωνούμε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Λυπάμαι, κύριε Σηφουνάκη, γιατί η ευαισθησία σας είναι επιλεκτική και αλά καρτ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Σηφουνάκη, σας παρακαλώ! 
      ΝΙΚΟΛΑΟΣ ΣΗΦΟΥΝΑΚΗΣ: Συμφωνώ μαζί του, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Μα, τι συμπεριφορά είναι αυτή τελικά από το ΠΑ.ΣΟ.Κ. σήμερα;
      ΠΑΝΟΣ ΠΑΝΑΓΙΩΤΟΠΟΥΛΟΣ:  Δεν την δείχνατε τότε που οι κυβερνήσεις του κ. Σημίτη υπονόμευαν εκ συστήματος κάθε προσπάθεια εξυγίανσης της «Ολυμπιακής», έβαζαν την υπογραφή τους και έδιναν την υπόσχεσή τους –βαριά υπόσχεση- στις Βρυξέλλες και έρχονταν στη συνέχεια στην Αθήνα και έσκιζαν τα χαρτιά με τα οποία είχαν συνομολογήσει τα προγράμματα εξυγίανσης και ανασυγκρότησης της εταιρείας. 
      Αυτά έγιναν. Τότε, όμως, η σιωπή των αμνών! Γι’ αυτό οδηγήσατε την «Ολυμπιακή» στο σημείο που την οδηγήσατε! Και σήμερα, κροκοδείλια δάκρυα!
      Κύριε Υπουργέ, οι ευθύνες οι δικές μας είναι μεγάλες. Και οι ευθύνες είναι από εδώ και πέρα γι’ αυτό που πρέπει να κάνουμε. Είμαι βέβαιος ότι το παρόν πλαίσιο δίνει σημαντικές δυνατότητες. Σε καμία περίπτωση δεν πρέπει να οδηγηθούμε στην Ελλάδα ουσιαστικά στην ύπαρξη μίας εταιρείας. Σε καμία περίπτωση δεν μπορεί το κοινωνικό σύνολο να γίνει όμηρος, αιχμάλωτος και να εκβιάζεται από τον οποιονδήποτε ιδιώτη επιχειρηματία, διότι εδώ δεν κρίνονται οι καλές προθέσεις του ενός κυρίου ή του άλλου. Εδώ κρίνονται οι νόμοι της αγοράς, οι οποίοι είναι αδήριτοι. 
      Η νέα εταιρεία πρέπει να λειτουργήσει. Η φωνή μας στις Βρυξέλλες πρέπει να δυναμώσει ακόμη περισσότερο, διότι –όπως είπα- δεν κατοικούν στις Βρυξέλλες άγγελοι. Γνωρίζουμε πώς διαμορφώνονται τα παιχνίδια εκεί. Και, εν πάση περιπτώσει, είδαμε και τη μάχη που έδωσε η νέα ιταλική κυβέρνηση υπό τον Μπερλουσκόνι για τα θέματα της ALITALIA.
      ΘΕΟΧΑΡΗΣ ΤΣΙΟΚΑΣ: Welcome to ΠΑ.ΣΟ.Κ.!
      ΠΑΝΟΣ ΠΑΝΑΓΙΩΤΟΠΟΥΛΟΣ: Είμαι βέβαιος –και το έχει αποδείξει η ελληνική Κυβέρνηση- ότι δεν πρόκειται σε καμία περίπτωση να υστερήσουμε. Η συγκυρία είναι πάρα πολύ κρίσιμη! Πάρα πολύ κρίσιμη! Και επειδή ακριβώς η συγκυρία είναι πάρα πολύ κρίσιμη, θα καλέσω τους συναδέλφους όλων των πτερύγων να στηρίξουν αυτήν την προσπάθεια. 
      Εάν θέλετε να ανοίξουμε, αγαπητοί συνάδελφοι του ΠΑ.ΣΟ.Κ., τα κιτάπια του χθες, να τα ανοίξουμε. Βλέπετε, όμως, ότι κάθε χαρτί που ανασύρεται, όχι μόνο έχει την απάντησή του, αλλά βγάζουμε στο φως στοιχεία που αποτελούν κόλαφο για τις κυβερνήσεις σας. Ελάτε, λοιπόν, να σταματήσουμε την παρελθοντολογία η οποία είναι στείρα και προσβάλλει τη νοημοσύνη του μέσου Έλληνα και να στηρίξουμε αυτήν την προσπάθεια. 
      Άκουσα πριν τον κ. Βερελή. Πιστεύω ότι έχει σύγχρονο πολιτικό λόγο. Δεν ήμασταν, λέει, ποτέ αντίθετοι στο να υπάρξει συνεργασία ιδιωτικών κεφαλαίων.
      Ιδού, λοιπόν! Ιδού! Το επιχειρούμε τώρα! Ελάτε να το στηρίξουμε. Ελάτε να βάλουμε το πλαίσιο κοινωνικής εταιρικής ευθύνης. Δεν μπορούμε να προχωρήσουμε διαφορετικά. Δυστυχώς, μέσω της πολιτικής σας η Ολυμπιακή Αεροπορία έφτασε σε αδιέξοδο. Και αυτό το αδιέξοδο πρέπει να το ξεπεράσουμε. 
      Και τώρα, σε ό,τι αφορά την αναφορά που έκανε ο κ. Βερελής για την παράδοση αυτής της παράταξης, θα ήθελα να πω το εξής.
      (Στο σημείο αυτό χτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε. 
      Αγαπητέ κύριε Βερελή, σε θέματα κοινωνικής πολιτικής και κοινωνικής ευαισθησίας, η παράταξη την οποία ίδρυσε ο Κωνσταντίνος Καραμανλής δεν δέχεται μαθήματα και μάλιστα, δεν τα δέχεται από το ΠΑ.ΣΟ.Κ.! 
      Ακρογωνιαίο λίθο της πολιτικής φιλοσοφίας του «Καραμανλισμού», της Νέας Δημοκρατίας, αποτελεί ο συνδυασμός των πολιτικών της ελεύθερης αγοράς και της ενίσχυσης της ιδιωτικής επιχειρηματικότητας με πολιτικές δημιουργίας κοινωνικού μερίσματος, με πολιτικές υπέρ των οικονομικά αδυνάτων. 
      ΝΙΚΟΛΑΟΣ ΣΗΦΟΥΝΑΚΗΣ: Για το τραμ να μας πείτε!  
      ΠΑΝΟΣ ΠΑΝΑΓΙΩΤΟΠΟΥΛΟΣ: Το έχω πει και θα το επαναλάβω –και θα σας απαντήσω για το τραμ- ότι οι πολιτικές σας είναι αυτές που δημιούργησαν συνθήκες κοινωνικού εκβαρβαρισμού στην ελληνική κοινωνία. Άλλα λέγατε στα «μπαλκόνια» τηλεοπτικά και κοινοβουλευτικά και άλλα κάνατε στην πράξη! Σοσιαλιστές στα λόγια, υπέρ των ταξικών ανισοτήτων στην πράξη! Προοδευτικοί και εκσυγχρονιστές στη θεωρία, υπέρ της διεύρυνσης της κοινωνικής αδικίας στην πολιτική σας! 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Και κλείνω, με το θέμα του τραμ. 
      Επειδή συμβαίνει να έχουν διαδραματιστεί όλα αυτά στην περιφέρειά μας, στην Β΄ Αθηνών, γνωρίζετε πολύ καλά ότι πρόκειται για ένα πανάκριβο έργο, το οποίο όλα δείχνουν ότι δεν ανταποκρίνεται στις πραγματικές ανάγκες συγκοινωνίας των δημοτών των δήμων που κατοικούν στις περιοχές που υποτίθεται ότι το τραμ έγινε για να εξυπηρετήσει. Γι’ αυτό και υπήρξαν οι κινητοποιήσεις των τοπικών αρχόντων, γι’ αυτό και οι τοπικές κοινωνίες ήταν από την αρχή αντίθετες. 
      ΧΡΙΣΤΟΣ ΒΕΡΕΛΗΣ: Για τις θέσεις πάρκινγκ τσακώνονταν!
      ΠΑΝΟΣ ΠΑΝΑΓΙΩΤΟΠΟΥΛΟΣ: Εάν θέλατε πραγματικά να ενισχύσετε τα μαζικά μέσα μεταφοράς, θα έπρεπε να ακολουθήσετε άλλες πολιτικές που σας έχουν υποδείξει διακεκριμένοι συγκοινωνιολόγοι, μεταξύ των οποίων και ένας εκ των θεωρουμένων ως πρυτάνεων της επιστήμης της συγκοινωνιακής πολιτικής, όπως ο βετεράνος επιστήμων και ακαδημαϊκός καθηγητής κ. Αμπακούμκιν. 
      Ανατρέξατε, παρακαλώ, στις εισηγήσεις και στις προτάσεις που σας έχει κάνει η αρμόδια ομάδα επιστημόνων με επικεφαλής τον καθηγητή κ. Αμπακούμκιν, για να δείτε ότι το έργο του τραμ ήταν απαράδεκτο, πανάκριβο και δεν εξυπηρέτησε κανέναν. 
      Εάν θέλετε να πούμε περισσότερα για το συγκεκριμένο θέμα, είμαι στη διάθεσή σας. Όμως, νομίζω ότι αν αρχίσουμε και ανασκαλεύουμε τα κιτάπια μας και τραβάμε χαρτιά, θα στενοχωρηθείτε πολύ περισσότερο!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε. 
      Κύριοι συνάδελφοι, προτείνω –αν συμφωνείτε και εσείς- να διακόψουμε την πρωινή συνεδρίαση στις 15.30΄. Έχουμε ακόμα να μιλήσει ένας κοινοβουλευτικός εκπρόσωπος, ο οποίος εύχομαι να είναι, όπως πάντα, σύντομο. Στη συνέχεια μπορούν να μιλήσουν δύο ή τρεις συνάδελφοι. Ακολούθως, θα πρότεινα να ψηφίσουμε επί της αρχής και οι υπόλοιποι συνάδελφοι να μιλήσουν προτασσόμενοι το απόγευμα, μετά τους Εισηγητές, φυσικά. 
      ΘΕΟΧΑΡΗΣ ΤΣΙΟΚΑΣ: Κυρία Πρόεδρε, θα έχουμε και δευτερολογίες μαζί; 
      ΠΡΟΕΔΡΕΥΟΥΣΑ (Έλσα Παπαδημητρίου): Το απόγευμα μαζί με την εισήγησή σας, θα μιλήσετε και για τα άρθρα, κύριε συνάδελφε. 
      ΘΕΟΧΑΡΗΣ ΤΣΙΟΚΑΣ: Το απόγευμα, δηλαδή, θα έχουμε δευτερολογία και θα μιλήσουμε και επί των άρθρων; 
      ΠΡΟΕΔΡΕΥΟΥΣΑ (Έλσα Παπαδημητρίου): Ακριβώς. 
      Συμφωνεί, λοιπόν, το Τμήμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς, το Τμήμα συμφώνησε ομόφωνα. 
      Άρα, τώρα θα μιλήσουν ακόμα οι κ.κ. Λαφαζάνης, Καρτάλης, Γρηγοράκος και η κ. Σκραφνάκη και το απόγευμα αρχίζουμε από την κ. Μερεντίτη. 
      Το λόγο έχει ο κ. Λαφαζάνης. 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε. Όπως πάντα, θα είμαι τόσο σύντομος όσο νομίζω και οι άλλοι συνάδελφοί μου.   
      Κύριε Υπουργέ, επιχειρήσατε και συνεχίζετε και κλιμακώνετε ένα άγριο σκληρότατο κοινοβουλευτικό πραξικόπημα.
      	Δεν ξέρω αν αυτά τα κάνουν και στις Βρυξέλλες. Δεν έχω εμπειρία. Όμως, αυτό το πράττετε εδώ. Διότι ξέρετε ότι τέτοιες ουσιώδεις τροπολογίες, που δεν είναι τροπολογίες –η καθεμία εξ αυτών είναι ένα νομοσχέδιο- εισάγονται κατά τα κοινοβουλευτικά κεκτημένα στις επιτροπές, με πλήρες νομοσχέδιο και συζητούνται με άνεση. Ξέρετε ότι έχει αλλάξει ο Κανονισμός της Βουλής και στις επιτροπές πλέον επιτελείται το ουσιαστικό έργο. 
      Παρακάμπτετε, λοιπόν, την Επιτροπή, παρακάμπτετε το διάλογο με τους φορείς. Φέρνετε νύχτα την τροπολογία, για να αιφνιδιάσετε και να περάσετε στα «μαλακά» μια υπόθεση, που ξέρετε ότι είναι εξόχως απαράδεκτη και οδηγεί τη χώρα με μαθηματική ακρίβεια σε ένα πολύ μεγάλο πολιτικό έγκλημα, σε ένα έγκλημα διαστάσεων, το οποίο χρεώνεται η Κυβέρνησή σας και το οποίο για δεκαετίες θα το θυμάται ως αλήστου μνήμης πραξικόπημα ο ελληνικός λαός. Διότι πάτε αυτή τη στιγμή να διαλύσετε την «Ολυμπιακή Αεροπορία», παραχωρώντας την σε οποιαδήποτε τυχάρπαστα ιδιωτικά συμφέροντα και δεν βλέπετε πουθενά τι γίνεται. Έχετε χάσει κάθε επαφή όχι με την εγχώρια πραγματικότητα, αλλά και με τον κόσμο και με την Ευρώπη. Έχετε χάσει κάθε επαφή! Θα σας το εξηγήσω παρακάτω. 
      	Πληρώνετε, για να δυσφημίζετε μια εταιρεία, της οποίας τη διοίκηση την έχετε ορίσει εσείς; Πληρώνετε, για να τη δυσφημίζετε και για να τη συκοφαντείτε βάναυσα; Γιατί κάνετε αυτές τις αθλιότητες; Οποιαδήποτε επιχείρηση του δημοσίου και να έχει προβλήματα είναι δυνατόν να τη δυσφημίζετε; 
      Αυτό, βέβαια, συνεχίζεται επί δεκαετίες. Μικρός ήμουν και γέρασα και ακούω να δυσφημίζετε την Ολυμπιακή! «Άμα την Ολυμπιακή την ιδιωτικοποιήσουμε ή την κλείσουμε, θα σωθεί η χώρα. Θα φτιαχτούν σχολεία, νοσοκομεία. Θα φτιαχτεί το ένα. Θα γίνει το άλλο.» 
      Μα, πότε, επιτέλους, θα σταματήσετε αυτόν τον ευτελή λαϊκισμό; Μιλάτε για ενάμιση εκατομμύριο και λέτε ότι η Ολυμπιακή βάζει το δημόσιο μέσα και ότι το πληρώνουν οι φορολογούμενοι. Λέτε χονδροειδή ψέματα!
      	Λέτε χονδροειδή ψέματα, κύριε Υπουργέ! Πείτε μου –όχι τώρα, αλλά χρόνια τώρα- πότε ο Προϋπολογισμός έδωσε έστω και ένα ευρώ στην Ολυμπιακή Αεροπορία. Ένα ευρώ! Πείτε μου για τα λεφτά που δόθηκαν από τον Προϋπολογισμό στην Ολυμπιακή. Εδώ είμαστε και να μας τα καταθέσετε! Αυτός είναι ο κωδικός, αυτά είναι τα λεφτά! 
      	Βεβαίως, η Ολυμπιακή έχει υποχρεώσεις. Έχει και χρέη στους ασφαλιστικούς οργανισμούς, στην εφορία, στο πανάκριβο αεροδρόμιο, στο οποίο την εγκαταστήσατε. Είναι από τα ακριβότερα αεροδρόμια στη Μεσόγειο. Βεβαίως, έχει υποχρεώσεις και χρέη, αλλά εγώ θα σας πω κάτι: Υπάρχει καμμιά εταιρεία σήμερα, υγιέστατη και κερδοφόρα, που να μην έχει υποχρεώσεις και χρέη; Υπάρχει; 
      	Πέραν αυτού, ξέρετε ότι με αγωγές που έχει κάνει η διοίκηση της Ολυμπιακής της έχουν επιδικαστεί αποζημιώσεις από το δημόσιο, αλλεπάλληλες αποζημιώσεις από το δημόσιο, δικαιολογημένες -και εγώ θα έλεγα ότι είναι υποεκτιμημένες  αυτές οι αποζημιώσεις- και όχι για όλα τα θέματα, στα οποία όφειλε το δημόσιο την αποζημίωση και για τη μετεγκατάσταση, αλλά και για το κοινωνικό έργο που επιτελούσε και μάλιστα αζημίως για το δημόσιο και σε όφελος του κοινωνικού συνόλου. 
      Έχουν, λοιπόν, επιδικαστεί αυτές οι αγωγές, έχουν επιδικαστεί και έχουν συμψηφιστεί τα ποσά και το 2007 –έχω απαντήσεις από την αρμόδια διοίκηση της Ολυμπιακής- η Ολυμπιακή Αεροπορία, απαλλαγμένη από τα χρέη και τις υποχρεώσεις της, πήρε φορολογική και ασφαλιστική ενημερότητα. Και μάλιστα, με δηλώσεις της η διοίκηση και με δική μου επικοινωνία που είχα μαζί της μου έλεγε ότι υπάρχει η δυνατότητα να ισοσκελιστεί η Ολυμπιακή Αεροπορία και στη συνέχεια να κάνει μια προσπάθεια μήπως αναδείξει και κέρδη. Αυτή ήταν η δική σας ενημέρωση και η δική σας προοπτική, παρά την κακοδιαχείριση, παρά τα όσα τραβούσε η Ολυμπιακή Αεροπορία. 
      	Ξαφνικά, έρχεστε και μας λέτε αυτά χωρίς να μας έχετε καταθέσει κανέναν ισολογισμό. Δεν υπάρχουν ισολογισμοί της Ολυμπιακής Αεροπορίας. Πού είναι οι ισολογισμοί; Και βγαίνετε και δυσφημείτε αγρίως αυτή την εταιρεία με το ενάμισι εκατομμύριο ευρώ.
      Γιατί τα λέτε αυτά τα πράγματα; Να τα αποδείξετε, να καταθέσετε ισολογισμούς να μας πείτε τι έγινε, ποιες ήταν οι επιδικασμένες υποχρεώσεις, ποιοι συμψηφισμοί έγιναν, γιατί πήρε ασφαλιστική και φορολογική ενημερότητα; Τι υποχρεώσεις έχει ακόμη το δημόσιο έναντι της Ολυμπιακής για προσφυγές που  έχουν γίνει και δεν έχουν τελεσιδικήσει; Δεν μας τα λέτε αυτά αλλά δυσφημείτε μόνο την εταιρεία. Γιατί την δυσφημείτε; Επειδή είναι δημόσια; Επειδή δεν μπορούν να σας κάνουν μήνυση; Οποιαδήποτε εταιρεία τη δυσφημούσατε με αυτόν τον τρόπο θα σας είχε κάνει μήνυση όπως θα είχε κάνει μήνυση και στους προηγούμενους υπουργούς και στις προηγούμενες κυβερνήσεις. Και λέτε εδώ ότι αντίκειται στις διατάξεις του κοινοτικού δικαίου μια όποια επιδότηση θα μπορούσε με μια καλύτερη διαχείριση να δοθεί στην Ολυμπιακή. Λέτε ότι αντίκειται στις διατάξεις του κοινοτικού δικαίου! Περισσεύει αυτή η υποκρισία στην κυβέρνησή σας, περισσεύει η υποκρισία δυστυχώς με τραγικό τρόπο για την Ευρωπαϊκή Επιτροπή. 
      Εγώ διάβασα με κατάπληξη προχθές για τις κυβερνήσεις που έδιναν αφειδώς λεφτά στις τράπεζες ότι βγήκε η Ευρωπαϊκή Επιτροπή και μας είπε –άκουσον- άκουσον οι υποκριτές εκ Βρυξελλών- ότι αυτές οι χαριστικές παροχές στις τράπεζες προκειμένου να επιβιώσουν δεν είναι λέει επιδότηση, δεν θίγουν τον ανταγωνισμό, δεν θίγουν τα ιερά και τα όσια της ελεύθερης αγοράς! Το έχουν κάνει κουρελόχαρτο το κοινοτικό δίκαιο. 
      Εδώ και ενάμιση χρόνο η Ευρωπαϊκή Κεντρική Τράπεζα δίνει φθηνά δάνεια, ακόμα και τζάμπα χρήμα στις τράπεζες για να τις διασώσει από την κρίση και δεν μιλάει κανείς. Διαρρηγνύετε τα ιμάτιά σας νεοφιλελεύθεροι εκσυγχρονιστές, μεταρρυθμιστές, δεν ξέρω πώς λέγονταν παλαιότερα, για το ότι υπάρχει επιδότηση στην Ολυμπιακή. Γιατί δεν εξαγριώνεστε όταν τρέχει πακτωλός δισεκατομμυρίων ευρώ με προνομιακά δάνεια ή και τζάμπα χρήμα στις τράπεζες; Γιατί οι τράπεζες βεβαίως είναι ιδιωτικές. Έτσι δεν είναι; και οι τράπεζες αντιπροσωπεύουν τα ιερά και τα όσια του νεοφιλελευθερισμού και του καπιταλισμού και πρέπει να τις σώσουμε, ενώ η Ολυμπιακή είναι δημόσια και πρέπει να την πετάξουμε στον Καιάδα και πρέπει να την παραδώσουμε ανεξάρτητα από ανάγκες της χώρας μας στον οποιοδήποτε έρθει χαριστικά και χωρίς δεσμεύσεις, χωρίς καμία υποχρέωση, μία συρρικνωμένη Ολυμπιακή στο 60% λέτε αύριο που θα την αγοράσει, μπορεί να την πάει στο 30%, στο 20% να μην κάνει τίποτα. Δεν  υπάρχει καμία δέσμευση, καμία υποχρέωση σε ναύλα, σε δρομολόγια και αυτό το λέτε μεταρρύθμιση; Ναυάγιο είναι αυτό και είναι πολύ μεγάλο ναυάγιο για τη χώρα. 
      Ερχόμαστε τώρα στα εργασιακά δικαιώματα. Εμείς είμαστε υπέρ της δημόσιας Ολυμπιακής. Δεν καταλαβαίνουμε τη θέση του ΠΑ.ΣΟ.Κ που  λέει να βάλουμε  και κάποια ιδιωτικά κεφάλαια μέσα, να είναι και το κράτος. Ιδιωτικοποίηση έκανε με το νόμο του ο κ. Βερελής. Το έλεγε ο νόμος μέσα. Και  πείτε μου εσείς πού θα βρεθεί αυτό το  περίφημο σχήμα, ο ιδιώτης να βάλει τα λεφτά του και να κάνουν άλλοι κουμάντο;
       Εμείς  λέμε 100% δημόσια Ολυμπιακή Αεροπορία. Είναι θέση σαφής, κρυστάλλινη, ξεκάθαρη την οποία την είχαμε επί χρόνια και την υποστηρίζουμε.  Και δεν είμαστε της άποψης, ας την πουλήσουμε αρκεί να διασφαλίσουμε υποτίθεται τα δικαιώματα των εργαζομένων. Αλλά εδώ την πουλάτε την Ολυμπιακή Αεροπορία πετώντας στο δρόμο χιλιάδες εργαζόμενους με ένα πραξικόπημα πρωτοφανές, το οποίο διαλύει κυριολεκτικά τις εργασιακές σχέσεις, καταργεί τις συλλογικές συμβάσεις, καταργεί κανονισμούς εργασίας, καταργεί αμοιβές και  πετάει στο δρόμο τους ανθρώπους.
       Και ερχόσαστε και μας διαβάζετε κείμενα εδώ κύριε Υπουργέ, ότι τους κατοχυρώνετε. Τα κείμενα που διαβάζετε είναι έπεα πτερώεντα. Εδώ το νομοσχέδιό σας τι λέει επ’ αυτού του θέματος. Λέει ότι απολύονται αζημίως και οφείλει λέει, ούτε καν υποχρεούνται, οφείλουν λέει μια ομήγυρης Υπουργών τι να κάνουν; Να θεσπίσουν μέτρα κοινωνικής προστασίας, όπως ιδίως προγράμματα επιδότησης κατά της ανεργίας. 
      Με συγχωρείτε ο απολυμένος της Ολυμπιακής Αεροπορίας δεν θα πάρει το επίδομα ανεργίας όπως κάθε εργαζόμενος; Και μας το βάζετε εδώ στο νομοσχέδιο ότι το κάνετε ως φιλάνθρωπος απέναντι στους εργαζόμενους, προγράμματα επιδότησης κατά της ανεργίας;  
      «Παροχές για απώλειες εισοδήματος». Τι είναι αυτό; Τι εννοείτε; Εφάπαξ παροχές ή βοηθήματα;
      «Προγράμματα επιμόρφωσης και επανακατάρτισης». Τα προγράμματα επιμόρφωσης και επανακατάρτισης τα έχουν όλοι οι άνεργοι. Μπορούν να πάνε στον Ο.Α.Ε.Δ. σε προγράμματα τέτοια. Και τα βάζετε στο νομοσχέδιό σας; 
      «Επανένταξη στην αγορά εργασίας». Αυτά είναι τα προγράμματα του Ο.Α.Ε.Δ. για τους ανέργους.
      «Μεταφορά σε φορείς και υπηρεσίες του ευρύτερου δημόσιου τομέα». Που είναι το υποχρεωτικό αυτής της μεταφοράς; Από πού προκύπτει; Θα κολλάνε αφίσες στους Βουλευτές της Νέας Δημοκρατίας στη Β’ Αθηνών και στην Α’ Αθηνών για να πάνε στο γραφείο που θα συστήσετε προκειμένου να ευαρεστηθείτε και κάποιους να μεταφέρετε; Αυτή είναι νομοθετική κάλυψη ανθρώπων τους οποίους πετάτε στο δρόμο αζημίως; Αζημίως για την εταιρεία, αλλά η εταιρεία δεν είναι εταιρεία του οποιουδήποτε ιδιώτη. Είναι του δημοσίου η εταιρεία. 
      Αυτά που κάνετε βεβαίως γενικεύουν την κατάσταση. Και δεν μας απαντήσατε γιατί δεν βάζετε την Ολυμπιακή και αφήνετε ανοιχτό το θέμα για όλον τον ευρύτερο δημόσιο τομέα. Να σας πω εγώ γιατί. Διότι επίκεινται και άλλες εντάξεις σ’ αυτό το νομοσχέδιο. Για παράδειγμα, απελευθέρωση της αγοράς των σιδηροδρόμων. Ο Ο.Σ.Ε. μπαίνει εδώ με επιδότηση προβληματικότητας ή και επιχειρήσεις του Ο.Σ.Ε.. ΕΛ.ΤΑ.: απελευθέρωση των ταχυδρομικών μεταφορών. Επιδότηση γιατί στην απαξίωση που τα οδηγείτε, μπαίνουν σε διατάξεις προβληματικότητας. Η Δ.Ε.Η. αύριο μπορεί να μπει σ’ αυτές τις διατάξεις προβληματικότητας.
      Λέτε, ότι πάτε να γλιτώσετε επιδοτήσεις του δημοσίου. Με την κατεύθυνση που έχετε, το δημόσιο θα πληρώνει αδρά πλέον, αν θέλει, να γίνονται αερομεταφορές στη χώρα μας. Εκτός αν θέλετε να κόψετε τα δρομολόγια, να αποσυνδέσετε την πρωτεύουσα και τα μεγάλα αστικά κέντρα με τις ακριτικές περιοχές μας και τα νησιά μας. Και να σας πω γιατί. Γιατί πάτε εδώ να φτιάξετε ένα ιδιωτικό μονοπώλιο ή ένα ιδιωτικό ολιγοπώλιο δύο εταιρειών. Ξέρετε τι έγινε με την απελευθέρωση της ακτοπλοΐας, την οποία εγκαινίασε το ΠΑ.ΣΟ.Κ.; Και φώναζα τότε ακριβώς γι’ αυτά τα θέματα. Με την απελευθέρωση της ακτοπλοΐας τα ? του Αιγαίου κηρύχτηκαν άγονες γραμμές διότι δεν εκδήλωναν ενδιαφέρον, τις θεωρούσαν ζημιογόνες οι εταιρείες. Αποτέλεσμα: εκατοντάδες εκατομμύρια ευρώ οι επιδοτήσεις στους πλοιοκτήτες για να κάνουν τα δρομολόγια. Και καλπάζουν χρόνο με το χρόνο αυτές οι επιδοτήσεις. Δύο εταιρείες ιδιωτικές, σας λέω εγώ στην καλύτερη των περιπτώσεων, να έχουμε, ποια θα κάνει δρομολόγια χωρίς να σας ζητάει με διαγωνισμούς τα έντερά τους και να πληρώνει το ελληνικό κράτος αφειδώς; Ποια δέσμευση υπάρχει για δρομολόγια εδώ; Ποιος έχει αναλάβει τέτοιες δεσμεύσεις; Και ποια θα είναι τα ναύλα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Να σας πω και κάτι άλλο και κλείνω. Δεν είστε μια χώρα Μπενελούξ, ούτε είστε σκανδιναβική χώρα. Είμαστε μια χώρα που έχει προβλήματα και ασφάλειας και άμυνας. Είμαστε σε μια ταραγμένη περιοχή. Το να έχουμε έναν εθνικό αερομεταφορέα είναι βασικό συστατικό για την άμυνα και την ασφάλεια της χώρας μας.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λαφαζάνη, έχετε εξαντλήσει το χρόνο σας.
      ΠΑΝΑΓΙΩΤΗΣ ΛΑΦΑΖΑΝΗΣ: Και το λέω γιατί τα αεροπλάνα της Ολυμπιακής πέταγαν το ’74 στην Κύπρο επιταγμένα. Τώρα δεν θα μπορείτε να το κάνετε αυτό για τον οποιοδήποτε Εμίρη.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ποιος σας το είπε αυτό;
      ΠΑΝΑΓΙΩΤΗΣ ΛΑΦΑΖΑΝΗΣ: Δεν θα μπορείτε να το κάνετε για τον Εμίρη του Κατάρ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Ούτε να διακινδυνέψετε τα αεροπλάνα του. Ούτε να του λέτε «θα πάτε να κάνετε αυτά τα δρομολόγια γιατί αντιμετωπίζει η χώρα…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λαφαζάνη, τελειώσατε.
      ΠΑΝΑΓΙΩΤΗΣ ΛΑΦΑΖΑΝΗΣ: Είναι κατάπτυστες οι τροπολογίες. Αποσύρετέ τες τώρα.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ.
      Επανέρχομαι στον κατάλογο των Βουλευτών. Ο κ. Κώστας Καρτάλης έχει το λόγο.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κυρίες και κύριοι συνάδελφοι, ο Kοινοβουλευτικός Eκπρόσωπος της Νέας Δημοκρατίας δεν είναι στην Αίθουσα. Ξέρω ότι είναι συνεπής συνάδελφος και θα παρακολουθεί από την τηλεόραση.
      Το ημερολόγιο της Δευτέρας 29 Σεπτεμβρίου γράφει δύο συναντήσεις: Ο κ. Παπανδρέου συναντήθηκε με το Γραμματέα των Ηνωμένων Εθνών κ. Μπάκι Μουν και ο κ. Καραμανλής με το Γραμματέα της Κοινοβουλευτικής Ομάδας της Νέας Δημοκρατίας.
      Σε ό,τι αφορά στο νομοσχέδιο και στις τροπολογίες, νομίζω, κύριε Υπουργέ, ότι δεν τιμά και τη δική σας πολιτική παρουσία το γεγονός ότι φέρατε δύο τροπολογίες που συνιστούν νομοσχέδια αυτά καθ’ αυτά, με τον τρόπο που τα φέρατε σε ένα θερινό Τμήμα της Βουλής, για δύο τόσο σημαντικά θέματα: τις Ολυμπιακές Αερογραμμές και τον Ο.Σ.Ε. Και νομίζω ότι δεν ήταν ορθή η τοποθέτησή σας ότι αφορά μόνο τις Ολυμπιακές Αερογραμμές, γιατί κάλλιστα μπορεί  να αφορά και τη Δ.Ε.Η. Γνωρίζετε πολύ καλά ότι υπάρχει μια συζήτηση να θεωρηθεί το γεγονός ότι η Δ.Ε.Η. χρησιμοποιεί το λιγνίτη της Βορείου Ελλάδος ως κρατική ενίσχυση. Ως εκ τούτου, σωρευτικά εντάσσεται στις δύο διατάξεις τις οποίες έχετε στην πρώτη παράγραφο του άρθρου 14Α. Άρα, λοιπόν, αν θέλετε να είστε συνεπής σ’ αυτό που λέτε, προσδιορίστε ρητά στην τροπολογία, η οποία βεβαίως πρέπει κανονικά να αποσυρθεί και να συζητηθεί αφού παρουσιάσετε το σχέδιο στο οποίο αναφερθήκατε, ότι αφορά τις Ολυμπιακής Αερογραμμές και δεν αφορά ούτε τον Ο.Τ.Ε., ούτε τα ΕΛ.ΤΑ., ούτε καμία απολύτως άλλη δημόσια επιχείρηση. 
      Νομίζω ότι το νομοσχέδιο έτσι όπως το φέρατε και οι τροπολογίες που προσθέσατε είναι συνεπείς στο πογκρόμ που έχετε εξαπολύσει στα δημόσια αγαθά. Το έχουμε συζητήσει ξανά μέσα σε αυτήν την Αίθουσα. Θέλετε να εξαφανίσετε το δημόσιο χαρακτήρα της παιδείας, της υγείας, του περιβάλλοντος, των μεταφορών, της ενέργειας, των τηλεπικοινωνιών, του πολιτισμού, του αθλητισμού. 
      Κατά τη διάρκεια της συνεδρίασης έξω διαμαρτύρονταν οι αρχαιολόγοι γιατί ιδιωτικοποιείται ο πολιτισμός, σήμερα είναι οι μεταφορές, αύριο θα είναι η υγεία. Χθες, κύριε Υπουργέ –και έχουμε κάνει αυτή τη συζήτηση- ήταν η παιδεία με τη θεσμοθέτηση των ιδιωτικών κολεγίων και με αυτόν τον ορυμαγδό των παραπλανητικών διαφημίσεων που δημοσιεύονται στις ελληνικές εφημερίδες, χωρίς να επεμβαίνει το Υπουργείο Παιδείας. Άρα πρόκειται για μια συστηματική προσπάθεια οτιδήποτε είναι δημόσιου χαρακτήρα, να θεωρείται βαρίδι, το οποίο πρέπει να ξεφορτωθεί η διοίκηση.
      Σε ό,τι αφορά στο νομοσχέδιο αυτό καθ’ αυτό, φτιάχνετε μια Επιτροπή για τις πράσινες μεταφορές. Ορθό. Όμως, κύριε Υπουργέ, θα περίμενα από το Υπουργείο Μεταφορών –δεν αφορά εσάς προσωπικά γιατί δεν ήσασταν από την αρχή της διακυβέρνησης της Νέας Δημοκρατίας από το 2004 σ’ αυτό το Υπουργείο- να υπάρχει μια εντατική τοποθέτηση στα μέτρα που ανακοινώνει ο κ. Αλογοσκούφης για την απόσυρση των αυτοκινήτων, δηλαδή για ένα νέο κύκλο οδικών μεταφορών που θα πραγματοποιούνται με αυτοκίνητα και όχι με τα Μέσα Μαζικής Μεταφοράς, που μπορεί να είναι πράσινα. Θα περίμενα να έχετε μια εντατική παρουσία στη διασαφήνιση και αποσαφήνιση τελικά των ρυθμιστικών σχεδίων της Αθήνας, της Λάρισας, της Πάτρας, της Θεσσαλονίκης, του Βόλου, του Ηρακλείου. Σήμερα οι πόλεις επεκτείνονται με ένα γοργό ρυθμό, εντελώς πολεοδομικά άναρχα, εσείς θέλετε να φτιάξετε μια επιτροπή για τις πράσινες μεταφορές, σας ξεπερνά ο χρόνος, επικεντρώνεται η μεταφορά στο αυτοκίνητο και δεν προωθούνται τα Μέσα Μαζικής Μεταφοράς. Θα περίμενα, αφού θέλετε να προστατεύσετε το περιβάλλον, να αντιδράσετε στην κοπή των δέντρων κατά την κατασκευή του προαστιακού σιδηρόδρομου στην οδό Κωνσταντινουπόλεως. Δεν έγινε και αυτό.
      Μιλάτε για το Εθνικό Συμβούλιο Σιδηροδρόμων. Μα, ποιους σιδηρόδρομους; Στο χωροταξικό σχέδιο που ο κ. Σουφλιάς έφερε σε αυτή τη Βουλή και ψήφισε με συνοπτικές και πάλι διαδικασίες, ο σιδηρόδρομος είναι ο μεγάλος ασθενής, καταργείται από πολλές περιοχές της χώρας. Να μιλήσω για τη δική μου γεωγραφική ενότητα; Δεν υπάρχει ηλεκτροκίνηση του Βόλου με τον υπόλοιπο άξονα Βορρά-Νότου, δεν υπάρχει σύνδεση με το δίπολο της Λάρισας -υποθέτω ότι ο κ. Ροντούλης μπορεί να μίλησε γι’ αυτό- δεν υπάρχει προτεραιότητα στη σχέση με την ικανοποίηση του άξονα Ηγουμενίτσα- Βόλου, που αποτελεί μια από τις προτεραιότητες των διευρωπαϊκών δικτύων. Άρα πώς μιλάτε για Εθνικό Συμβούλιο Σιδηροδρόμων; Τι θα ρυθμίσει αυτό, αφού δεν θα υπάρχουν στην ουσία σιδηρόδρομοι; 
      Σε ό,τι αφορά στις Ολυμπιακές Αερογραμμές: φοβάμαι ότι από τις Ολυμπιακές Αερογραμμές που υπηρετούσαν τις πέντε ηπείρους, καταλήγουμε στις αερογραμμές που θα υπηρετούν μια ήπειρο. Θα είναι, έτσι όπως το πάτε, μια εταιρεία που θα καλύπτει μόνο την Ελλάδα, ενδεχομένως ούτε καν τα νησιά, γιατί τα νησιά κοστίζουν. Άρα, αφού είναι βάρος για την αγορά, δεν υπάρχει λόγος να  προστατεύουμε τις μεταφορές  ως δημόσιο αγαθό.  
      Μιλάτε για ένα σχέδιο. Θα έπρεπε πρώτα να παρουσιάσετε το σχέδιο, να πείσετε την ελληνική Βουλή ότι εξυγιαίνετε και καθιστάτε βιώσιμη την Ολυμπιακή Αεροπορία και μετά να προωθήσετε την τροπολογία με την οποία καταδικάζετε τους εργαζόμενους σε αζήμια απόλυση, γιατί καταγγέλλετε τις συμβάσεις, δεν τους επιτρέπετε να καταθέσουν αγωγές για ασφαλιστικά μέτρα. Στην ουσία τροποποιείτε το εργατικό δίκαιο, το δίκαιο της κοινής λογικής. Θέλετε να το κάνετε νόμιμο, γιατί θα το ψηφίσετε. Όμως, είναι ηθικό, κύριε Υπουργέ, ο εργαζόμενος να μην μπορεί να καταθέσει αγωγή για ασφαλιστικά μέτρα; Πού έχει ξαναγίνει αυτό στην ελληνική έννομη τάξη, τουλάχιστον μετά τη Μεταπολίτευση, μετά το 1974; Πείτε μου ένα παράδειγμα και εγώ θα σας πω ότι και εκείνο το παράδειγμα ήταν λάθος. Όμως, δεν υπάρχει παράδειγμα. 
      Ξαφνικά, αφού λοιπόν υπάρχει αυτή η συζήτηση για την κατάρρευση της Ολυμπιακής Αεροπορίας και η δυσφήμισή της και αφού γίνεται λόγος για το «βαρίδι» που απειλεί την ανάπτυξη, ο κύριος Αλογοσκούφης –δεν θυμάμαι αν ήσασταν κι εσείς σ’ αυτό- ανακοίνωσε ότι πρέπει να ιδιωτικοποιηθούν και τα επαρχιακά αεροδρόμια κι έτσι σταμάτησαν όλα τα έργα για τα επαρχιακά αεροδρόμια. Εγώ σας λέω ότι σε δύο τουλάχιστον που ξέρω πολύ καλά, της Νέας Αγχιάλου και της Σκιάθου, τα έργα φρέναραν γιατί δήθεν θα εμφανιστεί ένας ιδιώτης ο οποίος θα σώσει την κατάσταση και θα βάλει το δικό του χρήμα κι έτσι δεν θα έχει ανάγκη το Δημόσιο να δαπανήσει πόρους για την ενίσχυση αυτών των αεροδρομίων και των άλλων.
      Αναφέρεστε στα Κ.Τ.Ε.Λ.. Θα περίμενα –γιατί υπογράφει και ο κύριος Στυλιανίδης- να ρυθμίσετε επιτέλους το μεγάλο πρόβλημα της μεταφοράς μαθητών στην ελληνική επαρχία με τα Κ.Τ.Ε.Λ.. Αυτή θα ήταν μία ρύθμιση η οποία θα είχε αντικείμενο. Δείτε το σε επόμενο νομοσχέδιο. Ταλαιπωρούνται πάρα πολλοί μαθητές γιατί μετακινούνται σε πολύ μεγάλες αποστάσεις, τα Κ.Τ.Ε.Ο. δεν λειτουργούν γιατί δεν έχουν τη νομοθετική πρόνοια που απαιτείται κι έτσι ταλαιπωρείται η ελληνική οικογένεια και το σύστημα της παιδείας. 
      Στο ζήτημα των ιδιωτικών Κ.Τ.Ε.Ο. θα πρέπει να παρέμβετε με γενναίο τρόπο, κύριε Υπουργέ, και να τροποποιήσετε μία αδικία για την οποία η διοίκηση -που προφανώς δεν είναι χρηστή από τη στιγμή που λειτουργεί με άδικο τρόπο- μερίμνησε με το ν. 3534/2007. Μιλάμε για την ομηρία μικρομεσαίων επιχειρήσεων που θέλουν να δουλέψουν ως ιδιωτικά Κ.Τ.Ε.Ο. γιατί ο νομοθέτης, ενώ τους έδωσε τη δυνατότητα της τρίμηνης παράτασης για την έκδοση της άδειας ίδρυσης, εντούτοις στη συνέχεια υπήγαγε τις εταιρείες στην πρόνοια του πιστοποιητικού τύπου α΄, τη στιγμή που αυτό δεν ήταν η πρόνοια του νομοθέτη, όπως προκύπτει σαφώς από το ν. 3534. 
      Επειδή λοιπόν πιστεύω ότι όλοι σ’ αυτήν την Αίθουσα θέλουμε να προστατεύσουμε τη μικρομεσαία επιχειρηματικότητα, διορθώστε με μία νομοτεχνική μετατροπή το συγκεκριμένο εδάφιο έτσι ώστε μικρομεσαίοι επιχειρηματίες σ’ όλες τις περιοχές της Ελλάδας που επένδυσαν γιατί πίστεψαν το νομοθέτη, δηλαδή την πολιτεία, να μπορέσουν να δρομολογήσουν τις επιχειρήσεις τους και να μην αδικούνται από την ίδια την πολιτεία.
      Στο άρθρο 24 –με συγχωρείτε που αναφέρομαι σε άρθρο, αλλά δεν δικαιούμαι να μιλήσω επί των άρθρων επειδή ανήκα σε άλλο Θερινό Τμήμα- τακτοποιείται το ζήτημα των ραδιοταξί. Ανοίγετε τις πολεοδομικές ενότητες και είναι ορθό. Σ’ ό,τι αφορά στην πολεοδομική ενότητα του Βόλου και της Νέας Αιολίας που είναι πλέον ενωμένη, πρέπει να προσθέσετε και αυτές που είναι όμορα, την Εσονία, την Αγριά, την Ιολκό, την Πορταριά για να είναι δίκαιο για τον πολίτη να εξυπηρετείται με χαμηλό κόστος είτε είναι εργαζόμενος, είτε είναι επισκέπτης, είτε είναι πολίτης, είτε είναι τουρίστας. 
      Κύριε Υπουργέ, κυρία Πρόεδρε, κλείνοντας θα πω ότι νομίζω πως το νομοσχέδιο επιβεβαιώνει αυτό που όλοι βλέπουμε να συμβαίνει σ’ αυτήν τη χώρα, δηλαδή ότι μετατρέπεται σε μία χώρα που είναι ανώνυμη εταιρεία στη διοίκηση, στη λειτουργία και στις προτεραιότητές της. Είναι ένα νομοσχέδιο που ενώ φιλοδοξεί να λύσει θέματα, εντούτοις καταφέρνει να ενισχύσει την κοινωνική αδικία, την κοινωνική ανισότητα. Νομίζω ότι αυτό είναι ένα δείγμα γραφής της σημερινής Κυβέρνησης, ασχέτως εάν διαφωνούμε επί προσωπικού ή εάν διαφωνούμε σε σχέση με τις κομματικές μας προτεραιότητες. Είναι ένα νομοσχέδιο που δεν πηγαίνει μπροστά τη χώρα.
      	Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Καρτάλη.
      	Ο κύριος Γρηγοράκος έχει το λόγο.
      	ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κυρία Πρόεδρε.
      	Κύριε Υπουργέ, σας είπα και στην Επιτροπή ότι το νομοσχέδιο αυτό είναι ένα νομοσχέδιο συρραφής διαφόρων κομματιών από τα οποία μερικά είναι ενδιαφέροντα γιατί λύνουν θέματα της καθημερινότητας του Έλληνα πολίτη. Θα μπορούσατε όμως να φροντίσετε να είναι πιο οργανωμένο το νομοσχέδιο, αλλά φαίνεται ότι πίσω από το μυαλό της Κυβέρνησης υπήρχε αυτή η συγκεκριμένη τροπολογία για τις Δ.Ε.Κ.Ο. που κι εγώ σας παρακαλώ απ’ αυτό το Βήμα, κύριε Υπουργέ, να την κάνετε πιο συγκεκριμένη και να ονοματίσετε ότι είναι μόνο για την Ολυμπιακή. 
      Βέβαια υπάρχει και η άλλη τροπολογία. Θα μας δοθεί η ευκαιρία να μιλήσουμε γι’ αυτήν και να κάνουμε την κριτική μας. Αυτή η τροπολογία αφορά τον Ο.Σ.Ε.. Πιστεύουμε ότι θα έχει και αυτός την ίδια τύχη που έχει όλο το κράτος επί της Κυβέρνησής σας το οποίο ιδιωτικοποιείται και πωλείται.
      Κύριε Υπουργέ μου, κάθε μέρα πουλάτε και ένα κομμάτι του κράτους. Δεν ακούτε κανέναν, δεν συνδιαλέγεστε με κανέναν, δεν συζητάτε με τους κοινωνικούς εταίρους. Έχετε βάλει το κεφάλι κάτω και προχωράτε. Πουλήσατε τον Ο.Τ.Ε. Ετοιμάζεστε να ξεπουλήσετε την Δ.Ε.Η., ετοιμάζεστε να ξεπουλήσετε και τον Ο.Σ.Ε.. 
      Υπήρχαν και υπάρχουν νόμοι οι οποίοι διέπουν το 2003 επί κυβερνήσεων ΠΑ.ΣΟ.Κ. με Πρωθυπουργό τον κ. Σημίτη για τα εμπορευματικά κέντρα. Δεν χρειάζεστε άλλο πλαίσιο νόμου. Αυτό είναι υπεραρκετό. Εκτός αν πίσω από την διάταξη που έχετε φέρει σήμερα, κύριε Υπουργέ, στην Βουλή μπορεί να υπάρχουν κάποια πλαίσια μέσω των οποίων ορισμένοι θα μπορούν να μπουν σε αυτά τα εμπορευματικά κέντρα. Σας έχω για τίμιο άνθρωπο, πολύ έντιμο πολιτικό, θα σας παρακαλούσα πάρα πολύ να μας δώσετε αυτή τη διευκρίνιση και να μας πείτε τελικά.  Ή ανοίξτε το αυτό. Να μπορούν σε αυτά τα εμπορευματικά κέντρα να μπουν όλοι οι ιδιώτες οι οποίοι έχουν προθέσεις να μπουν, να ανταγωνιστούν, να πάρουν και αυτοί ένα κέντρο κάπου στην επικράτεια. Μην τα ονοματίζετε, μην τα κάνετε στενά, μην τα κάνετε φωτογραφίες. 
      Κυρίες και κύριοι συνάδελφοι, ο Ο.Σ.Ε. έχει εκτροχιαστεί εδώ και πολύ καιρό γιατί κάθε μήνα έχουμε και από έναν εκτροχιασμό τρένου. Εμείς σαν ΠΑ.ΣΟ.Κ. έχουμε υποβάλει στο Υπουργείο Μεταφορών συγκεκριμένες προτάσεις προκειμένου να λειτουργήσει σωστά ο οργανισμός παρέχοντας ασφάλεια στους επιβάτες, αλλά βέβαια και στους εργαζόμενους. Δεν μπορεί να υπάρχει, κύριε Υπουργέ, ασφάλεια όταν λείπουν μηχανοδηγοί, λείπουν σταθμάρχες, λείπουν κλειδούχοι, λείπουν εργαζόμενοι στον Ο.Σ.Ε.. 
      Κύριε Υπουργέ, δεν μπορεί να υπάρχει ασφάλεια όταν πριν την έναρξη του προαστιακού ο Ο.Σ.Ε. λειτουργούσε με εννέα χιλιάδες τρικόσια άτομα και σήμερα όλο αυτό το σύστημα μαζί με τον προαστιακό, όλος ο Ο.Σ.Ε., λειτουργεί με έξι χιλιάδες εννιακόσια άτομα. Με υπολογισμούς δικούς μας, του ΠΑ.ΣΟ.Κ. -γιατί έχει ασχοληθεί πάρα πολύ το ΠΑ.ΣΟ.Κ. μ’ αυτά τα θέματα- χρειάζονται τουλάχιστον χίλιοι εργαζόμενοι στον Ο.Σ.Ε.. Πρέπει επιτέλους τα τρένα μας να κινούνται με ασφάλεια. Πρέπει να έχουν ελεγκτικό προσωπικό. Πρέπει να υπάρχουν άνθρωποι οι οποίοι θα πιστοποιούν αλλά και θα διαβεβαιώνουν τον έλληνα πολίτη ότι όπου θέλει να πάει θα πηγαίνει με ασφάλεια. Υπάρχουν σταθμοί σε διασταυρώσεις αμαξοστοιχιών που δεν φυλάσσονται. Γι’ αυτό, κυρίες και κύριοι συνάδελφοι, έχουμε κάθε λίγο και λιγάκι ατυχήματα στα τρένα. 
      Σημαντικό ρόλο στην τεχνολογία ειδικά στον Ο.Σ.Ε. παίζει η αγορά υψηλής τεχνολογίας μηχανημάτων. Γιατί υπάρχουν πρόοδοι μεγάλες στις μεταφορές σε ολόκληρο τον κόσμο αλλά η Ελλάδα δεν τις ακολουθεί. Στον άξονα Θεσσαλονίκη- Αθήνα, με τα περισσότερα δρομολόγια, δεν υπάρχει κανένα σύστημα εκσυγχρονισμένου ελέγχου. Για να κάνουν όλους αυτούς τους ελέγχους και για να καλυφθούν τα κενά έχουν αξιοποιηθεί διάφορες πατέντες από την ενδοσυνεννόηση, ραδιοζεύξεις κυρίως. Συζητάνε μεταξύ τους οι μηχανοδηγοί με τα κινητά. 
      Το συνολικό έλλειμμα το 2004 ήταν 3,5 δις ευρώ και έχει φτάσει τα 7,5 δις ευρώ σήμερα. Έχουμε πολλά ατυχήματα, κύριε Υπουργέ, που οφείλονται στο επιπλέον βάρος των βαγονιών για την μεταφορά βέβαια λαθραίων προϊόντων. Πρόσφατα είδατε τι έγινε με αυτά τα λαθραία βαγόνια στην Ελευσίνα. Υπερφόρτωση εμπορικών αμαξοστοιχιών, έλλειψη προσωπικού, πολιτική απαξίωση του Ο.Σ.Ε., έλλειψη στρατηγικής για ένα μοντέρνο και εκσυγχρονισμένο δίκτυο όπως έπρεπε να είναι ένας αξιόπιστος οργανισμός όπως είναι ο Ο.Σ.Ε.. 
      Ο σιδηρόδρομος, κυρίες και κύριοι συνάδελφοι, κύριε Υπουργέ, το ξέρετε πολύ καλά γιατί έχετε ζήσει πολλά χρόνια στην Ευρώπη, είναι το μέσο του παρόντος αλλά και το μέσο του μέλλοντος πολύ περισσότερο για τα επόμενα χρόνια. Χρειάζονται πολλά να γίνουν. Αυτό το Εθνικό Συμβούλιο Σιδηροδρόμων δεν φτάνει μόνο του. Χρειάζεται καλύτερα σχεδιασμένη πολυπαραγοντική, επιστημονικότερη και εξειδικευμένη προσέγγιση γι’ αυτό το Εθνικό Συμβούλιο. 
      Ο Ο.Σ.Ε., κύριε Υπουργέ, σας είπα και στην Επιτροπή, δεν είναι μόνο για την κεντρική Ελλάδα, για την Αθήνα, την Θεσσαλονίκη και την Βόρειο Ελλάδα. Υπάρχει και η Πελοπόννησος. Έχουμε επανειλημμένως εκφραστεί για την απαράδεκτη αδιαφορία των τελευταίων κυβερνήσεων. Ο κ. Καρτάλης προηγουμένως μίλησε για τον Βόλο –και καλά έκανε- και την Ηγουμενίτσα. Εγώ όμως είμαι υποχρεωμένος να μιλήσω για την Πελοπόννησο και την πατρίδα μου. Βάλατε τον Πρωθυπουργό και ήρθε στην Λακωνία και μίλαγε για αεροδρόμια ενώ αυτή τη στιγμή δεν έχουμε σιδηρόδρομο.
      Εμείς, κύριε Υπουργέ -σας το λέω εδώ- στις συζητήσεις που έχουμε κάνει στο ΠΑ.ΣΟ.Κ., έχουμε αποφασίσει ότι την προσεχή τετραετία, που θα εκλεγούμε κυβέρνηση, θα πάμε το τρένο στο Γύθειο.
      Για τα Κ.Τ.Ε.Ο.: Σύμφωνα με μία τελευταία έρευνα, του 2007, κύριε Υπουργέ –την οποία τη γνωρίζετε- της PUBLIC ISSUE για λογαριασμό της διεθνούς διαφάνειας, ο τομέας των μεταφορών είναι τέταρτος στην κατάταξη των πιο διεφθαρμένων δημόσιων υπηρεσιών. Δηλαδή, προΐστασθε σε ένα Υπουργείο για το οποίο σας έχουν πει όλοι οι επίσημοι ερευνητές, αυτοί οι οποίοι κάνουν τις μελέτες αξιοκρατικά, ότι μετά την Υγεία, τις Πολεοδομίες, τις Εφορίες, είναι ένα από τα Υπουργεία μεγάλης διαφθοράς.
      Το «γρηγορόσημο» για το συγκεκριμένο τομέα, λέει η PUBLIC ISSUE, κυμαίνεται μεταξύ 30 ευρώ και 15.000 ευρώ, ενώ ο μέσος όρος λαδώματος στις Υπηρεσίες Μεταφορών βρίσκεται στα 230 ευρώ. Τα έχετε αυτά τα στοιχεία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε. Την ανοχή σας για ένα λεπτό.
      Είναι θετική η κίνησή σας για την αδιαφάνεια που επικρατεί σε ορισμένα δημόσια Κ.Τ.Ε.Ο., κύριε Υπουργέ. Κι εμείς θα είμαστε μαζί σας. Σας λέμε –και το ξέρετε πολύ καλά- ότι οι έξι κινητές μονάδες στις Νομαρχίες Δωδεκανήσου – Κυκλάδων – Μαγνησίας –Φλώρινας και Έβρου και η έκτη, που θα παραμείνει στο Υπουργείο σας, είναι προς τη θετική κατεύθυνση. 
      Στις Κυκλάδες σήμερα δεν υπάρχει Κ.Τ.Ε.Ο., ενώ αφύλακτη είναι οι νομοί, κυρίες και κύριοι συνάδελφοι, στην παραμεθόριο, παρά το γεγονός ότι μπαίνουν χιλιάδες αυτοκίνητα από τα Σκόπια και την Αλβανία.
      Σήμερα στην Ελλάδα λειτουργούν πενήντα πέντε δημόσια Κ.Τ.Ε.Ο. και εβδομήντα πέντε ιδιωτικά, ενώ το σύνολο των αδειών που έχουν δοθεί για ιδιωτικά, φτάνει τις ενενήντα έξι.
      Βάσει, λοιπόν, των υπαρχόντων στοιχείων, λεωφορεία και φορτηγά αποτελούν την τελευταία γραμμή άμυνας των δημόσιων Κ.Τ.Ε.Ο., το έργο των οποίων συρρικνώνεται, κύριε Υπουργέ, χρόνο με το χρόνο -είναι πολιτική σας αυτό- σε αντίθεση με τα ιδιωτικά, τα οποία συνδεδεμένα on line με το Υπουργείο σας, έργο το οποίο δεν προχώρησε στα δημόσια Κ.Τ.Ε.Ο..
      Εδώ, κύριε Υπουργέ, υπάρχουν πάρα πολλά ερωτηματικά. Είπαμε να συνεργαστούμε με τους ιδιώτες. Τους έχουμε ανάγκη τους ιδιώτες, τους έχει ανάγκη το κράτος…
      ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ ολοκληρώστε, κύριε συνάδελφε.
      ΛΕΩΝΙΔΑΣ ΓΡΗΓΟΡΑΚΟΣ: …έχουμε ανάγκη το δημόσιο τομέα. Υπάρχουν, όμως, ερωτηματικά, γιατί να απαξιώνονται τα κρατικά Κ.Τ.Ε.Ο.  και να δίνουμε όλο αυτό το φιλέτο στους ιδιώτες.
      Θα μου δοθεί η ευκαιρία, κύριε Υπουργέ, να τοποθετηθώ επί των άρθρων και για την οδική ασφάλεια και για τα ατυχήματα.
      Πάντως εμείς βλέπουμε ένα νομοσχέδιο, το οποίο είναι συρραφή, ένα νομοσχέδιο πολύχρωμο, όπως είναι διάφορα άλλα νομοσχέδια, που έχει φέρει η Κυβέρνησή σας και δεν προτιθέμεθα να το υποστηρίξουμε.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Γρηγοράκο.
      Η συζήτηση θα ολοκληρωθεί με την εισήγηση της κ. Μαρίας Σκραφνάκη.
      ΜΑΡΙΑ ΣΚΡΑΦΝΑΚΗ: Ευχαριστώ, κυρία Πρόεδρε.
      Κύριε Υπουργέ, διάβασα το νομοσχέδιο που αφορά τα θέματα μεταφορών και πρέπει να σας πω ότι με εκπλήξατε δυσάρεστα. Θα περίμενα από εσάς περισσότερη γενναιότητα, περισσότερη φαντασία. Τόσα χρόνια στις Βρυξέλλες, δίπλα σε τεχνοκράτες, δεν είδατε, δεν διδαχθήκατε τίποτα; 
      Θα αναφερθώ, λοιπόν, σε ορισμένα σημεία του νομοσχεδίου, για να αιτιολογήσω γιατί το ΠΑ.ΣΟ.Κ. καταψηφίζει επί της αρχής το νομοσχέδιο.
      Στο άρθρο 4 κάνετε λόγο για «πράσινες μεταφορές». Ποιος θα μπορούσε να διαφωνήσει; Να εξαντλείται όμως και να παραπέμπεται όλη η «πράσινη» πολιτική σας για τις μεταφορές στη σύσταση μιας εννεαμελούς Επιτροπής χωρίς συγκεκριμένες πολιτικές, εμένα προσωπικά μου αφήνει ένα αίσθημα κενού.
      Η χώρα έχει ανάγκη από ένα διαφορετικό μοντέλο αειφόρου ανάπτυξης και για τις μεταφορές, που θα έπρεπε να είναι το αντικείμενο του νομοσχεδίου στο σύνολό του. 
      Ας έλθω τώρα στην οδική ασφάλεια. Ονομάζετε την αύξηση των προστίμων, αυστηροποίηση των κυρώσεων για παραβάσεις. Να ξεκαθαρίσω ότι δεν διαφωνώ με την επιβολή προστίμων. Δεν μπορεί, όμως, η «μεταρρύθμιση» του Κώδικα Οδικής Κυκλοφορίας να εξαντλείται σε εισπρακτικού χαρακτήρα μέτρα. Και πάντως, δεν μπορούν αυτά να συντελούν στην οικονομική εξόντωση μιας μέσης ελληνικής οικογένειας, που με την οικονομική πολιτική, την οποία ακολουθεί η Κυβέρνησή σας, μόλις και μετά βίας τα βγάζει πέρα.
      Έπειτα, ποιος σας είπε, κύριε Υπουργέ, ότι με τα εξοντωτικά πρόστιμα θα μειώσετε τον αριθμό των τροχαίων ατυχημάτων;
      Χρειάζεται μεγαλύτερη υπευθυνότητα στον τομέα της πρόληψης. Και αυτό, κύριε Υπουργέ, δυστυχώς δεν το είδα στο νομοσχέδιό σας. Ελάτε, λοιπόν, να συζητήσουμε το πρόβλημα των τροχαίων ατυχημάτων και δυστυχημάτων σε διακομματικό επίπεδο. Είναι ζήτημα εθνικό.
      Ο.Σ.Ε. – Ολυμπιακή. Κύριε Υπουργέ, μας μιλάτε για εξυγίανση του Ο.Σ.Ε.. Συμφωνώ. Ποιος δεν θα το ήθελε; Έχετε μια μοναδική ευκαιρία να το πράξετε. Το κλίμα διεθνώς ευνοεί τις σιδηροδρομικές μεταφορές. Επιτέλους, όμως, κύριε Υπουργέ, από τα λόγια περάστε στις πράξεις. Ένας σύγχρονος και ανασυγκροτημένος δημόσιος οργανισμός σιδηροδρόμων έχει ανάγκη να διοικείται με διαφάνεια και να εξυπηρετεί με ασφάλεια όλους τους πολίτες της χώρας απ’ άκρου εις άκρον. 
      Κυβερνάτε πέντε χρόνια. Τι κάνατε; Τίποτα! Αντιθέτως, γινόμαστε διαρκώς μάρτυρες αλλεπάλληλων σιδηροδρομικών ατυχημάτων, ανεπαρκειών του συστήματος σε επίπεδο εκπαιδευμένου προσωπικού όσο και σε επίπεδο ασφάλειας, φαινομένων κακοδιαχείρισης και υπεξαίρεσης δημόσιου χρήματος από κομματικούς φίλους. Σήμερα, κύριε Υπουργέ, με το παρόν νομοσχέδιο συστήνετε δύο επιτροπές, αλλά δεν μιλάτε καθόλου για εξυγίανση του Ο.Σ.Ε., η οποία χρειάζεται. 
      Και περνώ τώρα στο θέμα της Ολυμπιακής. Κύριε Υπουργέ, εσείς και η Κυβέρνησή σας με μια αιφνιδιαστική, αντισυνταγματική και απαράδεκτη τροπολογία αποφασίσατε το κλείσιμο της Ολυμπιακής Αεροπορίας για να την παραδώσετε σε ιδιωτικά συμφέροντα. Βέβαια, η τροπολογία αυτή αφορά όλες τις Δ.Ε.Κ.Ο. Είμαι και νομικός, ξέρω να διαβάζω ελληνικά. Περιέχει πρωτοφανείς διατάξεις και μέσα σε τέσσερις μέρες εκκαθαρίζετε οποιαδήποτε προβληματική Δ.Ε.Κ.Ο. που εσείς παρουσιάζετε ως προβληματική. Μάλιστα, η απόφαση του Εφετείου η οποία πρέπει να εκδοθεί σε τρεις μέρες δεν εφεσιβάλλεται. Αυτά είναι απαράδεκτα πράγματα. Όσοι συνάδελφοι νομικοί βρίσκονται στην αίθουσα, καταλαβαίνουν τι εννοώ.
      Αναρωτιέμαι, κύριε Υπουργέ, εάν η διεθνής οικονομική κρίση που προκάλεσε ο άκρατος καπιταλισμός του τυφλού και ανεξέλεγκτου κέρδους των λίγων σας δίδαξε τίποτα. Πάτε να εφαρμόσετε σήμερα μια πολιτική του χθες που απέτυχε παταγωδώς. Εμείς ως ΠΑ.ΣΟ.Κ. δεν εγκλωβιζόμαστε σε σχήματα του παρελθόντος. Βιώσιμη Ολυμπιακή σημαίνει λύση με ιδιωτικά και δημόσια κεφάλαια σε ένα πλαίσιο διεθνών στρατηγικών συνεργασιών. Αυτά μας είπαν και κατά το ταξίδι μας στη Γερμανία. Έτσι λειτουργεί και ο διεθνής αερομεταφορέας της Γερμανίας και ο σιδηρόδρομος και οι αεροπορικές της εταιρείες, με δημόσια και ιδιωτικά κεφάλαια.
      Είμαστε αντίθετοι με το ξεπούλημα του δημόσιου πλούτου σε ιδιώτες. Είμαστε αντίθετοι με την εκποίηση του εθνικού αερομεταφορέα. Σας καλούμε, κύριε Υπουργέ, να αποσύρετε αμέσως την τροπολογία και να δημοσιοποιήσετε το κρυφό σχέδιο συμφωνίας με την Ευρωπαϊκή Επιτροπή. Αυτήν την ώρα προσβάλλετε το Κοινοβούλιο. Φέρτε μας το σχέδιο που έχετε συμφωνήσει με την Ευρώπη και μετά συζητάμε.
      Επειδή, κύριε Υπουργέ, μιλάμε για αερομεταφορές, θα μου επιτρέψετε μια αναφορά στο πρόβλημα του διεθνούς αεροδρομίου στο Νομό Ηρακλείου. Μετά από πέντε χρόνια διακυβέρνησης της Νέας Δημοκρατίας και παρά τις προεκλογικές υποσχέσεις δεν έχει γίνει τίποτα για την προώθηση των έργων κατασκευής του νέου αεροδρομίου στο Καστέλι. Ελπίζω με την ανάληψη της αρμοδιότητας ολοκλήρωσης των μελετών και περαιτέρω υλοποίησης του έργου από τη Γενική Γραμματεία Δημοσίων Έργων του Υ.ΠΕ.ΧΩ.Δ.Ε. να ανοίξει ο δρόμος για να γίνει πραγματικότητα ένα έργο απολύτως απαραίτητο για την αποσυμφόρηση του αεροδρομίου του Ηρακλείου και την καλύτερη εξυπηρέτηση των εκατοντάδων κατοίκων και τουριστών.
      Θα ήθελα στο σημείο αυτό, κυρίες και κύριοι συνάδελφοι, να κάνω ιδιαίτερη αναφορά στην τροπολογία που κατέθεσαν οι συνάδελφοι Βουλευτές της Νέας Δημοκρατίας του Νομού Χανίων, με την οποία ουσιαστικά επιχειρείται η διάλυση της υφιστάμενης εταιρείας Κ.Τ.Ε.Λ.-ΚΡΗΤΗΣ Α.Ε. Οι Βουλευτές των Νομών Ηρακλείου και Λασιθίου αντιθέτως καταθέσαμε μια τροπολογία με την οποία προτείνουμε την πλήρη συνένωση των Κ.Τ.Ε.Λ. Ηρακλείου-Λασιθίου και Χανίων-Ρεθύμνου σε ένα Κ.Τ.Ε.Λ. με ενιαία διοίκηση με την επωνυμία Κ.Τ.Ε.Λ. ΚΡΗΤΗΣ Α.Ε.
      Η συνένωση αυτή θα βελτιώσει, κύριε Υπουργέ, θεαματικά την παροχή ποιοτικών υπηρεσιών προς το επιβατικό κοινό, αλλά θα συντελέσει και στη μείωση του λειτουργικού κόστους προς όφελος της ποιότητας των υπηρεσιών. Γι’ αυτό και ζητάμε να την αποδεχθείτε, κύριε Υπουργέ. Και αυτό θα μπορέσει να αποτελέσει μοντέλο και για όλες τις περιφέρειες της χώρας. 
      Σε κάθε περίπτωση, όμως, οι Βουλευτές της Κρήτης δεν πρέπει να καλλιεργούν τοπικισμούς που υποτιμούν την ιστορία της Κρήτης και την προσφορά της στο οικονομικό γίγνεσθαι της χώρας. 
      Όμως, τόσο με αιχμή το θέμα του Κ.Τ.Ε.Λ. όσο και στο θέμα της ίδρυσης Εφετείου στο Ηράκλειο κάποιοι επιθυμούν να διχάσουν το νησί μας. Εμείς οι Βουλευτές του Ηρακλείου και του Λασιθίου χαιρετίζουμε τη δυναμική στάση των Δικηγορικών Συλλόγων Ηρακλείου και Λασιθίου, καθώς και όλων των φορέων αυτών των νομών που υπερασπίζονται το αίτημα ίδρυσης Εφετείου στο Ηράκλειο. Είμαστε εδώ…
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία συνάδελφε, είστε εντός θέματος και μάλιστα καθ’ υπέρβασιν του χρόνου; Έλεος!
      ΜΑΡΙΑ ΣΚΡΑΦΝΑΚΗ: Κυρία Πρόεδρε, σας ζητώ ένα λεπτό. Είναι ένα επίκαιρο θέμα του Νομού μας.
      Θα ήθελα να μεταφέρω την αγανάκτηση των πολιτών που εκπροσωπούμε, οι οποίοι αναγκάζονται να μεταβαίνουν στην άλλη άκρη του νησιού, σπαταλώντας χρόνο και χρήμα για απλές δικαστικές υποθέσεις. Αυτός είναι και ο λόγος που η Ολομέλεια του Αρείου Πάγου αναγνώρισε την αναγκαιότητα ίδρυσης Εφετείου στο Ηράκλειο. Καταδικάζουμε τη συμπεριφορά του Υπουργού Δικαιοσύνης, ο οποίος προκλητικά αγνόησε την απόφαση του Αρείου Πάγου.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Σκραφνάκη, με όλη τη συμπάθεια που σας έχω, πρέπει να σας πω ότι μιλάτε καθ’ υπέρβασιν του χρόνου, σε άλλο Υπουργό, για άλλο νομοθέτημα. Ε, θα γελάει και ο κόσμος που μας ακούει! 
      ΜΑΡΙΑ ΣΚΡΑΦΝΑΚΗ: Οι συνάδελφοί μου δικηγόροι στο  Ηράκλειο, κυρία Πρόεδρε, έχουν αναγκαστεί και έχουν κάνει κατάληψη στο Δικαστικό Μέγαρο του Ηρακλείου.
      ΠΡΟΕΔΡΕΥΟΥΣΑ (Έλσα Παπαδημητρίου): Εδώ δεν είναι χώρος καταλήψεων. Πρέπει να το μάθετε.
      ΜΑΡΙΑ ΣΚΡΑΦΝΑΚΗ: Και σχετίζεται, κυρία Πρόεδρε, το θέμα με την παρέμβαση εξωθεσμικού παράγοντα των Χανίων, ο οποίος διχάζει την Κρήτη και στο θέμα του Κ.Τ.Ε.Λ. και στο θέμα του Εφετείου. 
      ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ.
      ΜΑΡΙΑ ΣΚΡΑΦΝΑΚΗ: Το ξέρει το θέμα του Εφετείου ο κύριος Υπουργός και τον παρακαλούμε να σταθεί ως κρητικός στο ύψος των περιστάσεων. Κανείς Ηρακλειώτης και Λασιθιώτης κρητικός δεν θα δεχθεί αυτή την παρέμβαση.
      Σας ευχαριστώ, κυρία Πρόεδρε, για την ανοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΘΕΟΧΑΡΗΣ ΤΣΙΟΚΑΣ: Μπορεί το θέμα να μην έχει σχέση με το νομοσχέδιο, αλλά για τους Κρήτες έχει ενδιαφέρον.
      ΠΡΟΕΔΡΕΥΟΥΣΑ (Έλσα Παπαδημητρίου): Πιστεύω ότι κάτι πρέπει να γίνει.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Μεταφορών και Επικοινωνιών «Ρυθμίσεις για θέματα μεταφορών».
      Ερωτάται το Τμήμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ:  Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου):  Συνεπώς, το νομοσχέδιο του Υπουργείου Μεταφορών και Επικοινωνιών: «Ρυθμίσεις για θέματα μεταφορών» έγινε δεκτό επί της αρχής κατά πλειοψηφία.
      Κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 16 Σεπτεμβρίου 2008 και ερωτάται το Τμήμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα Πρακτικά της συνεδρίασης της Τρίτης 16 Σεπτεμβρίου 2008 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 15.39’ λύεται η συνεδρίαση για σήμερα το απόγευμα, ημέρα Τετάρτη 1 Οκτωβρίου 2008 και ώρα 18.00΄, με αντικείμενο εργασιών του Τμήματος: νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του  Υπουργείου Μεταφορών και Επικοινωνιών: «Ρυθμίσεις για θέματα μεταφορών», σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 30-9-08(πρωί)	ΣΕΛ. 3




