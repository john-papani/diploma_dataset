      ΠΙΝΑΚΑΣ ΠΕΡΙΕΧΟΜΕΝΩΝ
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΣΥΝΕΔΡΙΑΣΗ ΚΣΤ΄
      Δευτέρα 2 Σεπτεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Εργασίας και Κοινωνικών Ασφαλίσεων: «Σύσταση Λογαριασμού Αγροτικής Εστίας και άλλες διατάξεις», σελ.
      2. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Απλουστεύσεις στον Κώδικα Βιβλίων και Στοιχείων, στον τρόπο απόδοσης του Φόρου Προστιθέμενης Αξίας και άλλες ρυθμίσεις», σελ.
      3. Κατάθεση σχεδίου νόμου: Οι Υπουργοί Οικονομίας και Οικονομικών, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Πολιτισμού, Εμπορικής Ναυτιλίας, Μεταφορών και Επικοινωνιών και Τύπου και Μέσων Μαζικής Ενημέρωσης, κατέθεσαν σχέδιο νόμου: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Νοτίου Αφρικής για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου», σελ.
      ΟΜΙΛΗΤΕΣ
      Α. Επί του σχεδίου νόμου του Υπουργείου Εργασίας και Κοινωνικών Ασφαλίσεων:
      ΣΠΥΡΟΠΟΥΛΟΣ Ρ., σελ.
      Β. Επί του σχεδίου νόμου του Υπουργείου Οικονομίας και Οικονομικών:
      ΑΓΓΕΛΗΣ Α., σελ.
      ΔΑΜΑΝΑΚΗ Μ., σελ.
      ΚΑΛΙΩΡΑΣ Η., σελ.
      ΛΙΑΣΚΟΣ Α., σελ.
      ΜΑΝΤΕΛΗΣ Α., σελ.
      ΠΑΓΚΑΛΟΣ Θ., σελ.
      ΠΑΥΛΙΔΗΣ Α., σελ.
      ΠΑΥΛΟΠΟΥΛΟΣ Π., σελ.
      ΡΕΓΚΟΥΖΑΣ Α., σελ.
      ΣΚΡΕΚΑΣ Θ., σελ.
      ΣΠΥΡΙΟΥΝΗΣ Κ., σελ.
      ΤΖΕΚΗΣ Α., σελ.
      ΦΩΤΙΑΔΗΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Β΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ  ΚΣΤ΄
      Δευτέρα 2 Σεπτεμβρίου 2002
      Αθήνα, σήμερα στις 2 Σεπτεμβρίου 2002, ημέρα Δευτέρα και ώρα 18.55΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εργασίας και Κοινωνικών Ασφαλίσεων.
      Ψήφιση στο σύνολο του σχεδίου νόμου: «Σύσταση Λογαριασμού Αγροτικής Εστίας και άλλες διατάξεις». 
      Το νομοσχέδιο θα ψηφιστεί στο σύνολο στη συνέχεια.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Απλουστεύσεις στον Κώδικα Βιβλίων και Στοιχείων, στον τρόπο απόδοσης του Φόρου Προστιθέμενης Αξίας και άλλες ρυθμίσεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση της αγοράς πετρελαιοειδών και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης):  Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Δικαιοσύνης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θύματα των πράξεων αυτών».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης):  Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμαστε στην ψήφιση στο σύνολο του νομοσχεδίου του Υπουργείου Εργασίας και Κοινωνικών Ασφαλίσεων «Σύσταση Λογαριασμού Αγροτικής Εστίας και άλλες διατάξεις».
      Έχετε κάποιες διορθώσεις ή προσθήκες, κύριε Υπουργέ;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Μάλιστα, κύριε Πρόεδρε. Έχω να κάνω τις εξής διορθώσεις.
      Στο άρθρο 5, παράγραφος 1, στην περίπτωση β΄, στο τέλος της περίπτωσης αυτής να προστεθούν οι λέξεις «με βαθμούς ΤΕ8-ΤΕ3». 
      Στο άρθρο 9, παράγραφος 1, εδάφιο β΄, στην ένατη σειρά η λέξη ….«τριακοσιοπλάσιο»…. αντικαθίσταται με τη λέξη «τετρακοσιαπλάσιο».
      Τέλος, στο άρθρο 13, παράγραφος 21 στην πρώτη σειρά μετά τη λέξη ….«συνιστώνται»…. οι λέξεις «τετρακόσιες σαράντα μία (441)» αντικαθίστανται με τις λέξεις «τετρακόσιες σαράντα (440)».
      (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά τις προαναφερθείσες διορθώσεις οι οποίες έχουν ως εξής:
      «      Διορθώσεις στο Σχέδιο Νόμου
      «Σύσταση Λογαριασμού Αγροτικής Εστίας και άλλες
      διατάξεις»
      Άρθρο 5
      παρ. 1
      Περ. β)
      Στο τέλος της περίπτωσης αυτής να προστεθούν οι λέξεις «με βαθμούς ΤΕ8 – ΤΕ3.»
      Άρθρο 9
      παρ. 1
      εδάφιο β)
      στην ένατη σειρά η λέξη …. «300πλάσιο» …. Αντικαθίσταται με τη λέξη «400πλάσιο»
      Άρθρο 13
      παρ. 21
      Στην πρώτη σειρά μετά τη λέξη … «συνιστώνται» …. οι λέξεις «τετρακόσιες σαράντα μία (441)» αντικαθίστανται με τις λέξεις «τετρακόσιες σαράντα (440)» »)
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, το μεν πρώτο είναι προφανές, γιατί δεν αναφέρετε τους κλάδους. Τα άλλα, εάν συμφωνεί το Τμήμα.
      ΠΑΝΤΕΛΗΣ ΤΣΕΡΤΙΚΙΔΗΣ: Έχουμε συμφωνήσει.
      ΠΡΟΚΟΠΗΣ ΠΑΥΛΟΠΟΥΛΟΣ: Έχουμε συμφωνήσει.
      ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό το νομοσχέδιο και στο σύνολο με τις προσθήκες αυτές του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία, με τις προσθήκες του  κυρίου Υπουργού.
      Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων «Σύσταση Λογαριασμού Αγροτικής Εστίας και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου F-ESTIA)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση.
      Εισερχόμαστε στο νομοσχέδιο του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Απλουστεύσεις στον Κώδικα Βιβλίων και Στοιχείων, στον τρόπο απόδοσης του Φόρου Προστιθέμενης Αξίας και άλλες ρυθμίσεις»
      Το νομοσχέδιο αυτό θα συζητηθεί απόψε κατ’ αρχήν και αύριο κατ’ άρθρον. Υπάρχει κάποια τροπολογία;
      ΑΝΑΣΤΑΣΙΟΣ ΜΑΝΤΕΛΗΣ: Μάλιστα, κύριε Πρόεδρε. Υπάρχουν δυο δικές μου τροπολογίες.
      ΠΡΟΕΔΡΟΣ (Απόστολος Κακλαμάνης): Καλώς. Θα συζητηθούν αύριο.
      Το ΚΚΕ ορίζει ως Κοινοβουλευτικό Εκπρόσωπό του τον κ. Άγγελο Τζέκη.
      Ο κ. Αναστάσιος Μαντέλης, εισηγητής της Πλειοψηφίας, έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, μια επιφανειακή προσέγγιση του παρόντος νομοσχεδίου θα έδινε την εντύπωση ότι έχουμε μια σειρά από δευτερεύουσες και επουσιώδεις τακτοποιήσεις σε βιβλία και στοιχεία προς όφελος του πολίτη.
      Όμως με μια πιο προσεκτική προσέγγιση αυτού του νομοσχεδίου θα έβλεπε κανείς ότι αυτό το νομοσχέδιο εισάγει νέες αντιλήψεις στις σχέσεις μεταξύ φορολογικής διοίκησης και φορολογούμενου πολίτη, νέες αντιλήψεις, όπως παραδείγματος χάρη απλοποιήσεις διαδικασιών που ωφελούν τον πολίτη, διαδικασίες, οι οποίες μειώνουν όχι μόνο το δημοσιονομικό κόστος, αλλά και το κόστος συμμόρφωσης του φορολογουμένου για να ανταποκριθεί στις απαιτήσεις της διοίκησης, ρυθμίσεις με τις οποίες περιορίζεται η ανάγκη προσέλευσης του πολίτη στις διοικητικές αρχές και τέλος μια άλλη συμπεριφορά της διοικητικής αρχής προς το φορολογούμενο.
      Είναι φανερό ότι έχουμε αρχή υλοποίησης της φορολογικής μεταρρύθμισης. Η χαρακτηριστική απάντηση την οποία έδωσαν οι κοινωνικοί φορείς που κλήθηκαν να μιλήσουν στην κοινοβουλευτική επιτροπή –φορείς όπως το ΕΒΕΑ ή η Πανελλήνια Ομοσπονδία Φοροτεχνικών Ελευθέρων Επαγγελματιών- ήταν ότι αυτές οι ρυθμίσεις που εισάγει αυτό το νομοσχέδιο είναι ουσιαστικότατες και αποτελούν την αναγκαία προετοιμασία της ακολουθούσης φορολογικής μεταρρύθμισης. 
      Γεννήθηκε το ερώτημα: Η μεταρρύθμιση πρέπει να είναι εφάπαξ ή σταδιακή; Πρέπει να έχουμε το σύνολο της μεταρρύθμισης μπροστά μας ή πρέπει να προχωρήσουμε βήμα προς βήμα; 
      Κύριοι συνάδελφοι, με πολύ αγώνα πετύχαμε σ’ αυτήν τη χώρα τη δημοσιονομική πειθαρχία. Δεν πρέπει να την ανατρέψουμε. Με πολύ αγώνα του ελληνικού λαού πετύχαμε το δημοσιονομικό ισοζύγιο. Δεν πρέπει να το διαταράξουμε. Πρέπει να υπάρχει ένα σχέδιο συνολικό, τα βήματα όμως πρέπει να είναι σταδιακά, σταθερά για να μπορέσουμε να διατηρήσουμε ό,τι πετύχαμε μέχρι σήμερα. 
      Για ποιο λόγο γίνεται σήμερα η φορολογική μεταρρύθμιση και δεν έγινε πιο πριν; Είναι ώριμη σήμερα ή ήταν ώριμη πιο πριν; 
      Η φορολογική μεταρρύθμιση είναι δυνατή να γίνει σήμερα και μόνο σήμερα γιατί ακριβώς πετύχαμε τη σύγκλιση τεσσάρων σημαντικών συντελεστών. Την οικονομική σταθερότητα της χώρας από την οποία αναμένουμε αύξηση των φορολογικών εσόδων, όχι με φορολογικές επιβαρύνσεις, αλλά με την ανάπτυξη της οικονομίας, δηλαδή με την ανάπτυξη της φορολογητέας ύλης. Πραγματοποιήσαμε τη δημοσιονομική πειθαρχία. Χτυπήθηκε δραστικά η φοροδιαφυγή, ένας αγώνας ο οποίος δεν πρέπει ούτε να χαλαρώσει ούτε να σταματήσει. Πρέπει να είναι συνεχής και έντονος. Αντιμετωπίστηκε δραστικά η φοροδιαφυγή. Και τέλος υλοποιήθηκε το σχέδιο μηχανοργάνωσης με το οποίο εισήχθησαν στη φορολογική διοίκηση τα σύγχρονα τεχνικά μέσα. 
      Μία φορολογική μεταρρύθμιση πρέπει να επιδιώξουμε να ανακατανείμει, να αναδιανείμει το εισόδημα, να είναι δικαιότερη προς τους μισθωτούς και τους συνταξιούχους. Ο πληθωρισμός που εμφανίζεται αυτές τις ημέρες, αυτές οι πληθωριστικές πιέσεις, για τις οποίες αύριο γίνεται κινητοποίηση της κοινωνίας μας σαν καμπανάκι για να χτυπήσει, δεν οφείλονται στην πορεία της οικονομίας. Δεν οφείλονται στους γενικούς συντελεστές, τους μακροοικονομικούς της οικονομίας. Οφείλονται στο ότι κάποιοι επιδιώκουν αναδιανομή του πλούτου που παρήγαγε ο ελληνικός λαός και αυτό δεν πρέπει να επιτραπεί. Πρέπει με όλα τα μέσα να αντιμετωπιστεί και με τη διαμαρτυρία του ελληνικού λαού και με τα μέτρα που παίρνει και πρέπει να λάβει η Κυβέρνηση. 
      Πρέπει μία φορολογική μεταρρύθμιση να ανατρέπει τη σχέση άμεσων και έμμεσων φόρων σε βάρος των άμεσων και υπέρ των έμμεσων φόρων. Πρέπει οι οποιεσδήποτε μειώσεις φορολογικών επιβαρύνσεων να γίνουν μέσα από τους περιορισμούς των δημοσίων δαπανών. Πρέπει να σταματήσει η κατάσταση των αντικειμενικών κριτηρίων προσδιορισμού του εισοδήματος βάσει τεκμαρτών και εξωλογιστικών μεθόδων. Καθένας πρέπει να συνεισφέρει με βάση την πραγματική φοροδοτική του ικανότητα. Πρέπει το φορολογικό σύστημα να αποτελέσει το εργαλείο για την αύξηση της ανταγωνιστικότητας της ελληνικής οικονομίας, να βοηθήσει στην αντιμετώπιση της ανεργίας, την αύξηση των επενδύσεων, την άνοδο του επιπέδου ευημερίας. Τέλος, πρέπει το φορολογικό σύστημα να αποτελέσει το νέο «ΚΑΠΟΔΙΣΤΡΙΑ» μέσα από τον οποίο θα μπορέσει να ολοκληρωθεί η διοικητική αποκέντρωση της χώρας με την επίτευξη της οικονομικής αυτοδυναμίας της Τοπικής και Νομαρχιακής Αυτοδιοίκησης. 
      Όμως για να γίνουν όλα αυτά είναι απαραίτητο να προηγηθούν οι μεταρρυθμίσεις στις υποδομές, στα βιβλία, στα στοιχεία, στις διαδικασίες, στις συμπεριφορές. Αν δε γίνουν αλλαγές στην εφαρμογή της φορολογίας στην πράξη είναι αμφίβολο αν θα πετύχουν οι άλλες ουσιαστικές μεταβολές. Αν δεν γίνει μεταρρύθμιση στην εφαρμογή της φορολογίας στην πράξη είναι αμφίβολο αν ο πολίτης μπορέσει ποιοτικά να κερδίσει από πλευράς ποιότητας ζωής. Και αυτό ακριβώς προετοιμάζει το παρόν νομοσχέδιο.
      Συνήθως, αντιμετωπίζουμε τα βιβλία και τα στοιχεία σαν μία δευτερεύουσα γραφειοκρατική ιδιαιτερότητα που αφορά μόνο τους λογιστές. Τα βιβλία, όμως, διαδραματίζουν σημαντικότατο ρόλο, γιατί είναι εκείνα που εδραιώνουν τη σχέση εμπιστοσύνης μεταξύ φορολογούμενου και φορολογικής διοίκησης. Ο πολίτης αποκτά φορολογική συνείδηση, όταν τηρεί σωστά τα βιβλία του και απαιτεί σεβασμό απέναντι στη σωστή τήρηση αυτών. Η διοίκηση με σωστά βιβλία μπορεί με νηφαλιότητα να απαιτεί ό,τι είναι δίκαιο και ό,τι της αναλογεί. 
      Η σημασία των βιβλίων φαίνεται ξεκάθαρα, αν αναλογιστούμε τι έγινε στην παγκόσμια αγορά, στην παγκόσμια οικονομία, με έμφαση κατ’ εξοχήν στις Ηνωμένες Πολιτείες της Αμερικής, όπου παρεμβάσεις στα βιβλία οδήγησαν στα φαινόμενα «ENRON» και «WORLDCOM»!
      Η τακτική, με την οποία μέχρι σήμερα η φορολογική διοίκηση για την οποιαδήποτε τυπική παράβαση, απέρριπτε τα βιβλία ως ανεπαρκή, ελλιπή ή ανακριβή, είναι μία τακτική η οποία ανατρέπεται, διορθώνεται και αλλάζει με το παρόν νομοσχέδιο. Ο εξωλογιστικός προσδιορισμός της φορολογητέας ύλης δεν θα γίνεται πλέον με τον τρόπο που ξέραμε. Ο σεβασμός, ακριβώς, για την κύρωση των βιβλίων σύμφωνα με τις ρυθμίσεις του παρόντος νομοσχεδίου, αποτελεί την πεμπτουσία του φορολογικού μας συστήματος τόσο για το φορολογούμενο όσο και για τη φορολογική διοίκηση. 
      Αυτή είναι η νέα αντίληψη που εισάγει το παρόν νομοσχέδιο, προσδιορίζοντας συγκεκριμένα και περιοριστικά τις παραβάσεις, για τις οποίες μπορούν να απορριφθούν τα βιβλία ως ανεπαρκή. Δεν μιλάμε, βέβαια, για οποιαδήποτε τυπική παράβαση, αλλά για κάποιες συγκεκριμένες παραβάσεις, ρητά και περιοριστικά καθοριζόμενες από το νόμο.
      Δεν αρκείται, όμως, μόνο σ’ αυτό, αλλά απαιτεί επιπλέον η σχετική παράβαση όχι απλώς να δημιουργεί δυσχέρεια στη διαπίστωση της φορολογητέας ύλης, αλλά να την καθιστά αντικειμενικά αδύνατη. Επιπλέον, η αδυναμία να αφορά σε οικονομικά μεγέθη μεγάλης έκτασης και όχι για «ψύλλου πήδημα»!
      Μάλιστα, η έκταση προσδιορίζεται στο ίδιο το νομοσχέδιο, ώστε να αποφευχθούν εδώ αυθαιρεσίες της φορολογικής διοίκησης. Επιπλέον, απαιτεί να μην οφείλεται η παράβαση σε παραδρομή ή σε πλάνη. Τέλος, η οποιαδήποτε απόφαση της φορολογικής αρχής πρέπει να είναι πλήρως αιτιολογημένη. 
      Αυτές οι ρυθμίσεις, λοιπόν, είναι αρκετές για να δώσουν το χαρακτήρα της μεταρρύθμισης στο παρόν νομοσχέδιο, γιατί πραγματικά αυτό ανατρέπει τη μέχρι τώρα εξουσιαστική σχέση μεταξύ φορολογικής διοίκησης και φορολογούμενου και, με κριτήρια τα βιβλία, ακριβώς, και ο φορολογούμενος και η φορολογούσα αρχή καθορίζουν τις συμπεριφορές τους. 
      Στόχος μας δεν είναι να αυξάνουμε με εξωλογιστικούς προσδιορισμούς τη φορολογητέα ύλη, αλλά να αποδίδεται κατά το Σύνταγμα η υποχρέωση σε κάθε πολίτη να συνεισφέρει σύμφωνα με τη φοροδοτική του ικανότητα!
      Είναι αλήθεια ότι τα πρόστιμα που προβλέπει ο Κώδικας Βιβλίων και Στοιχείων είναι πολλές φορές εξοντωτικά. Τούτο το απαιτεί ο αγώνας κατά της φοροδιαφυγής. Πιστεύω, όπως είπα και προηγουμένως, ότι δεν πρέπει να «χαλαρώσει» αυτός ο αγώνας και δεν πρέπει να καμφθεί, αλλά να συνεχιστεί. Γι’ αυτό, στο παρόν νομοσχέδιο προβλέπονται αυστηρές κυρώσεις για όσους κάνουν εικονικές συναλλαγές ή εικονικές εγγραφές ή για όσους δεν συναλλάσσονται μέσω τραπέζης ή με δίγραμμες επιταγές για ένα ποσό πάνω από δεκαπέντε χιλιάδες ευρώ.
      Στο παρελθόν, έγινε ένα σημαντικό βήμα στην αντιμετώπιση των προστίμων, καθώς αυτά καθορίστηκαν αντικειμενικά. Ο νόμος δεν αφήνει περιθώρια στη φορολογική διοίκηση να προσδιορίσει εκείνη με αντικειμενικά κριτήρια το ύψος των προστίμων, αλλά τα προσδιορίζει αντικειμενικά ο ίδιος. Αυτό ήταν σημαντικό! Το παρόν νομοσχέδιο κάνει ένα ακόμα βήμα, το οποίο κάνει τα πρόστιμα πιο αντικειμενικά και πιο ορθολογικά. 
      Για παράδειγμα, θα μπορούσαμε να πούμε ότι πολλαπλές παραβάσεις που αφορούν στο ίδιο βιβλίο ή στο ίδιο στοιχείο, επισύρουν ένα πρόστιμο -και, μάλιστα, το βαρύτερο- και όχι πολλαπλάσια, οσεσδήποτε και αν είναι οι παραβάσεις. Το πρόστιμο για απόκρυψη συναλλαγών που είναι ισόποσο της αξίας που αποκρύφτηκε, περιορίζεται με το παρόν νομοσχέδιο μέχρι το δεκαπενταπλάσιο του βασικού προστίμου. Έτσι, ο πολίτης αντιμετωπίζεται πολύ πιο δίκαια και αντικειμενικά. 
      Θα αποτελούσε πραγματικά σημαντική τομή στην ιστορία των διοικητικών προστίμων, αν προσδιορίζαμε –κάνοντας ένα βήμα παραπάνω- ένα γενικό κανόνα συμπεριφοράς της διοίκησης απέναντι στο φορολογούμενο, με βάση τον οποίο οποιοδήποτε πρόστιμο επιβάλλεται να μην οφείλεται σε παραδρομή ή στη γνωστή πλάνη και η παράβασή του να έχει ως αποτέλεσμα τη φοροδιαφυγή.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Ένας τέτοιος κανόνας δεν περιλαμβάνεται στο παρόν νομοσχέδιο. Σήμερα έχω καταθέσει σχετική τροπολογία. Κατανοώ το λόγο για τον οποίο η διοίκηση δεν έχει πάρει μέχρι σήμερα αυτό το μέτρο, όμως θεωρώ ότι αφ’ ης στιγμής κάνουμε  αυτήν τη σοβαρή μεταρρύθμιση συμπεριφορών και αντιλήψεων φορολογικής διοίκησης απέναντι στο φορολογούμενο, μπορούμε να κάνουμε και αυτό το βήμα.
      Όπως σας είπα στην αρχή, το νομοσχέδιο αυτό εισάγει μια σειρά από απλοποιήσεις της φορολογικής διαδικασίας. Αυξάνει τα όρια των επιτηδευματιών που απαλλάσσονται από την τήρηση βιβλίων και στοιχείων. Περιορίζει τις ειδικές εντάξεις και καθιερώνει γενικό κανόνα ένταξης, με βάση τα ετήσια ακαθάριστα έσοδα. 
      Στο σημείο αυτό θα ήθελα να κάνω μία μικρή παρατήρηση. Στη συζήτηση κατ’ άρθρον θα πρέπει να το συζητήσουμε. Δημιουργείται μία ανισότητα στα θέματα των κινητών λαϊκών αγορών. Δεν είναι δυνατόν να αφήνουμε αυτούς που πουλάνε οπωροκηπευτικά ή νωπά αλιεύματα ή άλλα αγροτικά προϊόντα να έχουν την ειδική ένταξη, με βάση ένα τεκμαρτό εισόδημα και όχι με βάση την τήρηση βιβλίων β΄ κατηγορίας και άλλους μικροπωλητές που είναι μέσα στην ίδια αγορά και με τους ίδιους όρους και αυτοί δουλεύουν, όπως δουλεύουν οι άλλοι μικροπωλητές, να τους επιβάλουμε να ενταχθούν στη β΄ κατηγορία. Θα πρέπει να εξομοιώσουμε τους όρους της αγοράς.
      Επίσης, απλοποιεί και εφαρμόζει ενιαία κριτήρια για τον τρόπο τήρησης του βιβλίου αποθήκης. Αυξάνει κατά 50% το όριο ένταξης στα βιβλία αποθήκης. Διευρύνει τις κατηγορίες απαλλαγής από την τήρηση βιβλίων αποθήκης. Καταργεί για τους αγρότες την υποχρέωση έκδοσης δελτίων αποστολής, εκτός από οπωροκηπευτικά, άνθη και φυτά. Καθιερώνει νέες διαδικασίες, με τις οποίες περιορίζονται οι περιπτώσεις προσέλευσης του πολίτη στην εφορία, ώστε να μην πηγαίνει ο πολίτης στην εφορία, να εξυπηρετείται μόνος του. Μειώνεται δραστικά κατά 80% ο όγκος των βιβλίων που απαιτείται να θεωρούνται, τα βιβλία         εσόδων-εξόδων, αγορών, αποθήκης, εφόσον τηρούνται CD ROM, τα βιβλία παραγωγής και κοστολογίου, τα βιβλία πρακτικών γενικών συνελεύσεων και διοικητικών συμβουλίων. Καταργεί τις διαδικασίες έγκρισης σε μια σειρά από περιπτώσεις και αρκείται στην απλή γνωστοποίηση στον προϊστάμενο της Δ.Ο.Υ., όπως στην περίπτωση αλλαγής του τόπου τήρησης των βιβλίων και στοιχείων. 
      Προωθεί και ενισχύει τις σύγχρονες τεχνικές, για να προχωρήσουμε όλοι στη χρήση των σύγχρονων ηλεκτρονικών μέσων. Καταργεί τη θεώρηση και διάκριση των μηχανογραφικών εντύπων. Αρκεί η σήμανση που κάνει ο ίδιος ο ηλεκτρονικός υπολογιστής, αρκεί η αποθήκευση των δεδομένων απογραφής στον ηλεκτρονικό υπολογιστή και δεν χρειάζονται καταστάσεις. Καθιερώνει την υποβολή συγκεντρωτικών καταστάσεων με ηλεκτρομαγνητικά μέσα για διευκόλυνση του φορολογούμενου και για διασταύρωση των στοιχείων.
      Ειδικά για το Φόρο Προστιθέμενης Αξίας προβαίνει σε τρεις σημαντικές αλλαγές. Πρώτα απ’ όλα σταματάει η υποχρέωση υποβολής των καταστάσεων και της υποβολής του Φ.Π.Α. κάθε δύο μήνες και γίνεται σαν γενική υποχρέωση κάθε τρεις μήνες. Δίνει τη δυνατότητα να απαλλαγεί κανείς από την υποβολή δηλώσεων, να κάνει μία εκκαθαριστική δήλωση το χρόνο, να προκαταβάλει ένα ποσό το οποίο συμφωνείται και το οποίο για μία τριετία τουλάχιστον δίνει τη δυνατότητα στο φορολογούμενο να μην υποβάλει τριμηνιαίες ή ετήσιες δηλώσεις, αλλά εφάπαξ μια εκκαθαριστική δήλωση. Καταργείται η υποχρέωση υποβολής πιστωτικών ή μηδενικών δηλώσεων Φ.Π.Α.  και για όσες δεν έχουν υποβληθεί, σταματάει να υπάρχει η υποχρέωση και τυχόν πρόστιμα που υποβλήθηκαν στο παρελθόν και δεν έγιναν οριστικά και αυτά ακυρώνονται.
      Στην προσπάθεια πάταξης της φοροδιαφυγής εισάγει και μια σειρά από ρυθμίσεις, που για ορισμένους επιτηδευματίες υποχρεώνει να τηρούνται ορισμένα βιβλία για να επιβεβαιώνεται η φοροδοτική τους ικανότητα. Για παράδειγμα καθιερώνει υποχρέωση τήρησης βιβλίων για τις off shore  εταιρείες που έχουν ακίνητα ή εγκαταστάσεις στην Ελλάδα. Καθιερώνει βιβλίο επίσκεψης ασθενών, καθιερώνει βιβλίο πελατών για τα παραϊατρικά επαγγέλματα, καθιερώνει βιβλίο συνδρομητών για όσους παρέχουν υπηρεσίες, καθιερώνει βιβλίο κίνησης οχημάτων για τους ενοικιαστές αυτοκινήτων. 
      Προβληματισμός υπάρχει για την υποχρέωση τήρησης βιβλίων εντολών για τους μεσίτες. Θα πρέπει να το συζητήσουμε στην κατ’ άρθρο συζήτηση. 
      Τέλος, προβαίνει και σε μία σειρά από ευνοϊκές ρυθμίσεις. Προβαίνει σε σημαντική ρύθμιση των χρεών των γουνοποιών. Θα γίνει κατ’ άρθρο συζήτηση σ’ αυτό το σημείο, αλλά δεν μπορούμε να αμφισβητήσουμε ότι έχουμε μία σημαντικότατη ρύθμιση προς όφελος των γουνοποιών. 
      Κάνει ρυθμίσεις για όσους κατά το παρελθόν είχαν παραβάσεις του κώδικα βιβλίων στοιχείων, έτσι ώστε να εφαρμόζεται η πλέον ευνοϊκή διάταξη γι’ αυτούς. Ρυθμίζει επιπλέον το ζήτημα των ηλεκτροδοτήσεων των οικοδομών. Δεν θα χρειάζεται να γίνει έλεγχος των στοιχείων για να ηλεκτροδοτηθεί μία οικοδομή. Αρκεί η κατάθεση των στοιχείων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μπορώ να έχω δύο λεπτά περιθώριο, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ σε δύο λεπτά να ολοκληρώσετε. 
      ΑΝΑΣΤΑΣΙΟΣ ΜΑΝΤΕΛΗΣ: Σύμφωνοι, κύριε Πρόεδρε, δύο λεπτά.
      Η μόνη διάταξη, με την οποία επιβάλλεται φόρος, είναι τα τέλη κυκλοφορίας των ΙΧ αυτοκινήτων. Θα πρέπει να πω ότι δεν επιβάλλεται στα δημοσίας χρήσεως αυτοκίνητα και δεν επιβάλλεται στα φορτηγά. Απεναντίας μάλιστα στα φορτηγά ΙΧ μειώνονται τα τέλη κυκλοφορίας για τα φορτηγά μέχρι και χίλια πεντακόσια κιλά μεικτό βάρος. Δηλαδή μειώνονται τα τέλη κυκλοφορίας ετήσια από 73 ευρώ σε 51 ευρώ για τους αγρότες και τους μικροεπαγγελματίες. 
      Η αύξηση των τελών αυτών είναι της τάξεως του 10,25% και έχει να γίνει η αναπροσαρμογή της από το 1997. Ο μεσολαβήσας πληθωρισμός την πενταετία αυτή είναι πολύ μεγαλύτερος. Η προηγούμενη αναπροσαρμογή ήταν της τάξεως του 30%. 
      Μη φανεί περίεργο, αλλά η πραγματικότητα είναι, όπως κοίταζα τα στοιχεία, ότι αυτήν την αναπροσαρμογή τη συνέστησε η ίδια η Επιτροπή Μεταρρύθμισης Φορολογικής Νομοθεσίας λέγοντας ότι δεν είναι καλό για τον πολίτη να αφήνουμε μεγάλα χρονικά διαστήματα, για να κάνουμε αναπροσαρμογές και έτσι να υποχρεωνόμαστε σε μεγάλες αναπροσαρμογές, που βλάπτουν τον πολίτη. Μην ξεχνάμε ποτέ ότι τα τέλη κυκλοφορίας κατά 50% αποδίδονται στην Τοπική Αυτοδιοίκηση και κατά 25% στη Νομαρχιακή Αυτοδιοίκηση. Η μη έγκαιρη αναπροσαρμογή στερεί αναγκαίους πόρους από τη λειτουργία της Τοπικής Αυτοδιοίκησης.
      Κύριοι συνάδελφοι, όλες οι ρυθμίσεις του παρόντος νομοσχεδίου, ακόμα και αυτή η τελευταία που σας περιέγραψα, στην πραγματικότητα είναι ευνοϊκές για τον πολίτη. Πρέπει να ψηφιστούν, γιατί είναι πράγματι ευνοϊκές. Η Αντιπολίτευση -και μάλιστα η Μείζων Αντιπολίτευση- συνηθίζει να κινδυνολογεί, να εκφράζει ένα λαϊκίστικο πολιτικό λόγο. Εδώ νομίζω ότι πρέπει να συμμεριστεί ότι η ψήφιση αυτού του νομοσχεδίου κάνει καλό στον πολίτη και είναι καιρός να πάρει θέση υπέρ του πολίτη σ’ αυτά τα ζητήματα.
      Κλείνω την ομιλία μου ζητώντας να υπερψηφιστεί το νομοσχέδιο από το Τμήμα.
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Από το Συνασπισμό της Αριστεράς και της Προόδου ορίζεται ως ειδική αγορήτρια για τη συζήτηση του νομοσχεδίου η Βουλευτής κα Μαρία Δαμανάκη.
      Το λόγο έχει ο εισηγητής της Νέας Δημοκρατίας, κ. Σκρέκας.
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, κύριοι συνάδελφοι, κατεβαίνοντας ο εισηγητής της Πλειοψηφίας από το Βήμα δεν απέφυγε να ρίξει τα βέλη του προς τις άλλες πτέρυγες της Βουλής, οι οποίες έχουν και αυτές λόγο στο υπό συζήτηση νομοσχέδιο, λέγοντας ότι εμείς κάθε φορά λειτουργούμε στη λογική της καταστροφολογίας μη αναγνωρίζοντας τα σημαντικά ή τα καλά, που  επιτυγχάνονται με τα νομοσχέδια, τα οποία η Κυβέρνηση φέρνει στην Εθνική Αντιπροσωπεία.
      Θα μου επιτρέψετε να χαρακτηρίσω αυτό το νομοσχέδιο την ώρα, που έρχεται να συζητηθεί, ως πρόκληση σε μία περίοδο που όλος ο κόσμος είναι αναστατωμένος από την ακρίβεια, από την ανεργία, από τη φτώχεια, από το χαμηλό εισόδημα και απ’ όλα εκείνα τα στοιχεία, που έχουν μετατρέψει πλέον το πεδίο της οικονομίας μας σε ένα πεδίο καθόλου αξιοζήλευτο αντίθετο μ’  αυτό, που  συνηθίζει να διαφημίζει η Κυβέρνηση και που θέλει να είναι.
      Για να είναι όμως αξιοζήλευτο, χρειάζεται πολύς κόπος, σωστή δουλειά, σωστός προγραμματισμός και άνθρωποι ικανοί να δώσουν στην οικονομία μας αυτά που χρειάζεται, για να βρει το  βηματισμό της και να οδηγήσει τη χώρα εκεί που όλοι το επιθυμούμε: στην πρόοδο, την ανάπτυξη και την ευημερία. Πρέπει να είναι μία οικονομία και μία κοινωνία μέσα στη μεγάλη οικογένεια της Ευρώπης, όπου μπορεί ισότιμα και ισοδύναμα να συμμετέχει και να λειτουργεί ισότιμα. Επίσης πρέπει να μπορούν και οι Έλληνες πολίτες να απολαμβάνουν τα ίδια αγαθά με αυτά, που απολαμβάνουν οι λαοί των άλλων ανεπτυγμένων χωρών της Ευρώπης.
      Κύριοι συνάδελφοι, η Κυβέρνηση κάθε φορά φέρνει στην Εθνική Αντιπροσωπεία φορολογικά νομοσχέδια με πρόσχημα την πολυδιαφημισμένη φορολογική μεταρρύθμιση. Στην ουσία τα νομοσχέδια αυτά είναι αποσπασματικά, αφού δεν αντιμετωπίζουν συνολικά και ουσιαστικά το πρόβλημα της φορολογίας.
      Είναι αποσπασματικά γιατί αυτό που συζητάμε σήμερα, αν ξεκινήσουμε από το πρώτο κεφάλαιο του νομοσχεδίου που αφορά τις  βελτιώσεις ή τις τροποποιήσεις που επιχειρεί στον Κώδικα Φορολογικών Στοιχείων, είναι αλλαγές τις οποίες κάνει σε ένα φορολογικό σύστημα της περιόδου του 1955, όταν είχαμε την πρώτη φορολογική μεταρρύθμιση στην Ελλάδα και από τότε ακολούθησε μια σειρά βελτιώσεων, τροποποιήσεων αυτής της περιβόητης τότε και σημαντικής φορολογικής μεταρρύθμισης. Γιατί οι αλλαγές αυτές δεν έχουν καμία σχέση μ’ αυτήν τη λεγόμενη, πολυδιαφημισμένη και ακόμη άγνωστη φορολογική μεταρρύθμιση που επαγγέλλεται η Κυβέρνηση. Την ακούμε αλλά δεν τη βλέπουμε. Τη διαφημίζει η Κυβέρνηση αλλά οι Έλληνες πολίτες ακόμα την περιμένουν. Θα τη δούμε και θα την ακούσουμε για μια ακόμα φορά από το στόμα του Πρωθυπουργού στη Διεθνή Έκθεση Θεσσαλονίκης.
      Είναι αποσπασματικού χαρακτήρα, αφού με κάθε νέο φορολογικό νομοσχέδιο οι πολίτες καλούνται να πληρώσουν πρόσθετους φόρους. Kαι μ’ αυτό το νομοσχέδιο, κύριοι συνάδελφοι, εκείνο που κατά κύριο λόγο παρουσιάζεται και έχει ενδιαφέρον για την Κυβέρνηση είναι πώς θα πάρει συμπληρωματικούς φόρους μέσα στο 2002 για να καλύψει το σκέλος των εσόδων του κρατικού προϋπολογισμού που παρουσιάζει έλλειμμα, επιβάλλοντας νέους φόρους, αύξηση δηλαδή των τελών κυκλοφορίας των αυτοκινήτων και των δικύκλων σε ποσοστό 12% ως 15%. Είναι μάλιστα μια αύξηση και μια επιβολή πρόσθετης φορολόγησης η οποία γίνεται το φετινό χρόνο για τον επόμενο χρόνο. Γιατί οι Έλληνες φορολογούμενοι για να αποκτήσουν το αναγκαίο σήμα των αυτοκινήτων και των δικύκλων είναι υποχρεωμένοι να πληρώσουν από την 1η Νοεμβρίου 2002 μέχρι την 31 Δεκεμβρίου 2002, που σημαίνει προείσπραξη του κράτους και νομοθετικά πλέον, γιατί αυτό το τέχνασμα το επιχείρησε η Κυβέρνηση και τον προηγούμενο χρόνο, τουλάχιστον όμως τον προηγούμενο χρόνο δεν είχαμε αύξηση των τελών κυκλοφορίας,
      Τα νομοσχέδια είναι πρόχειρα αφού μετά την ψήφισή τους διαπιστώνεται, κατά την εφαρμογή, η αναποτελεσματικότητα και οι παρενέργειες που δημιουργούν στην οικονομία. Και αυτό φαίνεται απ’ αυτό που όλοι καθημερινά ζούμε σε νομοσχέδια που φέρνει η Κυβέρνηση και μετά την ψήφισή τους έρχονται άλλα για να τροποποιήσουν μια σειρά διατάξεων των προηγούμενων νομοσχεδίων. 
      Κυρίες και κύριοι συνάδελφοι, όλοι γνωρίζουμε ότι η χώρα μας στερείται ενός σύγχρονου δίκαιου και αποτελεσματικού φορολογικού συστήματος. Αποτέλεσμα αυτού είναι η εκτεταμένη φοροδιαφυγή και φοροαποφυγή η οποία έχει δημιουργήσει σημαντικές στρεβλώσεις στην οικονομία μας, αλλά και πολλές αδικίες στους φορολογούμενους πολίτες.
      Η οικονομία μας χρειάζεται ριζική μεταρρύθμιση του φορολογικού μας συστήματος με στόχο:
      Πρώτον, την άρση των υφιστάμενων αντικινήτρων για αύξηση της προσφερόμενης εργασίας, την ενίσχυση της επιχειρηματικής και επαγγελματικής δραστηριότητας και την προσέλκυση νέων επενδύσεων. 
      Δεύτερον, την ενίσχυση της ανταγωνιστικότητας της οικονομίας και των ελληνικών επιχειρήσεων στο νέο διεθνές οικονομικό περιβάλλον που καθημερινά διαμορφώνεται. 
      Τρίτον, τη διεύρυνση της φορολογικής βάσης μέσω της περιστολής της εκτεταμένης φοροδιαφυγής για αύξηση των φορολογικών εσόδων από αυτούς που έχουν πραγματική φοροδοτική ικανότητα και την αποκατάσταση ίσων όρων ανταγωνισμού μεταξύ των επιχειρήσεων και των οικονομικών μονάδων. 
      Τέταρτον, την ενίσχυση του αναδιανεμητικού ρόλου του φορολογικού συστήματος με την καθιέρωση μέτρων και πολιτικών για την προστασία του εισοδήματος των οικονομικά ασθενέστερων τάξεων.
      Kυρίες  και κύριοι συνάδελφοι, είναι γνωστό ότι ένα οικονομικά αποτελεσματικό και δίκαιο φορολογικό σύστημα πρέπει να έχει συγκεκριμένα χαρακτηριστικά, όπως να είναι σταθερό, ώστε οι φορολογούμενοι να μπορούν να προγραμματίζουν απρόσκοπτα τη ζωή τους, συνυπολογίζοντας τη φορολογική επιβάρυνση στην επαγγελματική και οικονομική τους δραστηριότητα. 
      Αυτό πρέπει να γίνεται σε μεσομακροπρόθεσμη βάση, ώστε το φορολογικό σύστημα να είναι απλό και κατανοητό από τους φορολογούμενους, αλλά και από τις φορολογικές αρχές που το εφαρμόζουν. 
      Εδώ παρατηρείται το φαινόμενο οι φορολογούμενοι, αλλά και οι γνώστες του αντικειμένου, να μην μπορούν να συμπληρώσουν ούτε τη δική τους φορολογική δήλωση, ενώ, από την άλλη μεριά, υπηρεσιακοί παράγοντες, στελέχη των υπηρεσιών των εφοριών, δεν μπορούν να ανταποκριθούν στην αποστολή τους, γιατί έχουν ελλιπή ενημέρωση και ελλιπή γνώση του αντικειμένου που καλούνται να υπηρετήσουν. Μέσα σ’ αυτόν το χώρο φιλοξενούνται σήμερα στρατιές ανθρώπων, που προέρχονται από χώρους που δεν έχουν καμία σχέση με το φορολογικό αντικείμενο.
      Τρίτον, το φορολογικό σύστημα πρέπει να υπηρετεί ευρύτερους αναπτυξιακούς στόχους της οικονομικής πολιτικής, παρέχοντας κίνητρα για την ενίσχυση της οικονομικής δραστηριότητας των φυσικών και νομικών προσώπων.
      Τέταρτον, πρέπει να έχει χαμηλό κόστος διαχείρισης στη συλλογή των φορολογικών εσόδων, στη διοικητική επάρκεια των υπηρεσιών και στον εξορθολογισμό της λειτουργίας του συστήματος.
      Πέμπτον, το φορολογικό σύστημα πρέπει να ικανοποιεί τη συνταγματική επιταγή, η οποία ρητά καθορίζει ότι οι Έλληνες πολίτες συνεισφέρουν χωρίς διακρίσεις στα δημόσια βάρη, ανάλογα με τις δυνάμεις τους.
      Έκτον, πρέπει να εξασφαλίζει τις ασφαλιστικές δικλείδες για τον εντοπισμό και την πάταξη της φοροδιαφυγής και τη δυνατότητα των πολιτών να προστατεύονται από αυθαιρεσίες στην ερμηνεία και στην εφαρμογή της φορολογικής νομοθεσίας σε όλα τα στάδια της ελεγκτικής διαδικασίας και της βεβαίωσης των φόρων.
      Κυρίες και κύριοι συνάδελφοι, με βάση τα ανωτέρω βγαίνει ένα συμπέρασμα, ότι σήμερα το φορολογικό σύστημα αποτελεί διαρθρωτική αδυναμία της Κυβέρνησης του ΠΑΣΟΚ, αλλά και μέρος του δημοσιονομικού προβλήματος της χώρας. Η πολιτική της Κυβέρνησης, δηλαδή, αποτελεί μέσον για την επίτευξη βραχυπρόθεσμων ταμειακών και δημοσιονομικών στόχων και όχι μοχλό για την ενίσχυση της παραγωγής, την αύξηση των επενδύσεων, αλλά και την αύξηση της απασχόλησης.
      Η Κυβέρνηση περιορίζεται δυστυχώς στην ικανοποίηση αριθμητικών στόχων με την αύξηση των εσόδων διά της επιβολής νέων φόρων, με την υιοθέτηση και την ευρεία χρήση της δημιουργικής λογιστικής και με την απόκρυψη του δημόσιου χρέους. Ακόμα, επιχειρεί τη μετατροπή του βραχυπρόθεσμου χρέους σε μεσομακροπρόθεσμο και την προείσπραξη μελλοντικών εσόδων. Για παράδειγμα, μία διάταξη αυτού του νομοσχεδίου προβλέπει την προείσπραξη των τελών κυκλοφορίας των αυτοκινήτων και των δικύκλων. Επίσης, η Κυβέρνηση χρησιμοποιεί το τέχνασμα του χαρακτηρισμού ως κεφαλαιακών μεταβιβάσεων των δαπανών που είναι επιχορηγήσεις, για την κάλυψη ανοιγμάτων ζημιογόνων φορέων και εταιρειών του ευρύτερου δημόσιου τομέα.
      Κυρίες και κύριοι συνάδελφοι, αναφέρω μερικά στοιχεία που επιβεβαιώνουν τους ισχυρισμούς μου. Την περίοδο 1996-2001 το ονομαστικό ΑΕΠ αυξήθηκε κατά 72,3%. Τα συνολικά φορολογικά έσοδα, όμως, αυξήθηκαν κατά 90%. Η αύξηση αυτή οφείλεται στη γνωστή φορολογική επιδρομή, που κάθε φορά επιχειρεί η Κυβέρνηση, ενώ θα έπρεπε να είναι προϊόν περιστολής της φοροδιαφυγής και της σύλληψης στις φορολογικές ύλες που διαφεύγουν. 
      Οι κυβερνήσεις του ΠΑΣΟΚ εφάρμοσαν την εύκολη λύση της αύξησης των φορολογικών επιβαρύνσεων στη νόμιμη οικονομική δραστηριότητα, όπως είναι, για παράδειγμα, η πραγματική φορολογική επιβάρυνση των ελεύθερων επαγγελματιών και των μικρομεσαίων επιχειρήσεων, με την επιβολή των γνωστών αντικειμενικών κριτηρίων φορολόγησης το 1994. Στη συνέχεια ακολούθησαν πολλές και διαρκείς τροποποιήσεις. Έτσι, αυξήθηκε κατά 250 δισεκατομμύρια δραχμές ανά έτος η φορολογία μιας δυναμικής παραγωγικής τάξης ελεύθερων επαγγελματιών και μικρομεσαίων επιχειρήσεων, βάσει της οποίας κινείται και συντηρείται κατά κύριο λόγο η εθνική μας οικονομία.
      Ο φόρος εισοδήματος των εταιρειών της περιόδου 1994-2001 αυξήθηκε κατά 412% έναντι  της σωρευτικής αύξησης του ΑΕΠ κατά 144%. Αυτό είχε σαν αποτέλεσμα τις πτωχεύσεις των μικρομεσαίων επιχειρήσεων οι οποίες ανέρχονται σε χιλιάδες την αδυναμία βελτίωσης της ανταγωνιστικότητας της οικονομίας και την αδυναμία αύξησης των επενδύσεων παρά τις σημαντικές εισροές που είχε τα τελευταία χρόνια η χώρα μας από την Ευρωπαϊκή Ένωση, ύψους περίπου δεκατριών τρισεκατομμυρίων δραχμών. 
      Κυρίες και κύριοι συνάδελφοι, η Κυβέρνηση διαθέτει ένα ποσό και οι εισηγητές που επιλέγονται έχουν το ταλέντο να κατορθώνουν κάθε φορά να παρουσιάζουν τα μαύρα άσπρα. Ούτε λίγο ούτε πολύ με το υπό συζήτηση νομοσχέδιο νιώθουμε –οι άλλες πτέρυγες της Βουλής πλην των κυβερνώντων- ότι τελικά αυτό το νομοσχέδιο δίνει παροχές στους πολίτες και δεν τους επιβαρύνει. Είναι όμως έτσι η εικόνα; Βεβαίως δεν είναι έτσι η πραγματικότητα. Και μ’ αυτό το νομοσχέδιο αλλά και με τις ρυθμίσεις που επιχειρεί η Κυβέρνηση, δεν φέρνει καμία βελτίωση σ’ αυτό που καθημερινά ο πολίτης αντιμετωπίζει. Γι’ αυτό η Κυβέρνηση οφείλει να προχωρήσει σ’ αυτήν την περιβόητη φορολογική μεταρρύθμιση μέσα από κανόνες και αρχές και με ένα ολοκληρωμένο νομοθετικό πλαίσιο, πάνω στο οποίο θα χρειαστεί στη συνέχεια να έρθουμε να κτίσουμε όλα εκείνα που χρειάζονται για τη λειτουργία του Κώδικα Βιβλίων και Στοιχείων. Γιατί αν τελικά έρθει από την Κυβέρνηση σας, κύριε Υπουργέ, αυτή η περιβόητη φορολογική μεταρρύθμιση είναι βέβαιο ότι όλα αυτά που συζητάμε σήμερα θα είναι ρυθμίσεις ξεπερασμένες και θα υποχρεωθούμε να πάμε στις ρυθμίσεις εκείνες προκειμένου η φορολογική μεταρρύθμιση να υποστηριχθεί μέσα από την καθιέρωση και την αξιοποίηση της επιστήμης αλλά και της τεχνολογίας.
      Βέβαια η Κυβέρνηση υποστηρίζει κάθε φορά ότι κάθε φορολογικό νομοσχέδιο που έρχεται είναι προϊόν αυστηρής επεξεργασίας και συνεργασίας με τις παραγωγικές τάξεις τις οποίες και αφορά. Διαπιστώνει κανείς από τη συζήτηση που κάναμε και αυτήν τη φορά στο Τμήμα που καλέσαμε τους φορείς να τοποθετηθούν στο υπό συζήτηση νομοσχέδιο και από τον Πρόεδρο του Οικονομικού Επιμελητηρίου Ελλάδος ότι κανένας διάλογος δεν έγινε. Η Κυβέρνηση φαίνεται ότι το διάλογο τον εννοεί μόνο ρητορικά όχι στην πράξη. Γιατί πώς εξηγείται να γίνονται ρυθμίσεις για την Πανελλήνια Ομοσπονδία Σωματείων Πωλητών Λαϊκών Αγορών, να γίνονται μεταβολές δηλαδή, να καθιερώνεται η ταμειακή μηχανή στις λαϊκές αγορές και να μην έχει γίνει συζήτηση με αυτούς τους ανθρώπους για να δουν οι συντάκτες του νομοσχεδίου και στη συνέχεια η Κυβέρνηση τελικά αν αυτοί οι άνθρωποι μ’ αυτήν τη ρύθμιση μπορούν να ανταποκριθούν σ’ αυτό που ζητάει σήμερα το Υπουργείο Οικονομικών. Από την άλλη μεριά έχουμε την Ομοσπονδία Μεσιτών Αστικών Συμβάσεων Ελλάδος που και αυτούς τους υποχρεώνει με τη ρύθμιση που προβλέπει στο υπό συζήτηση νομοσχέδιο η Κυβέρνηση να αλλάξει τρόπο λειτουργίας χωρίς να τους ρωτήσει και τους δημιουργεί ένα τεράστιο πρόβλημα –κατέθεσαν στην επιτροπή- και η Κυβέρνηση δεν έκανε το απλό. 
      Να αποσύρει τη διάταξη, να καλέσει τους ενδιαφερομένους να συζητήσει και να βρεθεί μια λύση τέτοια ώστε οι άνθρωποι αυτοί να μπουν μέσα στον κανόνα και να φορολογούνται όπως πρέπει και όχι να κατηγορούνται ότι φοροδιαφεύγουν χωρίς να γίνεται συζήτηση ώστε τελικά να ενταχθούν μέσα στο σύστημα φορολόγησης, που είναι και το ζητούμενο, για όλες τις κοινωνικές τάξεις.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης εισηγητής του Κ.Κ.Ε. έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, με τη συζήτηση του συγκεκριμένου νομοσχεδίου η Κυβέρνηση αρχίζει την πολλά υποσχόμενη φορολογική μεταρρύθμιση. Άλλωστε και εισηγητικά αναφέρεται ότι είναι ένα από τα πρώτα νομοσχέδια που έρχεται για συζήτηση και απ’ αυτό εξάγεται το συμπέρασμα ότι θα ακολουθήσουν και άλλα φορολογικά νομοσχέδια. Εξάλλου αναμένουμε και αύριο τις διαβόητες ρυθμίσεις-προτάσεις της Κυβέρνησης.
      Βέβαια για μας είναι ξεκάθαρο ότι αυτή η φορολογική μεταρρύθμιση γίνεται στα πλαίσια των καπιταλιστικών αναδιαρθρώσεων. Δηλαδή η φορολογική μεταρρύθμιση πρέπει κατά την Κυβέρνηση να ενταχθεί και να εξυπηρετεί τη μεγάλη πρόκληση της ανταγωνιστικότητας της ελληνικής οικονομίας, των ελληνικών επιχειρήσεων, να συμβάλει δηλαδή στην αύξηση της κεφαλαιοποίησης και βέβαια στην ενίσχυση της κερδοφορίας τους. Αυτή λοιπόν, την ταξική φορολογική μεταρρύθμιση προσπαθεί να την παρουσιάσει ως δεδομένη η Κυβέρνηση για την ενσωμάτωση της ελληνικής οικονομίας στις δομές της Ευρωπαϊκής Ένωσης. Γι’ αυτό και είναι συγκεκριμένη η τακτική προώθηση της αντιλαϊκής μεταρρύθμισης. Εξάλλου γινόμαστε μάρτυρες συνεχών διαρροών για τη φορολογία του κεφαλαίου, για ρυθμίσεις θεμάτων υπεράκτιων εταιρειών, για φορολογία φυσικών και νομικών προσώπων, φορολογία ακίνητης περιουσίας, αύξηση ή όχι των έμμεσων φόρων. Αυτή η τακτική δεν είναι τυχαία. Είναι συνεπής με τη χρόνια τακτική που ακολουθεί η Κυβέρνηση και σε άλλους τομείς. Σαλαμοποίηση, δηλαδή, των προωθούμενων μεταρρυθμίσεων, στην προκειμένη περίπτωση των φορολογικών, όπως έχει κάνει άλλωστε και κάνει και σε άλλους τομείς, επαναλαμβάνω ασφαλιστικό, εργασιακές σχέσεις, εισοδηματική πολιτική και άλλους.
      Έχει συγκεκριμένους στόχους. Πρώτον, ο αποπροσανατολισμός και ο έλεγχος των λαϊκών αντιδράσεων απέναντι στη βασική κατεύθυνση που είναι η μείωση της υπάρχουσας φορολογίας για το κεφάλαιο. Και βέβαια, είναι η αύξηση, από άλλη πηγή, των εσόδων και ιδίως από τους έμμεσους φόρους και από τους άμεσους φόρους των λαϊκών νοικοκυριών. Και σ’ αυτό το σημείο βέβαια, πρέπει να αναφέρουμε την υστέρηση των φορολογικών εσόδων που έχει μέχρι στιγμής ο προϋπολογισμός. Γι’ αυτό και βλέπουμε τη σπουδή της Κυβέρνησης, προκειμένου να μαζέψει αυτά τα οποία έχει προϋπολογίσει. Και ένα τέτοιο κλασικό παράδειγμα είναι ότι μέσα σ’ αυτό το νομοσχέδιο περιέχεται διάταξη με την οποία φορολογείται το επίδομα βιβλιοθήκης των εκπαιδευτικών και άλλων εργαζομένων που πολύ καλά γνωρίζουμε ότι το έδωσε η Κυβέρνησης προκειμένου να εμπλουτίσουν οι εκπαιδευτικοί και άλλοι τη βιβλιοθήκη τους, να παρακολουθούν δηλαδή την εξέλιξη του κλάδου τους και ενώ πληρώνουν το φόρο στην αγορά του βιβλίου, έρχεται τώρα η Κυβέρνηση να φορολογήσει και αυτό το επίδομα, την αποζημίωση. Είναι ένα κλασικό δηλαδή παράδειγμα της φορομπηχτικής σας πολιτικής.
      Κυρίες και κύριοι συνάδελφοι, υλοποιώντας αυτήν την τακτική η Κυβέρνηση, κατέθεσε το παρόν σχέδιο νόμου που χαρακτηρίζεται ως εύκολο ή νομοτεχνικό με απλουστεύσεις στην εφαρμογή του Κώδικα Βιβλίων και Στοιχείων για τον Φ.Π.Α. αλλά, όπως είπα και προηγούμενα, είναι η πρώτη δέσμη των μέτρων της αναμόρφωσης του φορολογικού συστήματος, δηλαδή θα ακολουθήσουν και άλλα νομοσχέδια. Αυτή, λοιπόν, η τακτική της σαλαμοποίησης της Κυβέρνησης εξυπηρετεί ακριβώς τις ανάγκες της προπαγάνδας της.
      Όμως πιστεύουμε ότι ο εργαζόμενος λαός δεν θα δει αποσπασματικά και μεμονωμένα αυτήν τη μεταρρύθμιση, γιατί αυτό είναι και η επιδίωξη της Κυβέρνησης. Ο λαός θα την εκτιμήσει στο σύνολό της από το οποίο προκύπτουν νέες προκλητικές φοροαπαλλαγές στο μεγάλο κεφάλαιο και νέα φορολογική επιβάρυνση για τους εργαζόμενους και συνταξιούχους. Και σ’ αυτό το σημείο θα πρέπει να αναφέρουμε ότι  φορολογικές αλλαγές – μεταρρυθμίσεις είχαμε και στο παρελθόν. Κυβέρνηση η Νέα Δημοκρατία το 1990-1992 και επιτρέψτε μου να αναφέρω ότι με αποφάσεις της μείωσε το συντελεστή φορολογίας των εισηγμένων στο χρηματιστήριο στο 35% και των μη εισηγμένων στο 40%. Στη φορολογία φυσικών προσώπων μείωσε τον ανώτατο φορολογικό συντελεστή από το 65% στο 45%. Παράλληλα προχώρησε σε σημαντικές αυξήσεις στην έμμεση φορολογία, άλλαξε δηλαδή τους συντελεστές του ΦΠΑ, μετακίνησε βασικά λαϊκά αγαθά από τον κατώτερο συντελεστή στους αμέσως επόμενους με δραματική επίπτωση δηλαδή στο λαϊκό εισόδημα. Το 1999 επί Κυβέρνησης ΠΑΣΟΚ έχουμε παραπέρα μείωση των ανωτάτων φορολογικών συντελεστών από το 40% στο 35% για τις εκτός χρηματιστηρίων ανώνυμες εταιρείες και για τα φυσικά πρόσωπα από το 45% στο 40%. Και βέβαια, αν υπάρχουν και συγχωνεύσεις των εταιρειών έχουμε παραπέρα μείωση της φορολογίας κατά δέκα μονάδες για τον πρώτο χρόνο και πέντε μονάδες για το δεύτερο. 
      Και σ’ αυτό το σημείο βλέπουμε μία ταυτόσημη πολιτική που ακολουθεί τόσο η Νέα Δημοκρατία, αλλά και οι Κυβερνήσεις του ΠΑΣΟΚ μέσα στα πλαίσια πάντοτε της κατεύθυνσης που έχει η Ευρωπαϊκή Ένωση. Και από την άλλη μεριά βέβαια η φορολογική κλίμακα  δεν έχει τιμαριθμοποιηθεί τόσα χρόνια. Και ξέρουμε πολύ καλά από τη μη τιμαριθμοποίηση ότι χάνουν οι μισθωτοί και οι συνταξιούχοι. Είναι δηλαδή αυτά τα οποία χρησιμοποιείτε πάντοτε προς όφελος του κεφαλαίου και σε βάρος των λαϊκών στρωμάτων.
      Έτσι, λοιπόν, με το παρόν νομοσχέδιο δεν αλλάζει ο χαρακτήρας του φορολογικού συστήματος. Κάνει ορισμένες απλουστεύσεις βέβαια, κυρίως για προεκλογική καθαρά κατανάλωση, για τη δήθεν εξυπηρέτηση του πολίτη. Άλλωστε και η τεχνολογία εξελίσσεται και το ξέρουμε αυτό πολύ καλά και ότι προσαρμόζεται και το ζήτημα του Κώδικα Βιβλίων και Στοιχείων σ’ αυτήν την εξέλιξη την τεχνολογική. Όμως η χρήση και αυτής της εξέλιξης της τεχνολογίας γίνεται μέσα στο καθορισμένο φορολογικό πλαίσιο. Γι’ αυτό και επαναλαμβάνω δεν αλλάζει το χαρακτήρα του φορολογικού νομοσχεδίου. 
      Η ουσία βέβαια του σχεδίου είναι αυτή που περιγράφεται στην εισηγητική έκθεση. Πρώτον, η μείωση του κόστους εξυπηρέτησης του φορολογικού συστήματος, δεύτερον η ενθάρρυνση της επιχειρηματικότητας με τη δημιουργία σύγχρονου πλαισίου απαλλαγμένου από ασάφειες και γραφειοκρατικές αγκυλώσεις. Και βέβαια είναι και τρίτος λόγος, η απελευθέρωση ανθρώπινου δυναμικού. Εμείς σας τονίζουμε ότι από 29.7.2002 δημοσιεύτηκε απόφαση του Υπουργείου Οικονομικών που μειώνει τις οργανικές θέσεις στις Δ.Ο.Υ. όλης της χώρας σε σχέση με τον οργανισμό του 1989. 
      Και σ’ αυτό το σημείο επειδή γίνεται η ενθάρρυνση της μικρομεσαίας επιχείρησης, θα πρέπει να αναφέρουμε εδώ με το ζήτημα της συνάφειας τι έχει γίνει. Δηλαδή τα αντικειμενικά κριτήρια τα οποία θεσπίσατε εσείς δεν ισχύουν και κάτω από εκβιασμό καλείτε τους μικρομεσαίους να περάσουν από το ταμείο του Υπουργείου Οικονομικών, προκειμένου να μαζέψετε αυτά τα οποία χαρίζετε από το άλλο χέρι προς το μεγάλο κεφάλαιο. Και είναι γνωστό τι έχετε προκαλέσει στους μικρούς και μεσαίους επαγγελματίες με το ζήτημα της συνάφειας. Παρ’ όλο ότι λέτε ότι χτυπιώνται ορισμένα ζητήματα μέσω του φορολογικού συστήματος, εγώ έχω να πω ότι και σ’ αυτό ακόμη το σημείο βλέπουμε ότι μία σειρά από μικρούς επαγγελματίες, τους εντάσσετε στη Β΄ Κατηγορία Βιβλίων. Είναι οι μικροπωλητές των λαϊκών αγορών, είναι οι ψιλικατζήδες, τα πρατήρια βενζίνης, όχι βέβαια του πετρελαίου, με την υποχρεωτική πλέον θέσπιση των ταμειακών μηχανών. Όχι ότι δεν χρειάζονται, ίσως να χρειάζονται και οι ταμειακές μηχανές αλλά το πρόβλημά σας είναι ότι έχετε στραμμένο τον κάθε έλεγχο στους μικρούς επαγγελματίες. Και βέβαια με παράνομο ή με νόμιμο τρόπο, πάντοτε φοροδιαφεύγει και φοροκλέπτει το μεγάλο κεφάλαιο. Είναι ένα ζήτημα βέβαια της αντιπαράθεσης που γίνεται χάρισμα μεγάλων φοροαπαλλαγών προς το κεφάλαιο, απώλειες εσόδων και από την άλλη μεριά ότι κάνετε τα πάντα προκειμένου να χτυπήσετε εκτός από τους μισθωτούς και συνταξιούχους και τους μικρούς επαγγελματίες. 
      Υπάρχουν και πολλές αντιφάσεις. Είπατε ότι περιορίζετε τη γραφειοκρατία. Από την άλλη, όμως, υπάρχει πληθώρα διατάξεων εδώ μέσα και επιβάλλετε βιβλία, όπως στους επισκευαστές επίπλων, μηχανών, μηχανημάτων, στους επιχειρηματίες πώλησης τροχόσπιτων, σκαφών αναψυχής, γεωργικών μηχανημάτων, ενοικίασης αυτοκινήτων κλπ. Και βέβαια ερχόμαστε και στους μεσίτες αστικών συμβάσεων, που και εκεί επιβάλλεται το βιβλίο. 
      Το ζήτημα δεν είναι αν θα πρέπει να βάλετε ή όχι το βιβλίο. Εμείς πιστεύουμε ότι μ’ αυτό κάνετε το άλλο, γιατί μέσα απ’ αυτόν τον τρόπο αναγκάζετε πλέον να γράφεται μέσα σ’ αυτό το βιβλίο η πραγματική αξία του αντικειμένου στην αγορά ή στην πώληση. Και βέβαια ο φόρος θα υπολογίζεται πάνω στην πραγματική αξία και όχι στην αντικειμενική, όπως γίνεται μέχρι τώρα. Είναι δηλαδή ένας τρόπος πρόσθετης φορολόγησης της ακίνητης περιουσίας. Και είναι το πρώτο βήμα. Θα ακολουθήσει βέβαια και το νομοσχέδιο, το οποίο έχετε έτοιμο, για τη φορολογία της ακίνητης περιουσίας ιδίως των μικρών και μεσαίων στρωμάτων.
      Όσον αφορά τις υπεράκτιες εταιρείες –αναφέρθηκε και ο εισηγητής της Πλειοψηφίας- εντάσσονται στον Κώδικα Βιβλίων και Στοιχείων. Δεν είναι εκεί το ζήτημα. Έχουμε γίνει μάρτυρες δηλώσεων και συνεντεύξεων του Υπουργού Εθνικής Οικονομίας που λέει «θα δώσουμε ιδιαίτερα κίνητρα προκειμένου αυτές οι εταιρίες να έρθουν μέσα στη χώρα μας», δήθεν ότι θα έχουμε φορολογικά έσοδα. Είναι γνωστό, όμως, ότι μέσα απ’ αυτές τις υπεράκτιες εταιρείες υπάρχει μεγάλη φοροδιαφυγή και ιδίως ξέπλυμα χρημάτων. Εμείς θα περιμέναμε να έρθει ολοκληρωμένη η πρόταση της Κυβέρνησης γι’ αυτό το σοβαρό ζήτημα και όχι έτσι αποσπασματικά. Και δεν είναι βέβαια σημαντικό να εντάσσονται στον Κώδικα Βιβλίων και Στοιχείων γιατί έχουν άλλους τρόπους φοροδιαφυγής. 
      Στην αρμόδια επιτροπή ακούστηκε και από την Κυβέρνηση αλλά και από τον εισηγητή της Πλειοψηφίας, ότι γίνονται ευνοϊκές ρυθμίσεις για τους αγρότες. Δηλαδή τη μη έκδοση δελτίου αποστολής για τους αγρότες ή την προσθήκη μιας νέας κατηγορίας στα τέλη κυκλοφορίας φορτηγών μέχρι χίλια πεντακόσια κιλά μεικτού βάρους, τα εμφανίζουμε ως ευνοϊκές ρυθμίσεις για τους αγρότες.
      Κοιτάξτε όμως τώρα, κυρίες και κύριοι συνάδελφοι, τα εξής: Στα πλαίσια της συνολικής αγροτικής πολιτικής πρέπει να δούμε και αυτές τις δήθεν ευνοϊκές ρυθμίσεις. Εκεί αν εντάξουμε το πρόβλημα θα δούμε τη μεγάλη μείωση του αγροτικού εισοδήματος. Και αυτό βγαίνει μέσα από τα επίσημα στοιχεία της Εθνικής Στατιστικής Υπηρεσίας και από τα στοιχεία της «EUROSTAT». Και ποιο είναι το μεγάλο και σοβαρότερο ζήτημα; Ότι είναι κατεύθυνση της Ευρωπαϊκής Ένωσης και της Κυβέρνησης μέσα από την ενδιάμεση αναθεώρηση της Κοινής Αγροτικής Πολιτικής το μαζικό ξεκλήρισμα της φτωχής και μεσαίας αγροτιάς. 
      Και πρέπει επιτέλους να απαντήσει η Κυβέρνηση και ο ίδιος ο Πρωθυπουργός στο μεγάλο ζήτημα του βαμβακιού, αυτό το παιχνίδι το οποίο παίξατε, ότι εγγυηθήκατε την τιμή στις 270 με 280 δραχμές το κιλό και αυτήν την ώρα παίρνει ο βαμβακοπαραγωγός 215 δραχμές. Θα καλυφθεί η υπόλοιπη διαφορά; Δώστε μία επίσημη απάντηση σ’ αυτήν τη δέσμευση της Κυβέρνησης και του κυρίου Πρωθυπουργού γιατί φαίνεται για μία ακόμη φορά πόσο δημαγωγικά φέρεσθε απέναντι στους αγρότες. Δεν μπορείτε να επικαλείσθε αυτές τις δήθεν ευνοϊκές ρυθμίσεις για να καλύψετε την αντιαγροτική πολιτική. 
      Αναφέρει επίσης το σχέδιο νόμου και την αύξηση των τελών κυκλοφορίας. Εμείς αυτό το βλέπουμε μέσα στα γενικότερα πλαίσια της ακρίβειας, στην άνοδο των τιμών και του πληθωρισμού. Η Κυβέρνηση δημαγωγικά, απ’ ό,τι μας είπε στην αρμόδια κοινοβουλευτική επιτροπή, αλλά και σήμερα ο εισηγητής της Πλειοψηφίας, ηγείται και καλεί το καταναλωτικό κοινό σε μποϋκοτάζ απέναντι σε αυτούς οι οποίοι κερδοσκοπούν. Μα, αυτοί οι οποίοι κερδοσκοπούν, κερδοσκοπούν μέσα σε ένα συγκεκριμένο πλαίσιο δράσης. Και όλους αυτούς τους μηχανισμούς τους καθορίζει η Κυβέρνηση. Είναι η κυβερνητική πολιτική εκείνη που επιτρέπει στο μεγάλο κεφάλαιο να ανεβάζει τις τιμές, είτε μέσα από τις υποτιμολογήσεις, υπερτιμολογήσεις, αλλά και μέσα από τα ολιγοπώλια, τα οποία έχουν πλέον δημιουργηθεί και ελέγχουν την αγορά και την παραγωγή και τη διάθεση και τα πάντα. 
      Άρα, λοιπόν, είσθε εσείς οι υπεύθυνοι για την ακρίβεια που μαστίζει τα φτωχά και λαϊκά στρώματα γενικότερα. 
      Και το ζήτημα βέβαια δεν είναι οι ανακοινώσεις για λευκές και μαύρες λίστες των Υπουργών. Αυτά να τα αφήσετε κατά μέρος. Δεν πείθετε τον εργαζόμενο λαό που χτυπιέται. Διότι από τη μία μεριά έχετε σε διατίμηση την εργασία -δηλαδή τα μεροκάματα και οι μισθοί είναι καθηλωμένοι- και από την άλλη στα πλαίσια της ελεύθερης αγοράς που κυριαρχείται από τα μονοπώλια και τις πολυεθνικές, έχετε αφήσει την ασυδοσία των κερδών. Και βέβαια από εκεί πηγάζει και η ακρίβεια.
      Όσον αφορά τους δημόσιους οργανισμούς, ΟΤΕ, ΔΕΗ, ΕΥΔΑΠ, υπάρχουν τα τιμολόγια, τα οποία τα αυξάνετε σε χρονιάτικη βάση. 
      Και βέβαια έχουμε μία εξήγηση, ότι θέλετε αυτές οι δημόσιες επιχειρήσεις να είναι κερδοφόρες, προκειμένου είτε μέσα από το xρηματιστήριο είτε μέσα από στρατηγικούς επενδυτές να προχωρήσετε τις διαρθρωτικές αλλαγές που κάνετε, δηλαδή τις ιδιωτικοποιήσεις και το ξεπούλημα αυτών των κερδοφόρων επιχειρήσεων του δημοσίου. Έτσι, λοιπόν, πιστεύουμε ότι και αυτή η αύξηση των τελών μέχρι 12,5% είναι πολύ μεγάλη και συντελεί, αν θέλετε, σ’ αυτήn την ακρίβεια, όπως και οι άλλες αυξήσεις. 
      Για μας το ζήτημα είναι ότι η ευθύνη είναι της Κυβέρνησης και είναι μέσα στα πλαίσια της Οικονομικής και Νομισματικής Ένωσης. Φαίνεται ξεκάθαρα το παιχνίδι που παίξατε και με το ευρώ, τότε που δημαγωγικά και άλλες πτέρυγες της Βουλής βγήκαν και έλεγαν ότι τώρα έχουμε σταθερό νόμισμα και ότι θα υπάρξει μείωση των τιμών. Είδαμε μείωση των μισθών και των μεροκάματων, αλλά δεν είδαμε μείωση των τιμών στα αγαθά και ιδίως στα προϊόντα λαϊκής κατανάλωσης. Απεναντίας είχαμε αυξήσεις. 
      Για τους γουνοποιούς, κύριοι συνάδελφοι, δεν είναι ευνοϊκή η μεταρρύθμιση. Ακολουθεί τα πατήματα των προηγούμενων ρυθμίσεων που το Κομμουνιστικό Κόμμα Ελλάδας είχε προειδοποιήσει ότι μεταθέτουν το πρόβλημα για τα επόμενα χρόνια. Και σήμερα το ζούμε. Πρέπει να δούμε αυτήν τη ρύθμιση στη γενικότερη περιφερειακή και οικονομική πολιτική της Κυβέρνησης. 
      Ξέρετε ότι η δυτική Μακεδονία αυτήν την ώρα μαστίζεται από μεγάλη ανεργία, ότι ο πρωτογενής τομέας είναι χτυπημένος, ότι ξεκληρίζεται η μικρή και μεσαία αγροτιά, ότι μεταποίηση δεν  υπάρχει. Όποια εργοστάσια παραγωγής και μεταποίησης υπήρχαν στην ξυλεία στα Γρεβενά κλείσανε. Εδώ και δεκαπέντε, είκοσι χρόνια την κρίση που αντιμετώπισε ο τομέας των γουνοποιών και τις αλλαγές που έγιναν στη Σοβιετική Ένωση τις πληρώνουν τώρα ο μικρός και μεσαίος επιχειρηματίας. Και βέβαια οι ρυθμίσεις αυτές δεν είναι για να δώσουν διέξοδο, αλλά για να προσθέσουν. 
      Ακούστε, κυρίες και κύριοι συνάδελφοι. Τεσσεράμισι δισεκατομμύρια ήταν το αρχικό κεφάλαιο που δανείστηκαν περίπου χίλιες πεντακόσιες μικρές και μεσαίες επιχειρήσεις. Τριάντα πέντε δισεκατομμύρια έχουν πάρει μέχρι τώρα οι τράπεζες. Και έρχεται η Κυβέρνηση τώρα με αυτή τη ρύθμιση και λέει «θέλω και άλλα 23 δισεκατομμύρια». Δηλαδή 58 δισεκατομμύρια συνολικά να τα πληρώσουν οι μικροί και οι μεσαίοι γουνοποιοί. Με αυτή τη ρύθμιση δεν μπορούν και ο χρόνος είναι πολύ μικρός. Μέσα σε δύο-τρεις μήνες πρέπει να τα δώσουν όλα. Οι γουνοποιοί έχουν συγκεκριμένη πρόταση που θα δώσει μια ανάσα. Θα πρέπει όμως να ακολουθηθεί και μία διαφορετική πολιτική για την ανάπτυξη του κλάδου της γούνας στην περιοχή.
      Άρα εμείς λέμε ότι θα πρέπει να κάνετε αποδεκτή την πρόταση των φορέων που διαφώνησαν και να μη στέκεστε εδώ και να λέτε ότι είναι ευνοϊκή. Ευνοϊκή ήταν η ρύθμιση που κάνατε την προηγούμενη εβδομάδα μέσα στη Βουλή, όταν διαγράψατε με μία μονοκοντυλιά τριακόσια δισεκατομμύρια χρέη που είχαν οι οικοδομικές επιχειρήσεις προς το μεγαλύτερο οικονομικό κοινωνικό ασφαλιστικό οργανισμό που ήταν το ΙΚΑ. Με μια μονοκοντυλιά και με τη σύμπραξη της Νέας Δημοκρατίας διαγράψατε 300 δισεκατομμύρια δραχμές και εδώ λέτε ότι 23 δισεκατομμύρια πρέπει να τα εισπράξετε οπωσδήποτε. Και βάζετε στο ξεπούλημα και την ακίνητη περιουσία των μικρών και μεσαίων επιχειρήσεων απαλλάσσοντας, λέτε, την πρώτη κατοικία.  Μεγάλη φιλέσπλαχνη πολιτική, κύριοι της Κυβέρνησης!
      Εμείς πιστεύουμε ότι θα μας δοθεί η δυνατότητα να πούμε περισσότερα στην κατ’ άρθρον συζήτηση. Κλείνω με την παρατήρηση ότι στο συγκεκριμένο νομοσχέδιο το άρθρο 12 παράγραφος 12 έχει χαριστικές ρυθμίσεις για τη διευκόλυνση των χορηγών προς την «ΑΕ ΑΘΗΝΑ 2004». Επιτρέπεται λέει η δημιουργία κοινοπραξιών του Κώδικα Βιβλίων και Στοιχείων ανεξάρτητα των προϋποθέσεων της παραγράφου 2 του άρθρου 2 του προεδρικού διατάγματος 186 του 1992. Ζητήσαμε, κυρίες και κύριοι συνάδελφοι, διευκρινίσεις μέσα στην επιτροπή και δεν μας δόθηκαν. 
      Εμείς πιστεύουμε ότι το σχέδιο νόμου που έχει κατατεθεί στη Βουλή για τον αθλητισμό, το οποίο περιλαμβάνει  το άρθρο 82 που έχει 20 παραγράφους για τα ολυμπιακά έργα συνδέεται μ’ αυτήν τη ρύθμιση, γιατί σχεδιάζεται μια προνομιακή μεταχείριση των χορηγών στην ανάθεση έργων απευθείας από την «Αθήνα 2004». Ξέρουμε πολύ καλά ποίοι είναι οι χορηγοί. Με το ένα θα δώσουν τη χορηγία και με το άλλο χέρι με την ανάθεση που θα γίνει και από τα Υπουργεία και από την «ΑΘΗΝΑ 2004» θα  πάρουν και τα έργα χωρίς διαγωνισμούς. Είναι δηλαδή μέσα στην τακτική σας να χαρίζετε και τα μεγάλα ολυμπιακά έργα χωρίς διαγωνισμό. 
      Με αυτές τις προϋποθέσεις, κύριε Πρόεδρε, καταψηφίζουμε το παρόν νομοσχέδιο, γιατί πιστεύουμε ότι δεν αλλάζει ούτε την κατεύθυνση του φορολογικού συστήματος ούτε τη συνολική πολιτική της Κυβέρνησης. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η ειδική αγορήτρια του Συνασπισμού της Αριστεράς και της Προόδου κ. Δαμανάκη.
      ΜΑΡΙΑ ΔΑΜΑΝΑΚΗ: Κυρία και κύριοι συνάδελφοι, το σημερινό νομοσχέδιο δεν είναι μείζονος σημασίας. Είναι ένα  νομοσχέδιο, το οποίο αφορά κυρίως διαδικαστικά θέματα, θέματα που ρυθμίζουν τις διαδικασίες για τον Κώδικα Βιβλίων και Στοιχείων και άλλα ζητήματα του φορολογικού συστήματος που αφορούν κυρίως την επιχειρηματική δραστηριότητα.
      Οι διατάξεις του νομοσχεδίου προχωρούν  σε ορισμένες απλουστεύσεις σε σχέση με το υπάρχον φορολογικό σύστημα. Γι’ αυτό εμείς ψηφίζουμε το νομοσχέδιο επί της αρχής. Θεωρούμε ότι κινείται σε θετική κατεύθυνση, διότι συμβάλλει στη μείωση του λογιστικού κόστους, το οποίο είναι βαρύ ιδίως για τις μικρές και μεσαίες επιχειρήσεις. Συμβάλλει επίσης στην απελευθέρωση δυναμικού από το φορολογικό ελεγκτικό μηχανισμό ώστε, να ασχοληθεί σοβαρά με το θέμα του ελέγχου και της πάταξης της φοροδιαφυγής. Εν τέλει βοηθά και τις ίδιες τις υπηρεσίες του Υπουργείου να έχουν μία πληρέστερη εικόνα για το φορολογικό σύστημα και τη φορολογητέα ύλη.
      Αυτό νομίζω ότι καμία πτέρυγα δεν το αρνείται παρ’ όλα όσα ακούγονται εδώ. Κανείς δεν μπορεί να αρνηθεί ότι οι συγκεκριμένες διατάξεις του νομοσχεδίου έχουν αυτές τις θετικές επιπτώσεις. Εξάλλου όλοι οι κοινωνικοί φορείς που ήρθαν πράγματι στην επιτροπή της Βουλής όπου συζητήσαμε το νομοσχέδιο -το Οικονομικό Επιμελητήριο, η ΓΕΣΕΒΕ, το Εμποροβιομηχανικό Επιμελητήριο- είχαν αυτήν τη γνώμη, διότι οι διατάξεις κινούνται σε θετική κατεύθυνση.
      Αυτός –επαναλαμβάνω- είναι ο λόγος που μας κάνει ευθύς εξαρχής να ψηφίσουμε το νομοσχέδιο. Όμως το νομοσχέδιο –και θέλω εδώ να είμαι πολύ σαφής- δεν συνιστά σε καμία περίπτωση φορολογική μεταρρύθμιση. 
      Το φορολογικό σύστημα, το οποίο έχουμε στην Ελλάδα είναι ίσως το πιο πολύπλοκο, γραφειοκρατικό και αναποτελεσματικό, θα έλεγα, από τα φορολογικά συστήματα που υπάρχουν στις χώρες της Ευρωπαϊκής Ένωσης. Επιπλέον είναι και ένα εξαιρετικά άδικο φορολογικό σύστημα. 
      Λέω ότι είναι γραφειοκρατικό και αναποτελεσματικό διότι εν τέλει στην Ελλάδα αυτό το οποίο υπάρχει ως φορολογική απόδοση είναι μικρό. Επειδή ακούγονται διάφορα τον τελευταίο καιρό, ιδιαίτερα από την πλευρά των οπαδών του νεοφιλελευθερισμού, που δεν τους βρίσκει κανείς μόνο στο χώρο της Νέας Δημοκρατίας, αλλά υπάρχουν και σε άλλα κόμματα, οφείλω να κάνω σαφές ότι εμείς δεν υποστηρίζουμε, η Αριστερά δεν μπορεί να υποστηρίζει συνεχώς τη μείωση των φόρων. 
      Οι φόροι είναι αναγκαίοι, εάν θέλουμε κοινωνική πολιτική, εάν θέλουμε να αμβλυνθούν οι κοινωνικές ανισότητες, εάν θέλουμε να έχουμε δαπάνες για υγεία, για παιδεία κλπ. Στην Ελλάδα το ποσοστό του Ακαθάριστου Εθνικού Προϊόντος που αντιστοιχεί στη φορολογία είναι μικρότερο απ’ ό,τι σε άλλες χώρες της Ευρώπης.
      Να είμαστε λοιπόν σαφείς. Το πρόβλημα δεν είναι λιγότεροι φόροι γενικώς, αλλά λιγότεροι φόροι στα φτωχότερα και λαϊκά στρώματα, στους μισθωτούς και τους συνταξιούχους που υπερφορολογούνται –αυτό είναι το κύριο θέμα- και φορολόγηση των μεγάλων εισοδημάτων. Να φορολογηθούν επιτέλους οι έχοντες και οι κατέχοντες, οι οποίοι δυστυχώς και στην Ελλάδα δεν φορολογούνται.
      Υπάρχει λοιπόν στην Ελλάδα φοροδιαφυγή. Η φοροδιαφυγή –και αυτό επίσης θέλω να το διευκρινίσω- δεν αφορά μόνο τις μεγάλες επιχειρήσεις. Φοροδιαφυγή υπάρχει και σε μικρότερες επιχειρήσεις. Θα έλεγα –για να συνεννοηθούμε εδώ- ότι συνήθως οι οργανωμένες επιχειρήσεις με τα οργανωμένα λογιστήρια, με τους πολλούς υπαλλήλους, έχουν μια δυσκολία να προχωρήσουν σε αυτό που θα έλεγα «πρωτόλεια φοροδιαφυγή», τη φοροδιαφυγή δηλαδή που είναι συνηθισμένη στην Ελλάδα.
      Αλλά ας μην γελιόμαστε. Αυτό δεν σημαίνει ότι οι μεγάλες επιχειρήσεις δεν φοροδιαφεύγουν. Εδώ υποτίθεται ότι η Αμερική που έχει τους πιο ισχυρούς φορολογικούς ελέγχους και τις ανεξάρτητες φορολογικές αρχές και όμως τα τελευταία σκάνδαλα –και αναφέρομαι στα σκάνδαλα της «ENRON» και άλλων κολοσσών- απέδειξαν ότι υπήρχε στην Αμερική ένας μεγάλος πυλώνας, τον οποίο θα μπορούσα να ονομάσω «νόμιμη φοροδιαφυγή», όπως υπήρχαν και πολύ μεγάλες επιχειρήσεις που δεν θα έλεγα ακριβώς ότι δρούσαν έτσι, αλλά κινούνταν στα όρια της νομιμότητας. Εκεί κάπου στα όρια της νομιμότητας φρόντιζαν να έχουν και τα λογιστικά τους βιβλία εντάξει και εν τέλει να συνεισφέρουν πολύ λιγότερο στον κρατικό κορβανά. 
      Επομένως για μας η φοροδιαφυγή υπάρχει και στις μικρές και στις μεσαίες επιχειρήσεις και στις μεγαλύτερες. Εμείς δεν μπορούμε να είμαστε αντίθετοι στην προσπάθεια να ελεγχθεί η φοροδιαφυγή των μικρών και μεσαίων επιχειρήσεων. Καλώς γίνεται αυτή η προσπάθεια αλλά βεβαίως, εάν μιλούμε για σοβαρό φορολογικό έλεγχο, επιτέλους κάποια στιγμή θα πρέπει και οι μεγάλες επιχειρήσεις να μπουν στο στόχαστρο της Κυβέρνησης.
      Είπα όμως πριν ορισμένα γενικότερα για τη φορολογική μεταρρύθμιση και θα ήθελα να τα τεκμηριώσω.
      Πρώτα-πρώτα είναι γεγονός και αυτό πιστεύω ότι ο κύριος Υπουργός δεν μπορεί να το αρνηθεί γιατί ακούμε διάφορα για το πόσο καλό είναι το φορολογικό μας σύστημα, ότι στην Ελλάδα η αναλογία έμμεσων άμεσων φόρων είναι από τις χειρότερες στην Ευρώπη. Και για να είμαστε σαφείς, ριζική μεταρρύθμιση ή έστω μεταρρύθμιση –ας αφήσουμε τον όρο «ριζική»- του φορολογικού συστήματος χωρίς μια σοβαρή αλλαγή αυτής της σχέσης, έμμεσων άμεσων φόρων δεν νοείται. Είναι επίσης βέβαιον ότι στην Ελλάδα οι μισθωτοί και οι συνταξιούχοι φορολογούνται δυσανάλογα με αυτό που συνεισφέρουν στο εισόδημα. Χωρίς τέτοιου είδους διαρθρωτικές αλλαγές στη φορολογία, φορολογική μεταρρύθμιση δεν νοείται. Η φορολογική μεταρρύθμιση δεν είναι απλοποιήσεις. Αλλά πολύ περισσότερο δεν μπορούμε να μιλήσουμε για φορολογική μεταρρύθμιση η οποία εξαγγέλλεται με δόσεις, άλλα σήμερα για τις διαδικασίες, άλλα αύριο για τη φορολογία κεφαλαίου, άλλα μεθαύριο για τη φορολογία ακίνητης περιουσίας, άλλα μεθαύριο για τη φορολογία εισοδήματος. 
      Η φορολογική μεταρρύθμιση προϋποθέτει μια συνολική στόχευση της απόδοσης του φορολογικού συστήματος και μια εκτίμηση της εισφοράς κάθε κοινωνικού στρώματος σ’ αυτό που λέμε φορολογικό έσοδο. Αλλιώς για μας τουλάχιστον δεν έχει νόημα.
      Έτσι λοιπόν πολύ φοβούμαι ότι παρ’ όλα όσα ακούγονται και αυτή η Κυβέρνηση δεν πρόκειται να δώσει μια ουσιαστική φορολογική μεταρρύθμιση. Θέλω εδώ να θυμίσω στους παλαιότερους, σε όσους είμαστε από παλιά σ’ αυτήν την Αίθουσα ότι κάθε χρόνο ψηφίζουμε στη Βουλή ένα έως δύο φορολογικά νομοσχέδια, εγώ δε θυμάμαι τόσα χρόνια που είμαι Βουλευτής κάποια χρονιά που να μην ψηφίσουμε φορολογικό νομοσχέδιο. Κάθε χρόνο ελαφρύνονται τα φτωχότερα στρώματα, κάθε χρόνο γίνεται φορολογική μεταρρύθμιση, αλλά κακά τα ψέματα, το φορολογικό σύστημα της Ελλάδας ανατρέχει στη δεκαετία του 1950. Έκτοτε υπήρξαν φορολογικοί νόμοι, υπήρξαν μπαλώματα σε ένα ύφασμα το οποίο έχει ουσιαστικά καταλήξει να είναι μια κουρελού.
      Εάν θέλουμε να κάνουμε σοβαρό φορολογικό σύστημα με τομές πρέπει να γίνει κοινωνικός διάλογος εφ’ όλης της ύλης και να γίνει μεταρρύθμιση εφ’ όλης της ύλης. Αυτά τα λέω για να διευκρινίσω την άποψή μου απέναντι σε όλο αυτό που λέγεται φορολογική μεταρρύθμιση. Αυτό βεβαίως κατά την άποψή μου δε μειώνει το γεγονός ότι το νομοσχέδιο κινείται σε θετική κατεύθυνση.
      Εμείς δεν υποτιμούμε τις διαδικασίες και θα έλεγα ότι δεν τις υποτιμούν και οι πολίτες, κύριοι Βουλευτές. Δε συμφωνώ με την άποψη που ακούστηκε εδώ ότι οι διαδικασίες δεν έχουν καμία σημασία και ότι σημασία έχει ποιος πληρώνει. Η μεγάλη πλειοψηφία των Ελλήνων πολιτών ταλαιπωρείται αφάνταστα και πολύ περισσότερο ταλαιπωρείται αφάνταστα ο οποιοσδήποτε έχει σχέση με αυτό που λέμε στην Ελλάδα σύγχρονη ελληνική επιχειρηματικότητα.
      Άρα η απλούστευση των διαδικασιών είναι ένα θετικό στοιχείο το οποίο όμως δεν εξαντλείται μέχρι τέλους. Διότι, όπως και πάλι παρακολουθήσαμε οι Βουλευτές στη διεξοδική συζήτηση που έγινε στην Κοινοβουλευτική Επιτροπή, το κύριο μέτρο, όπως όλοι οι ειδικοί επί των φορολογικών θεμάτων μας είπαν, που πρέπει να ληφθεί είναι η πλήρης διασταύρωση στοιχείων ή εν πάση περιπτώσει μια ουσιαστική διασταύρωση φορολογικών στοιχείων η οποία συνδέεται με μια πλήρη εφαρμογή σύγχρονης τεχνολογίας και η οποία αυτή τη στιγμή δεν υπάρχει. Βρίσκεται μακράν αυτού του νομοσχεδίου και βρίσκεται μακράν και των στοχεύσεων των ρυθμίσεων  διότι έχει σχέση και με τις τεχνολογικές υποδομές του Υπουργείου Οικονομικών αλλά και με την εκπαίδευση του προσωπικού ώστε να ανταποκρίνεται στα σύγχρονα δεδομένα. 
      Επομένως λοιπόν ούτε στον τομέα της απλούστευσης εξαντλείται η ανάγκη μιας φορολογικής μεταρρύθμισης με αυτό το νομοσχέδιο αλλά ούτε βεβαίως και συνιστούν  φορολογική μεταρρύθμιση οι επιμέρους αλλαγές που δεν αλλάζουν την κοινωνική διάρθρωση των φόρων. Διότι για να συνεννοηθούμε για εμάς η φορολογική μεταρρύθμιση συνδέεται με την κοινωνική διάρθρωση των φόρων για να είναι σαφές και τι υποστηρίζω αυτή τη στιγμή. Αυτά λοιπόν όσον αφορά το νομοσχέδιο και τη μεταρρύθμιση.
      Τώρα, επειδή δεν έχω πολύ χρόνο, θα ασχοληθώ και με ορισμένα επιμέρους ζητήματα τα οποία όμως έχουν μια γενικότερη σημασία. 
      Το νομοσχέδιο αναφέρεται στο περίφημο θέμα των τελών κυκλοφορίας αυτοκινήτων τα οποία αυξάνονται γενικώς σε μια τάξη μεγέθους του 10% έως 15%. Δεν συμφωνούμε καθόλου με αυτή τη λογική για τους εξής λόγους: Πρώτα-πρώτα επειδή δεν πιστεύουμε ότι η αύξηση των τελών κυκλοφορίας μπορεί να  γίνεται με αυτόν τον τρόπο. 
      Δεν είναι δυνατόν να υπάρχει μια κατ’ αποκοπή αύξηση των τελών κυκλοφορίας και να μην λαμβάνονται υπόψη ορισμένα κοινωνικά κριτήρια. Δεν αντιλαμβάνομαι δηλαδή, το λόγο που πρέπει να υπάρξει αύξηση των τελών κυκλοφορίας στα δίκυκλα μικρού κυβισμού. Ο εργαζόμενος που πηγαίνει με το «παπάκι» στη δουλειά του, πληρώνει κάποια τέλη κυκλοφορίας. Κανονικά δεν θα έπρεπε να πληρώνει. Θα έπρεπε να είναι και κίνητρο αυτό. Ή και για το αυτοκίνητο μικρού κυβισμού δεν θα έπρεπε να πληρώνουν τέλη κυκλοφορίας, εφόσον φυσικά είναι το μοναδικό στην οικογένεια. Αν μιλούμε για ένα λογικό κυβισμό αυτοκινήτου, μέχρι χίλια διακόσια κυβικά, που είναι και το μοναδικό στην οικογένεια, δεν καταλαβαίνω γιατί πρέπει να αυξήσουμε τα τέλη κυκλοφορίας. Από εκεί και πέρα θα μπορούσε να υπάρξει αύξηση συνδεδεμένη με τον πληθωρισμό και στα αυτοκίνητα του μεγάλου κυβισμού πολύ περισσότερο αν υπάρχουν δύο και τρία σε μία οικογένεια. Εκεί να υπάρξει μία αύξηση και μεγάλη αν θέλετε. Αλλά αυτή η λογική της κατ’ αποκοπής φορολόγησης, η λογική των έμμεσων φόρων, σε καμία περίπτωση δεν μπορεί να μας βρει σύμφωνους.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ ) 
      Υπάρχει όμως και μία άλλη πλευρά πέρα απ’ αυτή τη λογική, με την οποία καθόλου δεν συμφωνούμε. Υπάρχει η περίφημη πλευρά της ανόδου του πληθωρισμού  για την οποία γίνεται πολύ συζήτηση τις τελευταίες ημέρες. Η Κυβέρνηση μάχεται κατά της αύξησης του πληθωρισμού –έτσι τουλάχιστον διακηρύσσει σε όλους τους τόνους- και καλεί τους καταναλωτές να πάρουν την υπόθεση στα χέρια τους. 
      Οι καταναλωτές θα πρέπει να αντιδράσουν και το καταναλωτικό κοινό στην Ελλάδα ασφαλώς έχει να παίξει πολύ σημαντικό ρόλο. Ελπίζω ότι κάποια στιγμή θα τον παίξει. Και ο ρόλος του δεν είναι μόνο να κοιτά τις τιμές στα «super market». Κυρίως ο ρόλος ενός καταναλωτικού κοινού, κατά την άποψή μου, είναι να καλλιεργήσει και πρότυπα σωστού καταναλωτή. Πρέπει να καταργήσει έναν υπερβάλλοντα καταναλωτισμό ο οποίος υπάρχει και ορισμένες φορές, ιδιαίτερα στην Ελλάδα καταλήγει σε φαινόμενα τα οποία δεν έχουν καμία σχέση με τη σύγχρονη πραγματικότητα. Πρέπει να οδηγήσει τους ανθρώπους σε μία διαβίωση σύμφωνα με τις πραγματικές ανάγκες τους και όχι σύμφωνα με τις ανάγκες που καλλιεργούνται από τα μέσα μαζικής επικοινωνίας ή απ’ αυτούς που θέλουν να πουλήσουν. Πρέπει να δώσει δηλαδή και ένα κριτήριο στον καταναλωτή. Αυτό είναι μία μεγάλη υπόθεση. Δεν είναι όμως της ώρας και οπότε να μην αναφερθώ αναλυτικά. 
      Πάντως και εμείς συμφωνούμε ότι οι καταναλωτές πρέπει να αντιδράσουν όπως και το κίνημά τους έχει να παίξει σημαντικό ρόλο.
      Η Κυβέρνηση αν θέλει να μιλήσει ουσιαστικά για προσπάθεια τιθάσευσης του πληθωρισμού θα πρέπει κατ’ αρχήν να αναφερθεί στις αποφάσεις που την αφορούν. Νομίζω ότι δεν μπορεί να λέει ότι θα τιθασευτεί ο πληθωρισμός και από την άλλη πλευρά τα τέλη κυκλοφορίας να αυξάνονται κατά 10% και 12%. Δεν μπορεί να λέει ότι θα τιθασευτεί ο πληθωρισμός και την ίδια στιγμή οι «ΔΕΚΟ» να προχωρούν σε αυξήσεις. Βεβαίως οι καταναλωτές πρέπει να αντιδράσουν, βεβαίως πρέπει να κάνουν ό,τι μπορούν –και εμείς υποστηρίζουμε τις κινητοποιήσεις τους- αλλά πρέπει αυτά να μπουν σε λογικά πλαίσια. Ούτε είναι δυνατόν να καλλιεργούμε αυταπάτη ότι σε ορισμένους τομείς οι καταναλωτές θα αντιδράσουν και θα επιτύχουν αποτέλεσμα. Το λέω αυτό γιατί αυτές τις μέρες στη Βουλή κουβεντιάζουμε για το σοβαρό θέμα των πετρελαιοειδών, για έναν τομέα που είναι φανερό ότι υπάρχει καρτέλ, στον οποίο οι τιμές καθορίζονται με βάση ολιγοπωλιακές καταστάσεις. Ο τομέας των καυσίμων, είναι ο πιο «καρτελοποιημένος», και ας μου επιτραπεί η έκφραση, γιατί δεν είναι σωστή. Στο πλαίσιο του ρεαλισμού –για να έχουμε και μία αίσθηση πραγματικότητας- βεβαίως και οι καταναλωτές θα κάνουν ό,τι μπορούν.
      Οι αυξήσεις στα τέλη κυκλοφορίας, όμως, δίνουν έναν άλλο τόνο. Νομίζω ότι η Κυβέρνηση άκουσε και τις απόψεις των ειδικών. Πραγματικά τα έσοδα που θα εισπράξει απ’ αυτή την υπόθεση –τα είδατε στην έκθεση του Γενικού Λογιστηρίου- είναι ασήμαντα μπροστά στο μήνυμα που δίνει η γενική αύξηση των τελών κυκλοφορίας. Εμείς δεν συμφωνούμε καθόλου.
      Θα ήθελα να αναφερθώ στο θέμα των μικρών επιχειρήσεων γούνας στην Καστοριά. Γίνεται μία ρύθμιση χρεών η οποία είναι κατ’ αρχήν ευνοϊκή. Ρυθμίζονται χρέη προς το δημόσιο τα οποία ανέρχονται στο ύψος των 23,5 δισεκατομμυρίων ευρώ, αν θυμάμαι καλά. Θα μπορούσε κανείς να πει ότι αυτό είναι θετικό. Όμως, αυτή η υπόθεση με έναν κραυγαλέο τρόπο δείχνει την ασυδοσία του τραπεζικού συστήματος στην Ελλάδα. Μιλούμε για μικρές επιχειρήσεις. Και αυτό για μας έχει σημασία. 
      Μιλούμε για μικρές επιχειρήσεις οι οποίες δανείστηκαν ένα κεφάλαιο 4,5 δισεκατομμυρίων δραχμών. Έχουν πληρώσει ήδη στις τράπεζες 35 δισεκατομμύρια και μέσω των εγγυήσεων του ελληνικού δημοσίου θα πρέπει να πληρώσουν άλλα 23. Τα ποσά είναι ιλιγγιώδη. Αυτό το τραπεζικό σύστημα στην Ελλάδα είναι φοβερό. Βέβαια η Βουλή έχει συζητήσει για τα πανωτόκια αλλά πρέπει να υπάρξει ένας έλεγχος. Δεν μας κυβερνούν οι τράπεζες ή τουλάχιστον εδώ στη Βουλή θέλουμε να έχουμε την αυταπάτη ότι δεν μας κυβερνούν και υπερασπιζόμαστε την πολιτική. Κάποιο φρένο πρέπει να μπει. Έδωσε το δημόσιο την εγγύησή του. Αυτό που μας ενδιαφέρει είναι να υπάρξει μια ρύθμιση κοινωνικά αποδεκτή διότι πρέπει το Υπουργείο –το είπα στον κύριο Υπουργό- να σκεφτεί και την αντίστροφη πλευρά, ότι ενδεχομένως μπορεί να προχωρήσουμε σε μια ρύθμιση όπου θα συμφωνήσουμε αλλά αν η τοπική κοινωνία δεν την αποδεχθεί, με βάση τα προηγούμενα που σας είπα, το πρόβλημα θα διαιωνίζεται και το Υπουργείο θα βρεθεί σε μια κατάσταση «ουκ αν λάβεις παρά του μη έχοντος». Δηλαδή, αν όλες οι επιχειρήσεις σε λίγο καιρό είναι ανενεργές δε νομίζω ότι θα έχετε πολλά έσοδα. Άρα να βρούμε τη δυνατότητα να υπάρξει μια ρύθμιση αποδεκτή η οποία θα δώσει λύση στο πρόβλημα.
      Κύριοι Βουλευτές συμπεραίνω: Το νομοσχέδιο δεν είναι μείζονος σημασίας, είναι ένα νομοσχέδιο που αφορά τις διαδικασίες. Είναι όμως θετικό και κινείται σε θετική κατεύθυνση όσον αφορά τις διαδικασίες και γι αυτό εμείς θα το ψηφίσουμε. Από εκεί και πέρα πιστεύω ότι εκκρεμεί το μεγάλο και σοβαρό πρόβλημα να υπάρξει πραγματική φορολογική μεταρρύθμιση στην Ελλάδα που θα αντιστοιχεί στο γεγονός ότι από την τελευταία βάση φορολογικού συστήματος έχουν περάσει πολλές δεκαετίες. Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Έχω την τιμή να ανακοινώσω στο Τμήμα ότι οι Υπουργοί Οικονομίας και Οικονομικών, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Πολιτισμού, Εμπορικής Ναυτιλίας, Μεταφορών και Επικοινωνιών και Τύπου και Μέσων Μαζικής Ενημέρωσης, κατέθεσαν σχέδιο νόμου: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Νοτίου Αφρικής για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου».
      Παραπέμπεται στην αρμόδια διαρκή επιτροπή.
      Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, δεν θα συμφωνήσω με την κα Δαμανάκη ότι το νομοσχέδιο δεν είναι σοβαρό. Μπορεί να μην περιλαμβάνει διατάξεις υψηλής κατηγορίας με την έννοια ότι ρυθμίζει και πρωτογενώς θέματα αλλά αναφέρεται σε ένα πολύ σπουδαίο κεφάλαιο της οικονομικής, επομένως κοινωνικής και ανθρώπινης ζωής του τόπου. Αναφέρεται σε μια από τις δύο θεμελιώδεις υποχρεώσεις του Έλληνα, όπως αυτές προσδιορίζονται στο άρθρο 4 παράγραφος 5 και 6 του Συντάγματός μας και που καλύπτουν το μεν την υποχρέωση του κάθε Έλληνα, δυναμένου να φέρει όπλα, να συμβάλλει στην άμυνα της πατρίδας, το δε στην καθολική υποχρέωση να συμβάλλει στα δημόσια βάρη ανάλογα με τις δυνατότητές του. 
      Επομένως το νομοσχέδιο αναφέρεται σε μια πολύ σπουδαία λειτουργία της εθνικής ζωής, το φορολογικό σύστημα. Ένα φορολογικό σύστημα πρέπει να πληροί ορισμένους κανόνες, να βάζει ένα σταθερό πλαίσιο σχέσεων πολίτη με τις φορολογικές υπηρεσίες. Πρέπει να πληροί την έννοια της δικαιοσύνης, της ισότητας και όλα αυτά που αποτελούν και τις αρχές του φορολογικού συστήματος.
      Έρχεται το νομοσχέδιο να συμπληρώσει, γονιμοποιώντας και τη σχετική εμπειρία, να βελτιώσει την εικόνα και το πλαίσιο του ισχύοντος φορολογικού συστήματος.
      Δεν υπάρχει καμία αμφιβολία ότι κάθε φορολογικό σύστημα αναφέρεται και σε μία ειδική ψυχολογία, η οποία είναι μικρής ή μεγάλης εντάσεως, ανάλογα με τη διαμόρφωση ή μη φορολογικής συνείδησης. Και για τη διαμόρφωση της φορολογικής συνείδησης, φέρει ακέραια την ευθύνη το κράτος. Όπου υπάρχει έλλειμμα φορολογικής συνείδησης -και δεν είναι στιγμιαίο το θέμα- αντιλαμβάνεστε ότι για τη διαμόρφωση μιας νοοτροπίας, όπως καθορίζουν και οι σχετικοί ψυχολόγοι και οι σχετικοί ιστορικοί, απαιτείται κυρίως χρονικό πλαίσιο. 
      Δεν είναι δηλαδή δυνατόν να διαμορφώσεις από τη μια στιγμή στην άλλη φορολογική συνείδηση, κάτι βέβαια που θα ήταν ουσιώδης παράγοντας για τη λειτουργία ακέραιου φορολογικού συστήματος, πληρούντος όλους τους κανόνες και τις αρχές που πρέπει να το διέπουν. Δηλαδή, όσο ακέραιο κι αν είναι ένα σύστημα, αν δεν καλύπτεται, δεν αφομοιώνεται και δεν ενσωματώνεται από μία αντίστοιχη φορολογική συνείδηση, τότε αυτό το σύστημα δεν μπορεί να καλύψει το σκοπό και τους στόχους για τους οποίους γίνεται.
      Το παρόν νομοσχέδιο είναι πολύ θετικό. Αποτελεί προϊόν ενός ευρύτατου διαλόγου που πραγματοποιήθηκε με τους κοινωνικούς φορείς και τις αντίστοιχες ενδιαφερόμενες τάξεις. Έρχεται να εξαπλουστεύσει τόσο τις διαδικασίες και το πλαίσιο που αναφέρονται κυρίως στον Κώδικα Βιβλίων και Στοιχείων, όσο και τις ρυθμίσεις που αφορούν το πλαίσιο των φορολογικών υποχρεώσεων του Φόρου Προστιθέμενης Αξίας. 
      Επίσης έρχεται να καταστήσει ποιοτικότερες τις σχετικές υπηρεσίες, να μειώσει το κόστος της μιας και της άλλης πλευράς των φορολογικών υπηρεσιών στην απόδοση του έργου τους και του φορολογούμενου στην εκπλήρωση των υποχρεώσεών του. Επομένως έρχεται να βελτιώσει τις σχέσεις –και είναι πολύ σημαντικό, κύριε Υπουργέ, και το ζείτε καθημερινά- του πολίτη με το κράτος. 
      Επιπλέον, δεν διστάζω να επαναλάβω, αυτό που πολλές φορές είχα την ευκαιρία να τονίσω στο Κοινοβούλιο, ότι οι σχέσεις του πολίτη με το κράτος απηχούν και αντανακλούν τη δημοκρατική συνείδηση και τη δημοκρατική ευθύνη και τη δημοκρατική λειτουργία. Είναι θέμα δημοκρατίας. Και εδώ η ευθύνη του κράτους είναι τεράστια, γιατί είναι εκείνο που εκφράζει τους δημοκρατικούς κανόνες, τις σχέσεις με την κοινωνία, του κράτους, της δημόσιας διοίκησης, και είναι εκείνο που βελτιώνει με ρυθμίσεις, με θεσμοθετήσεις, και κυρίως με συμπεριφορά, την προσέγγιση του κράτους με τον πολίτη, σε εκείνα τα στοιχεία που προσκρούουν με αρνητικούς όρους στην ατομική ψυχολογία. 
      Και να πω στην κατεύθυνση αυτή, κύριε Υπουργέ, ότι ενώ έχετε προσφέρει πολλά –και είμαι σίγουρος ότι σχεδιάζετε να προσφέρετε άλλα τόσα και περισσότερα- υπάρχει μέγιστο πρόβλημα. Τιμώ τις φορολογικές υπηρεσίες, όμως δεν διστάζω να σας πω υπεύθυνα ότι σε πολλές περιπτώσεις έχουμε προσβολή της διαφάνειας και της αρετής της δημόσιας διοίκησης, και σε πολλές ακόμα, περιπτώσεις έχουμε φαινόμενα πρώσσου δεκανέως. Να φέρονται δηλαδή οι φορολογικές υπηρεσίες προς το φορολογούμενο σαν να είναι πρώσσοι λοχίες, με ένα τρόπο δηλαδή εντελώς αντιδημοκρατικό και με έναν τρόπο φασιστικό.
      Είναι διαφορετικό το να απαιτήσεις τη συμμόρφωση με τους φορολογικούς νόμους και να ασκήσεις έναν έλεγχο με τον προσήκοντα σεβασμό και διαφορετικό να παραβιάζεις και να απαιτείς με έναν «καραβανίστικο» τρόπο παλαιάς εποχής και να συμπεριφέρεσαι στον έλεγχο του φορολογούμενου με απάνθρωπο και αντιδημοκρατικό τρόπο.
      Θέλω να σας το μεταφέρω υπευθύνως και να εκδώσετε σχετικές οδηγίες γιατί υπάρχουν πολλά παράπονα πολιτών.
      Έχει τέσσερα κεφάλαια το νομοσχέδιο που καλύπτονται σε 16 άρθρα με το ακροτελεύτιο και ρυθμίζουν όπως το πρώτο κεφάλαιο διατάξεις του Κώδικα Βιβλίων και Στοιχείων. Εδώ περιλαμβάνονται τα άρθρα από το 1 μέχρι το 10. Στο δεύτερο κεφάλαιο περιλαμβάνονται ρυθμίσεις που αναφέρονται στον Φ.Π.Α. και εδώ έχουμε το άρθρο 11. Λοιπές διατάξεις αναφέρονται στο κεφάλαιο γ΄ και καλύπτονται από το άρθρο 12 και τέλος έχουμε το δ΄ κεφάλαιο που περιλαμβάνει το άρθρο 13 μέχρι τέλος και το ακροτελεύτιο και έχει διάφορες διατάξεις και κυρίως την αμοιβαία συνδρομή για την είσπραξη των απαιτήσεων. 
      Να προσθέσω, κύριε Υπουργέ, ότι το σπίτι και το αυτοκίνητο είναι εύκολος στόχος του φορολογικού μας συστήματος. Δεν είναι πολυτελείς οι δαπάνες για το αυτοκίνητο, ούτε για το σπίτι, είτε αυτό είναι παραθαλάσσιο είτε αυτό είναι εξοχικό. Βάλετε και το σπίτι και το αυτοκίνητο.
      Τώρα όσο για τους γουνοποιούς επειδή το έθιξε η κα Δαμανάκη καταστράφηκαν οικογένειες και ριμάχθηκαν περιουσίες με το τεράστιο πρόβλημα των πανωτοκίων. Δανείζεται κάποιος ένα εκατομμύριο και πληρώνει δέκα εκατομμύρια και χρωστάει άλλα είκοσι. Είναι πράγματα που δεν έπρεπε να γίνουν. Γι’ αυτό κύριε Υπουργέ όταν βλέπετε κάποια τέτοια πράγματα να δίνετε τη μάχη ώστε αυτές οι καταπιέσεις και οι συμπιέσεις που προέρχονται από τοκογλυφία των τραπεζών να αμβλυνθούν όσο γίνεται πέρα από τις ρυθμίσεις που έχουν γίνει μέχρι τώρα.
      Ψηφίζω επί της αρχής το νομοσχέδιο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Κύριοι συνάδελφοι, είναι προφανές –και επειδή το νομοσχέδιο προχωράει όντως προς την απλοποίηση των διαδικασιών που αφορούν τον Φ.Π.Α. και τον Κώδικα Βιβλίων και Στοιχείων- ότι είναι προς τη θετική κατεύθυνση. Όμως, υπάρχουν ορισμένες άλλες αλήθειες και πρέπει να ειπωθούν.
      Πρώτα απ’ όλα πάνω από την απλούστευση υπάρχουν δύο σημαντικά στοιχεία: Το ένα είναι η σταθερότητα και το μακροπρόθεσμο πλαίσιο που πρέπει να υπάρχει και αυτό ζητάει η επιχειρηματική κοινότητα για να μπορέσει να ασκήσει τη δραστηριότητά της και ακόμα πιο σπουδαίο είναι να έχουμε μία πραγματική, γενική φορολογική μεταρρύθμιση. Ένα ακόμη παράδειγμα είναι η Κύπρος. Η Κύπρος δούλεψε προς αυτήν την κατεύθυνση και έχει κάνει καλή δουλειά κατά την άποψή μου. Δούλεψαν πάνω από ένα χρόνο όλοι οι φορείς και το κράτος και κατέληξαν σε ένα σχέδιο το οποίο είναι οικονομικά ισοδύναμο με την προϋπάρχουσα κατάσταση και στο τέλος της διαδικασίας βρήκαν αυτές τις δικλείδες που χρειάζονταν για να είναι και κοινωνικά αποδεκτό, δίνοντας έτσι τη δυνατότητα στους μη έχοντες και κατέχοντες να δουν κάποιο δίκαιο μέσα από αυτό που λέγεται φορολογικό σύστημα της κάθε χώρας.
      Ταυτόχρονα, βέβαια, στην Κύπρο φρόντισαν αυτό το νέο φορολογικό σύστημα να έχει και τη συμβατότητα που χρειάζεται. Πρόκειται για γενική φορολογική μεταρρύθμιση –το επαναλαμβάνω- με τις οδηγίες της Ευρωπαϊκής Ένωσης. 
      Το συγκεκριμένο σχέδιο νόμου, που είναι ένα κομμάτι απ’ όλα όσα έρχονται –περιμένουμε άλλα δύο σχετικά νομοσχέδια- είναι φυσικό να είναι άτολμο και αποσπασματικό. Γι’ αυτό έρχονται τόσα πολλά νομοσχέδια για ένα συγκεκριμένο θέμα ή έστω για διαστάσεις του ιδίου θέματος. Είναι λογικό –το περιμένουμε στη Διεθνή Έκθεση Θεσσαλονίκης- να ακούσουμε τον κύριο Πρωθυπουργό να μιλά για ασήμαντες ελαφρύνσεις, γιατί έτσι αντιμετωπίζουμε το πρόβλημα της φορολογικής μεταρρύθμισης. Περιμένουμε να είναι μικρή η αύξηση του αφορολογήτου, σε σχέση με αυτή που έπρεπε να υπάρχει. Η ουσία είναι ότι τα μεσαία εισοδηματικά στρώματα είναι αυτά που θα πληρώσουν πάλι τη «ζημιά» που γίνεται, με τον τρόπο που αντιμετωπίζει γενικότερα η Κυβέρνηση τη φορολογική μεταρρύθμιση. Αντί, λοιπόν, για μια τομή που τόσα χρόνια περιμένουμε –την υποσχέθηκε η Κυβέρνηση- παίρνουμε πάλι μια σειρά από ημίμετρα. 
      Λένε πως ο κύριος Υπουργός σήμερα με σχετική εγκύκλιο και οδηγίες ξεκίνησε το φορολογικό έλεγχο σε δώδεκα χιλιάδες επιχειρήσεις. Δηλαδή, από σήμερα το πρωί ξεκίνησε μια νέα τρομοκρατική, αν το θέλετε, «φορολαγνεία». Διότι πραγματικά όσοι δεν προσήλθαν οικειοθελώς αυτήν τη στιγμή στις εφορίες θα βρεθούν στο στόχαστρο των ελέγχων του ΣΔΟΕ, κ.λ.π.
      Ο κ. Χριστοδουλάκης, που μέχρι χθες έλεγε ότι η Διεθνής Έκθεση Θεσσαλονίκης θα είναι το βήμα, όπου θα ακούσουμε τα νεότερα, μας λέει τώρα ότι δεν νομίζει πως μίλησε κανείς για πακέτο παροχών. Δηλαδή, υπάρχει πρόβλημα. Το φορολογικό σύστημα είναι στρεβλό. Δεν αντικατοπτρίζει τις σύγχρονες ανάγκες και πραγματικά δεν μπορεί να αποδώσει. 
      Ποιο είναι το πραγματικό πρόβλημα; Αυτήν τη στιγμή το πραγματικό πρόβλημα είναι το φόντο των ταμείων. Δηλαδή, τα ταμεία είναι άδεια. Το χρέος, φανερό και κρυφό –ιδιαίτερα το κρυφό- περνά το 110% του Α.Ε.Π.. Ήδη το «χαστούκι» μας ήρθε δύο φορές από την Ευρώπη. Πρέπει, λοιπόν, αν δεν έχουν γίνει οι προσαρμογές, να γίνουν και το χρέος να αυξηθεί πάνω από πέντε ποσοστιαίες μονάδες. Και είναι λογικό με μια «φορολογική μεταρρύθμιση» που γίνεται τώρα, οι περισσότεροι από εμάς –όσοι δηλαδή πιστεύουν ότι πρέπει να γίνουν πολύ περισσότερα πράγματα- να πουν ότι πρόκειται ουσιαστικά για μια άλογη εισπρακτική επιδρομή. 
      	Προσέξτε. Φέτος οι μικρομεσαίοι και οι ελεύθεροι επαγγελματίες πλήρωσαν τον κανονικό φόρο, που πληρώνουν κάθε χρονιά όλοι οι Έλληνες. Πλήρωσαν δεύτερη φορά με τα τεκμήρια. Πλήρωσαν τρίτη φορά με την τριετία ή συνάφεια. Πλήρωσαν τέταρτη φορά με την εξαετία. Και τώρα έρχεστε –και ευτυχώς το παίρνετε πίσω, γιατί θα ήταν εθνική ντροπή- να πάτε το Φ.Π.Α. στο 19%, κάτι που θα πυροδοτούσε τον πληθωρισμό και θα τον έφθανε όπου βόλευε τον καθένα, ώστε να επιτύχει τον αριθμό των κερδών που προσβλέπει με τις καταστάσεις αποτελεσμάτων χρήσεως της κάθε επιχείρησης. 
      Όλα αυτά γιατί; Για να κλείσει –και μόνο γι’ αυτό- όπως όπως ο προϋπολογισμός. Η αλήθεια είναι ότι ο φόβος μας είναι οι κοινοτικοί και το Σύμφωνο Σταθερότητας. 
      Παρενθετικά, όμως, κύριε Υπουργέ, θα ήθελα να πω κάτι, το οποίο πρέπει να το λέμε από τώρα –και το λέμε- γιατί και εμείς δεν θέλουμε να κατηγορηθούμε σε ανάλογο βαθμό και με τον ανάλογο τρόπο που συνέβη αντίστοιχα στην Πορτογαλία. Γνωρίζετε τι έχει συμβεί εκεί με τη δημιουργική λογιστική. Το ίδιο το Κράτος, η νέα Κυβέρνηση, ήρθε και είπε: «Κύριοι, λέτε ψέματα.» Γι’ αυτό σας είπαμε -και θα το επαναλαμβάνουμε κάθε φορά- ότι μόλις θα έρθουμε στην εξουσία, θα εφαρμόσουμε αμέσως όλα τα μέτρα που ενδείκνυνται και θα ξανακάνουμε «δημοσιονομική απογραφή». 
      ΑΝΑΣΤΑΣΙΟΣ ΜΑΝΤΕΛΗΣ: Γι’ αυτό και δεν θα έρθετε!
      ΗΛΙΑΣ ΚΑΛΛΙΩΡΑΣ: Δεν θέλουμε να αντιμετωπίσουμε το πρόβλημα –σας το ξαναλέμε- που συνέβη στην Πορτογαλία. Τότε θα μας κατηγορήσετε. Σας το λέμε από σήμερα, για να μη μας κατηγορήσετε. Το επαναλαμβάνω. Δεν θα θέλαμε τότε να μας κατηγορήσετε. 
      Μάλιστα, κύριε Υπουργέ, στην επιτροπή που θα γίνει τότε, για να δούμε την πραγματική εικόνα του προϋπολογισμού και του χρέους και όλα τα άλλα στοιχεία της μακροοικονομικής πολιτικής, θα προτείνουμε –αυτήν τη στιγμή εκφράζω προσωπικές σκέψεις- να έχετε Βουλευτή από τη δική σας παράταξη. 
      Και να διαλέξετε εσείς όποια ελεγκτική εταιρεία θέλετε. Διότι εμείς θέλουμε πραγματικά να αποδώσουμε την αλήθεια και τίποτα παραπάνω.
      Για να γίνει όμως, κύριε Υπουργέ, αυτό που θέλουμε σήμερα, να πορευθούμε πραγματικά προς τα ευρωπαϊκά δεδομένα και συνθήκες, πρέπει μειώσετε τις δαπάνες και τους φορολογικούς συντελεστές –που είναι καθοριστικό στοιχείο, αλλά όχι βέβαια ανεξάρτητο- με ένα μείγμα οικονομικής πολιτικής, που θα περιλαμβάνει αυτό το διπλό μέτρο. Αν δεν γίνει αυτό, δεν μπορούμε να προχωρήσουμε μέσα στον κυκεώνα που έχουν δημιουργήσει το νέο ευρωπαϊκό πλαίσιο και οι συνθήκες. Το κράτος θα πρέπει από δυνάστης σήμερα να γίνει υπηρέτης του λαού και να αλλάξετε αμέσως την οικονομική πολιτική.
      Ένα ιδιαίτερο στοιχείο που αναφέρεται μέσα στο σχέδιο νόμου είναι τα τέλη κυκλοφορίας, που αμέσως συνδέονται με το πρόβλημα του πληθωρισμού. Αν όμως, κύριε Υπουργέ, οι πολίτες μιμούνταν το κράτος, ο πληθωρισμός φέτος θα ήταν 12%. Το ίδιο όμως το κράτος, ενώ άλλα λέει στους πολίτες, άλλα κάνει.
      Έχουμε μάλιστα τον κ. Χριστοδουλάκη από τη μια μεριά, που πριν από λίγο καιρό έλεγε ότι πράγματι υπάρχει πρόβλημα αναζωπύρωσης του πληθωρισμού. Ο κ. Τσοχατζόπουλος δεν το έβλεπε αυτό τότε. Στη συνέχεια ο κ. Τσοχατζόπουλος είδε το πρόβλημα και τότε μίλησε για «άσπρες λίστες», ενώ ο κ. Χριστοδουλάκης έλεγε ότι είναι «μαύρες οι λίστες» και ότι με αυτή την πορεία θα πρέπει να προχωρήσουμε. Έχουμε, δηλαδή, μία «λιστομαχία», επειδή δύο Υπουργοί στην ουσία έχουν δύο αντιλήψεις, έχουν δύο αλήθειες στο μυαλό τους, δύο διαφορετικές λύσεις, δύο φωνές και δύο πολιτικές. Και αυτοί οι Υπουργοί είναι της ίδιας Κυβέρνησης, της Κυβέρνησης του κ. Σημίτη!
      Δεν είναι όμως μόνο αυτό. Δεν είναι μόνο στο συγκεκριμένο σχέδιο νόμου που συζητάμε σήμερα αυτή η λάθος πολιτική και αντίληψη που υπάρχει περί οικονομικής πολιτικής. Αναφέρω αυτό και κλείνω: τι έγινε με την Τράπεζα Αττικής της οποίας το 17% οδηγήθηκε στο Ταχυδρομικό Ταμιευτήριο; Ενώ όλοι οδηγούνται σε αποκρατικοποιήσεις, εδώ στη χώρα μας πάμε σε κρατικοποιήσεις και φωνάζει το «ΤΣΜΕΔΕ» και όλα τα γνωστά. Το ίδιο έγινε με το «ΟΛΥΜΠΙΚ ΚΕΤΕΡΙΝΚ» και πάει λέγοντας.
      Θέλω να κλείσω, κυρία Πρόεδρε, λέγοντας ότι αυτό που έχει σημασία είναι να δημιουργήσουμε τις συνθήκες αυτές, ώστε να μην υπάρχουν πλέον δεκαπέντε άτομα στην περίφημη Επιτροπή Ανταγωνισμού…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, ολοκληρώστε, πέρασε πολύ η ώρα σας.
      ΗΛΙΑΣ ΚΑΛΛΙΩΡΑΣ: Τελειώνω, κυρία Πρόεδρε.
      Έχει δεκαπέντε άτομα προσωπικό για να κάνει ελέγχους τιμών. Αυτά δεν γίνονται. Θα πρέπει, λοιπόν, κάπου να μιμηθούμε τους Ευρωπαίους σε ορισμένα πράγματα τα οποία είναι χρήσιμα και για μας.
      Ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ: Κυρία Πρόεδρε, κυρίες και κύριοι συνάδελφοι, στη συνείδηση του Έλληνα πολίτη η φράση «φορολογική μεταρρύθμιση» έχει καταγραφεί ως μία άλλη επιδρομή ακόμη της Κυβέρνησης στην τσέπη του. Μπορεί κανείς από μας βάζοντας το χέρι στην καρδιά να πει ότι αυτό δεν είναι αληθές ή να πει ότι δεν συμβαίνει, ότι, εν πάση περιπτώσει, αυτό που λέω εγώ είναι ουτοπία; Εγώ θα προκαλούσα κάποιον να το πει ειλικρινά.
      Και πώς αλήθεια μια υπεύθυνη Κυβέρνηση, που αντιμετωπίζει, υποτίθεται, υπεύθυνα τους πολίτες, πραγματοποιεί δεκάδες τέτοιες «φορολογικές μεταρρυθμίσεις» –εισπρακτικές επιδρομές, λέω εγώ- με μόνο στόχο να εξασφαλίζει πρόσκαιρα έσοδα, για να κλείνει όπως-όπως τρύπες, με κυρίαρχο σκεπτικό «όποιον τσιμπήσουμε και όποιον μας ξεφύγει, θα τον πιάσουμε με την επόμενη φορολογική ρύθμιση που θα λέγεται συμβιβασμός, συνάφεια, κλείσιμο των τελευταίων ετών, ποσοστό επί των ακαθαρίστων εσόδων» ή δεν ξέρω τι άλλο θα εφεύρει το Υπουργείο Οικονομικών. Αυτή είναι η πραγματικότητα, αυτό αντιμετωπίζουν οι επιχειρηματίες, αυτό βλέπουμε όλοι μας να γίνεται καθημερινά.
      Η πραγματική ερώτηση είναι: Με αυτή τη φορολογική πολιτική διαμορφώνουμε συνειδητούς φορολογούμενους πολίτες; Έτσι θεωρείτε ότι μπορούμε να έχουμε αναπτυξιακή πολιτική; Όταν το κράτος, με το όλο φορολογικό του σύστημα -το οποίο ανασκευάζει ανά μερικούς μήνες- διδάσκει την απατεωνιά, την προχειρότητα, την κουτοπονηριά, την κοροϊδία, τι πρέπει να περιμένει ότι θα εισπράττει από τους πολίτες του; 
      Θα αναφέρω ένα πρόχειρο παράδειγμα που μου έρχεται στο μυαλό. Το 1993, που ήμουν Νομάρχης Σερρών, έγινε ένα νομοσχέδιο, το οποίο –αν θυμάμαι καλά- καταργούσε τα τεκμήρια των Ι.Χ. αυτοκινήτων, προκειμένου ο Έλληνας πολίτης να ανανεώσει το αυτοκίνητό του και εν πάση περιπτώσει να πάρει αυτοκίνητο κάποιας κατηγορίας που να του παρέχει ασφάλεια, με κάποια κυβικά περισσότερα. 
      ΘΕΟΔΩΡΟΣ ΠΑΓΚΑΛΟΣ: Μερσεντές!
      ΑΝΑΣΤΑΣΗΣ ΛΙΑΣΚΟΣ: Εν πάση περιπτώσει, ας μην ήταν των εξακοσίων! Δεν χρειαζόταν να είναι Μερσεντές  κύριε Υπουργέ!
      Αλλά το σημαντικό ξέρετε ποιο είναι; Ότι αφού αυτό ανακοινώθηκε από την κυβέρνηση Μητσοτάκη, έρχεται η επόμενη κυβέρνηση του ΠΑΣΟΚ και όχι μόνο καταργεί, αλλά αυξάνει στο διπλάσιο τα τεκμήρια απ ό,τι ίσχυε πριν. Και εγώ αναρωτιέμαι: Μπορεί κανείς να μου πει, με ήσυχη τη συνείδηση, ότι: «Εμείς ήμασταν μία άλλη Κυβέρνηση και κάναμε μία φορολογική μεταρρύθμιση επί τα βελτίω;»
      Θέλω να ρωτήσω το εξής: Αν όλοι εμείς ήμασταν στη θέση εκείνου του Έλληνα πολίτη, ο οποίος είπε «Αφού δεν υπάρχει τεκμήριο, μπορώ να αγοράσω ένα καλύτερο αυτοκίνητο» και ερχόταν το κράτος την επόμενη μέρα και του έλεγε: «Αγόρασες καλύτερο αυτοκίνητο, τώρα σε πιάσαμε και θα σε φορολογήσουμε διπλά και παραπάνω», θα είχαμε εμπιστοσύνη σε αυτό το κράτος; Είναι ερωτήματα που τα θέτω σε όλους μας, γιατί έτσι ακριβώς έγινε. 
      Γνωρίζετε, κύριε συνάδελφε, τις θλιβερές πρωτιές της χώρας μας στην παραοικονομία και την φοροδιαφυγή -νομίζω ότι υπολογίζεται σε 500 δις το χρόνο- καθώς επίσης και στη διαφθορά του δημόσιου μηχανισμού. Σας λέω λοιπόν ότι αυτές οι πρωτιές θα διατηρούνται με μαθηματική ακρίβεια, όσο εσείς διατηρείτε αυτή την νοοτροπία. Από τη μία το κράτος θα στήνει μηχανισμούς εισπρακτικούς και από την άλλη ο πολίτης θα προσπαθεί να φοροδιαφεύγει, ανταγωνιζόμενος τα δικά σας τερτίπια, σίγουρος ότι είναι και ηθικό του χρέος να ξεγελάσει το δόλιο κράτος. 
      Επιπλέον, θα πρέπει να αναφέρω ότι το δυσνόητο και δαιδαλώδες του φορολογικού μας συστήματος -που χρειάζεται λογιστές, φοροτεχνικούς και τελικά πάλι ο επιχειρηματίας βρίσκεται παραβάτης- δημιουργεί μόνιμα στην αγορά το αίσθημα της ανασφάλειας και δίνει τη δυνατότητα στους ελεγκτικούς μηχανισμούς να έχουν δημιουργήσει όργιο εκβιασμών και συναλλαγών για την «τακτοποίηση» των φορολογικών παραβάσεων, με συμβιβασμούς τους οποίους όλοι γνωρίζετε. Αν νομίζετε λοιπόν, ότι αυτή η φορολογική ρύθμιση θα ενισχύσει τον αναδιανεμητικό ρόλο της φορολογίας και θα καθιερώσει μέτρα προστασίας του εισοδήματος των χαμηλόμισθων, τότε είστε εκτός πραγματικότητας. 
      Είπατε ότι αυτή η φορολογική μεταρρύθμιση κάνει καλό στον πολίτη. Κύριε Υπουργέ, στην ουσία όλα τα φορολογικά σας νομοσχέδια είναι αποσπασματικά. Δεν αντιμετωπίζουν συνολικά το ζήτημα της φορολογίας. Είναι μόνο εισπρακτικού χαρακτήρα. Κάθε φορά που διαπιστώνετε την αναποτελεσματικότητα του προηγούμενου, φέρνετε προς ψήφιση το επόμενο, μπλέκοντας όλο και περισσότερο σε ένα φοροεισπρακτικό γαϊτανάκι τον Έλληνα πολίτη. 
      Είναι σε όλους πλέον γνωστό ότι η χώρα δεν έχει ένα σύγχρονο και αποτελεσματικό φορολογικό σύστημα. Γι’ αυτό και υπάρχει εκτεταμένη φοροδιαφυγή και φοροδιαφθορά. Για να πορευτούμε στο μέλλον είναι επιτακτική η ανάγκη να πραγματοποιήσουμε ριζική φορολογική μεταρρύθμιση, με μέτρα που θα ενισχύουν την ανταγωνιστικότητα της οικονομίας μας και των ελληνικών επιχειρήσεων στο διεθνές περιβάλλον, αλλά και μέτρα τόνωσης της απασχόλησης, ανακούφισης των μικρομεσαίων επιχειρήσεων και προσέλκυσης νέων επενδύσεων. Επιτέλους, δεν χρειάζεται να ανακαλύψουμε τον τροχό, έχει ήδη ανακαλυφθεί!
      Ας δούμε τι έχουν κάνει οι γύρω μας, οι εταίροι μας. Είναι συγκεκριμένοι οι παράμετροι ενός αναπτυξιακού και δίκαιου φορολογικού συστήματος. 
      Ένα τέτοιο σύστημα θα πρέπει να είναι σταθερό και μακροχρόνιο ώστε οι φορολογούμενοι να μπορούν να προγραμματίζουν συνυπολογίζοντας τη φορολογική επιβάρυνση στην οικονομική τους δραστηριότητα, να είναι απλό και κατανοητό και στους φορολογούμενους αλλά και στις αρχές και να μην αφήνει περιθώρια εκβιασμών και παρεμβάσεων και να παρέχει κίνητρα για την ενίσχυση της ανταγωνιστικότητας και της επιχειρηματικής δραστηριότητας. Αυτά είναι τα βασικά έτσι ώστε να έχουμε εξασφαλίσει και τις ασφαλιστικές δικλείδες για τον εντοπισμό και την πάταξη της φοροδιαφυγής αλλά και αυτές τις ασφαλιστικές δικλείδες με τις οποίες  να προστατεύουμε από τις αυθαιρεσίες των οργάνων τον οποιονδήποτε επιχειρηματία. 
      Δυστυχώς μέχρι σήμερα η Κυβέρνηση δεν μπορεί να ανταποκριθεί, όπως φαίνεται, στις στοιχειώδεις αυτές απαιτήσεις. Φαίνεται ότι αδυνατεί να δώσει αναπτυξιακό βηματισμό και αρκείται σε φοροεπιδρομές για να καλύπτει το σκέλος των εσόδων του προϋπολογισμού. 
      Πέρα από την αύξηση των τελών κυκλοφορίας που γίνεται με το παρόν σχέδιο νόμου, η ζοφερή  πραγματικότητα των ελλήνων πολιτών που υποφέρουν από τη γενικότερη ακρίβεια, την ανεργία, τη φτώχεια, δεν επιτρέπει να αντιμετωπίζεται η κατάσταση, κυρίες και κύριοι συνάδελφοι, με αυτού του είδους τις προχειρότητες. Χρειάζεται ολοκληρωμένη. γενναία, οραματική, σταθερή και μακροπρόθεσμη οικονομική πολιτική που θα άρει τα αντικίνητρα και θα θεραπεύει τις διαρθρωτικές αδυναμίες της οικονομίας μας. Εμείς θεωρούμε ότι πραγματικά δεν επιλύει κανένα πρόβλημα και γι’ αυτό το καταψηφίζουμε επί της αρχής. Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Αννα Μπενάκη Ψαρούδα): Το λόγο έχει ο κ. Ρεγκούζας.
      ΑΔΑΜ ΡΕΓΚΟΥΖΑΣ: Κυρία και κύριε συνάδελφοι, η επίσπευση συζήτησης αυτού του νομοσχεδίου και στην επιτροπή, αλλά και στο Τμήμα επιβεβαιώνει τις υποψίες ότι η Κυβέρνηση δεν μιλάει ουσιαστικά για την πραγματική φορολογική μεταρρύθμιση, αλλά χρησιμοποιεί τη φορολογική μεταρρύθμιση, όπως χρησιμοποιεί μέχρι ένα βαθμό την τρομοκρατία ως ένα επικοινωνιακό τέχνασμα βελτίωσης της εικόνας και παραπλάνησης των ελλήνων πολιτών. Αυτό βγαίνει βέβαια και από την ουσία αυτού του νομοσχεδίου. Και βγαίνει από την ουσία του νομοσχεδίου γιατί αυτό το νομοσχέδιο έρχεται να δώσει τη πρώτη δόση της φορολογικής μεταρρύθμισης!
      Αν είναι δυνατόν η φορολογική μεταρρύθμιση να συζητείται κομματιαστά, αν είναι δυνατό να μπορεί να υπάρξει φορολογική μεταρρύθμιση χωρίς να είναι συμβατή, παραδείγματος χάρη με τις υποδομές, με τη νέα τεχνολογία, αν είναι δυνατό να μπορούμε να μιλάμε για το νομοθετικό πλαίσιο μόνο, ή ένα κομμάτι του νομοθετικού πλαισίου χωρίς να μιλάμε για τις νέες μεθόδους εργασίας που πρέπει να αποκτήσει το ελεγκτικό σύστημα του Υπουργείου Οικονομικών, χωρίς να μιλάμε για τη νέα διάρθρωση και την αποτελεσματικότητα αυτών των υπηρεσιών χωρίς να μιλάμε για τις μεθόδους εκείνες με τις οποίες θα πατάξουμε τη φοροδιαφυγή που ουσιαστικά είναι η βασική μάστιγα της ελληνικής οικονομίας, χωρίς να μιλάμε πότε θα αξιοποιήσουμε και πώς θα αξιοποιήσουμε τα επισχεθέντα στοιχεία και τις δισκέτες που βρίσκονται μέσα στην αποθήκη του Μοσχάτου –όσον αφορά τη διασταύρωση δηλαδή αυτών των στοιχείων- που εκεί μέσα ακριβώς βρίσκεται όλη η φοροδιαφυγή. Και η Κυβέρνηση αποφεύγει βεβαίως να απαντήσει γιατί αποτελεί πολιτική της αδυναμία. Αποφεύγει να απαντήσει γιατί δεν αξιοποιούνται αυτά τα στοιχεία, γιατί δεν διασταυρώνονται τα στοιχεία που βρίσκονται σ’ αυτές τις δισκέτες στο Μοσχάτο. Επίσης, αποφεύγει να μας πει τι θα κάνει για τον έλεγχο των επισχεθέντων στοιχείων που στοιβάζονται στα ντουλάπια των εφοριών και τα οποία τείνουν να παραγραφούν. Όμως, ξέρει πολύ καλά ένα άλλο μάθημα που είναι το να φέρνει τις ρυθμίσεις αυτές με τη συνάφεια και να ασκεί τρομοκρατία με τα σημειώματα που στέλνει τις τελευταίες μέρες στα οποία λέει, «εμείς σας το υπενθυμίζουμε αλλά αν δεν έρθετε θα σας ελέγξουμε»! 
      Και ερωτώ εγώ: Θα ελέγξουμε δηλαδή τη νόμιμη επιχειρηματικότητα και στην παράνομη –εκεί που είναι η φοροδιαφυγή- θα δώσουμε άφεση αμαρτιών; Αυτή είναι η φορολογική μεταρρύθμιση που θέλει η Κυβέρνηση; Αυτή είναι η φορολογική πολιτική που πρέπει να ασκεί ένα ευνομούμενο κράτος; Αυτή είναι η κοινωνική δικαιοσύνη και η νέα πολιτική στην οικονομία που έχει η Κυβέρνηση μετά την είσοδό μας στην Οικονομική και Νομισματική Ένωση, όταν μάλιστα τα περιθώρια έχουν στενέψει και δεν υπάρχει άλλος δρόμος από την δημοσιονομική εξυγίανση; Θα πρέπει να κατανοήσετε, κύριοι της Κυβέρνησης, ότι το να βγαίνετε στην αγορά με δίσκους επαιτείας –γιατί περί αυτού πρόκειται- για να συμμαζέψετε και να θεραπεύσετε τις δημοσιονομικές ανάγκες, δεν είναι πολιτική. Είναι «πολιτική παντοπωλείου», με όλο το σεβασμό που έχω σ’ αυτή την τάξη. «Πολιτική παντοπωλείου» που υπαγορεύεται από μία λογική μόνο. Σήμερα τι έχουμε ανάγκη; Αυτό. Με ποιον τρόπο μπορούμε να το εισπράξουμε γρήγορα; Με τα τέλη κυκλοφορίας  σήμερα. Με τι, με ευκολία μπορούμε να τα μαζέψουμε από πολλούς πολίτες και με το γρηγορότερο τρόπο; Στα ακίνητα. 
      Έχετε επιλέξει ως πεμπτουσία της οικονομικής σας πολιτικής τη φορο-επιδρομή, τη συνεχή φορολόγηση, ανεξάρτητα αν  γνωρίζετε κι εσείς οι ίδιοι ότι αυτή η πολιτική είναι αδιέξοδη. Και είναι αδιέξοδη γιατί δεν ξεκινά από την περιστολή των δαπανών, δεν ξεκινά από τον έλεγχο της σπατάλης και της διαφθοράς που μαστίζει το δημόσιο βίο, δεν ξεκινά από τις βασικές αρχές που πρέπει να έχει ένα πολιτικό κόμμα όπως το δικό σας.
      Γιατί αύριο, με την ευκαιρία, έχουμε 3 του Σεπτέμβρη και οι ιδεολόγοι εκείνης της εποχής -ανεξάρτητα αν με κάποιες από τις αρχές τους εμείς διαφωνούσαμε- θα ανατριχιάζουν όταν βλέπουν αυτή την πολιτική υποκρισία που ακολουθεί η σημερινή Κυβέρνηση.
      ΑΝΑΣΤΑΣΙΟΣ ΜΑΝΤΕΛΗΣ: Αυτό είναι για μας.
      ΑΔΑΜ ΡΕΓΚΟΥΖΑΣ:  Κοιτάξτε, θα το αφήσω για σας, αλλά εμείς είμαστε μέσα στο πολιτικό παιχνίδι κι έχουμε δικαίωμα και να σας βλέπουμε και να σας παρακολουθούμε και ταυτόχρονα λυπούμαστε όταν καταπίπτουν οράματα. Γιατί τα οράματα είναι στοιχεία στο παιχνίδι της δημοκρατίας.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Προσχωρείτε στην 3η του Σεπτέμβρη!
      ΑΔΑΜ ΡΕΓΚΟΥΖΑΣ: Δεν προσχωρώ στην 3η του Σεπτέμβρη. Ήθελα να σας πω ότι αυτή την επετειακή ημέρα για κάποιους ιδεολόγους είναι προτιμότερο να την αλλάξετε με μια ημέρα υποκρισίας, του Τελώνη και του Φαρισαίου. Περί αυτού πρόκειται. Γιατί αυτό ακολουθείτε.
      (Χειροκροτήματα από την Πτέρυγα της Νέας  Δημοκρατίας)
      Και ταυτόχρονα, για να δούμε και την πραγματική έννοια αυτού του νομοσχεδίου, κυρίες και κύριοι συνάδελφοι: Υπάρχει η πολιτική διάσταση. Εντάξει, την είπαμε. Η πολιτική διάσταση να συμμαζέψουμε τα δημόσια οικονομικά  με αυτόν τον ανορθόδοξο και κοινωνικά ανάλγητο τρόπο και ταυτόχρονα να συντηρήσουμε την γνώμη στην ελληνική κοινωνία ότι κάτι κάνουμε, ότι κάνουμε μεταρρύθμιση. 
      Η δεύτερη διάσταση είναι η ηθική διάσταση. Μέχρι πότε ο Έλληνας πολίτης θα είναι το θύμα της παραπλάνησης και της εξαπάτησης από την πολιτική και από τους πολιτικούς γενικότερα; Έως πότε κάποιοι δικαιούνται να οδηγούν συνεχώς το πολιτικό σύστημα σε συνεχή απαξίωση; Μέχρι πότε θα γίνεται αυτό;
      Και υπάρχει βεβαίως και το τεχνικό μέρος, η τεχνική διάσταση του νομοσχεδίου. Δηλαδή ρυθμίσεις οι οποίες θα μπορούσαν να γίνουν με υπουργικές αποφάσεις, όπως έχουν γίνει στο παρελθόν -ακόμη κι αν χρειαζόντουσαν να περάσουν από τη Βουλή με νομοθετική ρύθμιση θα μπορούσαν να έρθουν εκ των υστέρων- εμφανίζονται ως προμετωπίδα μεταρρύθμισης σήμερα, ακριβώς για να δικαιολογήσουν και να προετοιμάσουν αφενός μεν τις εξαγγελίες του Πρωθυπουργού στη Διεθνή Έκθεση Θεσσαλονίκης αφετέρου για να προετοιμάσουν τα πράγματα για νέους φόρους. Και η μεταρρύθμιση σε δόσεις έχει αυτό το στόχο να υπηρετήσει.
      Η πρώτη αυτή δόση υπηρετεί την προσθήκη της αύξησης των τελών κυκλοφορίας. Και ταυτόχρονα, κάνει και κάτι άλλο που έχει πολιτική αξία, κύριοι συνάδελφοι. Με την τροποποίηση του άρθρου 30 παράγραφος 3 του προηγούμενου νόμου που τροποποιεί το άρθρο 10, αν δεν απατώμαι, υπάρχει ένα σημαντικό ζήτημα. Στις επιτροπές που μεσολαβούσαν μεταξύ του ελέγχου στα «ΕΘΕΚ», στο Εθνικό Ελεγκτικό Κέντρο, οι πέντε επιτροπές γίνονται μία. Σ’ αυτή την πενταμελή επιτροπή τρία μέλη διορίζονται από τον Υπουργό Οικονομικών και αυτά τα τρία μέλη δεν έχουν αρχές. Δεν είναι, παραδείγματος χάρη, ο εκάστοτε γενικός διευθυντής της διεύθυνσης ελέγχων -που θα προσδιόριζε ένα είδος αρχής- αλλά είναι τρία μέλη τα οποία διορίζει ο Υπουργός.
      Και ερωτώ: Αυτή η επιτροπή που γίνεται –που από πέντε επιτροπές γίνεται μία- που ελέγχεται απόλυτα από τον Υπουργό Οικονομικών, που ελέγχει και αφορά επιχειρήσεις μεγάλου αριθμού ακαθαρίστων εσόδων, είναι δυνατόν να μην επηρεάζει και να μην ποδηγετεί πολιτικά την επιχειρηματικότητα;
      Είναι δυνατόν αυτή η πολιτική εξουσία να μην χρησιμοποιείται κατά αντιδημοκρατικό και ανέλεγκτο τρόπο στα χέρια της όποιας κυβέρνησης; 
      Μήπως δεν γνωρίζουμε εκκρεμότητες αυτών των επιτροπών που μέχρι σήμερα ήταν πέντε και που έχουν ξεπεράσει τον ένα χρόνο -που είναι η προθεσμία- για να επιληφθούν των ζητημάτων, που εκκρεμούν σχετικά με διαφορές ελεγκτικών διαδικασιών και τα οποία βρίσκονται εδώ και πέντε χρόνια στα αρχεία;
      Καταγγέλλω ότι υπάρχουν υποθέσεις που έχουν παραπεμφθεί και εκκρεμούν και αφορούν επιχειρήσεις που έχουν σχέση με τα Μέσα Μαζικής Ενημέρωσης. Αν με προκαλέσει ο Υπουργός κι εάν δεν μας πει ποιες είναι αυτές οι υποθέσεις, θα κάνω δημοσίως αυτές τις καταγγελίες, για να καταλάβει και ο ελληνικός λαός περί τίνος πρόκειται. Διότι μέσω των Μέσων Μαζικής Ενημέρωσης ποδηγετείται η πολιτική ζωή και αυτή η ιστορία εκβιάζεται πολιτικά από την Κυβέρνηση!
      Ταυτόχρονα δε η Κυβέρνηση πρέπει να μας εξηγήσει το λόγο της κατάργησης των επιτροπών στα περιφερειακά ελεγκτικά κέντρα, όπου δεν υπήρχε η μεσολάβηση των τριμελών επιτροπών, ενώ συμμετείχε και εκπρόσωπος του επιχειρηματικού κόσμου. Γιατί καταργείται; Για να διευκολύνει τι, τη διαφάνεια; Μάλλον το αντίθετο συμβαίνει!
      Η Κυβέρνηση, λοιπόν, να σταματήσει την υποκρισία. Να σταματήσει να εμφανίζεται ότι έχει τη βούληση να πατάξει την παραοικονομία και τη φοροδιαφυγή, διότι πραγματικά η φοροδιαφυγή θέλει σχεδιασμό, θέλει συνολική –αν θέλετε- εκτίμηση των αναγκών της ελληνικής οικονομίας και ταυτόχρονα απαιτεί δημοσιονομικό κόστος. Αυτό το δημοσιονομικό κόστος δεν μπορεί να το υπολογίζει κεχωρισμένα με τρία - τέσσερα διαφορετικά νομοσχέδια, αλλά μ’ ένα συνολικό σχεδιασμό, συγχρόνως δε με την αξιοποίηση κυρίως της νέας τεχνολογίας.
      Μ’ αυτή την έννοια, κυρίες και κύριοι συνάδελφοι, παρ’ ότι αυτό το νομοσχέδιο έχει κάποιες θετικές ρυθμίσεις -σε ό,τι αφορά διορθώσεις και ανοίγματα του εύρους της τήρησης των βιβλίων ή του βιβλίου απογραφής- εμπεριέχει και μια πολιτική –θα μου επιτρέψετε τον όρο- εξαπάτηση, που ουσιαστικά κυριαρχεί μέσα σ’ αυτό το νομοσχέδιο και δεν μας επιτρέπει να δώσουμε θετική ψήφο. 
      Μην σπεύσει κανείς να πει ότι όποιο νομοσχέδιο έχει τις όποιες θετικές ρυθμίσεις θα πρέπει να προσδιορίζει και τη συνολική θετική στάση των οποιωνδήποτε πολιτικών κομμάτων. Η δική μας αντίρρηση είναι ότι αυτό το νομοσχέδιο δεν αποτελεί φορολογική μεταρρύθμιση, αλλά ένα είδος εξαπάτησης του ελληνικού λαού! Μ’ αυτή, λοιπόν, την έννοια, το καταψηφίζουμε!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Αγγελής.
      ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, με το προς συζήτηση νομοσχέδιο θα λέγαμε ότι η Κυβέρνηση υιοθετεί οριακού και διαχειριστικού χαρακτήρα προτάσεις των υπηρεσιών.
      Αντί, λοιπόν, της ανάγκης να περάσουμε σ’ ένα φορολογικό σύστημα σαφώς πιο δίκαιο και κυρίως πιο αποτελεσματικό με στόχο την τόνωση της επιχειρηματικότητας και την προσέλκυση των απαραιτήτων αναπτυξιακών κεφαλαίων, η Κυβέρνηση παίρνει αποστάσεις από την έκθεση-εισήγηση του καθηγητή Γεωργακόπουλου αντιλαμβανόμενη ότι ο έλεγχος των οικονομικών παραμέτρων και γενικότερα η πορεία της οικονομίας είναι αρνητική.
      Θα περίμενε κανείς η Κυβέρνηση να δώσει στη χώρα ένα νέο φορολογικό σύστημα σε σύντομο χρονικό διάστημα που θα χαρακτηρίζεται από απλότητα, διάρκεια, σταθερότητα, αποτελεσματικότητα και λειτουργικότητα. Αντ’ αυτού ασχολείται με τυπικές διατάξεις διαχειριστικού χαρακτήρα που σε καμία περίπτωση δεν έχουν το στοιχείο της φορολογικής μεταρρύθμισης.
      Αγαπητοί συνάδελφοι, δεν είναι χρήσιμο να γίνονται μόνο διαπιστώσεις των αναγκαίων μεταρρυθμίσεων. Είναι επιβεβλημένο να υπάρξει κατάργηση όλων των φόρων με περιορισμένα έσοδα και μεγάλο δημοσιονομικό κόστος, που ταλαιπωρούν τους πολίτες! Είναι επιβεβλημένη η κατάργηση των ειδικών τρόπων προσδιορισμού της φορολογικής δράσης με τις υποκειμενικές εκτιμήσεις των φορολογικών αρχών. 
      Πραγματική φορολογική βάση είναι αυτή που προκύπτει από τα διασταυρούμενα στοιχεία του φορολογουμένου. Ο διωγμός των μικρομεσαίων επιχειρήσεων με τα αντικειμενικά κριτήρια του πρόσφατου παρελθόντος, τους άδικους επανελέγχους, τα δυσβάσταχτα πρόστιμα είναι αιτίες για την κατάντια της αγοράς και το έλλειμμα στην ανάπτυξη και την παραγωγικότητα .
      Είναι αναγκαία πλέον η μηχανοργάνωση των υπηρεσιών του Υπουργείου Οικονομικών με αντικατάσταση του ανεπαρκούς και κατά πολύ προβληματικού συστήματος «ΤΑΧΙS», ώστε να μπει τάξη στην καταπολέμηση της παραοικονομίας. Είναι επιβεβλημένη η διασφάλιση της κοινωνικής δικαιοσύνης. Το κράτος πρέπει να αποδεικνύει σε κάθε περίπτωση μέσω των υπηρεσιών του ότι όλοι οι πολίτες είναι ίσοι απέναντι στο νόμο. Οι φορολογικοί αιφνιδιασμοί και η αδικία πνίγουν τον πολίτη, πνίγουν τη διάθεση στην επιχειρηματικότητα και τελικά στην ανάπτυξη. 
      Οι οικονομικές συνθήκες αλλάζουν δραματικά. Ο τρόπος λειτουργίας των επιχειρήσεων σε όλη την Ευρώπη απαιτεί ριζοσπαστικές κινήσεις και γίνονται. Και εδώ επιτέλους, πρέπει να τελειώνουμε με αυτό το θέμα. Αντί, λοιπόν, για φορολογική μεταρρύθμιση με συγκεκριμένο χρονοδιάγραμμα και στόχους ομιλούμε για απλουστεύσεις και ταυτόχρονα επιβολή αυξήσεων της τάξης του 12% με 15% στα τέλη κυκλοφορίας, τα οποία βέβαια προεισπράττονται. 
      Για ποιο πληθωρισμό του 3,5% ομιλεί, λοιπόν, η Κυβέρνηση όταν οι καταναλωτές διαμαρτύρονται; Για ποια ανάπτυξη ομιλεί η Κυβέρνηση όταν οι εξαγωγές μειώνονται; Για ποια σύγκλιση ομιλεί η Κυβέρνηση, όταν σημειώνεται απόκλιση, όπως ομολογεί ο διοικητής της Τράπεζας της Ελλάδος, ή ότι δεν υπάρχουν περιθώρια παροχών, όπως προειδοποιεί το Υπουργείο Οικονομικών; 
      Η Κυβέρνηση αποδίδει τις πληθωριστικές πιέσεις αποκλειστικά στην καθιέρωση του ευρώ και στην αισχροκέρδεια, ενώ υπεύθυνη είναι η ιδία, αν λάβουμε υπόψη ότι αυτή πρώτη επιχείρησε τη στρογγυλοποίηση, όταν ακόμη και την υπεύθυνη δήλωση του ν. 105 την έκανε από 300 δραχμές 1 ευρώ. 
      Αν η Κυβέρνηση δεν περιορίσει τις κρατικές δαπάνες, αν δεν άρει τις προστατευτικές διατάξεις που εμποδίζουν τον υγιή ανταγωνισμό, αν δεν προβεί σε φορολογική μεταρρύθμιση ο πληθωρισμός κινδυνεύει να ξεφύγει από κάθε έλεγχο. Οι εφευρέσεις της δημιουργικής λογιστικής δίνουν στην Κυβέρνηση ανάσα για τώρα, αλλά δυστυχώς δημιουργούν αξεπέραστα προβλήματα για το μέλλον. Όλοι οι Έλληνες ζήσαμε με την ψευδαίσθηση –χρόνια τώρα- του πληθωριστικού και εικονικού χρήματος. Η απομυθοποίηση με την καθιέρωση του ευρώ ταυτόχρονα απομυθοποιεί και το ΠΑ.ΣΟ.Κ., το οποίο διέλυσε επί της ουσίας τον παραγωγικό ιστό της χώρας. 
      Βέβαια η Κυβέρνηση φέρνει στο άρθρο 12 παράγραφος 4 τη ρύθμιση των οφειλών των γουνοποιητικών επιχειρήσεων. Ως Βουλευτής του νομού Καστοριάς με πλήρη συναίσθηση της ευθύνης απέναντι στους συμπολίτες μου, πληροφορώ υπεύθυνα τη Βουλή για τη δραματική κατάσταση που επικρατεί στις γουνοποιητικές επιχειρήσεις. Χίλιες εκατόν εξήντα επιχειρήσεις ζουν με την αγωνία της εκποίησης των εστιών τους. Η μακροχρόνια κρίση του κλάδου, η έλλειψη εναλλακτικών μορφών απασχόλησης οδηγεί σε αδιέξοδο την περιοχή Καστοριάς και Σιάτιστας. 
      Στην Επιτροπή Οικονομικών εκφράστηκε, θα έλεγα, συναίνεση όλων των πολιτικών δυνάμεων της μείζονος και Ελάσσονος Αντιπολίτευσης για οριστική επίλυση του θέματος και ως Βουλευτής του νομού Καστοριάς –αυτό ακούστηκε και από Βουλευτές του Κυβερνώντος κόμματος- δημόσια τους ευχαριστώ. Αλλά θα πρέπει να καλέσουμε και την Κυβέρνηση που (αν θέλει πράγματι να αναπτύξει περιφερειακή πολιτική) να δει το πρόβλημα επί της ουσίας. Δεν μπορεί να διαιωνίζεται αυτή η κατάσταση. Δεν μπορεί για αρχικά χρέη 4 και 5 δισεκατομμυρίων δραχμών, κύριε Υπουργέ –που γνωρίζετε πολύ καλά το πρόβλημα- να έχουν δοθεί από τις γουνοποιητικές επιχειρήσεις 35 δισεκατομμύρια, να χρωστούν σήμερα 22-23 δισεκατομμύρια και να έρχεται η Κυβέρνηση μέσω αυτού του νομοσχεδίου να απαλύνει το πρόβλημα κατά 7 δισεκατομμύρια και να απαιτεί μόνο μέσα σε πέντε - έξι μήνες 15 δισεκατομμύρια, όταν όλες οι άλλες ρυθμίσεις δεν μπόρεσαν να επιλύσουν το πρόβλημα. 
      Η Κυβέρνηση, λοιπόν –και με συγχωρείτε για τον τόνο της φωνής μου- έχει την ευκαιρία να βελτιώσει την πρότασή της, σύμφωνα με τη θέση των συνδικαλιστικών οργάνων των γουνοποιών. 
      Κύριε Υπουργέ, πρέπει να τολμήσετε να βοηθήσετε την τάξη των γουνοποιών, γιατί όταν τα συναλλαγματικά αποθέματα της χώρας –κάποιοι μάλιστα πανηγύριζαν γι’ αυτό- ήταν 13 με 15 δισεκατομμύρια δολλάρια, το συνάλλαγμα που προερχόταν από τις γουνοποιητικές επιχειρήσεις ήταν 1 δισεκατομμύριο δολλάρια!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, αγαπητοί συνάδελφοι, έχω την άποψη ότι η Βουλή των Ελλήνων δεν πρέπει σε καμία περίπτωση να εγκαταλείψει μία πολιτεία, μία παραμεθόριο περιοχή στο έλεος της τοκογλυφίας των τραπεζών. Έχουμε χρέος απέναντι στην ιστορία και στις επόμενες γενιές! 
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρία και κύριοι συνάδελφοι, το νομοσχέδιο που μας φέρνει το Υπουργείο των Οικονομικών σήμερα για συζήτηση, έπρεπε να είχε ειδικές επεμβάσεις, οι οποίες πράγματι θα συνιστούσαν μεταρρύθμιση. 
      Μάλιστα, κύριε Υφυπουργέ των Οικονομικών, μετά  το θόρυβο που ηγέρθη όταν παρουσιάστηκε η περίφημη έκθεση από την επιτροπή του καθηγητού κ. Γεωργακόπουλου, αυτή η επέμβαση -έστω η πρώτη επέμβαση στο φορολογικό μας σύστημα- θα έπρεπε να είναι κάτι που να αποσπά τουλάχιστον απλή αποδοχή, αν όχι και συγχαρητήρια. 
      Αντ’ αυτού, όμως, ό,τι έγινε εκτός Κοινοβουλίου το βλέπουμε σήμερα να γίνεται και εντός Κοινοβουλίου. Γίνεται, λοιπόν, κριτική και μάλιστα αυστηρή. Το παρόν νομοσχέδιο κάθε άλλο παρά συνιστά, έστω και μέρος μίας μεταρρύθμισης. Ίσα-ίσα, θα ήθελα να υπογραμμίσω ότι κατατείνει και είναι εμφανέστατο στο να επιβάλει φόρους. 
      Κύριε Υφυπουργέ των Οικονομικών, φορολογείτε! Όσα τερτίπια και αν μετέρχεσθε, όποιο και αν είναι το «περιτύλιγμα» των διατάξεων αυτού του νομοσχεδίου, εσείς φορολογείτε! Μάλιστα, το κάνετε αυτό σε μία περίοδο, κατά την οποία εγώ πιστεύω βάσιμα πως δεν θα έπρεπε να καταφύγετε σε τέτοιες μεθόδους, αλλά θα έπρεπε να κάνετε κάτι άλλο, ώστε και έσοδα να έχουμε και δαπάνες να περιορίσουμε και, προπάντων, να πατάξουμε τη διαφθορά! 
      Η Κυβέρνησή σας είναι η Κυβέρνηση εκείνη, επί ημερών της οποίας ο διεθνής οργανισμός –κύριοι συνάδελφοι, αναφέρομαι συγκεκριμένα- που ακούει στο όνομα «Transparens International», προχθές 28 του μηνός στο Βερολίνο έκανε την ετήσια έκθεσή του. Παρουσίασε, λοιπόν, ότι η χώρα μας κατατάσσεται στον πίνακα των πλέον διεφθαρμένων –οικονομικά πάντοτε- χωρών, σε τεσσαρακοστή τέταρτη θέση μεταξύ εκατόν δύο χωρών. 
      Κύριε Υπουργέ των Οικονομικών, θα ήθελα να σας πω ότι σύμφωνα με τον πίνακα η χώρα μας είναι πρώτη στην Ευρωπαϊκή Ένωση. Θα το επαναλάβω, κύριε Υπουργέ: Επί ημερών σας η χώρα μας πήρε άριστα στη διαφθορά, γιατί δεν ελέγχετε τίποτα. Δεν θέλετε να ελέγξετε τίποτα, γιατί αν θέλατε να το κάνετε, τότε δεν μπορεί σε μια μικρή χώρα να γίνεται η σπατάλη, η συναλλαγή, να αναπτύσσεται η διαπλοκή και να μη συλλαμβάνεται κανένας εξ εκείνων οι οποίοι συμβάλλουν στο να καταταγεί η χώρα μας πρώτη, όσον αφορά στη διαφθορά.
      Και δεν αναφέρομαι σε αυτούς τους περιφήμους διαπλεκομένους εκτός δημοσίου. Κύριε Υπουργέ, στους εντός δημοσίου αναφέρομαι. 
      Προ ημερών συνεζητήθη στην επιτροπή το νομοσχέδιο περί τα πετρελαιοειδή. Θα έρθει μεθαύριο στο Τμήμα. Ετέθη θέμα για λαθρεμπορία πετρελαιοειδών, αποκλειστικό αντικείμενο της αρμοδιότητός σας, κύριε Υφυπουργέ των Οικονομικών. Σάλος από τις δηλώσεις των κληθέντων, εκπροσώπων διαφόρων εμπορικών φορέων, να καταθέσουν περί το περιεχόμενο του νομοσχεδίου. 
      Τι εκάματε εσείς επ’ αυτών των καταγγελιών; Και επειδή εσείς και εμείς είμαστε παλαιοί στην Αίθουσα, ερωτώ, μπορεί επί δεκαετία να σύρονται υποθέσεις στο Υπουργείο σας και να μην έχουν κλείσει; Μπορεί να παραγράφονται υποθέσεις, να γίνονται καταγγελίες στη Βουλή και εσείς να μην ανακοινώνετε τίποτε; Σιγή ιχθύος!
      Τι σημαίνει όμως αυτό; Σημαίνει απώλεια εσόδων και μάλιστα κατά τον αμαρτωλότερο τρόπο. Έρχεσθε, λοιπόν, αυτά τα έσοδα να τα αναπληρώσετε με αφελείς επεμβάσεις. 
      Κύριοι συνάδελφοι, λέγει για αύξηση των τελών κυκλοφορίας. Για ποιον λόγο; Τι μας έχετε παράσχει καλύτερο απ’ αυτό που είχαμε μέχρι σήμερα, καθ’ όσον αφορά στην κυκλοφορία των οχημάτων, δικύκλων, τρικύκλων, τετρακύκλων; Και όχι μόνο στο κέντρο της Αθήνας και στις μεγάλες πόλεις, αλλά στην επαρχία και στα νησιά, κύριε Υπουργέ. Τι έχετε προσφέρει περισσότερο στη Λέρο, στην Αστυπάλαια, στους Λειψούς, στην Κάρπαθο και αυξάνετε τα τέλη κυκλοφορίας; Πείτε σε έναν συμπατριώτη μου, τι του προσφέρατε και τότε να το πληρώσουμε. 
      Φορολογία, κύριοι Υπουργοί των Οικονομικών. Φορομπήχτες εξ’ επαγγέλματος. Είκοσι χρόνια μας έχετε αλλάξει τα φώτα και κάθε φορά ισχυρίζεσθε ότι κάνετε φοροαπαλλαγές. Βρήκατε τώρα τεχνάσματα. Λέτε ότι τα αγροτικά αυτοκίνητα θα έχουν νέα κατάταξη. Δηλαδή θα φορολογηθούν. Αυτή είναι η νέα κατηγορία. 
      Πώς τώρα εσείς εισπράττετε; Εισπράττετε με μία μέθοδο, πέραν αυτής που ανέφερα, που εσείς την έχετε αναπτύξει. Είσθε η μόνη Κυβέρνηση που ξεπουλά ανενδοίαστα δημόσια περιουσία. 
      Κύριοι συνάδελφοι, δεν ανέβηκα στο Βήμα για να επαναλάβω όσα είπαν αξιότιμοι συνάδελφοι από όλες τις πτέρυγες, αλλά για να θέσω υπ’ όψιν του Κοινοβουλίου καμώματα του Υπουργείου Οικονομικών. 
      Ακούστε τίτλους του Ροδιακού Τύπου: «Λεηλατούν τη γη των γονιών μας». Δεύτερος τίτλος: «Πρωτοφανής αυθαιρεσία η κοινή υπουργική απόφαση». Ποια είναι αυτή η απόφαση; Είναι του αξιοτίμου Υφυπουργού των Οικονομικών του κ. Φωτιάδη, του Υπουργού Ανάπτυξης και του Υπουργού των Οικονομικών. Αλλά για ποιο θέμα; Στις 16 του μηνός Σεπτεμβρίου η Κτηματική Εταιρεία του δημοσίου είχε προκηρύξει πλειστηριασμό για μία έκταση του δημοσίου στη Ρόδο. Αιφνίδια παρουσιάζεται μία απόφαση δύο Υπουργών, η οποία αναφέρεται σε απευθείας εκποίηση αυτού του τμήματος της γης του δημοσίου.
      Μάλιστα, κύριε Υπουργέ, που μας θεωρείτε ιδιαιτέρως αφελείς, όχι μόνο τους Δωδεκανησίους, αλλά φαίνεται και πολλούς άλλους Έλληνες, κάνετε επίκληση του άρθρου 13 του ν. 4377/1929. Πού τον ανακαλύψατε, πού τον θυμηθήκατε το νόμο του 1929, ο οποίος μάλιστα προβλέπει τήρηση ορισμένων διατάξεων τις οποίες ούτε κατά προσέγγιση έχετε εφαρμόσει; Και παρακάμπτεται ο ν. 973 –σχετικώς πρόσφατος- ο οποίος λέγει ότι το 75% του προϊόντος της οποιασδήποτε εκποιήσεως στα Δωδεκάνησα επιστρέφει στη Νομαρχία για να καλύψουμε ανάγκες των μικρών νησιών, κυρίως.
      Τι είναι αυτά που κάνετε, κύριε Υπουργέ των Οικονομικών; Τα χωράφια των πατεράδων σας και των παππούδων σας ή τα προικώα μοιράζετε; Ξεσηκώθηκε όλος ο κόσμος! Και εγώ δεν αναφέρομαι στον επιχειρηματία που θα κάνει ξενοδοχείο. Αναφέρομαι σε σας. Γιατί αυτές οι μεθοδεύσεις; Ξεπούλημα στο σκοτάδι και ό,τι πρέπει να αποδώσετε, το βάζετε σε κάποιον κορβανά για τις περίφημες μαύρες, κατάμαυρες τρύπες που η πολιτική σας δημιούργησε και τις οποίες τώρα πονηρά πάλι επιχειρείτε να καλύψετε με τεχνάσματα περί το Φ.Π.Α.
      Θα απαντήσετε επιτέλους: Η εξαγγελία του Προέδρου της Κυβερνήσεως σας, το Πάσχα στη Ρόδο, περί μη μεταβολής του συστήματος των ειδικών συντελεστών ΦΠΑ στα παραμεθόρια νησιά του Ανατολικού Αιγαίου και πως αυτοί θα παραμείνουν αναλλοίωτοι, ισχύει ή δεν ισχύει;
      Έχετε δώσει δύο απαντήσεις «πονηρούτσικες» και συγχωρείστε μου την έκφραση, κύριοι συνάδελφοι. Η μία φέρει την υπογραφή του γενικού γραμματέα του Υπουργείου των Οικονομικών και η άλλη φέρει την υπογραφή της προϊσταμένης της Γ΄ Φορολογικής Διεύθυνσης. 
      Η τελευταία απευθύνεται στον κ. Χατζηευθυμίου, τον Αντινομάρχη Δωδεκανήσου, ενώ η πρώτη στο επιμελητήριο. Ερωτούν: Ισχύει η διαβεβαίωση του Πρωθυπουργού; Ακούτε πού φθάσαμε! Να αμφισβητούμε τις διαβεβαιώσεις του Πρωθυπουργού. Και απαντά το Υπουργείο σας -όχι εσείς, αν και σε σας ήρθαν τα γράμματα- ότι «οι προτάσεις αυτές της Επιτροπής Γεωργακόπουλου περί το Φ.Π.Α. που εισηγούνται ισοπέδωση του συστήματος, αυτό εισηγείται ο κ. Γεωργακόπουλος, δεν είναι δεσμευτικές, δηλαδή η ισοπέδωση δεν είναι δεσμευτική, αλλ’ όμως μελετούνται και αποτελούν αντικείμενο διαλόγου με τους ενδιαφερομένους φορείς. Είναι απάντηση αυτή στο ερώτημα: Ό,τι μας είπε ο Πρωθυπουργός, ισχύει; Θα έπρεπε να απαντήσετε: Ναι, ισχύει. Αμφιβάλλω, αν ο Πρωθυπουργός τα γνωρίζει αυτά. Γιατί αν τα γνωρίζει αυτός είναι ο απόλυτα υπεύθυνος για την κατάσταση που δημιουργήθηκε στα νησιά μας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, σας παρακαλώ να ολοκληρώσετε την ομιλία σας.
      ΑΡΙΣΤΟΤΕΛΗΣ ΠΑΥΛΙΔΗΣ: Έρχεσθε λοιπόν, κύριε Υπουργέ, επιβάλλετε φορολογία και προσπαθείτε να εισπράξετε από εκεί που δεν υπάρχει προοπτική πλέον να δώσει κανείς, γιατί έχει τελειώσει η φοροδοτική ικανότης των Ελλήνων φορολογουμένων. 
      Κάποιος συνάδελφος ανέφερε τα του τρόπου εισβολής του ΣΔΟΕ. Μπορώ να σας περιγράψω πως τώρα με τα πλοία κάνουν καταδρομικές επιχειρήσεις στα μικρά νησάκια. Ποια νησάκια δηλαδή; Στην Ψέριμο, αν έχουν ταμειακή μηχανή, στους Αρκιούς. Τέτοιες καταστάσεις. Παρ’ όλα αυτά, επειδή μέχρι σήμερα ακόμα και αυτά δεν αποδίδουν, καταφεύγετε τώρα σε τεχνάσματα, τα οποία ευτυχώς γίνονται αντιληπτά από τους συναδέλφους και σας ζητούμε να ακυρώσετε προπάντων τις διατάξεις τις ιδιαιτέρως φορομπηχτικές, που έχετε περιλάβει στο νομοσχέδιο. 
      Γι’ αυτούς τους λόγους, εγώ τουλάχιστον αδυνατώ όχι να το ψηφίσω, κύριε Υφυπουργέ, αλλά και να το ανεχθώ. 
      Θα σας παρακαλούσα ολοκληρώνω την ομιλία μου, να δώσετε εξηγήσεις για δύο μεγάλα θέματα, που έθεσα και τα οποία συνδέονται ευθύτατα με το νομοσχέδιό σας: Εκποίηση γης με την υπογραφή σας και διατήρηση του συστήματος των ειδικών συντελεστών ΦΠΑ στα νησιά του Ανατολικού Αιγαίου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θα σας παρακαλέσω να δεχθείτε και εσείς, όπως και οι συνάδελφοι, να δώσουμε το λόγο στον κ. Πάγκαλο, να τον περιλάβουμε δηλαδή στην πρώτη ομάδα Βουλευτών.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Συμφωνώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Πάγκαλε, έχετε το λόγο.
      ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, το νομοσχέδιο αυτό δεν είναι η φορολογική μεταρρύθμιση. Δεν είναι καν η απαρχή της φορολογικής μεταρρύθμισης, κατά την άποψή μου. Είναι ένα νομοσχέδιο τεχνικό -θα έλεγα ότι είναι μέχρι αηδίας τεχνικό- και χρειάζεται πραγματικά ιδιαίτερη επιμέλεια και προσοχή. Φαντάζομαι ότι υπάρχουν συνάδελφοι στην Αίθουσα, που έχουν τέτοιες τεχνικές γνώσεις, για να παρακολουθήσουν τις ρυθμίσεις πολλών απ’ αυτές τις διατάξεις, οι περισσότερες από τις οποίες αφορούν και σε άλλες διατάξεις. 
      Δυστυχώς, κυρία Πρόεδρε, συνεχίζουμε να νομοθετούμε -και δεν αφορά μόνον εσάς αυτό- κατά έναν εξόχως γραφειοκρατικό τρόπο, ώστε ο πολίτης να μην έχει πρόσβαση στα νομοσχέδια που τον αφορούν, διότι πρέπει να έχει ολόκληρο συνεργείο φοροτεχνικών και νομικών, οι οποίοι να του μεταφράσουν αυτή την ιδιάζουσα φοροτεχνική γλώσσα, που χρησιμοποιείται στα νομοσχέδια του Υπουργείου Οικονομικών. Αυτή είναι μία γενική παρατήρηση.
      Προσωπικά θεωρώ στο βαθμό που σχημάτισα μία γνώμη ότι το νομοσχέδιο αυτό πάει προς τη σωστή κατεύθυνση. Έχω όμως δύο επιφυλάξεις από τις οποίες η μία αφορά το μέλλον και η άλλη το νομοσχέδιο αυτό καθ’ αυτό. 
      Η επιφύλαξή μου, που αφορά το μέλλον, είναι σχετική με το άρθρο 9, παράγραφος 6, όπου εκεί για μια ακόμη φορά αντιμετωπίζουμε με επιείκεια την τέλεση αξιοποίνων πράξεων από τον φορολογούμενο, για να αποφύγει το φόρο. Λέτε εδώ ότι η έκδοση πλαστών ή εικονικών φορολογικών στοιχείων και η λήψη εικονικών, η νόθευση αυτών, καθώς και η καταχώριση στα βιβλία αγορών ή εξόδων που δεν έχουν πραγματοποιηθεί και δεν έχει εκδοθεί φορολογικό στοιχείο κλπ.
      Δεν πρόκειται για λάθη ή για ζητήματα που προέκυψαν κατά την τρέχουσα φορά των δραστηριοτήτων του ενδιαφερομένου. Εδώ o φορολογούμενος έχει διαπράξει αξιόποινες πράξεις. 
      Θα μου πείτε, βέβαια, ότι το φορολογικό μας σύστημα δεν προβλέπει ποινικοποίηση της φοροδιαφυγής. Θα ήθελα να σας θέσω το ερώτημα αν ασχολείστε καθόλου με αυτό το ζήτημα. Έχει περάσει καθόλου από το μυαλό σας η ποινικοποίηση της φοροδιαφυγής; 
      Για να μη σπεύσουν οι ακούοντες να με κατηγορήσουν για τάση αυθαιρεσίας ή για φασιστικές τάσεις, όπως άκουσα κάποιον συνάδελφο να λέει, θέλω να πω ότι η μεγαλύτερη γνωστή δημοκρατία του κόσμου αυτήν τη στιγμή, οι Ηνωμένες Πολιτείες της Αμερικής, έχουν, όπως ξέρετε, ένα αυστηρότατο ποινικό φορολογικό σύστημα.
       Όταν πήγα στην Αμερική, συνοδεύοντας τον Πρόεδρο της Δημοκρατίας κ. Στεφανόπουλο, δίπλα στον Πρόεδρο της Αμερικής κ. Κλίντον καθόταν μία ηλικιωμένη και αξιοσέβαστη κυρία, που είχε κάποια συμφέροντα στην Ελλάδα. Ήθελα κι εγώ να τη γνωρίσω, γιατί ήθελε να μου εκθέσει τα συμφέροντά της, που ήταν ξενοδοχειακού χαρακτήρα. Μετά από τρεις μήνες είδα σε ένα αεροπλάνο στο περιοδικό «TIMES» την κυρία αυτή, φέρουσα χειροπέδες, να οδηγείται στη φυλακή για ένα φορολογικό παράπτωμα ύψους 100.000 δολαρίων. Επρόκειτο για μία γυναίκα που είχε περιουσία δεκάδων δισεκατομμυρίων δολαρίων, η οποία ήταν ένα εξέχον άτομο του κατεστημένου της Αμερικής. Όμως, εφαρμόζεται ο νόμος! Αυτό είναι ο κανόνας της δημοκρατίας. 
      Όταν κάποιος διαπράττει αξιόποινες πράξεις, που σχετίζονται με αυτό το κατ’ εξοχήν στοιχείο της προσωπικότητας του πολίτη, όπως είπε και ο συνάδελφος κ. Σπυριούνης, που είναι η φορολογική υποχρέωση, τότε νομίζω ότι πρέπει να δούμε και την εφαρμογή ορισμένων ποινικών διατάξεων. 
      Νομίζω ότι εσείς ή οποιαδήποτε άλλη κυβέρνηση δεν πρόκειται να αντιμετωπίσετε ποτέ αποτελεσματικά το πρόβλημα της φοροδιαφυγής. Απλώς θα συσσωρεύονται χρέη και κάποια στιγμή θα βρισκόμαστε μπροστά στο δίλημμα «ή κλείνω την επιχείρηση ή το ρυθμίζω» κι εμείς θα το ρυθμίζουμε. 
      Στη διαδικασία αυτή, οι πολίτες που σέβονται και εφαρμόζουν τους νόμους θα τιμωρούνται γιατί αφελώς πλήρωσαν. Όμως, αυτοί που μετέρχονται τέτοιες διαδικασίες, σαν αυτές που περιγράφετε στο άρθρο 9, θα επιδοκιμάζονται από το σύστημά μας και θα επιβραβεύονται. 
      Θα ήθελα, επίσης, να υποστηρίξω αυτό που είπε η κα Δαμανάκη. Στο άρθρο 12, παράγραφος 7, γιατί θέλετε να πληρώσει δεκατρία ευρώ αυτός που έχει ένα μικρό όχημα, δηλαδή από πενήντα ένα μέχρι τριακόσια κυβικά; Γιατί δεν λέτε ότι αυτοί που έχουν αυτά τα μικρά οχήματα, δηλαδή από πενήντα ένα μέχρι τριακόσια κυβικά, αν υπάρχει ένα μόνο στην οικογένεια, πρέπει να απαλλάσσονται εντελώς του τέλους κυκλοφορίας; Έτσι θα ενισχύσετε και τον περιβαλλοντικό χαρακτήρα του τέλους κυκλοφορίας. Όπως ξέρετε, το τέλος κυκλοφορίας έχει και μια περιβαλλοντική σκοπιμότητα. 
      Εκεί που κάποιος θέλει ένα «ασφαλές» όχημα, όπως λαμπρά το περιέγραψε ένας συνάδελφος της Νέας Δημοκρατίας, δηλαδή όταν έχει χίλια εννιακόσια είκοσι εννέα κυβικά, κάντε τα τετρακόσια ευρώ πεντακόσια και όταν πλέον θα θέλει ένα «ασφαλέστερο όχημα», δηλαδή των δύο χιλιάδων τριακοσίων πενήντα οκτώ κυβικών και άνω, ας πληρώσει χίλια ευρώ, για παράδειγμα. Για να μπορεί να αγοράσει ένα τέτοιο όχημα, άρα θα μπορεί να πληρώνει και 1000 ευρώ το χρόνο. Έτσι θα έχουμε μία οδική υποδομή αντάξια της δικής του ματαιοδοξίας και της κοινωνικής του επίδειξης. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Θα ήθελα να πω ότι, επειδή το νομοσχέδιο είναι τεχνικό, προφανώς και οι συνάδελφοι της Αντιπολίτευσης επεκτάθηκαν σε γενικότερα θέματα. Προσπάθησαν να μας πείσουν ότι εδώ ασχολούμαστε με τη φορολογική μεταρρύθμιση. Νομίζω ότι ορισμένα από αυτά που είπα αξίζουν κάποια απάντηση. 
      Ο κ. Παυλίδης σας εγκάλεσε δίκην εισαγγελέως και σας είπε ότι φορολογείτε. Αναρωτιέμαι ποιος είναι ο ρόλος σας. Εάν δεν φορολογούσατε, τι άλλο θα μπορούσατε να κάνετε; Αν δεν κάνω λάθος, κύριε Φωτιάδη, είστε ο αρμόδιος για τα έσοδα του προϋπολογισμού Υφυπουργός. 
      Αναρωτιέμαι αν είναι καθήκον της Βουλής να φορολογεί, μαζί με την Κυβέρνηση ή και εναντίον της, αν χρειάζεται. Η έγκριση των φόρων είναι ένα βασικό καθήκον της Βουλής, προς την κατεύθυνση που ο καθένας, εν πάση περιπτώσει, επιθυμεί, διότι χωρίς τους φόρους δεν μπορεί να υπάρξει κράτος διότι δεν μπορούν να υπάρξουν έσοδα στον προϋπολογισμό.
      Και βεβαίως μπορώ να φανταστώ ότι κάποιος από εμάς είναι υπέρ της κατάργησης του κράτους, αλλά θα τον αναζητούσα σε μια υπεραριστερή πολιτική ομάδα η οποία απ’ ό,τι ξέρω δεν υπάρχει στο Κοινοβούλιό μας και εν πάση περιπτώσει όχι στις τάξεις της Νέας Δημοκρατίας. Διότι δεν νομίζω ότι η Νέα Δημοκρατία ποτέ στη διάρκεια των περιόδων που είχε την εξουσία μείωσε τις κρατικές δαπάνες. Αντιθέτως τις αύξησε κατά κόρον και μάλιστα σε περιόδους πολύ πρόσφατες. Το 1990 με 1992 οι κρατικές δαπάνες, όπως ξέρετε, ξέφυγαν από κάθε έλεγχο και δημιουργήθηκαν τα τεράστια ελλείμματα που δημιουργήθηκαν εκείνη την εποχή με τις φοβερές επιπτώσεις επί του πληθωρισμού. 
      (Διαμαρτυρίες από την πτέρυγα της Νέας Δημοκρατίας)
      Εγώ δεν λέω ότι δεν έπρεπε να κυβερνήσετε  και ότι δεν κυβερνήσατε καλώς, λέω κάτι συγκεκριμένο. Μη μου πείτε ότι έφυγε ο Σαμαράς μετά και επομένως δεν ευθύνεστε. Εσείς τον είχατε Υπουργό Οικονομικών, ας μην τον είχατε. 
      ΠΡΟΚΟΠΗΣ ΠΑΥΛΟΠΟΥΛΟΣ: Το δημόσιο χρέος πόσο είναι επί των ημερών σας;
      ΘΕΟΔΩΡΟΣ ΠΑΓΚΑΛΟΣ: Ό,τι θέλετε συζητάμε αλλά δεν προλαβαίνω τώρα γιατί έχω πολύ λίγο χρόνο. 
      Να δούμε, λοιπόν, στην Ελλάδα αν υπάρχει φορομπηχτική πολιτική, γιατί έχει σημασία  για τον πολίτη αυτό το πράγμα, και για να παίξουμε και ένα εκπαιδευτικό ρόλο.  Να μη λέμε εδώ πράγματα, τα οποία επαναλαμβάνει ο καθημερινός πολίτης, «φόροι, δεν πληρώνω άλλους φόρους, τι κατάσταση είναι αυτή». Ας δούμε τι συμβαίνει σε σχέση με την οικογένεια των κρατών στην οποία ανήκουμε.  Και θα σας πω -και να με συγχωρήσετε γι’ αυτό- ότι όλα όσα είπατε είναι ανακριβή. Η Ελλάδα έχει ως ποσοστό του ΑΕΠ τη μικρότερη φορολογική επιβάρυνση στην Ευρωπαϊκή Ένωση 10,5% .
      ΑΔΑΜ ΡΕΓΚΟΥΖΑΣ: Στους αμέσους φόρους. 
      ΘΕΟΔΩΡΟΣ ΠΑΓΚΑΛΟΣ: Όχι. Είναι η συνολική φορολογική επιβάρυνση περιλαμβανομένων των αμέσων, των εμμέσων  και των φόρων επί της περιουσίας. Η συνολική επιβάρυνση, είναι 10,5%. Η EUROSTAT το λέει, δεν το λέω εγώ, 10,8% είναι η Πορτογαλία και 13% είναι η Ιρλανδία, πολύ πάνω από μας, την οποία απ’ ό,τι ξέρω μερικοί από σας έχετε κάνει πρότυπο ανάπτυξης ξεχνώντας μερικά βασικά ιστορικά στοιχεία ότι δηλαδή η Ιρλανδία ήταν τμήμα της Αγγλίας, ότι είχαν αγγλικό εκπαιδευτικό σύστημα, ότι είναι παράρτημα της αγγλικής εσωτερικής αγοράς, αγοράς, ότι ένα τμήμα της χώρας  είναι αγγλικό έδαφος και προσπαθείτε να μας πείσετε  ότι η Ελλάδα της νοτιοανατολικής Μεσογείου είναι έτοιμη να γίνει Ιρλανδία που είναι σε άμεση ιστορική επαφή –μερικές φορές υπέφεραν και από αυτό- με τη μεγαλύτερη μέχρι προ ολίγου οικονομική δύναμη της Ευρώπης.
      Ένα άλλο που έχει σημασία διότι και αυτό συζητείται είναι η σχέση αμέσων και εμμέσων φόρων, διότι ακούω εκπροσώπους της Αντιπολίτευσης, οι οποίοι λένε επιτέλους ας σταματήσουμε τους αμέσους φόρους επειδή δεν αποδίδουν και να εφαρμόσουμε ένα σύστημα περισσοτέρων εμμέσων φόρων. 
      ΑΔΑΜ ΡΕΓΚΟΥΖΑΣ: Το αντίθετο λέμε. 
      ΘΕΟΔΩΡΟΣ ΠΑΓΚΑΛΟΣ: Περισσότερους αμέσους φόρους λέτε; 
      ΑΔΑΜ ΡΕΓΚΟΥΖΑΣ: Περισσότερο άμεσους.
      ΘΕΟΔΩΡΟΣ ΠΑΓΚΑΛΟΣ: Γι’ αυτό χαίρομαι ιδιαίτερα. Αλλά δεν είναι αυτό που άκουσα από τον Πρόεδρό σας σε  πρόσφατη ομιλία του. 
      ΠΡΟΚΟΠΗΣ ΠΑΥΛΟΠΟΥΛΟΣ: Όχι βεβαίως.
      ΘΕΟΔΩΡΟΣ ΠΑΓΚΑΛΟΣ: Με συγχωρείτε. Όταν λέει ότι πρέπει να μειωθούν οι φόροι, οι οποίοι μειώνουν την ανταγωνιστικότητα των επιχειρήσεων ομιλεί προφανώς περί αμέσων φόρων. Οι έμμεσοι φόροι κατά ποίον τρόπο μειώνουν την ανταγωνιστικότητα των επιχειρήσεων, δεν το καταλαβαίνω. Μειώνουν το λαϊκό εισόδημα και αυτό ακριβώς θέλετε να κάνετε όπως αυτό κάνατε πάντα. Να ενισχύσετε ακόμα περισσότερο τα κέρδη των επιχειρήσεων και να μειώσετε ακόμα περισσότερο την αγοραστική δύναμη των εργαζομένων. 
      Θέλω, λοιπόν, να σας πω ότι οι έμμεσοι φόροι στην Ελλάδα  έχουν κινηθεί από το 1992 και μετά σταθερά προς την κατεύθυνση της πτώσης. Έτσι φθάσαμε στο πρωτοφανές σημείο το 2000 οι άμεσοι φόροι να είναι 39,9%, ήταν 26% το 1992 και οι έμμεσοι να είναι 54,4%. Αυτό είναι μια μεγάλη επιτυχία βασισμένη στις ιδέες της 3ης του Σεπτέμβρη, την οποία επικαλέσθηκε συνάδελφος της Νέας Δημοκρατίας. Διότι ο φόρος δεν είναι μόνο τεχνικό μέσο για να λειτουργήσει το κράτος είναι και αναδιανεμητικός μηχανισμός. Και επομένως εδώ υπάρχει αναδιανομή και πρέπει να έχετε υπόψη σας ότι όταν λέτε  περισσότερους φόρους από τους πολίτες και λιγότερους από τις επιχειρήσεις έχετε μία συγκεκριμένη κατεύθυνση και είναι δικαίωμά σας να την έχετε. 
      ΠΡΟΚΟΠΗΣ ΠΑΥΛΟΠΟΥΛΟΣ: Άλλο είπαμε. 
      ΘΕΟΔΩΡΟΣ ΠΑΓΚΑΛΟΣ: Χαίρομαι που το διευκρινίζετε, αλλά εγώ το άκουσα από τον Πρόεδρό σας και επομένως εγώ σέβομαι τον Πρόεδρό σας και ακούω αυτά που λέει. 
      Ένα τελευταίο, κύριε Πρόεδρε, ο συντελεστής ΦΠΑ, ο κανονικός συντελεστής. Είναι στην Ελλάδα 18%. Υπάρχουν έξι χώρες οι οποίες έχουν μικρότερο συντελεστή ΦΠΑ. Υπάρχουν όμως και πολλές χώρες, άλλες επτά τουλάχιστον, οι οποίες έχουν μεγαλύτερο συντελεστή ΦΠΑ. Αν θέλουμε να μιλήσουμε για το συντελεστή ΦΠΑ, πρέπει να έχουμε υπόψη μας ότι αργά ή γρήγορα θα ανοίξει η συζήτηση για τη φορολογική ενοποίηση στην Ευρωπαϊκή Ένωση. Όντας στο κέντρο της κλίμακας θα ήταν λάθος μας να μετακινηθούμε προς τη μία ή την άλλη κατεύθυνση. Διότι οι άλλοι θα μετακινηθούν προς τα εμάς. Δεν έχουμε κανένα λόγο να μετακινηθούμε. Νομίζω ο συντελεστής αυτός 18% είναι επαρκής, μέτριος και μεσαίος συντελεστής, μας ταιριάζει και λειτουργεί, όπως λειτούργησε μέχρι τώρα. 
      Επίσης θέλω να πω ότι προφανώς σε μια φορολογική μεταρρύθμιση της Ευρωπϊκής Ένωσης κάπου αυτός ο «εξαιρετικά μειωμένος συντελεστής» θα πρέπει να συγχωνευτεί με το «μειωμένο συντελεστή» και εκεί ενδεχομένως μπορούμε να δούμε μια μεταρρύθμιση με την έννοια ότι το 4 που είναι ο εξαιρετικά μειωμένος και το 8 που είναι ο μειωμένος θα μπορούν κάπου να ευσταθήσουν στο 6 ή στο 7.  Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, υπάρχει στο Προεδρείο μια αίτηση του κ. Παυλίδη που ζητά το λόγο επί προσωπικού θέματος. Δεν υπάρχει προσωπικό θέμα. Να μην τρελαθούμε στο τέλος, κύριε Παυλίδη!
      ΑΡΙΣΤΟΤΕΛΗΣ ΠΑΥΛΙΔΗΣ:  Για να μη συμβεί αυτό, κύριε Πρόεδρε, θα πρέπει  να μου δώσετε το λόγο. 
      ΠΡΟΕΔΡΕΥΩΝ (Κωνσταντίνος Βρεττός): Ορίστε, λοιπόν, έχετε το λόγο για ένα λεπτό. Παρακαλώ να τελειώσετε στο ένα λεπτό γιατί δεν υπάρχει προσωπικό θέμα, εκτός εάν θέλετε να συγκρουστείτε με τον κ. Πάγκαλο! Εάν είναι αυτή η πρόθεσή σας, ορίστε έχετε το λόγο, αλλά μόνο για ένα λεπτό.
      ΑΡΙΣΤΟΤΕΛΗΣ ΠΑΥΛΙΔΗΣ: Κατ’ αρχάς, κύριε Πρόεδρε, ευχαριστώ που μου δίνετε το λόγο. Συνίσταται το κατά Κανονισμό προσωπικό θέμα εις όσα ο αξιότιμος συνάδελφος κ. Πάγκαλος είπε αναφερόμενος στο πρόσωπό μου, ότι δηλαδή, κατά εισαγγελικόν τρόπο κατήγγειλα την Κυβέρνηση ότι φορολογεί. Ο Κανονισμός λέγει ότι «οσάκις αποδίδεται αλλία έννοια» -έτσι έλεγε ο παλιός ο Κανονισμός, θα το ενθυμείσθε, κύριε Πρόεδρε- τότε συνιστά αυτό – απ’ ό,τι λέγει ο ομιλών- προσωπικό ζήτημα.
      Εγώ, λοιπόν, κύριε Πρόεδρε, τι είπα; Φορολογείτε, αλλά ισχυρίζεστε παρ’ όλα αυτά -ενώ κατά τρόπον ψυχρό φορολογείτε- ότι κάνετε φοροελαφρύνσεις. 
      Έχουν έλθει –είπα- πάμπολλα νομοσχέδια, κύριε Πρόεδρε, επιβολής φόρων, καλή ώρα το σημερινό, αναφέροντας μάλιστα ένα μόνο παράδειγμα την αύξηση των τελών κυκλοφορίας, φορολογίας δηλαδή και είπα στην Κυβέρνηση, σε εσάς, κύριε Υφυπουργέ των Οικονομικών, ως εκπροσωπούντα την Κυβέρνηση εν προκειμένω ότι φορολογείτε και  φορολογείτε κατά τρόπον απαράδεκτο και επί θεμάτων στα οποία μάλιστα πολλοί έχουν συμφωνήσει ότι δεν συντρέχουν λόγοι επιβολής φόρων. 
      Αυτό ήταν το νόημα των όσων είπα και υποθέτω ότι ο κ. Πάγκαλος αντελήφθην πλήρως το νόημα των λόγων μου.
      ΠΡΟΕΔΡΕΥΩΝ (Κωνσταντίνος Βρεττός): Δεν συντρέχει, λοιπόν, λόγος προσωπικού θέματος. 
      Το λόγο έχει ο Υφυπουργός Οικονομικών κ. Φωτιάδης.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, θέλει αρετή και τόλμη η κοινοβουλευτική δημοκρατία, θέλει γενναιότητα αλλά και γνώση των κοινωνικά δρώμενων σχετικά περί τη φορολογία στη χώρα μας. Κάτι τέτοιο όμως από τις τοποθετήσεις σας, κύριοι συνάδελφοι της Νέας Δημοκρατίας, δεν απεδείχθη σήμερα στη Βουλή, γιατί πολύ μικρόψυχα αδυνατείτε να αντιμετωπίσετε μια πολύ θετική παρέμβαση της Κυβέρνησης. Κάνετε ότι αγνοείτε, γιατί είμαι βέβαιος ότι γνωρίζετε, ότι το παρόν νομοσχέδιο αλλά και όλη αυτή η προσπάθεια που βρίσκεται σε εξέλιξη αποτελεί προϊόν ενός ευρύτατου κοινωνικού διαλόγου και μιας πρωτοφανούς κοινωνικής συναίνεσης από όλους τους κοινωνικούς φορείς της χώρας. Υποθέτω ότι δεν βρίσκεσθε εκτός τόπου και χρόνου και γνωρίζετε ότι επί σειράν μηνών η Επιτροπή Κοινωνικού Διαλόγου που απαρτιζόταν από δεκάδες εκπροσώπους τριτοβάθμιων οργανώσεων της χώρας μας που εκπροσωπούν το σύνολο της οικονομίας και της κοινωνίας του τόπου μας συζήτησαν σε ισότιμη βάση και πρότειναν περίπου αυτά τα οποία περιλαμβάνονται στο πρώτο κομμάτι της φορολογικής μεταρρύθμισης και τα οποία συζητούμε σήμερα εδώ. 
      Αγνοείτε πως μόλις προχθές το κορυφαίο όργανο κοινωνικού ελέγχου, η Οικονομική και Κοινωνική Επιτροπή στη συνεδρίασή της εν ολομελεία αναγνώρισε τη θετική διάσταση του συγκεκριμένου νομοσχεδίου. 
      Και διαβάζω επί λέξει την απόφαση της ολομελείας της ΟΚΕ σύμφωνα με την οποία αξιολογείται το σχέδιο νόμου θετικά. Αναφέρεται στον εξορθολογισμό και την αντικειμενοποίηση των διατάξεων για την ανακρίβεια, την ανεπάρκεια και την απόρριψη βιβλίων, καθώς και των διατάξεων για τα πρόστιμα και γενικότερα οι διατάξεις του σχεδίου νόμου διαπνέονται –αναφέρει η απόφαση της ολομελείας της ΟΚΕ- από ένα πνεύμα μείωσης του περιθωρίου υποκειμενικής ερμηνείας της νομοθεσίας από τις φορολογικές αρχές κατάργησης μιας σειράς σημαντικών φορολογικών διαδικαστικών υποχρεώσεων.
      Πρέπει, λοιπόν, να σας θυμίσω ότι όχι μόνο δεν είναι αποσπασματική η συγκεκριμένη ρύθμιση με την οποία σήμερα ασχολούμαστε, αλλά αντίθετα αποτελεί ένα κομμάτι ενός ολοκληρωμένου πλέγματος διατάξεων, οι οποίες έγιναν κατ’ αρχάς με βάση την επεξεργασία και την πρόταση της συσταθείσης ειδικά προς τούτο επιστημονικής επιτροπής, η οποία αποτελούνταν από διακεκριμένους επιστήμονες και τεχνοκράτες ασχολούμενος περί τη φορολογία μιας επιτροπής επιστημονικής η οποία έδρασε ανεξάρτητα και λειτούργησε χωρίς πολιτικές κατευθύνσεις, κάνοντας τη δική της πρόταση σαν ένα ερέθισμα για κοινωνικό διάλογο. Ακολούθησε η συζήτηση στην επιτροπή κοινωνικού διαλόγου στην οποία για μια ακόμα φορά η Νέα Δημοκρατία απέφυγε να συμμετάσχει για να μην υποχρεωθεί να εκφράσει τις ανύπαρκτες θέσεις της για το φορολογικό ή καλύτερα τις εξοντωτικές για τον Έλληνα φορολογούμενο θέσεις της για το φορολογικό. Παρ’ ότι εκλήθη στην επιτροπή του κοινωνικού διαλόγου μαζί με τα υπόλοιπα κόμματα, για μια ακόμα φορά εξέφρασε κατά τρόπο πολύ πανηγυρικό την άρνησή της να συμμετάσχει στο διάλογο και να προτείνει πιθανότατα θέσεις, οι οποίες και να γινόταν  -γιατί όχι- αποδεκτές και από την επιτροπή κοινωνικού διαλόγου, αλλά και από την ίδια την Κυβέρνηση η οποία τονίζω, κινείται κατ’ εξοχήν μέσα στα πλαίσια της πρότασης της επιτροπής του κοινωνικού διαλόγου.
      Εξεφράσθη η αμφιβολία αν πρόκειται για φορολογική μεταρρύθμιση ή αποσπασματική ρύθμιση. Για ποιο λόγο; Γιατί λέει δεν έρχεται το σύνολο της φορολογικής μεταρρύθμισης στο ίδιο νομοσχέδιο, αλλά περιμένουμε, έχουμε αγωνία να δούμε και τις υπόλοιπες προτάσεις. Πρέπει να σας πω ότι αυτήν την αγωνία καλό είναι να την κρατάτε. Όμως η κριτική σας για το αν πρόκειται για φορολογική μεταρρύθμιση, θα πρέπει να γίνει, αφού δείτε το σύνολο των προτάσεών μας και αφού δείτε αν τυχόν αυτές οι προτάσεις μας απέχουν από τις προτάσεις που οι ίδιοι οι κοινωνικοί φορείς πρότειναν.
      Έτσι, λοιπόν, θα έλεγα ότι βασικό αίτημα της ελληνικής κοινωνίας εδώ και πολλές δεκαετίες, υπήρξε η αναμόρφωση, η μεταρρύθμιση του φορολογικού συστήματος, αφού διαπίστωση όλων μας υπήρξε ότι στο παρελθόν το φορολογικό σύστημα στην Ελλάδα υπήρξε έντονα γραφειοκρατικό, περίπλοκο, δαιδαλώδες, πολύπλοκο, ένα σύστημα το οποίο ταλαιπωρούσε τον Έλληνα πολίτη, ένα σύστημα, το οποίο επιβάρυνε σημαντικά οικονομικά τον Έλληνα φορολογούμενο αλλά και το κράτος ως θεσμό. Ένα σύστημα το οποίο κόστιζε στην εθνική οικονομία σύμφωνα με μελέτη του ΚΕΠΕ, 800 δισεκατομμύρια δραχμές για την εξυπηρέτησή του. 
      Έτσι, λοιπόν, αυτό το πάγκοινο αίτημα που διατυπώθηκε επί σειρά ετών τελικώς τέθηκε σε δρομολόγηση εδώ και ενάμιση χρόνο με την έναρξη αυτή της διαδικασίας το Μάρτιο του 2001. 
      Σήμερα βρισκόμαστε στο τέλος μιας πορείας, όπου ο κοινωνικός διάλογος εξάντλησε όλα τα περιθώρια και όλα τα όριά του, με ομόφωνες προτάσεις σε επίπεδο αρχών όλων των φορέων.
      Αυτή η ομοφωνία η οποία εξεφράσθη και η οποία δεν μπόρεσε να συντελεσθεί, τουλάχιστον σε επίπεδο αρχών, μέσα στη Βουλή, είναι ομοφωνία της ίδιας της κοινωνίας για την αναγκαιότητα της φορολογικής μεταρρύθμισης, αλλά και για τους όρους και τις αρχές που πρέπει να διέπεται αυτή η φορολογική μεταρρύθμιση. 
      Έτσι, λοιπόν, θα έλεγα ότι αγνοείτε εσκεμμένως ότι οι προτάσεις αυτές έχουν τύχει της απόλυτης έγκρισης και συναίνεσης από την πλευρά όλων των φορέων που τους αφορούν, με κορυφαίο το όργανο του κοινωνικού ελέγχου, που ανέφερα προηγούμενα, την Οικονομική και Κοινωνική Επιτροπή, η οποία επανέλαβε αυτή τη συναίνεση. 
      Είναι αναληθές το ότι δεν έγινε διάλογος. Και ναι μεν δεν συμμετείχαν όλες οι πρωτοβάθμιες οργανώσεις, διότι δεν είναι δυνατόν σε έναν κοινωνικό, εθνικό διάλογο να συμμετέχουν δεκάδες χιλιάδες πρωτοβάθμιες οργανώσεις. Στον κοινωνικό διάλογο συμμετέχουν κατ’ αρχάς οι τριτοβάθμιες οργανώσεις που εκπροσωπούν την κοινωνία και την οικονομία, αλλά και πιθανώς χαρακτηριστικές δευτεροβάθμιες οργανώσεις, οι οποίες πάλι έχουν πανελλαδική και εθνική εμβέλεια. Έτσι, λοιπόν, και το Οικονομικό Επιμελητήριο συμμετείχε στον κοινωνικό διάλογο και μάλιστα με εξέχουσα θέση και με συγκεκριμένες θετικές προτάσεις. Και βέβαια συμμετείχε και η ΓΕΣΕΒΕ με συγκεκριμένες θέσεις, οι οποίες έχουν μεταφερθεί στο σχέδιο νόμου το οποίο συζητούμε.
      Επίσης εκλήθη στην Επιτροπή και η Κεντρική Ένωση Επιμελητηρίων Ελλάδος, η οποία συμμετείχε ιδιαίτερα εποικοδομητικά στην κατάρτιση των θέσεων σχετικά με τη φορολογική μεταρρύθμιση αλλά και με το συζητούμενο νομοσχέδιο. 
      Μιλάμε για ένα πολύπλοκο και δαιδαλώδες φορολογικό σύστημα. Ταυτόχρονα, όμως, μιλούμε για ένα τεχνοκρατικό νομοσχέδιο αυτό που συζητούμε σήμερα.
      Θα μου επιτρέψετε να μην συμφωνήσω μαζί σας γιατί αποτελεί αντίφαση η  κατηγορία, η αυστηρή κριτική στο φορολογικό σύστημα για το γραφειοκρατικό και δαιδαλώδες και ταυτόχρονα να ερχόμαστε να κρίνουμε ως απόλυτα τεχνοκρατικό ένα νομοσχέδιο το οποίο αίρει αυτό το δαιδαλώδες του συστήματος και κάνει πιο απλή τη διαδικασία.
      Απλά και μόνο θέλω να πω ότι με το συγκεκριμένο και μόνο φορολογικό νομοσχέδιο καταργούνται εξήμισι εκατομμύρια επισκέψεις των πολιτών ετησίως στις εφορίες, που η κάθε μια στην καλύτερη περίπτωση κόστιζε τέσσερις ώρες για τον Έλληνα φορολογούμενο. Και αυτό το φορολογικό νομοσχέδιο βέβαια έρχεται σε συνέχεια άλλων πράξεων απλοποίησης που προηγήθηκαν τα τελευταία χρόνια. 
      Ενδεικτικά θα μνημονεύσω μόνο τη δυνατότητα λήψης των πιστοποιητικών φορολογικής ενημερότητας με ένα απλό τηλεφώνημα. Σε δέκα δευτερόλεπτα το πιστοποιητικό έρχεται στο fax των επτά χιλιάδων πιστοποιημένων σημείων, συμβολαιογράφων, υποθηκοφυλάκων, νομαρχιών, δήμων, υποκαταστημάτων τραπεζών, επιμελητηρίων και μιας σειράς άλλων φορέων, που έχουν τη δυνατότητα να παίρνουν τα πιστοποιητικά φορολογικής ενημερότητας για λογαριασμό των ενδιαφερομένων μελών τους. 
      Θα πρέπει να μνημονεύσω ότι στον ενάμιση περίπου χρόνο λειτουργίας της υπηρεσίας για τη δυνατότητα υποβολής των δηλώσεων Φ.Π.Α. μέσω τη διαδικτύου, το 40% των Ελλήνων πολιτών, δηλαδή περίπου τριακόσιες σαράντα επιχειρήσεις, κάνουν σήμερα χρήση της δυνατότητας αποστολής των φορολογικών τους δηλώσεων από το γραφείο τους με το διαδίκτυο και πληρώνουν φόρους 200.000.000.000 δραχμών μηνιαίως μέσω του Internet Banking. Ποιος θα μπορούσε άραγε να φανταστεί ότι στη χώρα μας, που καθυστερημένα ξεκίνησε τα βήματα εκσυγχρονισμού και της φορολογικής νομοθεσίας, αλλά και των φορολογικών μηχανισμών, σε λιγότερο από δύο χρόνια θα είχαμε φθάσει το μισό περίπου των Ελλήνων να κάνουν χρήση αυτών των δυνατοτήτων;
      Η κατάργηση των ουρών, οι οποίες υπήρχαν γι’ αυτόν και για πολλούς άλλους λόγους, η δυνατότητα της λήψης όλων των εντύπων μέσω του διαδικτύου ή ακόμα και με ένα απλό τηλεφώνημα με τον «έξυπνο τηλεφωνητή» και μια σειρά από δεκάδες άλλες πράξεις, τις οποίες δεν είναι πρόθεσή μου να μνημονεύσω σήμερα σε αυτήν την ομιλία, δίνουν το στίγμα του ότι το Υπουργείο Οικονομικών και η Κυβέρνηση δίνει προτεραιότητα στην εξυπηρέτηση του πολίτη, δίνουν το στίγμα ότι το Υπουργείο Οικονομικών και η Κυβέρνηση θέλει να σέβεται την αξιοπρέπεια του Έλληνα πολίτη φορολογούμενου καταργώντας την βάναυση, τη βάρβαρη ουρά και θέτοντας στη διάθεση του υπηρεσίες ιδιαίτερα ανεβασμένες και σύγχρονες, υπηρεσίες οι οποίες καθιστούν την ποιότητα ζωής του ακόμα καλύτερη.
      Βέβαια στόχος μας είναι τα επόμενα δύο-τρία χρόνια να υπάρξει η δυνατότητα όλες οι συναλλαγές με την εφορία να γίνονται από το γραφείο μας ή από το σπίτι μας, να μην υπάρχει καμιά συναλλαγή για την οποία να χρειάζεται η φυσική παρουσία του πολίτη στις αρμόδιες οικονομικές υπηρεσίες. Πιστεύουμε ότι αυτό θα γίνει πολύ σύντομα πραγματικότητα.
      Μιλήσατε για διαφθορά. Όμως αγνοήσατε τις διατάξεις του συγκεκριμένου φορολογικού νομοσχεδίου, το οποίο αποτελεί πράγματι ένα πλήγμα κατά της διαφθοράς, αφού με την αντικειμενική οριοθέτηση των περιπτώσεων όπου μπορεί κάποιος υπάλληλος ελεγκτής να απορρίψει τα βιβλία, αφαιρεί τη δυνατότητα της όποιας συναλλαγής του φορολογούμενου με τον υπάλληλο, τον ελεγκτή.
      Πιστεύουμε ότι μια σειρά συγκεκριμένων διατάξεων, για τις οποίες θα μας δοθεί η δυνατότητα να αναφερθούμε με λεπτομέρειες στην κατ’ άρθρον συζήτηση, δίνουν το στίγμα της σοβαρής παρέμβασης, για την οποία δικαιολογημένα εξέφρασαν την πανηγυρική τους επιβεβαίωση όλοι οι κοινωνικοί φορείς.
      Μιλήσατε για φορολογική πολιτική. Όμως σας απήντησε ο κ. Πάγκαλος ότι η φορολογία στην Ελλάδα είναι η μικρότερη σε όλη την Ευρωπαϊκή Ένωση.
      ΠΡΟΚΟΠΗΣ ΠΑΥΛΟΠΟΥΛΟΣ: Υιοθετείτε τα στοιχεία που είπε ο κ. Πάγκαλος; Λυπούμαι που το λέτε. Θα το ακούσετε τώρα στην πορεία.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όλοι οι φόροι στην Ελλάδα, κύριε Παυλόπουλε, είναι κάτω από το μέσο όρο της Ευρωπαϊκής Ένωσης, και οι άμεσοι και οι έμμεσοι, και των φυσικών και των νομικών προσώπων.
      ΑΔΑΜ ΡΕΓΚΟΥΖΑΣ: Όχι των έμμεσων.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και η έμμεση φορολογία είναι κάτω από το μέσο όρο της Ευρωπαϊκής Ένωσης και τα στοιχεία είναι δεδομένα.
      ΑΔΑΜ ΡΕΓΚΟΥΖΑΣ: Διαβάστε την πρόταση του Οικονομικού Επιμελητηρίου, το λέει μέσα.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εσείς διαβάστε τι ισχύει στις άλλες χώρες. Τα έχουμε πει πολλές φορές, αλλά φαίνεται ότι η επανάληψη δεν αποτελεί για εσάς μητέρα της μάθησης και θέλετε να τα επαναλαμβάνουμε. Τα είπαμε και άλλη φορά.
      Σας παραπέμπουμε, λοιπόν, να δείτε –είναι πάρα πολύ εύκολο γιατί οι χώρες της Ευρωπαϊκής Ένωσης είναι συγκεκριμένες, δεν είναι πολλές και άγνωστες- τι ισχύει στο σύνολο της Ευρωπαϊκής Ένωσης για να δείτε σε ποια κατάταξη βρισκόμαστε σε όλα τα επίπεδα των φόρων.
      Μιλήσατε για επικοινωνιακά τεχνάσματα από τη μια πλευρά ή δημαγωγία από την άλλη. Δηλαδή εμμέσως πλην σαφώς παραδεχθήκατε ότι η Κυβέρνηση και το Υπουργείο Οικονομικών καταφέρνει -με τα τεχνάσματα καθ’ υμάς- να πείσει τον ελληνικό λαό για τη σοβαρότητα των εγχειρημάτων του. Αλλιώς δεν θα μιλούσατε ούτε για δημαγωγία ούτε για επικοινωνιακά τεχνάσματα.
      Επειδή υπάρχει και κάποιο όριο στο λαϊκισμό και επειδή δεν θα βαριέμαι να το επαναλαμβάνω σε κάθε ευκαιρία που εσείς θα το θέτετε, πρέπει να σας πω και για το λαϊκισμό των επιχειρημάτων σας κατά της συνάφειας της εξαετίας, ότι αυτή η ρύθμιση αποτελούσε μακροχρόνιο επίμονο αίτημα όλων των φορέων της αγοράς. 
      Εκατοντάδες γραπτά αιτήματα πρωτοβάθμιων φορέων, όλων των επιμελητηρίων, δευτεροβάθμιων φορέων και τριτοβάθμιων οργανώσεων τα τελευταία χρόνια με την ίδια επωδό επαναλάμβαναν το αίτημα για το κλείσιμο των εκκρεμοτήτων των παρελθόντων ετών. Το Υπουργείο Οικονομικών αποδέχτηκε αυτά τα αιτήματα, παρά την άρνηση από θέμα αρχής των υπηρεσιών της διοίκησης. Μάλιστα είναι πρωτόγνωρο για τα ελληνικά δεδομένα το γεγονός ότι ακόμη και οι λεπτομέρειες της συγκεκριμένης ρύθμισης αποτέλεσαν αντικείμενο εκτεταμένου διαλόγου με τους φορείς, αλλά και αντικείμενο κοινής συμφωνίας του Υπουργείου Οικονομικών με όλους τους φορείς. 
      Η τελευταία, καταληκτική συνεδρίαση έγινε παρουσία όλης της πολιτικής ηγεσίας του Υπουργείου και των εκπροσώπων των τριτοβάθμιων οργανώσεων, δηλαδή της Κεντρικής Ένωσης Επιμελητηρίων Ελλάδος, που εκπροσωπεί όλα τα επιμελητήρια της χώρας, της ΓΕΣΕΒΕ, που εκπροσωπεί τους επαγγελματίες και βιοτέχνες της Ελλάδος, και της Ένωσης του Ελληνικού Εμπορίου, που ως τριτοβάθμια οργάνωση εκπροσωπεί τον εμπορικό κλάδο. Υπήρξε ομοφωνία, όσον αφορά τους όρους, αποδοχή από την πλευρά όλων των φορέων που εκπροσωπούν την αγορά και πανηγυρική ενώπιον εκατοντάδων δημοσιογράφων και όλων των ραδιοτηλεοπτικών μέσων της χώρας έκφραση της ευαρέσκειας για τη συμφωνία η οποία επήλθε. Μάλιστα η συγκεκριμένη ρύθμιση θεωρήθηκε ως μεγίστη επιτυχία του συνδικαλιστικού κινήματος των μικρομεσαίων.
      Αγνοείτε αυτά που επαναλαμβάνονται καθημερινά και επαναλήφθηκαν στο συγκεκριμένο θέμα. Προχθές ήταν η επιβεβαίωση της σημαντικής αυτής ρύθμισης η οποία με έναν τρόπο αυστηρά αντικειμενικό λύνει τις διαφορές μεταξύ του ελέγχοντος οργάνου και του φορολογούμενου. Αυτήν τη ρύθμιση που έτυχε της ενθουσιώδους υποδοχής όλων των φορέων εσείς την αμφισβητείτε με την ίδια επωδό προσπαθώντας τελικώς να πείσετε μερικούς πιθανότατα δυσαρεστημένους που καλούνται να πληρώσουν μικρά ποσά σ’ αυτήν τη συγκεκριμένη ρύθμιση.
      Μιλήσατε για τη σχέση των αμέσων και των εμμέσων φόρων, αλλά θα σας θυμίσω ότι το 1993 αφήσατε τη σχέση αμέσων και εμμέσων φόρων 28% για τους άμεσους φόρους και 72% για τους έμμεσους φόρους. Υπήρχε μια ψαλίδα σαράντα τεσσάρων μονάδων μεταξύ αμέσων και εμμέσων φόρων. Αυτή η ψαλίδα από σαράντα τέσσερις μονάδες έχει γίνει δεκαέξι μονάδες μετά από λίγα χρόνια διακυβέρνησης της χώρας μας από το ΠΑΣΟΚ. Αυτό σημαίνει ότι η σχέση των πλέον δίκαιων φόρων, που είναι οι άμεσοι…
      ΑΔΑΜ ΡΕΓΚΟΥΖΑΣ: Πώς βγαίνει αυτός ο αριθμός; Δεν κατάλαβα.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτόν τον αριθμό, κύριε συνάδελφε, επειδή είστε και ειδικός, είναι πολύ εύκολο να το βγάλετε, αν αναγνώσετε την περσινή έκθεση του προϋπολογισμού. Η σχέση άμεσων και έμμεσων φόρων είναι θέμα γνώσης μαθηματικών της Α΄ δημοτικού. 
      ΠΡΟΚΟΠΗΣ ΠΑΥΛΟΠΟΥΛΟΣ: Αλήθεια, αυτά είναι τα μαθηματικά που χρησιμοποιείτε στον προϋπολογισμό εσείς!
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι θέμα μιας απλής διαίρεσης, κύριε Παυλόπουλε, την οποία θα κάνετε, γιατί και τους αμέσους φόρους γνωρίζετε και τους εμμέσους. Κάντε μια αναγωγή με μια απλούστατη πράξη της Α΄ δημοτικού.
      Αγαπητοί συνάδελφοι, πιστεύουμε ότι αυτό το οποίο όλη η ελληνική κοινωνία κατενόησε, αυτό για το οποίο πάλεψε όλη η οικονομία και η κοινωνία της χώρας μας, αυτό για το οποίο είναι ιδιαίτερα ευχαριστημένοι και ενθουσιασμένοι όλοι οι κοινωνικοί φορείς, αυτό το οποίο προσδοκούσαν όλοι οι ΄Ελληνες δηλαδή τη φορολογική μεταρρύθμιση, τη θέσπιση ενός νέου φορολογικού νομοσχεδίου, που να είναι απλό, να είναι δίκαιο, να είναι αποτελεσματικό, να είναι αναπτυξιακό, αλλά και να δίνει τη δυνατότητα στον ΄Ελληνα φορολογούμενο να είναι πιο κοντά στο φορολογικό σύστημα, αυτό το οποίο πρόεδρος τριτοβάθμιας συνδικαλιστικής οργάνωσης των μικρομεσαίων ομολόγησε δημοσίως, ότι μια νέα περίοδος στις σχέσεις μεταξύ του Υπουργείου Οικονομικών και των μικρομεσαίων έχει ανοιχτεί μπροστά μας εν όψει όλων αυτών των πρωτοβουλιών, αυτό ζητάμε από εσάς κυρίως της Αξιωματικής Αντιπολίτευσης να αποδεχθείτε, αυτό ζητάμε τελικώς να κατανοήσετε. Και πιστεύουμε ότι η μικροψυχία, η μιζέρια δεν έχουν θέση για ένα τέτοιο σοβαρό εγχείρημα το οποίο μετά από πενήντα χρόνια επιχειρείται στη χώρα μας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας,  κ. Προκόπης Παυλόπουλος, έχει το λόγο για δεκαπέντε λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε, αλλά και με λίγη επιείκεια, όπως δείξατε σε όλους, θα ήθελα να έχω ένα -δύο λεπτά παραπάνω.
      Κυρίες και κύριοι συνάδελφοι  και το νομοσχέδιο αυτό αποδεικνύει  πόσο δίκιο έχουν όλοι εκείνοι οι οποίοι υποστηρίζουν, και τεκμηριώνουν άλλωστε, ότι η Κυβέρνηση Σημίτη είναι κυβέρνηση μειωμένων προσδοκιών, είναι κυβέρνηση που έχει αναγάγει σε ιδεολογία τη μετριότητα. Χαρακτηριστικό παράδειγμα είναι το νομοσχέδιο αυτό εάν το συγκρίνουμε άλλωστε και με τα νομοσχέδια που ήρθαν τον τελευταίο καιρό.
      Είδαμε ένα κοινωνικοασφαλιστικό νομοσχέδιο που, υποτίθεται, ότι ήρθε να λύσει το ασφαλιστικό ζήτημα. Νομοσχέδιο που ήταν ολίγο από κοινωνική ασφάλιση και που δεν άγγιξε καθόλου το ζήτημα. Γιατί η Κυβέρνηση αυτή δεν τολμάει να αγγίξει κανένα από τα μεγάλα ζητήματα.
      Είδαμε ένα αγροτικό νομοσχέδιο, το οποίο αντί να αγγίξει τα μεγάλα ζητήματα της αγροτικής πολιτικής, τα οποία υπάρχουν και τα οποία καίνε αυτή τη στιγμή τον ΄Ελληνα αγρότη, εξαντλήθηκε στο να δημιουργήσει προϋποθέσεις ενός Λογαριασμού Αγροτικής Εστίας, που άλλωστε παραπέμπεται στις ελληνικές καλένδες. Και ερχόμαστε αυτήν τη στιγμή να συζητήσουμε εδώ μια τροποποίηση του Κώδικα Βιβλίων και Στοιχείων με τη μορφή της «φορολογικής μεταρρύθμισης», που θέλησε ο κύριος Υπουργός να μας εμφανίσει.
      Κύριε Υπουργέ, αυτό το νομοσχέδιο αποδεικνύει ακριβώς ποιοι είστε πολιτικά. Μπροστά στα μεγάλα προβλήματα, τα τεράστια προβλήματα, τα οποία αντιμετωπίζει το ελληνικό φορολογικό σύστημα,  εσείς βρήκατε μονάχα να φέρετε να τροποποιήσετε τον Κώδικα Βιβλίων και Στοιχείων και να μας πείτε ότι αυτό είναι και μια μεγάλη τομή.
      Ας δούμε ποια είναι τα μεγάλα θέματα, τα οποία πρέπει να αντιμετωπίσει κανείς στο πλαίσιο του φορολογικού μας συστήματος. Και δεν νομίζω ότι μπορεί κανείς να το αμφισβητήσει.
      Θέμα πρώτο: Διαφθορά και αδιαφάνεια. Αμφιβάλλει κύριε Υπουργέ, κανένας ότι το μείζον θέμα, στο πλαίσιο του φορολογικού μας συστήματος, είναι τούτη την ώρα η διαφθορά;  Ο Συνήγορος του Πολίτη το λέει. Τι έχετε κάνει γι’ αυτό; Απολύτως τίποτε. Ούτε που το αγγίζετε το θέμα. Σας τα είπε ο κ. Πάγκαλος προηγουμένως: Ελάτε επιτέλους να βάλετε κάποιες ποινικές διατάξεις για τη φοροδιαφυγή! Τίποτα απολύτως. Ελάτε να επιβάλετε κάποιες κυρώσεις! Τίποτα απολύτως. Στην ουσία το ζήτημα της διαφθοράς, η οποία αποτελεί τη θρυαλλίδα του όλου φορολογικού συστήματος αλλά και τον μεγαλύτερο εχθρό της διαφάνειας στον Τόπο μας, ούτε που τον αγγίζετε καθόλου.
      Ζήτημα δεύτερο, που είναι τεράστιο θέμα: Καταπολέμηση όλων των αντικινήτρων επιχειρηματικότητας που, αυτήν τη στιγμή, έχουν δημιουργήσει τα μεγάλα προβλήματα σε όλα τα ζητήματα που αφορούν τις επενδύσεις. Τίποτα απολύτως. Διεύρυνση της φορολογικής βάσης με την καταπολέμηση, ας το πω έτσι, του οικονομικού παρακράτους, το οποίο υπάρχει σε αυτόν τον τόπο και την καταπολέμησης της φοροδιαφυγής. Ούτε που το αγγίζετε το θέμα.
      Και, τέλος, ανταγωνισμός. Αύξηση της ανταγωνιστικότητας των ελληνικών επιχειρήσεων, ενίσχυση της ανταγωνιστικότητας, καταπολέμηση των μονοπωλιακών καταστάσεων που διαμορφώνονται συνεχώς. Τίποτα απολύτως από όλα αυτά. 
      Τονίζω, λοιπόν. Πού είναι τα μέτρα για την καταπολέμηση της διαφθοράς; Πού είναι τα μέτρα για την καταπολέμηση των αντικινήτρων. Πού είναι τα μέτρα για τη διεύρυνση της φορολογικής βάσης; Πού είναι τα μέτρα για την ενίσχυση της ανταγωνιστικότητας της ελληνικής οικονομίας; Πουθενά. 
      Και μας εμφανίζετε αυτό το φορολογικό νομοσχέδιο, το οποίο αυτό καθ’ αυτό είναι ασήμαντο. Για τι πρόκειται; Για μια τροποποίηση του Κώδικα Βιβλίων και Στοιχείων. Μάλιστα δεν έχετε καν τη συναίσθηση του τι σημαίνει κώδικας. Τους κώδικες τους φτιάχνετε για το θεαθήναι τοις ανθρώποις. Δεν έχετε καταλάβει ότι οι κώδικες είναι νόμοι, οι οποίοι έχουν μια εσωτερική ενότητα; Εσείς αντί να στηρίζετε αυτήν την ενότητα, στην ουσία φέρνετε συνεχώς τροποποιήσεις που την καταπολεμούν.
      Δεύτερον, αποδεικνύετε καθημερινά την προχειρότητα και την ανευθυνότητά σας με το να φέρνετε τόσους φορολογικούς νόμους. Πού είναι η δέσμευσή σας σχετικά με το «σφίξιμο» των φορολογικών νόμων, έτσι ώστε να υπάρχει μία ενότητα;
      Δεν είναι ντροπή, κύριε Υπουργέ, να μη γνωρίζουν οι ελληνικές επιχειρήσεις και οι Έλληνες φορολογούμενοι, τη νομοθεσία που ισχύει; Ενώ μέχρι να μάθουν τι ισχύει, να τροποποιείται το νομοθετικό καθεστώς;  
      Τέλος, θα ήθελα ευθέως να σας ρωτήσω και κάτι άλλο. Είπατε προηγουμένως ότι αυτό το νομοσχέδιο αποτέλεσε αντικείμενο διαλόγου και ότι εγκρίθηκε από την Οικονομική και Κοινωνική Επιτροπή. Μην την αναφέρετε αυτήν την επιτροπή. Θα δούμε τι θα γίνει μετά τη συνταγματική της κατοχύρωση. Ωστόσο, στην πραγματικότητα πρόκειται για ένα όργανο που, έστω και εμμέσως, μπορεί να ελέγχεται κομματικά και το ξέρετε. Τι μας φέρνετε δηλαδή; Ένα όργανο του οποίου η πλειοψηφία ελέγχεται, ουσιαστικά, κομματικά από εσάς και το οποίο επικρότησε αυτά που του πήγατε; Είναι σαν να μου λέτε ότι πάτε στη Νομοπαρασκευαστική Επιτροπή ένα νομοσχέδιο και το επικροτεί. Εσείς τους διορίζετε και εσείς απολαμβάνετε την εύνοιά τους.
      Θα αναφερθώ και σε ένα τελευταίο ζήτημα. Άκουσα κατάπληκτος τον κ. Πάγκαλο να μιλάει σχετικά με τα ζητήματα που αφορούν το φορολογικό μας σύστημα –και ο οποίος δικαιολογείται, ίσως από το ότι λείπει καιρό από την Κυβέρνηση και, επίσης, από το ότι ασχολήθηκε με την εξωτερική πολιτική- να αναφέρει κάποια νούμερα παντελώς ανακριβή. Είτε εκείνος είτε οι σύμβουλοί του δεν τα γνώριζαν. Αλλά εσείς επιτρέπεται, ως Υπουργός Οικονομικών, να επικαλείσθε τα νούμερα του κ. Πάγκαλου, σχετικά με την έκταση της φορολογίας στην Ελλάδα; 
      Είπε ο κ. Πάγκαλος, ότι γύρω στα τέσσερα, τεσσεράμισι τρισεκατομμύρια, είναι τα έσοδα από άμεσους και έμμεσους φόρους στο πλαίσιο της ελληνικής οικονομίας. Δεν γνωρίζετε ότι το σύνολο του ακαθάριστου εγχώριου προϊόντος στην Ελλάδα αγγίζει τα 45 τρισεκατομμύρια, εκ των οποίων, τα 13 με 14 τρισεκατομμύρια προέρχονται από φορολογία, άμεσους και έμμεσους φόρους; Δεν γνωρίζετε δηλαδή ότι το συνολικό ύψος της φορολογίας άμεσων και έμμεσων φόρων υπερβαίνει το 30% και είναι πολύ πάνω από ορισμένες χώρες της Ευρωπαϊκής Ένωσης; 
      Είναι ή δεν είναι ανευθυνότητα Υφυπουργού Οικονομικών το γεγονός ότι έρχεστε και μας δίνετε τέτοια νούμερα; Με αυτά τα νούμερα φτιάχνετε τον προϋπολογισμό; Αυτού του είδους τα νούμερα είναι εκείνα που διαμορφώνουν τον προϋπολογισμό; Τολμάτε να ισχυριστείτε ότι το σύνολο των άμεσων και έμμεσων φόρων ανέρχεται στο ύψος των τεσσεράμισι τρισεκατομμυρίων, όπως ισχυρίστηκε και ο κ. Πάγκαλος; Αν είναι έτσι, πείτε το. Διευκρινίστε το, για να δούμε μεθαύριο στον προϋπολογισμό τα νούμερα που θα φέρετε στη Βουλή των Ελλήνων και με τα οποία θα ενημερώσετε την Εθνική Αντιπροσωπεία και, μέσω αυτής, τον ελληνικό λαό. 
      Σας είπα, λοιπόν, ότι αντί για τα μεγάλα και τα σημαντικά, φτιάχνετε ασήμαντα. Και όχι μόνο φτιάχνετε ασήμαντα πράγματα, αλλά τα γεμίζετε και με ανακρίβειες, σαν αυτές που ανέφερα και προηγουμένως. Και τολμήσατε να μας πείτε διάφορα πράγματα σχετικά με τις επιδόσεις της ελληνικής οικονομίας. Ποιες επιδόσεις, κύριε Υπουργέ; 
      Θα σας θυμίσω, κύριοι συνάδελφοι του ΠΑ.ΣΟ.Κ., γιατί σε σας απευθύνομαι και όχι στον κύριο Υφυπουργό -ο κύριος Υπουργός προπαγανδιστικά αυτά εντέλλεται να σας φέρνει να ακούτε-  οκτώ αδιαμφισβήτητα σημεία. Δεν πρόκειται για δικά μου στοιχεία. Προέρχονται από την Κυβέρνηση και τους  διεθνείς οργανισμούς. Ας τα δούμε αυτά τα οκτώ σημεία ένα προς ένα. 
      Σημείο πρώτο. Ρυθμός ανάπτυξης, για τον οποίο μέχρι πρότινος επαίρετο η Κυβέρνηση. Ξεκίνησε, λοιπόν, στις αρχές του 2002 να μας λέει ότι ο ρυθμός ανάπτυξης θα αγγίξει το 4%. Στη συνέχεια, το διόρθωσε στο 3,8%. Σήμερα λέει ότι είναι 3,5% και έπεται συνέχεια στον κατήφορο. 
      Κύριοι συνάδελφοι, με αυτούς τους ρυθμούς ανάπτυξης πηγαίνουμε στη σύγκλιση; Με τέτοιους ρυθμούς, όταν η Ιρλανδία πήγαινε με ρυθμούς 7% και πάνω; Και άκουσα κατάπληκτος τον κ. Πάγκαλο –ο οποίος στο σημείο αυτό είπε και άλλες ανακρίβειες, ενώ φαίνεται ότι ο κ. Πάγκαλος κάνει τουρισμό στην Ευρωπαϊκή Ένωση, γιατί διαφορετικά δεν εξηγούνται αυτές οι ανακρίβειες- να αμφισβητεί τα νούμερα που αφορούν την Ιρλανδία, λέγοντας ότι η Ιρλανδία είχε πίσω της όλο το σύστημα της αγγλικής αυτοκρατορίας! Ξέχασε ότι όταν η Ιρλανδία «κτύπαγε» την πόρτα της Ευρωπαϊκής Ένωσης το 1981, ήταν πολύ πίσω από την Ελλάδα. 
      Και αυτή η Ιρλανδία που ήταν πολύ πίσω από την Ελλάδα τα κατάφερε όλα. Μας ξεπέρασε όπως μας ξεπέρασαν όλοι. Εδώ μας ξεπερνάνε και οι χώρες που είναι υπό ένταξη. Με αυτούς τους ρυθμούς ανάπτυξης πάμε; Με δύο κοινοτικά πλαίσια στήριξης επί των ημερών σας από το 1993 τρέχει η ελληνική οικονομία με ρυθμούς ανάπτυξης 3,5%. Με αυτούς τους ρυθμούς, αμφισβητήσιμους άλλωστε, νομίζετε πως μπορούμε να πάμε σε ουσιαστική σύγκλιση; 
      Δεύτερο στοιχείο είναι το δημόσιο χρέος. Άκουσα τον κ. Πάγκαλο να μιλάει για τη Νέα Δημοκρατία και την αύξηση του δημόσιου χρέους. Πρέπει να σας πω εδώ ότι ο μακαρίτης ο Ανδρέας Παπανδρέου στις εκλογές του Οκτωβρίου του 1981 έλεγε, από την πλατεία Συντάγματος, ότι του άφηνε η Δεξιά το «θηριώδες» χρέος των 450 δισεκατομμυρίων! Αυτήν τη στιγμή κυβερνάτε είκοσι χρόνια και το δημόσιο χρέος έχει ξεπεράσει τα 40 τρισεκατομμύρια. Αυτό είναι το κατάντημα αυτής της Χώρας. Εκεί τη φτάσατε. Αυτή η Χώρα έχει επί των ημερών του ΠΑΣΟΚ τρία κοινοτικά πλαίσια στήριξης από το 1981 και επέκεινα και που έφτασε το χρέος πάνω από 40 τρισεκατομμύρια σήμερα. 
      Κύριε Υφυπουργέ, αμφισβητείτε ότι είχατε φτάσει το δημόσιο χρέος να το μειώσετε υποτίθεται στο 97% του ΑΕΠ και ότι προχθές εκτινάχτηκε ξανά στο 101% αυξημένο κατά 4%, αφού ήρθε η Ευρωπαϊκή Ένωση, σιγά σιγά, και σας ανέδειξε πως, με τη δημιουργική λογιστική, κρύβατε το μέγεθος του δημόσιου χρέους και αντί να μειώνεται από 97% το πήγατε στο 101%; Αυτές είναι οι επιδόσεις σας; Με αυτές πάτε να εξυπηρετήσετε το δημόσιο συμφέρον; Με αυτού του είδους τις αλχημείες έχετε καταρρακώσει το κύρος της Χώρας διεθνώς. Αλλά και στο πλαίσιο της Ευρωπαϊκής Ένωσης είστε πρωταθλητές ως προς την δημιουργική λογιστική που σας φάνηκε χρήσιμη για να μπούμε στην ευρωζώνη, αλλά τώρα αναδεικνύεται όλο το μέγεθος του τρόπου με τον οποίο συμπεριφερόμαστε.
      Στοιχείο τρίτο είναι η διαφθορά. Είπατε πως την καταπολεμάτε με αυτό το νομοσχέδιο. Εγώ δεν το καταλαβαίνω. Δεν είδατε προχθές τα στοιχεία του διεθνούς οργανισμού που η Ελλάδα είναι ουραγός, πίσω από μακριά από όλες τις χώρες της Ευρωπαϊκής Ένωσης; Και παρακαλώ τεσσαρακοστή τέταρτη μεταξύ των εκατόν δύο στον κόσμο, μεταξύ των πιο διεφθαρμένων χωρών. Ναι ή όχι είμαστε η πιο διεφθαρμένη χώρα στην Ευρωπαϊκή Ένωση, σύμφωνα με αυτά τα στοιχεία; Ναι ή όχι έχουμε κατρακυλήσει επί των ημερών σας, τουλάχιστον δεκαπέντε θέσεις; Ποιος την κατάντησε την Ελλάδα έτσι; Εμείς κυβερνάμε; 
      Πάμε στην ευημερία. Ο δείκτης ευημερίας, σύμφωνα με τη «EUROSTAT»στις 31 Ιουλίου 2002, δείχνει πως είμαστε τελευταίοι και ουραγοί στην Ευρωπαϊκή Ένωση. Και όχι μόνο αυτό, αλλά χώρες υπό ένταξη, όπως η Κύπρος και η Σλοβενία, είναι μπροστά από την Ελλάδα. Το 1981 ήμασταν στο σκληρό πυρήνα της Ευρώπης και μας κοίταγαν η Ισπανία, η Πορτογαλία, η Ιρλανδία και μας ζήλευαν. Τώρα μας πέρασαν όλοι αυτοί και μας περνάνε και χώρες υπό ένταξη, όπως είναι η Κύπρος και η Σλοβενία. Εκεί μας καταντήσατε, εσείς που μιλάτε για την είσοδο της Ελλάδας στην ευρωζώνη, όταν μπήκαμε στην ευρωζώνη τελευταίοι και ουραγοί με ονομαστική σύγκλιση και όχι ουσιαστική, χωρίς να έχει γίνει καμία από τις μεγάλες διαρθρωτικές αλλαγές.
      Πάμε τώρα στην ανταγωνιστικότητα. Μιλάτε για ανταγωνιστικότητα και δεν είδατε προχθές τα τελευταία στοιχεία του διεθνούς οργανισμού; Χάσαμε ή όχι, κύριε Υφυπουργέ, έξι θέσεις σε ένα χρόνο; Έπεσε η Ελλάδα έξι θέσεις, ναι ή όχι;
      Πάμε στην ανεργία. Μιλάτε για κάποια μικρή μείωση με βάση την Εθνική Στατιστική Υπηρεσία, της οποίας τα στοιχεία είναι δειγματοληπτικά και η οποία είναι υπόλογη στην ποινική δικαιοσύνη, γιατί ξέρετε τι συμβαίνει εκεί κάτω. Δείχνουν τα στοιχεία να μειώνεται η ανεργία, αλλά να μην αυξάνεται η απασχόληση. Πώς τα καταφέρατε αυτά τα θαύματα εσείς οι «εκσυγχρονιστές» του σοσιαλισμού, να μιλάτε για μείωση της ανεργίας χωρίς αύξηση της απασχόλησης, αυτό είναι μόνο δικό σας θέμα και, φυσικά, της Εθνικής Στατιστικής Υπηρεσίας.
      Έβδομον. Χρηματιστήριο. Ποτέ δεν θα το ξεχάσουμε αυτό. Αυτό το έγκλημα του Χρηματιστηρίου δεν θα το ξεχάσουμε ποτέ και πολύ περισσότερο τώρα που το Χρηματιστήριο πάει όπως πάει. Είναι χαρακτηριστικό δείγμα της ελληνικής οικονομίας. 
      Και όχι μόνον αυτό. Μου άρεσε που ως οικονομικό επιτελείο επαίρεστε, γιατί «άντεξε το Χρηματιστήριο στη διεθνή κρίση». Τι να αντέξει; Στον πάτο βρίσκεται. Παρακάτω δεν μπορεί να πάει. Σας το έχω πει. Έχετε αφαιμάξει την ελληνική οικονομία. Και αφού την έχετε αφαιμάξει, επαίρεστε, γιατί δεν κινδυνεύει από πίεση. Ε, πώς να πάει από πίεση, αφού δεν υπάρχει αίμα να τρέξει στις φλέβες της; Για ποιο Χρηματιστήριο μιλάτε; Μπορεί να πάει χαμηλότερα το ελληνικό Χρηματιστήριο; Ως πού; 
      Τέλος, θα αναφερθώ στο θέμα του πληθωρισμού. Το άφησα τελευταίο, γιατί είναι χαρακτηριστικό της σημερινής ημέρας. Άλλη επίδοσή σας. Πάνω από 3,5% ο πληθωρισμός, τη στιγμή κατά την οποία κυλάει με ποσοστό 1,8-1,9% στην Ευρωζώνη. Δηλαδή στην Ελλάδα ο ρυθμός του πληθωρισμού είναι διπλάσιος απ’ ό,τι στην Ευρωζώνη. Τα στοιχεία είναι δικά σας. Και ευθύνεστε γι’ αυτό, γιατί εσείς διαμορφώσατε τους όρους της ακρίβειας. 
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Έτσι, φθάσαμε στο σημερινό σημείο. Ακούστε. Οι διάφορες οργανώσεις προστασίας των καταναλωτών ξεκινούν μποϋκοτάζ για τα θέματα, που αφορούν την προστασία του καταναλωτή. Η μεν Κυβέρνηση νίπτει τα χείρας της, ως Πόντιος Πιλάτος. Ο δε Γραμματέας του ΠΑΣΟΚ εμφανίζεται να συμμετέχει στο μποϋκοτάζ ή να δίνει κατευθύνσεις συμμετοχής, λέγοντας ότι πρέπει να αντισταθούμε και στους κερδοσκόπους και στους διοικητές διαφόρων οργανισμών κοινωνικής ωφέλειας, οι οποίοι αυξάνουν, κατά τη γνώμη του αυθαιρέτως, τα τιμολόγια. Προφανώς μιλάει για τη ΔΕΗ και για τον ΟΤΕ. Ο Γραμματέας του κυβερνώντος Κόμματος λέει να αντισταθούμε στους κερδοσκόπους των διαφόρων οργανισμών κοινής ωφέλειας! 
      Κύριε Υπουργέ, ήξερα ότι το ΠΑΣΟΚ είχε, πολιτικώς, γραμματέα βεβαίως. Τώρα μαθαίνω ότι έχει, πολιτικώς, και φαρισαίους. Δεν μένει παρά να μετατοπίσετε τη γιορτή ίδρυσης του ΠΑΣΟΚ από την 3η Σεπτεμβρίου στη γιορτή του Τελώνου και του Φαρισαίου κατά τη διάρκεια των Απόκρεω. Δεν απομένει στον Γραμματέα σας από το να επαναλάβει, απέναντι στους κομματικούς καρεκλοκένταυρους, που εσείς έχετε βάλει και που απομυζούν τον ελληνικό λαό, την ιστορική φράση «ποιος κυβερνάει αυτόν τον τόπο;». Να μας το πείτε και αυτό ακριβώς για να φθάσουμε στο μέγιστο σημείο πολιτικού θράσους, το οποίο έχουμε δει ποτέ. Ο Γραμματέας του κυβερνώντος κόμματος να καλεί σε αντίσταση το κοινό έναντι των κομματικών καρεκλοκενταύρων, οι οποίοι αυξάνουν αυθαιρέτως τα τιμολόγια των οργανισμών κοινής ωφέλειας! Αυτό είναι το κατάντημά σας! Και μιλάτε εδώ για φορολογικό σύστημα. Μιλάτε για τομές που αφορούν την οικονομία. 
      Για μένα, για τη Νέα Δημοκρατία, η οποία φυσικά καταψηφίζει αυτό το σχέδιο νόμου, το οποίο είναι το άλλοθι που επικαλείστε κάθε φορά για να φέρετε κάποια μέτρα που άλλωστε δεν υπάρχουν, το μεγάλο ερωτηματικό είναι το εξής: Δεν μπορείτε ή δεν θέλετε; Γιατί κάτι από τα δυο συμβαίνει. Ή δεν μπορείτε να κάνετε τις τομές που απαιτούν οι καιροί ή δεν θέλετε να τις κάνετε. Ό,τι από τα δυο και αν συμβαίνει δεν μπορείτε να αντιμετωπίσετε τις προκλήσεις των καιρών. Δεν μπορεί η Ελλάδα να βαδίσει με αυτούς τους ρυθμούς. Δεν μπορεί ο Τόπος να αντισταθεί σε αυτές τις προκλήσεις που έρχονται και που όλοι τις ξέρουμε.
      Γι’ αυτό ακριβώς όχι μόνο καταψηφίζουμε το σχέδιο νόμου επί της αρχής αλλά καταγγέλλουμε την τακτική σας. Και όταν έρθει η ώρα να συζητήσουμε επί των άρθρων –αύριο δηλαδή- τότε θα σας αποδείξουμε σε συγκεκριμένα σημεία πώς, υπό το πρόσχημα των μέτρων που φέρνετε, στην πραγματικότητα αυξάνετε τη φορολογία, πώς, ενώ θα πρέπει να ενισχύσετε τη διαφάνεια, ενισχύετε την αδιαφάνεια, πώς θα εξακολουθήσει να υπάρχει διαφθορά στην περίπτωση αυτή και πώς κανένας βεβαίως ρυθμός ανταγωνιστικότητας ή επιχειρηματικότητας δεν μπορεί να υπάρξει, γιατί απλώς δεν θίγετε καθόλου την κομματική γραφειοκρατία, την κομματική νομενκλατούρα, η οποία αυτήν την ώρα λυμαίνεται τα δημόσια πράγματα, το δημόσιο χρήμα και, βεβαίως, την αγωνία και τον ιδρώτα του ελληνικού λαού.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ποιος εκ των συναδέλφων θέλει να δευτερολογήσει;
      Κύριε Μαντέλη, θέλετε να δευτερολογήσετε; Έχετε πέντε λεπτά στη διάθεσή σας.
      ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, ο πολιτικός λόγος, που αναπτύχθηκε από τη Νέα Δημοκρατία, ήταν πέρα για πέρα λαϊκίστικος. Δεν έχω ακούσει πιο λαϊκίστικη αντιμετώπιση ενός νομοσχεδίου απ’ αυτή που άκουσα σήμερα. Είναι φανερό ότι δεν επιδιώχθηκε καμία συζήτηση επί του νομοσχεδίου. Έγινε μια σειρά από τις γνωστές καταστροφολογικές και κινδυνολογικές αναφορές της Νέας Δημοκρατίας επί παντός επιστητού. 
      Είναι χαρακτηριστική η ποικιλία των απόψεων που ακούστηκαν από τη μεριά της Νέας Δημοκρατίας. Ο ένας ήρθε να μας συστήσει να μην γιορτάζουμε στις 3 του Σεπτέμβρη, να γιορτάζουμε άλλη μέρα, έτσι όπως θεωρεί εκείνος ότι πρέπει να εορτάζουμε. Ο άλλος ήρθε να μας πει σήμερα, αγνοώντας ότι η παράταξή του ήταν εκείνη που έφερε την Ελλάδα στη μεγαλύτερη οικονομική δυσπραγία που αντιμετώπισε αυτός ο τόπος, στην αιμορραγία της μετανάστευσης, στην πείνα που αντιμετώπισε ο τόπος, ότι θα καταργήσει –λέει- η ίδια η παράταξη που τα δημιούργησε όλα αυτά εκείνους –την Κυβέρνηση του ΠΑΣΟΚ- που πραγματικά ανέτρεψαν την οικονομική δυσπραγία και έχουν φέρει την Ελλάδα στο σημείο που είναι σήμερα.
      Η όλη τους πολιτική ανάπτυξη ήταν ότι βρισκόμαστε σε μία χώρα στην οποία όλα ανθούσαν, όλα ήταν ωραία όσο ήταν η Νέα Δημοκρατία –είναι γνωστή η κατάσταση η οποία υπήρχε τότε- και με το ΠΑΣΟΚ καταστράφηκαν τα πάντα! Και ανατρέπει εκείνο το οποίο λέει η κοινή λογική.
      Είναι επίσης χαρακτηριστικό ότι έφτασε στο σημείο ένας από αυτούς να απειλήσει τον ελληνικό λαό ότι, εάν τους εμπιστευθεί και τους δώσει ψήφο για να πάνε στην εξουσία –αυτό δεν θα γίνει κατά τη γνώμη μου, αλλά εν πάση περιπτώσει η υπόθεση του συναδέλφου ήταν αυτή- εάν τέλος πάντων γίνει αυτό, εκείνοι θα θελήσουν να αναθεωρήσουν τα δημοσιονομικά δεδομένα της χώρας. Έτσι είπε χαρακτηριστικά. Θα αναθεωρήσουν τα δημοσιονομικά δεδομένα της χώρας προς όφελος και εις βλάβην τίνος; Προφανώς σε βλάβη του ελληνικού λαού! Για ποιο λόγο; Τι επιδιώκοντας; Να βλάψουν μόνο και μόνο τον Έλληνα πολίτη! Τίποτε άλλο!
      Έφθασε ένας άλλος να μιλήσει για αντικατάσταση του «TAXIS». Εκείνοι οι οποίοι επέβαλαν ένα σύστημα διαχείρισης της φορολογίας με τα «μαύρα μανίκια», το χειροκίνητο σύστημα, έρχονται και μέμφονται εκείνους, οι οποίοι εισήγαγαν το «TAXIS» και μάλιστα προτείνουν και αντικατάστασή του! Γνωρίζουν βέβαια ότι αυτά τα συστήματα αξίζουν εκατοντάδες δισεκατομμύρια και γνωρίζουν πολύ καλά ότι αυτή η σκέψη, την οποία κάνουν δεν είναι πολύ απλή σκέψη, είναι εκ του πονηρού! Κάποιος προμηθευτής προφανώς θέλει να μπει πάλι και να αντικαταστήσει το «ΤΑΧΙS», όχι για κανέναν άλλο λόγο, αλλά ακριβώς για να πορισθεί τα οφέλη από τέτοιου είδους σκέψεις και αφελείς υποθέσεις.
      ΑΡΙΣΤΟΤΕΛΗΣ ΠΑΥΛΙΔΗΣ: Εσείς μιλάτε για προμηθευτές;
      ΑΝΑΣΤΑΣΙΟΣ ΜΑΝΤΕΛΗΣ: Ποιος…
      ΠΡΟΕΔΡΕΥΩΝ (Παναγιώτης Σγουρίδης): Δεν καταλαβαίνω, κύριοι συνάδελφοι!
      ΑΝΑΣΤΑΣΤΙΟΣ ΜΑΝΤΕΛΗΣ: Ποιος τα πρότεινε, κύριοι συνάδελφοι; Ή θέλετε να σας θυμίσω την περίφημη ιστορία…
      ΠΡΟΕΔΡΕΥΩΝ (Παναγιώτης Σγουρίδης): Κύριε Μαντέλη, διά του Προεδρείου.
      ΑΡΙΣΤΟΤΕΛΗΣ ΠΑΥΛΙΔΗΣ: Εσείς μιλάτε για προμηθευτές;
      ΑΝΑΣΤΑΣΙΟΣ ΜΑΝΤΕΛΗΣ: … του συναδέλφου σας επί κυβερνήσεως Μητσοτάκη; Δεν είναι γνωστά αυτά τα πράγματα; Είναι πολύ γνωστά!
      ΠΡΟΕΔΡΕΥΩΝ (Παναγιώτης Σγουρίδης): Διά του Προεδρείου, κύριε Μαντέλη.
      Σας παρακαλώ, κύριοι συνάδελφοι. Σας άκουσε. Η πλευρά της Αξιωματικής Αντιπολιτεύσεως θορυβεί. Γιατί;
      ΑΡΙΣΤΟΤΕΛΗΣ ΠΑΥΛΙΔΗΣ: Ελαφρώς, κύριε Πρόεδρε.
      ΑΝΑΣΤΑΣΙΟΣ ΜΑΝΤΕΛΗΣ: Ε, δεν τους αρέσει. Δεν τους αρέσει, αλλά πραγματικά έχει γούστο να παρακολουθήσει κανείς τι λένε οι συνάδελφοι.
      ΠΡΟΕΔΡΕΥΩΝ (Παναγιώτης Σγουρίδης): Ναι, αλλά και εσείς, κύριε Μαντέλη, πρέπει να μιλάτε διά του Προεδρείου.
      ΑΝΑΣΤΑΣΙΟΣ ΜΑΝΤΕΛΗΣ: Είναι χαρακτηριστικό. Ένας άλλος συνάδελφος από τη Νέα Δημοκρατία ήρθε να μιλήσει για την απομυθοποίηση του ευρώ, ξεχνώντας αυτά τα οποία λένε κατά καιρούς περί ευρώ. Ήρθε να πει ότι ήρθε η εποχή να απομυθοποιηθεί το ευρώ. Κάποιος άλλος μίλησε για ξεπούλημα, ξεχνώντας ποιοι επιχειρούσαν να ξεπουλήσουν τις βραχονησίδες! Λες και αυτό ξεχάστηκε από τον ελληνικό λαό!
      (Θόρυβος από την πτέρυγα της Νέας Δημοκρατίας)
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε συνάδελφε, μαζευτείτε λίγο!
      ΑΝΑΣΤΑΣΤΙΟΣ ΜΑΝΤΕΛΗΣ: Ο λαϊκισμός τους φαίνεται ότι δεν έχει όρια!
      Κύριοι συνάδελφοι, έχω εδώ μερικά στοιχεία τα οποία είναι αναμφισβήτητα. Γιατί άκουσα και τον Κοινοβουλευτικό Εκπρόσωπο να μιλάει με νούμερα και να διαψεύδει τους πάντες, διαψεύδοντας και τον εαυτό του. Γιατί όλα όσα είπε προφανώς είναι από εκείνες τις γνωστές συνθηματολογίες, τις οποίες επικαλείται κατά καιρούς.
      ΠΡΟΚΟΠΗΣ ΠΑΥΛΟΠΟΥΛΟΣ: Ποιο ήταν το λάθος μου;
      ΑΝΑΣΤΑΣΤΙΟΣ ΜΑΝΤΕΛΗΣ: Είναι δεδομένο, σύμφωνα με τα στοιχεία και της Ευρωπαϊκής Ένωσης και του ΟΟΣΑ, ότι η Ελλάδα έχει τη χαμηλότερη φορολογική επιβάρυνση στην Ευρωπαϊκή Ένωση.
      ΑΔΑΜ ΡΕΓΚΟΥΖΑΣ: Στην άμεση φορολογία.
      ΑΝΑΣΤΑΣΙΟΣ ΜΑΝΤΕΛΗΣ: Στο σύνολο της φορολογικής…
      ΠΡΟΚΟΠΗΣ ΠΑΥΛΟΠΟΥΛΟΣ: Στην άμεση φορολογία.
      ΑΝΑΣΤΑΣΤΙΟΣ ΜΑΝΤΕΛΗΣ: Στο σύνολο! Κύριοι συνάδελφοι τα στοιχεία είναι δεδομένα.
      ΠΡΟΚΟΠΗΣ ΠΑΥΛΟΠΟΥΛΟΣ: Πόσο είναι στο σύνολο της φορολογίας στο Ακαθάριστο Εγχώριο Προϊόν;
      ΑΝΑΣΤΑΣΙΟΣ ΜΑΝΤΕΛΗΣ: Στο σύνολο της φορολογικής επιβάρυνσης η Ελλάδα σε ποσοστό επί του ΑΕΠ έχει το χαμηλότερο ποσοστό…
      ΠΡΟΚΟΠΗΣ ΠΑΥΛΟΠΟΥΛΟΣ: Πόσο είναι;
      ΑΝΑΣΤΑΣΤΙΟΣ ΜΑΝΤΕΛΗΣ: Είναι 38%
      ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε…
      ΑΝΑΣΤΑΣΙΟΣ ΜΑΝΤΕΛΗΣ: Αφήστε…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλόπουλε! Σας παρακαλώ! Θα πάρετε το λόγο και θα μιλήσετε κι εσείς. Θα απαντήσετε σε αυτά που λέει. Τι να κάνουμε, δηλαδή;
      ΠΡΟΚΟΠΗΣ ΠΑΥΛΟΠΟΥΛΟΣ: Ερωτήσεις κάνω, κύριε Πρόεδρε. Πόσο είναι το ποσοστό;
      ΑΝΑΣΤΑΣΙΟΣ ΜΑΝΤΕΛΗΣ: Κύριε Παυλόπουλε, εγώ δεν είμαι Κοινοβουλευτικός Εκπρόσωπος. Είμαι απλός Βουλευτής. Και επομένως, αν έχετε τίποτα να πείτε, να τα πείτε είτε προς τον Υπουργό ή προς οποιαδήποτε άλλη κατεύθυνση. Όχι προς εμένα ερωτήσεις.
      Σας παρακαλώ πολύ.
      ΠΡΟΚΟΠΗΣ ΠΑΥΛΟΠΟΥΛΟΣ: Στοιχεία ζητώ. 
      ΑΝΑΣΤΑΣΙΟΣ ΜΑΝΤΕΛΗΣ: Αφήστε τις ερωτήσεις, κύριε συνάδελφε.
      ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Μαντέλη. 
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, σε σας απευθύνομαι, γιατί από τη θέση που βρίσκομαι σε σας πρέπει να απευθυνθώ. 
      Σύμφωνα με τα στοιχεία του ΟΟΣΑ και της Ευρωπαϊκής Ένωσης, που έχω μπροστά μου, η συνολική φορολογική επιβάρυνση που υφίσταται η χώρα, τα συνολικά φορολογικά έσοδα που πραγματοποιεί η χώρα σε ποσοστό επί του Α.Ε.Π. είναι 38%. Ο μέσος όρος της Ευρωπαϊκής Ένωσης είναι 41,6%. Αυτή είναι η πραγματικότητα. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Μαντέλη, καταθέστε αυτόν τον πίνακα στα Πρακτικά. 
      ΑΝΑΣΤΑΣΙΟΣ ΜΑΝΤΕΛΗΣ: Δεν θα τον καταθέσω, κύριε Πρόεδρε. Ας ψάξουν να τα βρουν. Εγώ δεν έχω κανένα λόγο να τα καταθέσω. 
      Κύριοι συνάδελφοι, έγινε μία συνολική αναφορά για το δημόσιο χρέος και θέλησαν να μιλήσουν για αριθμούς. Το συνολικό δημόσιο χρέος υπολογίζεται σε ποσοστό επί του Α.Ε.Π. Πριν πέντε ή έξι χρόνια το συνολικό δημόσιο χρέος ανερχόταν στο 111,3% επί του Α.Ε.Π. Σήμερα είναι στο 99,7% επί του Α.Ε.Π. 
      ΑΔΑΜ ΡΕΓΚΟΥΖΑΣ: Δεν τα ξέρετε καλά, κύριε συνάδελφε.
      ΑΝΑΣΤΑΣΙΟΣ ΜΑΝΤΕΛΗΣ: Αυτά είναι επιτεύγματα μιας συνολικής πορείας που έκανε ο ελληνικός λαός. Ήταν βέβαια η Κυβέρνηση μπροστά, αλλά ο ελληνικός λαός ήταν αυτός που έκανε θυσίες για να επιτευχθούν αυτοί οι στόχοι. Στην πραγματικότητα αυτό το λαό μέμφεται και λοιδορεί η Νέα Δημοκρατία, όταν έρχεται και στρέφεται εναντίον αυτών των επιτευγμάτων του ελληνικού λαού.
      Τέλος, για το νομοσχέδιο, κύριε Πρόεδρε, έγινε μακρά συζήτηση. Το νομοσχέδιο αναφέρεται στα βιβλία και στα στοιχεία, δεν αναφέρεται ούτε στους φόρους περιουσίας ούτε στους φόρους εισοδήματος ούτε σε άμεσους ή έμμεσους φόρους. Μόνο εδώ κρίνεται αν είναι μεταρρυθμιστικό αυτό το νομοσχέδιο, όσον αφορά τα βιβλία και τα στοιχεία. 
      Η πραγματικότητα είναι αυτή στην οποία αναφέρθηκα όταν μίλησα και επί της αρχής, ότι και μία μόνο μεταβολή που γίνεται στον τρόπο αντιμετώπισης των βιβλίων, δηλαδή η καθιέρωση του σεβασμού του κύρους των βιβλίων αποτελεί πραγματική μεταρρύθμιση. 
      Διότι οποιαδήποτε άλλη μεταβολή κάνουμε στο φορολογικό μας σύστημα, στους άμεσους ή τους έμμεσους φόρους, στους φόρους εισοδήματος ή τους φόρους περιουσίας, αν δίνουμε τη δυνατότητα τα φορολογικά βιβλία να ανατρέπονται και να απορρίπτονται ως ανεπαρκή για οποιονδήποτε λόγο δεν θα έχουμε πετύχει τίποτε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και μόνο αυτό αρκεί για να δώσει το χαρακτηρισμό της μεταρρύθμισης. Και κάτι ακόμα: Είναι φανερό ότι το νομοσχέδιο αυτό αναφέρεται σε μία εξειδίκευση, αλλά είναι συνδεδεμένο με το σύνολο των μεταβολών που πρέπει να υπάρχουν. Υπάρχει ένα συνολικό σχέδιο το οποίο έχει δοθεί στη δημοσιότητα.
      ΠΡΟΚΟΠΗΣ ΠΑΥΛΟΠΟΥΛΟΣ: Πού βρίσκεται αυτό;
      ΑΝΑΣΤΑΣΙΟΣ ΜΑΝΤΕΛΗΣ: Το ξέρουμε όλοι ότι υπάρχει ένα συνολικό σχέδιο. Έχουμε παρακολουθήσει και ξέρουμε τα βήματα που πρέπει να γίνουν. Αν κάτι πρέπει να γίνει από την πλευρά της Κυβέρνησης, κύριε Υπουργέ, είναι το εξής: Αυτό το σχέδιο να το φέρει συνολικά προς συζήτηση. Το βήμα στο οποίο θα το συζητήσει είναι δική της επιλογή. Πρέπει όμως να το συζητήσει σαν σύνολο. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μαντέλη.
      ΑΝΑΣΤΑΣΙΟΣ ΜΑΝΤΕΛΗΣ: Δεν πρέπει να γίνει νόμος εφάπαξ. Πρέπει να διατηρήσουμε το δημοσιονομικό ισοζύγιο. Πρέπει να γίνει σταδιακά. Το σύνολο όμως του σχεδίου, όπως προβλέπει η Κυβέρνηση όταν ολοκληρώσει το διάλογό της με τις κοινωνικές τάξεις, πρέπει να το συζητήσει συνολικά και από εκεί και πέρα ο ρυθμός της θεσμοποίησης των μεταβολών, που πρέπει να γίνουν, θα είναι υπόθεση της Κυβέρνησης.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μαντέλη.
      Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Σας ευχαριστώ, κύριε Πρόεδρε.
      Είμαι βέβαιος ότι όσοι από τους Έλληνες παρακολουθούν αυτήν τη συζήτηση θα μένουν έκπληκτοι με αυτά που ακούν και τα οποία υποστηρίζουν τόσο ο Υφυπουργός όσο και ο εισηγητής του κυβερνώντος κόμματος, γιατί είναι στοιχεία με τα οποία –όπως και στην πρωτολογία μου είπα- προσπαθούν να επικαλεστούν και να πείσουν τον Έλληνα φορολογούμενο ότι η φορολογική επιδρομή είναι στην πραγματικότητα φορολογικές παροχές για τους πολίτες.
      Είπε ο κύριος εισηγητής του κυβερνώντος κόμματος ότι στη σημερινή συζήτηση η Αξιωματική Αντιπολίτευση δεν επεδίωξε συζήτηση επί της ουσίας του νομοσχεδίου παρά περιορίστηκε και επικέντρωσε την προσοχή της στη γενική καταστροφολογία.
      Και εγώ θέτω ένα ερώτημα και στον εισηγητή του κυβερνώντος κόμματος και στον Υφυπουργό, αλλά και στην Κυβέρνηση: Έγινε δεκτή κάποια από τις προτάσεις οι οποίες έγιναν προς τη σωστή κατεύθυνση κατά τη συζήτηση αυτού του σχεδίου νόμου στην επιτροπή; Το αντίθετο και θα αναφέρω μία περίπτωση. ΄Ηρθαν όλες οι πτέρυγες να υιοθετήσουν μία βελτιωμένη πρόταση του Συνδέσμου Γουνοποιών, για τη λύση ενός τόσο σοβαρού προβλήματος, που απασχολεί επί χρόνια αυτόν τον ευαίσθητο και δυναμικό κλάδο, που δραστηριοποιείται στην παραμεθόρια περιοχή της Ελλάδος μας, και ενώ όλοι συμφωνήσαμε στο ότι η βελτιωμένη πρόταση, σε σχέση με αυτήν που υπάρχει στο σχέδιο νόμου της Κυβέρνησης, είναι προς τη σωστή κατεύθυνση, η Κυβέρνηση την απέρριψε. Ποια, κύριοι συνάδελφοι, συζήτηση ουσίας θέλετε επί του νομοσχεδίου, όταν απορρίπτετε ακόμη και αυτά που δέχεστε ότι είναι σωστά να τα υιοθετήσετε; Θέλετε συζήτηση για τη συζήτηση; 
      Υποστηρίχθηκε από όλους τους αγορητές του κυβερνώντος κόμματος ότι η Ελλάδα έχει τη χαμηλότερη φορολογία στην Ευρωπαϊκή ΄Ενωση. Υπολογίζετε, κύριοι συνάδελφοι, τους συντελεστές που προσδιορίζουν ένα συγκεκριμένο μέγεθος, ή μέσα στους συντελεστές αυτούς συμπεριλαμβάνετε και τις συνάφειες ή τις υπουργικές αποφάσεις για το κλείσιμο των ανέλεγκτων φορολογικών χρήσεων, οι οποίες έρχονται σε μία χρονική περίοδο και υποχρεώνουν τους ΄Ελληνες φορολογούμενους να πληρώσουν πρόσθετους φόρους από αυτούς που προβλέπει το φορολογικό μας σύστημα; Γιατί εδώ θα τρελαθούμε με αυτά που ακούμε από τα στόματα και του Υφυπουργού και του αγορητού και όλων των αγορητών του κυβερνώντος κόμματος! 
      Ολοκληρώσατε, κύριοι συνάδελφοι –και μιλάτε για φορολογική μεταρρύθμιση- ένα πρόγραμμα που αξιοποιεί την τεχνολογία, το πρόγραμμα «TAXIS», ένα πρόγραμμα που το ξεκινήσατε εδώ και τόσα χρόνια και ακόμη βρίσκεται στο ξεκίνημά του; Χωρίς δε να έχει ολοκληρωθεί η εφαρμογή του, ήδη το ίδιο το πρόγραμμα έχει απαξιωθεί. Και έρχεται σήμερα η Κυβέρνηση και ζητάει μέσω του Υπουργείου Οικονομικών οι επιχειρήσεις, οι τράπεζες, ο ιδιωτικός τομέας να εκσυγχρονισθεί και να μπορέσει να αξιοποιήσει την καινούρια τεχνολογία και το ίδιο το κράτος έχει μείνει πίσω και λειτουργεί με τις διαδικασίες και με την  τεχνολογία της δεκαετίας του 1970 και του 1980 όταν σήμερα και η τελευταία μικρή επιχείρηση με τα υποκαταστήματά της έχει on line λειτουργία. Το έχετε πετύχει αυτό με τον επιχειρούμενο εκσυγχρονισμό που επιδιώξατε τόσα χρόνια με το σύστημα «ΤAXIS»; Μπορείτε μέσα από το σύστημα «TAXIS» σήμερα να κάνετε τις απαιτούμενες διασταυρώσεις των στοιχείων; 
      Ήρθε ο Πρόεδρος του Οικονομικού Επιμελητηρίου στην επιτροπή και δήλωσε ότι η αδυναμία του φορολογικού μας συστήματος είναι το ότι δεν μπορούμε να προχωρήσουμε στη διασταύρωση στοιχείων και μέσα από αυτό τελικά έχουμε αυτή την εκτεταμένη φοροδιαφυγή.
      Χτυπήσατε μέσα από τον εκσυγχρονισμό του φορολογικού συστήματος τη διαφθορά που υπάρχει και τη φοροδιαφυγή, την παραοικονομία και το παραεμπόριο; Περιορίσατε τη φοροδιαφυγή; Το αντίθετο. Εδώ, με τα στοιχεία που έχουμε, και που καθημερινά βλέπουν το φως της δημοσιότητας, η φοροδιαφυγή όλο και μεγαλώνει. Και μεγαλώνει γιατί; Γιατί δεν έχουμε ένα φορολογικό σύστημα τέτοιο που να μπορεί να εξασφαλίζει τη δίκαιη κατανομή των φορολογικών βαρών στις κοινωνικές τάξεις.
      Ο κ. Πάγκαλος υποστήριξε ότι το κράτος πρέπει να φορολογεί τον πολίτη. Ποιος είναι αντίθετος με αυτό;
      Γιατί αν δεν φορολογούσε το κράτος τον πολίτη θα ήταν το ιδανικό. Αλλά το κράτος πρέπει να λειτουργήσει. Σήμερα το κράτος υπερφορολογεί τους Έλληνες πολίτες και από την άλλη πλευρά αναρωτιέται κανείς τι προσφέρει το κράτος στον Έλληνα φορολογούμενο πολίτη από αυτά που πρέπει να του επιστρέψει μέσα από υπηρεσίες τις οποίες έχει ανάγκη. Ο τομέας της υγείας είναι στο καλύτερό του σημείο σήμερα; Ο τομέας της παιδείας είναι στο καλύτερό του σημείο σήμερα; Η πρόνοια είναι στο καλύτερό της σημείο σήμερα; Και ό,τι άλλο θα μπορούσε κανείς να επικαλεστεί επιβεβαιώνει αυτούς τους ισχυρισμούς, που δυστυχώς σας ενοχλούν όταν τους επικαλούμεθα, το ότι δηλαδή δεν έχετε οικονομική πολιτική και δεν έχετε γενικά πολιτική η οποία να δίνει βηματισμό σ’ αυτόν τον τόπο για να πάει μπροστά. Αποσπασματικά, πρόχειρα και πολλές φορές και περίεργα νομοθετείτε νομοσχέδια τα οποία έρχονται και τα οποία στη συνέχεια, αφού ψηφιστούν, αναιρούνται με καινούρια νομοσχέδια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επιτρέψτε μου, κύριε Πρόεδρε, να πω κάτι τελευταίο και κλείνω. Επικαλέστηκε  ο κύριος Υπουργός τη γνώμη της ΟΚΕ, η οποία βλέπει θετικά αυτό το σχέδιο νόμου. Και εγώ διαβάζω ορισμένες από τις παρατηρήσεις της ΟΚΕ οι οποίες αναφέρονται στο υπό συζήτηση νομοσχέδιο και όπου η ΟΚΕ πολύ ευγενικά επισημαίνει ορισμένα πράγματα: «Τα βήματα απλοποίησης και κατάργησης διαδικαστικών υποχρεώσεων θα πρέπει να προχωρήσουν ακόμη παραπέρα, περιλαμβάνοντας και άλλες κατηγορίες επιχειρήσεων ή διαδικασίες», που σημαίνει: αποσπασματικά, πρόχειρα.
      Δεύτερον: «Για να γίνει εφικτό αυτό θα πρέπει να μεγιστοποιηθεί η εκμετάλλευση…
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τουλάχιστον διαβάστε το. Αν το κατανοείτε είναι άλλο θέμα.
      ΘΕΟΔΩΡΟΣ ΣΚΡΕΚΑΣ: Επιτρέψτε μου, κύριε Υπουργέ. Αν εσείς τα καταλαβαίνετε αλλιώτικα, εμείς έτσι τα καταλαβαίνουμε γιατί έτσι είναι διατυπωμένα. Και βεβαίως εμείς δεν προσπαθούμε να κάνουμε το μαύρο άσπρο  ούτε το άσπρο μαύρο. Προσπαθούμε να πούμε τα πράγματα όπως είναι. Έτσι, λοιπόν, διατυπώνονται και στο κείμενο που μας έδωσε  η ΟΚΕ.
      Λέει λοιπόν: «Για να γίνει αυτό εφικτό θα πρέπει να μεγιστοποιηθεί η εκμετάλλευση των δυνατοτήτων της σύγχρονης τεχνολογίας, όπου έχουν σημειωθεί αρκετές καθυστερήσεις στο παρελθόν». Κι εννοεί: διαχρονικά. Είκοσι χρόνια κυβερνάτε τον τόπο, κύριε Υπουργέ. Πόσα χρόνια θέλετε ακόμη για να εκσυγχρονίσετε αυτό το περιβόητο σύστημα;
      «Εξάλλου, η αξιοποίηση της τεχνολογίας θα διασφαλίσει και το ότι η κατάργηση υφιστάμενων διαδικασιών και υποχρεώσεων να μη δημιουργήσει νέες δυνατότητες απόκρυψης της φορολογητέας ύλης». Δεύτερον, «την ανάγκη να υπάρχει διάρκεια στη φορολογική νομοθεσία και να αποφεύγονται οι συχνές αλλαγές».
      Ήδη από ό,τι λέει η ΟΚΕ, ετοιμάζετε δύο ακόμη νομοσχέδια τα οποία σκοπεύετε να τα φέρετε και φαντάζομαι ότι θα τα φέρετε κι αυτά στα Τμήματα της Βουλής κι όχι στην Ολομέλεια. Και αυτό δείχνει την υπευθυνότητά σας και τον τρόπο με τον οποίο επιχειρείτε αυτήν την αναγκαία, περιβόητη φορολογική μεταρρύθμιση.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Θα ήθελα να συνεχίσω γιατί λέει κι άλλα, τα οποία διαψεύδουν όλους τους ισχυρισμούς του κυβερνώντος κόμματος.
      ΠΡΟΕΔΡΕΥΩΝ (Παναγιώτης Σγουρίδης): Τα έχουμε κι εμείς. Εδώ μπροστά μου τα έχω. Τα έχουμε όλοι μας. Δεν χρειάζεται να τα διαβάσουμε.
      ΘΕΟΔΩΡΟΣ ΣΚΡΕΚΑΣ: Παραπέμπω τον κύριο Υπουργό -για να μην τα επαναλάβω εγώ- να τα διαβάσει ακόμη μια φορά για να καταλάβει ότι η ΟΚΕ άλλα λέει από αυτά που υποστηρίζει από του Βήματος της Βουλής.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Θα είμαι σύντομος, κύριε Πρόεδρε.
      Άκουσα με ιδιαίτερη προσοχή τον κύριο Υπουργό. Προσπάθησε να υπερασπιστεί τη φορολογική μεταρρύθμιση συνολικά και γι’ αυτό δεν στάθηκε σε άλλα ζητήματα τα οποία θέσαμε και στα οποία βέβαια δεν έχει απαντήσει, όπως συμβαίνει είτε με το ζήτημα της ρύθμισης των γουνοποιών της δυτικής Μακεδονίας είτε με το ζήτημα της αύξησης των τελών κυκλοφορίας των επιβατικών αυτοκινήτων είτε με την «ΑΘΗΝΑ 2004», που και σ΄ αυτό το ζήτημα δεν δίνει ούτε διευκρινιστικές απαντήσεις, που ζητάμε επίμονα από την επιτροπή.
      Θέλω να σταθώ, κύριε Πρόεδρε, σ’ αυτό που είπε για τη συναίνεση των κοινωνικών φορέων, για την Επιτροπή Φορολογικού που πραγματικά –λέει-  έδρασε ανεξάρτητα κι έβγαλε το πόρισμά της.
      Εμείς λέμε ότι είναι δικαίωμα κάθε κόμματος να συμμετέχει ή όχι σ’ αυτές τις επιτροπές. Διότι και η άρνηση συμμετοχής σε μια τέτοια επιτροπή, που εκ των προτέρων γνωρίζεις και το αποτέλεσμά της, είναι πολιτική πράξη. 
      Η επιτροπή, λοιπόν, έδρασε ανεξάρτητα; Για μας το ζήτημα είναι μέσα σε ποιο πλαίσιο έδρασε, διότι όλοι γνωρίζουμε ότι η κατεύθυνση της Ευρωπαϊκής Ένωσης και η πρόθεση της Κυβέρνησης, αλλά και της Αξιωματικής Αντιπολίτευσης, είναι ότι θα πρέπει να υπάρξει ένα ενιαίο πλαίσιο φορολογικών διατάξεων για όλη την Ευρωπαϊκή Ένωση. Και από εκεί ξεκινά και η προσπάθεια της φορολογικής μεταρρύθμισης της Κυβέρνησης. 
      Βέβαια αυτό το ζήτημα και η Νέα Δημοκρατία πρέπει να το παραδεχθεί, ότι δηλαδή υπάρχει κοινή κατεύθυνση από την Ευρωπαϊκή Ένωση ότι όλες οι χώρες συν τω χρόνω θα πρέπει να ρυθμίσουν τις φορολογικές τους διατάξεις. Βέβαια αυτό πρέπει να γίνει μέσα σε συγκεκριμένα πλαίσια, τα οποία αναφέρω επί τροχάδην: ανταγωνιστικότητα, επιχειρηματικότητα και βέβαια διεθνής ανταγωνισμός και ελεύθερη αγορά. Όταν, λοιπόν, μέσα σ’ αυτό το πλαίσιο έδρασε αυτή η ανεξάρτητη επιτροπή, για μας είναι σίγουρο ότι τα αποτελέσματά της θα ευνοήσουν για μια ακόμα φορά το μεγάλο κεφάλαιο.
      Στην ομιλία μου ανέφερα τι έχουν πράξει αυτά τα δώδεκα χρόνια -από το 1990 μέχρι σήμερα- οι ελληνικές κυβερνήσεις τόσο της Νέας Δημοκρατίας όσο και του ΠΑΣΟΚ: πολύ μεγάλες φοροελαφρύνσεις προς το κεφάλαιο, χωρίς όμως να λαμβάνεται η ανάλογη μέριμνα για τους συνταξιούχους, για τους μισθωτούς και για τα άλλα λαϊκά στρώματα.
      Σ’ αυτό το σημείο, κύριε Πρόεδρε, επιτρέψτε μου να αναφερθώ στο εξής. Όταν συζητήσαμε τον προϋπολογισμό για το 2002, είπαμε ότι από το σύνολο –αυτό τουλάχιστον αναφέρει ο προϋπολογισμός- των εσόδων που είναι 19,5 τρισεκατομμύρια δραχμές οι φόροι αποτελούσαν το 58,6%, δηλαδή περίπου τα 11,5 τρισεκατομμύρια δραχμές. Σ’ αυτό το σημείο είναι και η άμεση και η έμμεση φορολογία.
      Ο ισχυρισμός της Κυβέρνησης είναι ότι οι κυβερνήσεις του ΠΑΣΟΚ αντέστρεψαν το δείκτη άμεσων και έμμεσων φόρων. Ναι, είναι γεγονός ότι επί Νέας Δημοκρατίας ήταν 70 με 30 και ότι επ’ αυτού έγινε μια αλλαγή. Πρέπει, όμως, να πούμε ότι από το 2000 που οι έμμεσοι φόροι ήταν 57,36%, στον προϋπολογισμό που διανύουμε ανεβάσατε αυτό το ποσοστό στο 59,10%. Πρόκειται, δηλαδή, για μια προοδευτική άνοδο. 
      Αν αληθεύουν τα σενάρια που έρχονται στο φως -και μέσα από τη συνέντευξη που πρόσφατα έδωσε σε μια εφημερίδα ο Υπουργός Οικονομίας ο κ. Χριστοδουλάκης, στην οποία αναφέρει ότι αφήνουμε γι’ αργότερα την αύξηση του 18%, δηλαδή του ΦΠΑ -καταλαβαίνετε ότι αυτό το χάσμα θα αρχίσει πάλι να μεγαλώνει προς τα πάνω.
      Βέβαια το ζήτημα είναι ότι οι άμεσοι φόροι το 2000 ήταν 42,64 και τώρα μειώθηκαν σε 40,9%. Τι σημαίνει αυτό; Οι φόροι προς τα φυσικά πρόσωπα μειώνονται. Και βέβαια δεν μειώνονται προς τους μισθωτούς και τους συνταξιούχους, αλλά μειώνονται μέσα απ’ αυτό που ανέλυσα στην πρωτολογία μου, δηλαδή από τους ανώτατους φορολογικούς συντελεστές και όλες τις άλλες φοροαπαλλαγές που δίνετε. Έτσι, λοιπόν, εμείς βλέπουμε τα πράγματα. 
      Όσον αφορά το ΑΕΠ –επειδή κι εσείς το αναφέρατε και η Αξιωματική Αντιπολίτευση- θα πρέπει να αναρωτηθούμε ποιος καρπώνεται τα οφέλη από την αύξηση του ΑΕΠ; Διότι δεν έχει σημασία να πούμε ότι η Ιρλανδία έχει 7% και η Ελλάδα έχει 3,5% ή 4% ή 5%. Για μας το ζήτημα είναι εάν από την αύξηση του πλούτου που παράγει αυτή η χώρα καρπώνεται τα οφέλη ο εργαζόμενος λαός. 
      Όλα τα επίσημα στοιχεία –και της γνωστής Εθνικής Στατιστικής Υπηρεσίας, αλλά και της EUROSTAT- αποδεικνύουν ότι το εισόδημα του Έλληνα δεν φθάνει ούτε το μέσο όρο του εισοδήματος της Ευρωπαϊκής Ένωσης. Εάν πάρουμε χωριστά τις χώρες και κάνουμε τη σύγκριση, τότε θα δούμε ότι πολλές περιοχές της χώρας μας, όπως η Ήπειρος, δυτική Μακεδονία, Θράκη, νησιά κλπ., είναι και κάτω του 40%! Επομένως, δεν υπάρχει σύγκλιση. Υπάρχει μεγαλύτερη απόκλιση μεταξύ πλούτου και φτώχειας στη δική μας χώρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, με το εξής. Η Κυβέρνηση υπερασπίζεται το γεγονός ότι χρησιμοποιεί την τεχνολογία και ότι με αυτόν τον τρόπο θα ελέγξει καλύτερα τα πράγματα. Όμως η εμπειρία, στην οποία αναφέρθηκε και ο κ. Υπουργός, λέει ότι στις ΗΠΑ και στην Ευρώπη έχουν εφαρμόσει αυτήν την τεχνολογία και στην τήρηση του Κώδικα Βιβλίων και Στοιχείων και μάλιστα γίνονται και ουσιαστικοί έλεγχοι. Εμπόδισε κανείς εκεί αυτά τα τραγικά γεγονότα που δημιουργήθηκαν, δηλαδή πτωχεύσεις γιγάντων, πολυεθνικών εταιρειών; Εκεί δεν υπήρχε ο μηχανισμός της Κυβέρνησης και του ελέγχου πού έκρυβε ακριβώς αυτές τις εταιρείες;
      Μ’ αυτό, κύριε Πρόεδρε, θέλω να πω ότι μέσα σ’ αυτό το σύστημα δεν μπορεί να υπάρξει αυστηρότατος έλεγχος προς το μεγάλο κεφάλαιο ούτε μηχανισμοί ελέγχου προς αυτό!
      Απεναντίας, θα «ξεζουμίσετε» ακόμη περισσότερο τις μικρές και μεσαίες επιχειρήσεις και βέβαια αυξάνοντας και τους έμμεσους φόρους θα «ξεζουμίσετε» πολύ περισσότερο τους εργαζόμενους. Είναι δηλαδή χαρακτηριστικά παραδείγματα του καπιταλιστικού συστήματος ποιον ευνοεί και ποιον θα χτυπήσει. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν μας ανησυχεί καθόλου η πολιτική αξιοπιστία μας; Κάνω την ερώτηση αυτή σε όλους τους συναδέλφους, κύριε Υπουργέ. Βάλλεται η αξιοπιστία μας με τον πιο ανεύθυνο τρόπο. Βάλλεται ακόμα και στα σημεία που αποτελούν κριτική αριθμών. Υπάρχει ένας μηδενισμός απ’ όλες τις πλευρές προς τις άλλες, προηγούντος και του δικού μου Κόμματος, κύριοι συνάδελφοι της Νέας Δημοκρατίας και του Κ.Κ.Ε. που είστε παρόντες.
      Κάποτε θα σταματήσει αυτή η ανεύθυνη αντιπαράθεση; Δεν θα πάμε στην αποδοχή της αλήθειας, που τα «σύκα είναι σύκα και η σκάφη είναι σκάφη»; Αυτή την αλήθεια δεν τη δικαιούται από εμάς ο ελληνικός λαός; Θα συνεχίζουμε δηλαδή τα ψέματα, τα συνθήματα, την παραπληροφόρηση, την παραπλάνηση; Αν ένας πολίτης παρακολουθούσε τη σημερινή αντιπαράθεση θα έλεγε «πού είναι η αλήθεια»; Το ΠΑΣΟΚ μηδένισε την οικονομία, το ΠΑΣΟΚ μηδένισε τη Δημόσια Διοίκηση, το ΠΑΣΟΚ τα μηδένισε όλα! Από την άλλη μεριά: Η Νέα Δημοκρατία είχε μηδενίσει το άλφα, είχε μηδενίσει το βήτα… Ποια είναι η αλήθεια: Όλες οι κυβερνήσεις από αγάπη και ευθύνη στο λαό, στη δημοκρατία, προσέφεραν –η κάθε μία- ό,τι μπορούσαν. Όλες οι κυβερνήσεις έκαναν και κάνουν λάθη. Όλες οι κυβερνήσεις ενώνουν τις προσπάθειές τους για το καλό της «πατριδούλας» μας. Και είναι δημοκρατική η ευθύνη να αποδεχόμαστε την αλήθεια και η κριτική μας ποτέ να μην παραβιάζει την ειλικρίνεια που οφείλουμε στο λαό και την ορθή παρουσίαση των πραγμάτων. 
      Έρχομαι στο νομοσχέδιο. Έχει πολλά θετικά σημεία. Σαφώς κάνει και παρατηρήσεις για το υπάρχον σύστημα. Αυτό να το δούμε, κύριε Υπουργέ, και πρώτος το είπατε…
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μα, δεν το αμφισβητώ.
      ΚΥΡΙΑΚΟΣ ΣΠΥΡΙΟΥΝΗΣ:  Κάνει και παρατηρήσεις, θίγοντας ότι υπάρχει το άλφα, το βήτα, το γάμα…-δεν έχω χρόνο να τα αναγνώσω- αλλά βρίσκει και πλείστα όσα θετικά σημεία, κύριοι συνάδελφοι. Πώς να το κάνουμε; Γιατί να μην το πούμε; Υπάρχει νομοσχέδιο πού δεν έχει θετικά σημεία; Ποτέ δεν θυμάμαι στα δεκατρία χρόνια που είμαι εδώ, να φέρει ποτέ ένα νομοσχέδιο κάποια κυβέρνηση και να είναι διάτρητο από πλευράς εύστοχων ρυθμίσεων για τη λύση αντίστοιχων προβλημάτων. Επομένως, δεν αδικούμε την παράταξή μας με το να αποδεχτούμε ότι η άλλη πλευρά έχει δίκιο. Δεν αδικούμε την κριτική, συνάδελφοι των άλλων πτερύγων, όταν δεχθούμε ότι το άλφα, το βήτα, το γάμα είναι θετικά σημεία του νομοσχεδίου. Από την απλούστευση των διαδικασιών, από τη διεύρυνση του χρόνου στην υποχρέωση  υποβολής δηλώσεων, από την αφαίρεση στοιχείων γραφειοκρατίας και στοιχείων αδιαφάνειας στις σχέσεις της διοίκησης με το φορολογούμενο, από την ένταση κάποιων κυριαρχικών στοιχείων στη διαδικασία της απαλλαγής φορολογούμενου από το υποκειμενικό βάρος στην υποκειμενική ερμηνεία, δεν είναι θετικά στοιχεία; Η διαύγεια δηλαδή πού πρέπει να διέπει τις σχέσεις της φορολογικής υπηρεσίας με το φορολογούμενο για τη διαπίστωση της φορολογητέας ύλης, δεν είναι όρος θετικός υπέρ του νομοσχεδίου;
      Κύριοι συνάδελφοι, πιστεύω ότι υπάρχουν πολλά προβλήματα που πρέπει να τα δούμε στη συνέχεια με ιδιαίτερη ευθύνη και περίσκεψη, γιατί το φορολογικό σύστημα είναι ο μοχλός, ο οποίος δεν αποδίδει μόνο την πραγμάτωση του πνεύματος του Συντάγματος στην ισότητα συμμετοχής στα φορολογικά βάρη, αλλά αποτελεί και ουσιώδη παράγοντα για την οικονομική ανάπτυξη, για την προώθηση, για τις επενδύσεις, για την ανταγωνιστικότητα. 
      Με αυτήν την έννοια, δεν πρέπει να απογοητεύει ούτε να συντρίβει και -όπως αναφέρεται ως παρατήρηση μεταξύ των αρχών που προτείνει η ΟΚΕ- να μην είναι συντριπτικό εις βάρος του φορολογούμενου.
      Σας αναφέρω, μάλιστα -με την εντιμότητα που πάντοτε οφείλω στο Κοινοβούλιο και στον εαυτό μου- ότι υπάρχουν, κύριε Υπουργέ, προβλήματα και τα γνωρίζετε καλύτερα από εμένα. Οι μικρομεσαίες επιχειρήσεις αντιμετωπίζουν σοβαρότατα προβλήματα και μία βαρύτατη φορολογία, η οποία τις αναγκάζει πολλές φορές να μετέρχονται, να υλοποιούν και να μεθοδεύονται λύσεις φοροδιαφυγής. Παράλληλα, θα έλεγα ότι παρά την πληρότητα των μέτρων, πάντοτε υπάρχει το «παράθυρο», από το οποίο ο επιτήδειος θα μπορέσει να ξεφύγει.
      Το φορολογικό σύστημα είναι πρόβλημα, το οποίο απαιτεί συνεχή προσπάθεια όλων μας και εθνική συνεννόηση, στα πλαίσια βεβαίως εκείνα που η κάθε πλευρά -με βάση την ιδεολογία της- αντιλαμβάνεται τη σχέση των οικονομικών παραγόντων, την μακροοικονομική διαμόρφωση και τη σχέση και την πραγματικότητα που ζει η κοινωνία με τις φορολογικές υπηρεσίες.
      Η διαφάνεια, μάλιστα, είναι ένας άλλος όρος που σας έχει απασχολήσει και γνωρίζω τον αγώνα που έχει γίνει από την πλευρά του κυρίου Υπουργού. Όσον αφορά επίσης στη δικαιοσύνη σας, θα ήθελα να πω –γιατί έχω αντίθετα παραδείγματα αλαζονείας- ότι όσες φορές, κύριε Πρόεδρε, ζήτησα να πάω να δω τον παρόντα Υφυπουργό, σε ένα λεπτό μου είχε απαντήσει σχετικά με το πότε θα μπορούσα να τον δω! Αυτό αποτελεί παράδειγμα του αντιθέτου της αλαζονικής συμπεριφοράς κάποιων! Είναι ήθους και ευθύνης.
      Κύριε Πρόεδρε, η πολύχρονη εξουσία από το ΠΑΣΟΚ μας δημιουργεί προβλήματα και ιδεολογίας και πρακτικής;
      Ψηφίζω το νομοσχέδιο!
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυριούνη. Θα ήθελα να πω ότι τα καλά πρέπει να λέγονται. Ο κ. Φωτιάδης έχει την πόρτα του πάντα ανοιχτή!
      ΠΡΟΚΟΠΗΣ ΠΑΥΛΟΠΟΥΛΟΣ: Και στη Βουλή, για να λέμε την αλήθεια, είναι πάντοτε παρών! Άλλοι λείπουν!
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, κατά τη διάρκεια του διαλόγου, ακούστηκαν ορισμένα περίεργα πράγματα.
      ΚΥΡΙΑΚΟΣ ΣΠΥΡΙΟΥΝΗΣ: Δωδεκανήσιε, ο κύριος Υπουργός είναι και από τον ‘Eβρο! Υπηρέτησα και στις δύο περιοχές και τις αγαπώ και τις δύο!
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Σπυριούνη, και ο κύριος Υπουργός των Οικονομικών είναι από την παραμεθόριο, αλλά δεν επιδεικνύει την αναμενόμενη αγάπη προς κάποια άλλη παραμεθόριο περιοχή, τη νησιωτική δηλαδή στην οποία υπηρετήσατε, διότι αν την επεδείκνυε, τότε δεν θα είχαμε τα συμπτώματα που κάθε λίγο και λιγάκι παρουσιάζονται εδώ στο Κοινοβούλιο, οσάκις έρχεσθε εδώ εσείς, κύριε Υφυπουργέ των Οικονομικών! Μέχρι στιγμής, μάλιστα, δεν σας είδα να αντιδράτε θετικώς!
      Ας τα πάρουμε, λοιπόν, τα πράγματα από την αρχή ξεκινώντας από τον κύριο Υφυπουργό, διότι βλέπω την υπογραφή του να «μοστράρει» σε κάποιες αποφάσεις και θα φτάσουμε μέχρι τον κύριο Πρωθυπουργό, διότι περί αυτού πρόκειται! Ο κύριος Πρωθυπουργός δεν είναι ο ανεύθυνος!
      Ο συνάδελφος, λοιπόν, ο κύριος εισηγητής της Πλειοψηφίας αναφέρθηκε σε πολιτική της Νέας Δημοκρατίας, η οποία επιχείρησε –όπως είπατε- να εκποιήσει νησίδες!
      Τολμάτε ακόμα και μιλάτε για νησίδες και βραχονησίδες σε εμάς, μάλιστα, τους παραμεθόριους Δωδεκανησίους, με τα Ίμια ως άθλο σας;
      ΑΝΑΣΤΑΣΙΟΣ ΜΑΝΤΕΛΗΣ: Και σε εσάς και σε όλους! Εσείς θέλατε να πουλήσετε τις δικές σας νησίδες!
      ΠΡΟΚΟΠΗΣ ΠΑΥΛΟΠΟΥΛΟΣ: Τα Ίμια εσείς τα εγκαταλείψατε!
      ΑΡΙΣΤΟΤΕΛΗΣ ΠΑΥΛΙΔΗΣ: Κάντε μας τη χάρη, κύριε Μαντέλη, σας παρακαλώ!
      Ντροπή!
      Όσον αφορά στις εκποιήσεις -με υπογραφή του Υπουργού σας των Οικονομικών, για την οποία αποφύγατε να κάνετε κάποια αναφορά- υποθέτω ότι αύριο που θα συνεχίσουμε με τα θέματα που θέτουμε, θα έχετε μία ευκαιρία να δώσετε μία απάντηση στο Κοινοβούλιο!
      Κύριε συνάδελφε, εισηγητή της Πλειοψηφίας, που μιλήσατε περί εκποιήσεων, εμνημόνευσα πρωτολογών απόφαση που υπογράφουν οι Υπουργοί Οικονομίας και Οικονομικών στις 14 Αυγούστου -την υπ’ αριθμόν 1051057/5081Α0010, για να μην ξεχνιόμαστε- η οποία μνημονεύει διατάξεις του άρθρου 13, του ν. 4377/1929. 
      Είναι η εκποίηση που είπατε, κύριε Μαντέλη. Μεταβίβαση απευθείας ακινήτου του δημοσίου.
       Και αυτό το άρθρο του ν. 4377/29 προβλέπει τα εξής: «Δημόσια κτήματα δύνανται να παραχωρηθώσι  προτάσει του Διοικητικού Συμβουλίου του ΕΟΤ και μετ’ απόφασιν του Υπουργικού Συμβουλίου προς το σκοπόν  ιδρύσεως νέων ξενοδοχειακών εγκαταστάσεων άνευ δημοπρασίας. Το τίμημα αυτών καθορίζεται υπό του Υπουργικού Συμβουλίου κατόπιν ητιολογημένης γνωματεύσεως της επιτροπής αποτελουμένης εκ του οικείου νομάρχου, ως προέδρου, του Προέδρου Πρωτοδικών, του Νομομηχανικού, του Οικονομικού Εφόρου, του Νομογεωπόνου της περιφερείας, εις ην κείται το ακίνητον».
      Στη συνέχεια, λοιπόν, αυτής της διαδικασίας που δεν έγινε, ο Νομάρχης Δωδεκανήσου κ. Καραγιάννης καταγγέλλει: «Είμαστε υποχρεωμένοι να προσφύγουμε στη δικαιοσύνη για να προασπίσουμε τα συμφέροντα του τόπου». Είναι ο νομάρχης που προεδρεύει αυτής της επιτροπής, η οποία ουδέποτε συνεδρίασε. 
      ‘Ετσι κάνετε εκποιήσεις, κύριοι συνάδελφοι! Ξεπουλάτε δημόσια γη. Το θέτω σαν θέμα –επαναλαμβάνω, κύριε Πρόεδρε- όχι μεμφόμενος επιχειρηματία, ο οποίος θα κάνει επένδυση, αλλά την κυβέρνησή σας που δεν θέλει να ακολουθήσει δρόμο ευθύ, κυβέρνηση η οποία είχε προσδιορίσει εκποίηση  αυτού του ακινήτου στις 16 του μηνός, κύριε Φωτιάδη, κύριε Υφυπουργέ των Οικονομικών. Εσείς τα κάματε αυτά. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Γιατί δεν ρωτάτε ένα δικηγόρο να σας πει αν ισχύει ο νόμος και τι ισχύει; 
      ΑΡΙΣΤΟΤΈΛΗΣ ΠΑΥΛΙΔΗΣ: Εσείς μας τα λέτε. Πείτε μας λοιπόν.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ρωτήστε τον κύριο Παυλόπουλο που είναι έγκριτος νομικός να σας πει αν ισχύει.
      ΑΡΙΣΤΟΤΕΛΗΣ ΠΑΥΛΙΔΗΣ: Γιατί να ρωτήσω τον κύριο Κοινοβουλευτικό Εκπρόσωπο της Νέας Δημοκρατίας; Ερωτώ τον κύριο Υφυπουργό των Οικονομικών. Δώστε απάντηση εσείς να τη μεταφέρουμε στα Δωδεκάνησα. Και να μη λέει ο κ. Μαντέλης τα περί εκποιήσεων και παρασύρεται και εκείνος. 
      ‘Εχετε μάλιστα το θάρρος να μας παρουσιάζετε εδώ οικονομικά επιτεύγματα; Το λέω, γιατί περιγράψατε διάφορα. Εγώ διαβάζω στις εφημερίδες στις 13-7-2002 στην Πάτρα, κύριε Μαντέλη , τα εξής. Θα το διαβάσω, κύριε Πρόεδρε. 
      ΑΝΑΣΤΑΣΙΟΣ ΜΑΝΤΕΛΗΣ: Θα μου δώσετε δικαίωμα τριτολογίας, κύριε Πρόεδρε. 
      ΑΡΙΣΤΟΤΕΛΗΣ ΠΑΥΛΙΔΗΣ: Το Σάββατο στην Πάτρα μίλησε ο κ. ‘Ακης. Ξέρετε ποιος είναι ο ‘Ακης. Από την εφημερίδα διαβάζω:«Με το καλημέρα της ομιλίας του ο Υπουργός ξεκαθάρισε ότι μπορεί μεν οι πολίτες στην Αθήνα και την περιφέρεια να εντυπωσιάζονται από την πορεία των μακροοικονομικών μεγεθών και την οικονομική μεγέθυνση» - συνεχίζει ο κ. ‘Ακης, Υπουργός σας της Αναπτύξεως σήμερα- «δεν είναι όμως ικανοποιημένοι, διότι αισθάνονται ότι ενώ πάσχισαν, δούλεψαν και πραγματοποίησαν πολλές θυσίες για να επιτευχθούν αυτοί οι στόχοι, δεν συμμετέχουν δίκαια στο αποτέλεσμα της προσπάθειας». Αυτά τα είπε ο Υπουργός σας. 
      Πού είναι τα επιτεύγματα που μας συζητάτε; Δεν έρχεσθε μία βόλτα μαζί μου στα νησιά να σας δείξω εγώ πώς ζουν οι νησιώτες και να σας περιγράψουν εκεί την «εισβολή»;  Την περιέγραψε συνάδελφος, μου φαίνεται ο κ. Σπυριούνης. Μα είναι εισβολή, κύριε Υπουργέ των Οικονομικών, τα ΣΔΟΕ τα οποία κυκλοφορούν με αυτό το πολεμικό πλοίο, το οποίο το παίρνει είδηση ο κοσμάκης  από μίλια μακριά. Τι σόι έλεγχο θα πάνε να κάνουν; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σας πειράζει που δεν μπορούν να κάνουν έλεγχο; 
      ΑΡΙΣΤΟΤΕΛΗΣ ΠΑΥΛΙΔΗΣ: Σας ερωτώ: Τι σόι έλεγχο θα πάνε να κάνουν στην Ψέριμο καλή ώρα; Αυτό με πειράζει. Τι σόι έλεγχο θα πάνε να κάνουν στην Ασπροπαλιά καλή ώρα; 
      ΚΥΡΙΑΚΟΣ ΣΠΥΡΙΟΥΝΗΣ: Δεν πάνε εκεί, κύριε Παυλίδη. Εάν πάνε είναι απαράδεκτο. 
      ΑΡΙΣΤΟΤΕΛΗΣ ΠΑΥΛΙΔΗΣ: Πάνε στρατηγέ. Ακούστε με που σας λέω. Εσείς εκεί υπηρετήσατε. Φωνάζω, μαζέψτε τους. Θέλετε να κάμετε ελέγχους; Έχουμε εύρωστες επιχειρήσεις, γερές επιχειρήσεις. Πηγαίνετε να κάνετε εκεί ελέγχους, να δούμε τι θα βγάλετε. 
      Κυνηγάτε τώρα τα καφενεία στην Κάλυμνο. Εκεί φθάσατε. Κατεβαίνετε στην Κάρπαθο, πηγαίνετε στα Μεσοχώρια, σε κάτι παραλιακά μέρη, στο Λευκό επί παραδείγματι. Εκεί φθάσατε και δεν τολμάτε να μας αναφέρετε στη Βουλή, τι γίνεται με τη λαθρεμπορία στα πετρελαιοειδή, που θα έλθει μεθαύριο πάλι εδώ να συζητηθεί. Σας  προκαλώ, σας  είπα και  ονόματα. Θα τα ξαναπώ μεθαύριο και θα διηγηθώ και περιστατικό παρεμβάσεως ενδιαφερομένου. 
      Θα τα ακούσετε μεθαύριο. Σας το λέω από τώρα. Σας παρακαλώ, λοιπόν, αφού συζητούμε και υπερασπίζεστε κάποιες θέσεις, να μας παρουσιάσετε πού βασίζεται αυτή η υπεράσπιση. 
      Σας έφερα σύμπτωμα εκποιήσεως κατά τρόπο απαράδεκτο. Ποιο είναι το πιο απαράδεκτο; Παρακάμπτεται ο ν.973, κύριε συνάδελφε εισηγητά της Πλειοψηφίας, ο προβλέπων επιστροφή εις τας μικράς νήσους των Δωδεκανήσων του 75% του προϊόντος εκποιήσεως ακινήτου περιουσίας στο νομό. Δεν είναι τυχαία αυτή η απόφαση.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, σας παρακαλώ να ολοκληρώσετε την ομιλία σας.
      ΑΡΙΣΤΟΤΕΛΗΣ ΠΑΥΛΙΔΗΣ: Σας ήρθε να περάσετε μία διάταξη για τη νησιωτική Ελλάδα. Πού είναι η εφαρμογή της; Να μας απαντήσετε, κύριε Υπουργέ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη. Θα σας απαντήσει, εφόσον κάνετε ερώτηση δια του κοινοβουλευτικού ελέγχου.
      ΑΡΙΣΤΟΤΕΛΗΣ ΠΑΥΛΙΔΗΣ: Θα έρθει στο νομό το 75% της αξίας του ακινήτου, που εκποιείται;
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Εδώ θέλω να μας δώσετε μία απάντηση και όχι στα διάφορα, που μας λέτε, περί ισοκατανομής εισοδημάτων, ρυθμών αναπτύξεων και άλλα τέτοια παρόμοια.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ρεγκούζα.
      ΑΔΑΜ ΡΕΓΚΟΥΖΑΣ: Κύριε Πρόεδρε, η Κυβέρνηση πολλές φορές –και απόψε το ίδιο έκανε- μας καλεί να προσχωρήσουμε σε μία σχιζοφρενική συλλογιστική, για να μπορέσουμε να την παρακολουθήσουμε. Με τα επιχειρήματα που αναπτύσσει, είτε αμφισβητώντας αριθμούς είτε προσπαθώντας να κάνει το άσπρο μαύρο είτε ωραιοποιώντας πράγματα είτε κάνοντας ανόμοιες συγκρίσεις με πολιτικές του παρελθόντος και των κυβερνήσεων της Νέας Δημοκρατίας ξεχνά, ότι είκοσι χρόνια κυβερνά το ΠΑΣΟΚ και προσπαθεί όλες αυτές τις αμαρτίες της εικοσαετίας να τις ανανήψει μέσα στην κολυμπήθρα του Σιλωάμ της τριετίας. Είναι μία παλιά τακτική της Κυβέρνησης, αναποτελεσματική, κατά τη δική μου εκτίμηση, και παλαιομοδίτικη πλέον, γιατί δεν την παρακολουθεί ο ελληνικός λαός.
      Ωστόσο ακούσαμε απόψε ότι αυτό το νομοσχέδιο είναι ενταγμένο σε μία διαδικασία φορολογικής μεταρρύθμισης. Αν πράγματι ερχόταν η Κυβέρνηση και έλεγε ότι είναι ένα διαδικαστικό νομοσχέδιο, ένα απλό νομοσχέδιο ρουτίνας, δεν θα είχαμε αντίρρηση εμείς να ψηφίσουμε κάποια πράγματα και να κάνουμε ουσιαστικότερη συζήτηση, έστω και για αυτές τις δευτερεύουσες ρυθμίσεις, που φέρει το νομοσχέδιο.
      ‘Ερχεσθε όμως -και αυτό λέγεται και δημοσίως, γράφουν και οι εφημερίδες ότι ενδεχομένως αύριο να μας δημοσιοποιήσετε τη δεύτερη δόση της φορολογικής μεταρρύθμισης- και ισχυρίζεσθε ότι αυτό είναι μεταρρύθμιση. Μα δεν είναι μεταρρύθμιση και είναι πολύ απλό, γιατί δεν είναι μεταρρύθμιση. Δεν μπορείτε να λέτε παραδείγματος χάρη ότι εξετάζετε την κατάργηση ή μη κάποιων δελτίων, που λειτουργούν στο σύστημα, χωρίς να έχετε λάβει υπόψη σας τι απαιτεί η νέα τεχνολογία. 
      Δεν μπορείτε να μιλάτε βέβαια για νέα τεχνολογία και για συμβάσεις, κύριε Μαντέλη. Μη μου μιλάτε για συμβάσεις, γιατί το TAXIS ειδικά -αν και το αποκρύπτει επιμελώς η Κυβέρνηση- δεν υιοθετήθηκε, για να θεραπεύσει τα προβλήματα, που υπήρχαν με την παλιά λεγόμενη μηχανοργάνωση. 
      Αν πράγματι η νέα τεχνολογία δεν αξιοποιηθεί, για να μπορέσουμε να πάρουμε αυτά που πρέπει να πάρουμε, για να μπορέσουμε να λειτουργήσουμε και να καταπολεμήσουμε τη φοροδιαφυγή και την παραοικονομία, τότε δεν κάνουμε τίποτα. Βάζαμε και τους παλιούς αραμπάδες, τους μηχανογράφους τους παλιούς με τις καρτέλες. Δεν χρειαζόταν να μιλάμε για TAXIS. 
      Δεν μπορεί να λέει η Κυβέρνηση ότι το TAXIS αποδίδει σήμερα, όταν παραδείγματος χάρη οι υπάλληλοι της Γενικής Γραμματείας Πληροφοριακών Συστημάτων δεν είναι ενσωματωμένοι στο σύστημα, που έχει εγκατασταθεί από τον ιδιώτη και δεν μπορούν να το συντηρήσουν. Το συντηρεί η ανάδοχος εταιρία και μάλιστα προσδιορίζει το τίμημα των όποιων συντηρήσεων μία τριμελής επιτροπή, που ελέγχεται σίγουρα από την εταιρία. 
       Λέει παραδείγματος χάρη ο κύριος Υφυπουργός ότι θα υποβάλλονται αυτά τα στοιχεία μηχανογραφικά από το TAXIS NET, που είναι άλλο πράγμα και που η ίδια η Κυβέρνηση ομολόγησε το μπλοκάρισμα και η ίδια έχει αρχίσει εργασίες αντικατάστασής του. 
      Εμείς είπαμε τον προβληματισμό, που έχουμε ως πολιτικός φορέας και ως κόμμα εξουσίας, γιατί πιστεύουμε ότι θα είμαστε η επόμενη κυβέρνηση, συζητάμε ακόμα και την πλήρη αντικατάσταση αυτού του υπάρχοντος συστήματος με έναν όρο. Δεν αναφέρομαι στις προμήθειες, για τις οποίες κάνατε υπαινιγμούς. Είναι μακριά από εμάς οι συμβάσεις και οι προμήθειες, τα αποτυχημένα προγράμματα εξυγίανσης. Εσείς τα ξέρετε πολύ καλά από την Ολυμπιακή. Είναι μακριά από εμάς η διαφθορά και αυτές οι συμβάσεις, γιατί θα σας πω ένα πράγμα μόνο ότι ένα χιλιόμετρο από τα Γρεβενά της Εγνατίας Οδού, χωρίς φυσικά εμπόδια, με όλα κανονικά στοιχίζει δεκαπέντε δισεκατομμύρια δραχμές. Ένα μόνο χιλιόμετρο!
       Εάν εσάς σας ικανοποιούν αυτά τα οικονομικά μεγέθη, που καταγράφει αυτή η Κυβέρνηση, αν πράγματι δεν έχει καμία ευθύνη και αν εσείς ικανοποιείστε, τότε εγώ πρέπει να μη σταματήσω να κάνω κριτική. Πιστεύω όμως ότι εσωτερικά μέσα σας δεν τα δέχεσθε.
       Ο κ. Παυλόπουλος έκανε απόψε πολλές εκπτώσεις στους συντελεστές. Ήσασταν πολύ γαλαντόμος και για το δημόσιο χρέος και για τους φόρους.
      ΠΡΟΚΟΠΗΣ ΠΑΥΛΟΠΟΥΛΟΣ: Με τα δικά τους νούμερα.
      ΑΔΑΜ ΡΕΓΚΟΥΖΑΣ: Μιλάμε για τους άμεσους φόρους. 
      Επειδή είπατε ότι άλλαξε η σχέση, ας κάνουμε και μία πιο ουσιαστική συζήτηση, κύριε Υφυπουργέ, αν θέλετε. Πράγματι άλλαξε η σχέση, σμικρύνθηκε. Ποιοι επιβαρύνθηκαν στους άμεσους φόρους; Ποιος πλήρωσε το «πάπλωμα»; Η επιχειρηματικότητα; Η επιχειρηματικότητα πρέπει να πληρώσει αυτά που πληρώνει, να πληρώσουν χρήματα τα μεσαία εισοδήματα για τα κατώτερα εισοδήματα, που είναι και ευκολότερη λεία, για να αντλήσει κανείς έσοδα και να αντιμετωπίσει τις δημοσιονομικές ανάγκες. 
      Αυτές οι αλήθειες είναι σημαντικές. Εκεί ακριβώς έγκειται και το πολιτικό ζήτημα του πόσο είναι κανείς ευαίσθητος απέναντι στις κοινωνικές ομάδες. Εκεί βεβαίως υπάρχει και το ζήτημα της αποτελεσματικής λειτουργίας του συστήματος.
      Επίσης θα ήθελα να πω ότι για το ξεπούλημα σας απάντησε ο κ. Παυλίδης. Εσείς ασφαλώς αναφέρεσθε στην περίπτωση Παλαιοκρασσά, που δεν προχώρησε.
      ΑΡΙΣΤΟΤΕΛΗΣ ΠΑΥΛΙΔΗΣ: Κακώς, κάκιστα.
      ΑΔΑΜ ΡΕΓΚΟΥΖΑΣ: Μην χρησιμοποιείτε, λοιπόν, πολιτικές, που εν πάση περιπτώσει ανεβλήθησαν εκείνη την εποχή και σταμάτησαν. Μην τα συμψηφίζετε όλα με εγκλήματα εθνικής σημασίας, όπως είναι η περίπτωση των Ιμίων, που ο Πρωθυπουργός από αυτό το Βήμα …
      Μην μας προκαλείτε, λοιπόν, σε τέτοια ζητήματα και μας δημιουργείτε πρόσθετες ευαισθησίες. 
      Εγώ θα ήθελα κλείνοντας να σας πω μόνο μία κουβέντα για τη δημοσιονομική απογραφή, που την παρανοήσατε. ‘Eχει πει και ο Πρόεδρός μας ο Κώστας ο Καραμανλής, έχουμε πει και εμείς ότι ως Κυβέρνηση το πρώτο πράγμα που θα κάνουμε θα είναι η δημοσιονομική απογραφή. Δεν θα το κάνουμε για κανένα άλλο λόγο, αλλά για να ενημερώσουμε τον ελληνικό λαό πού βρισκόμαστε και για να ξεπεράσουμε αυτό που δεν μπορούμε να ξεπεράσουμε σήμερα, δηλαδή τα στεγανά που λειτουργούν στη Δημόσια Διοίκηση και δεν μας επιτρέπουν να έχουμε ούτε καν πληροφόρηση ως κοινοβουλευτικά όργανα, ως πολιτικά κόμματα, ως φορείς της δημοκρατίας. Αυτό δεν είναι τιμητικό για την ποιότητα της δημοκρατίας μας και για τη λειτουργία της δημοκρατίας, να το επικαλείται σήμερα ένα κόμμα εξουσίας, όπως η Νέα Δημοκρατία. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, απευθυνόμενος στη Νέα Δημοκρατία λέω ότι θα πρέπει, πριν να έλθετε στην Αίθουσα, να κάνετε μία προετοιμασία, ένα φροντιστήριο, έτσι ώστε να λέτε πάντα όλοι σας τα ίδια. Το λέω αυτό, γιατί μέσα σε ελάχιστο χρονικό διάστημα άκουσα διαφορετικές τοποθετήσεις, που ήταν αλληλοσυγκρουόμενες μεταξύ τους. 
      Άκουσα προηγουμένως τον κ. Ρεγκούζα να λέει ότι τα «σπασμένα» της φορολογίας τα πληρώνουν οι μικρομεσαίοι. ‘Oμως, ο εισηγητής της Νέας Δημοκρατίας μίλησε για αυξημένη φορολόγηση των ανωνύμων εταιρειών, που φθάνει στο 400% σε σχέση με την αύξηση του ΑΕΠ που μνημόνευσε, αναφέροντας το νούμερο 150%, αν θυμάμαι καλά. Ε, λοιπόν, συμφωνείστε τελικά. Αυτήν την αύξηση των εισπραττόμενων φόρων ποιος την πληρώνει; Ο λαός; 
      ΑΔΑΜ ΡΕΓΚΟΥΖΑΣ: Πληροφορήστε μας. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας πληροφορήσω. 
      Αφού θέλετε πληροφόρηση, κύριοι συνάδελφοι, θα σας πω ότι με τη δική μας Κυβέρνηση τα τελευταία τρία χρόνια τριπλασιάστηκε το αφορολόγητο όλων των Ελλήνων. Αυτό πρακτικά σημαίνει ότι υπήρξε μία φοροελάφρυνση των χαμηλών και των μεσαίων τάξεων. Εξαιτίας αυτού του τριπλασιασμού του αφορολογήτου, το 60% περίπου των Ελλήνων πολιτών, δηλαδή αυτοί που έχουν χαμηλά εισοδήματα, δεν φορολογείται. 
      Είναι γεγονός ότι έχουν μειωθεί οι φορολογίες για τους ανθρώπους της αγοράς. Από το 35% της φορολογίας των προσωπικών εταιρειών η μείωση έχει φθάσει στο 25%. Έχουν μειωθεί οι φόροι για τις μη εισηγμένες στο χρηματιστήριο εταιρείες κατά 5%, έχουν καταργηθεί χίλιες περιπτώσεις χαρτοσήμου, καταργήθηκαν εκατό φόροι υπέρ τρίτων. 
      Είναι γεγονός ότι έχουμε προχωρήσει σε μία σειρά από μέτρα, όπως είναι η κατάργηση του χαρτοσήμου των μισθωτών υπηρεσιών. Έτσι ευνοήθηκαν οι εργαζόμενοι κατά 50 δισεκατομμύρια δραχμές ετησίως και με άλλα 50 δισεκατομμύρια ευνοήθηκαν οι εργοδότες -η εργασία δηλαδή ταυτόχρονα με την εργοδοσία- για την ενίσχυση των εισοδημάτων, της  παραγωγικότητας και της ανταγωνιστικότητας.
      Είναι γεγονός ότι τελικώς αυξήθηκαν οι εισπραττόμενοι φόροι από τις μεγάλες επιχειρήσεις. Γιατί κάθε χρόνο από τα ελεγκτικά κέντρα το ΠΕΚ και τα ΕΦΕΚ, δηλαδή αυτά που ελέγχουν τις μεγάλες επιχειρήσεις, εισπράττονται μετά από ελέγχους περίπου 500 δισεκατομμύρια δραχμές κάθε χρόνο. ‘Αρα αν σας ενοχλεί το ότι μεγάλες επιχειρήσεις πληρώνουν εκτός από αυτά που δηλώνουν, άλλα 500 δισεκατομμύρια δραχμές φόρους μετά από έλεγχο, είναι δικαίωμά σας και χαίρομαι διότι δημόσια το εκφράζετε σαν αντίθεσή σας σε αυτή μας την προσπάθεια. Εμείς, όμως, λέμε ότι το φορολογικό σύστημα είναι ένα εργαλείο στα χέρια της Κυβέρνησης, της κάθε κυβέρνησης, για να αναδιανείμει το εθνικό εισόδημα και το πράττει με τις διαρκείς παρεμβάσεις υπέρ των χαμηλών και των μεσαίων εισοδημάτων.
      Αυτό κύριοι συνάδελφοι, που δεν κατανοείτε εσείς ή δεν θέλετε να κατανοήσετε, το έχουν κατανοήσει όλοι χωρίς καμιά απολύτως εξαίρεση οι κοινωνικοί εταίροι, και βιομήχανοι και εργαζόμενοι και δημόσιοι και ιδιωτικοί υπάλληλοι και συνταξιούχοι και μη συνταξιούχοι. Οι πάντες έχουν κατανοήσει τη σημασία της φορολογικής μεταρρύθμισης και συμμετείχαν στη διαδικασία κατάρτισης των συγκεκριμένων προτάσεων. Αν εσείς από έλλειψη οποιασδήποτε ευθύνης απέναντι στο πολιτικό σύστημα αρνηθήκατε να συμμετάσχετε και να πείτε έστω και μια πρόταση, έστω και μια λέξη γι’ αυτό το φορολογικό σύστημα, το έπραξαν όλοι οι άλλοι, η κοινωνία και η οικονομία, το έπραξε και έβαλε την υπογραφή της υπεύθυνα κάτω από το πόρισμα της επιτροπής του κοινωνικού διαλόγου και έκανε συγκεκριμένες προτάσεις, οι οποίες έρχονται σήμερα με τη μορφή σχεδίου νόμου εδώ στη Βουλή.
      Αν εσείς θέλετε τους φορείς να τους δώσετε ταμπέλα κομματική, γιατί μιλήσατε για κομματική ΟΚΕ την Οικονομική και Κοινωνική Επιτροπή, έναν κορυφαίο θεσμό κοινωνικού ελέγχου που ασφαλώς το ΠΑΣΟΚ θεσμοθέτησε αλλά σε αυτό δεν συμμετέχουν εκπρόσωποι κομματικοί, αλλά συμμετέχουν εκπρόσωποι των κοινωνικών φορέων, αν θέλετε να πείτε ότι είναι ΠΑΣΟΚ ο Σύνδεσμος Ελληνικών Βιομηχανιών, η ΓΕΣΕΒΕ ή η ΓΣΕΕ ή η ΑΔΕΔΥ ή η Εθνική Συνομοσπονδία Ελληνικού Εμπορίου ή όλοι οι άλλοι εκπρόσωποι των τριτοβάθμιων ή και δευτεροβάθμιων μερικών οργανώσεων που συμμετέχουν, τότε λοιπόν δικαίωμά σας είναι να κομματικοποιείτε συνδικαλιστικά όργανα τα οποία εκφράζουν το σύνολο του ελληνικού λαού. Ασφαλώς κατανοώ το άγχος σας, γιατί δεν μπορείτε να επηρεάσετε την κοινωνία. Κατανοώ το άγχος σας γιατί το ΠΑΣΟΚ ήταν και εξακολουθεί να είναι η ηγέτιδα δύναμη της κοινωνίας, γιατί το ΠΑΣΟΚ καταφέρνει ακόμη και ανθρώπους οι οποίοι ως  άτομα έχουν τα ίδια πιστεύω με εσάς, καταφέρνει μέσα στον κοινωνικό διάλογο να τους πείσει για την ορθότητα των συγκεκριμένων απόψεών της και αυτοί οι άνθρωποι τους οποίους εσείς ατομικά πιθανότατα θεωρείτε δικούς σας ανθρώπους, αυτοί οι άνθρωποι συναινούν και βάζουν την υπογραφή τους σε προτάσεις, οι οποίες είναι ορθές και οδηγούν στον εξορθολογισμό του φορολογικού συστήματος και στη μεταρρύθμιση ενός συστήματος, το οποίο κατά κοινή ομολογία όλων εδώ στη Βουλή, αλλά και εκτός Βουλής χρειάζεται μια μεταρρύθμιση.
      Εγώ έκανα μνεία στο κείμενο της ΟΚΕ την οποία εσείς έπρεπε να κάνετε. Τις απόψεις, λοιπόν, της ΟΚΕ σας καλούμε να συμμεριστείτε απόλυτα γιατί τις παρατηρήσεις της ΟΚΕ τις ανέφερα εγώ από του Βήματος. Λένε οι παρατηρήσεις της ΟΚΕ ότι  αξιολογούνται  θετικά όλες οι επιμέρους διατάξεις και βέβαια κάνει τις συγκεκριμένες παρατηρήσεις, που με βρίσκουν και εμένα απόλυτα σύμφωνο. Λένε οι παρατηρήσεις που διαβάσατε, κύριε συνάδελφε, ότι τα βήματα απλοποίησης και κατάργησης διαδικαστικών υποχρεώσεων θα πρέπει να προχωρήσουν ακόμα παραπέρα με τη διασφάλιση και τη μεγιστοποίηση και εκμετάλλευση των δυνατοτήτων της σύγχρονης τεχνολογίας. Μα, εγώ δεν είπα ότι τελικώς θέλουμε τα επόμενα δύο τρία χρόνια, αξιοποιώντας τη σύγχρονη τεχνολογία να καταστήσουμε ακόμα πιο προσφιλή τη πρόσβαση στο Υπουργείο Οικονομικών και στις διαδικασίες που ο συγκεκριμένος νόμος επιβάλλει; ‘Η δεν είμαστε εμείς που λέμε ότι πρέπει να υπάρχει διάρκεια και να αποφεύγονται  οι συχνές  αλλαγές; Δεν είπαμε ότι αυτό προσπαθούμε με το νομοσχέδιο να κάνουμε με τη φορολογική μεταρρύθμιση να θεσπίσoυμε ένα σταθερό φορολογικό σύστημα και μέσα στις αρχές πού διατυπώσαμε και εμείς και οι κοινωνικοί φορείς και η Επιστημονική Επιτροπή μέσα στις αρχές είναι και η σταθερότητα του φορολογικού συστήματος;
      Επομένως, θα έλεγα, ας έχετε τη γενναιότητα να πείτε τουλάχιστον αυτό που χωρίς κανέναν ενδοιασμό και χωρίς δισταγμό είπαν όλοι οι κοινωνικοί εταίροι μηδενός εξαιρουμένου, ότι δηλαδή έχουμε μπροστά μας μια πρωτοβουλία η οποία  αποτελεί απόρροια μιας μακρόχρονης και επίπονης συζήτησης και σε επιστημονικό και σε οικονομικό επίπεδο μέσα από τον κοινωνικό διάλογο.
      Το πόρισμα στο οποίο δεν συμμετείχατε και το οποίο φαίνεται δεν θελήσατε να διαβάσετε, επιφυλάσσομαι αύριο να το καταθέσω με τις υπογραφές των κοινωνικών εταίρων στα Πρακτικά της Βουλής, ώστε να μην έχετε το άλλοθι ότι δεν γνωρίζετε τι προτείνει η ίδια η κοινωνία.
      ‘Oσον αφορά δε τον κ. Παυλίδη, ο οποίος κατά τη συνήθη προσφιλή τακτική του εδώ στη Βουλή κάθε φορά θέλει να δημιουργήσει πρωτοσέλιδα για τα Δωδεκάνησα και όχι για την Αθήνα, αντί να κάνει χρήση του κοινοβουλευτικού ελέγχου έρχεται και μας μιλάει για μεμονωμένες πράξεις της διοίκησης, των Υπουργών και αναφέρεται σε  συγκεκριμένη απόφαση. Ε, σας πληροφορώ μην κάνετε τον κόπο. Θα σας δώσω εγώ πολλές αποφάσεις για παραχώρηση κτημάτων για την ανάπτυξη της βιομηχανίας και του τουρισμού σε εκτέλεση ειδικών νόμων τους οποίους  ορθώς και αυτή η Κυβέρνηση αλλά και η κυβέρνηση της Νέας Δημοκρατίας έκαναν χρήση.
      ΑΡΙΣΤΟΤΕΛΗΣ ΠΑΥΛΙΔΗΣ: Παριστάνετε ότι δεν καταλάβατε τι σας είπα. Σας μνημόνευσα τον 973, κύριε Υπουργέ. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Παυλίδη, όσο και αν φωνασκείτε δεν πρόκειται …
      ΑΡΙΣΤΟΤΕΛΗΣ ΠΑΥΛΙΔΗΣ: Σας ρώτησα τι θα γίνει με το 75% της εκποίησης. Απαντήστε μου σ’ αυτό. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εδώ δεν κάνουμε κοινοβουλευτικό έλεγχο. Θα κάνετε ερώτηση κατά τον Κανονισμό για ό,τι θέλετε και ό,τι λαϊκίζοντας …
      ΑΡΙΣΤΟΤΕΛΗΣ ΠΑΥΛΙΔΗΣ: Λαϊκισμός είναι αυτό, κύριε Πρόεδρε; Απαντήστε μου σ’ αυτά που σας ρώτησα, κύριε Υπουργέ. 
      ΠΡΟΕΔΡΕΥΩΝ (Παναγιώτης Σγουρίδης): Ακούστε. Δεν είμαστε αγγλικό κοινοβούλιο όπου εκεί ο Υπουργός απαντά απευθείας σε ερωτήσεις. Εδώ είναι ελληνικό κοινοβούλιο και υπάρχει Κανονισμός λειτουργίας. Ο Κανονισμός προβλέπει κοινοβουλευτικό έλεγχο και εκεί μπορείτε να καταθέσετε ερώτηση και να πάρετε απάντηση. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Παυλίδη, επειδή η λογική η δική σας αλλά και ορισμένων άλλων ομοίως σκεπτομένων είναι  να αντιδικείτε φωνάζοντας, σας πληροφορώ ότι εμένα δεν με συγκινείτε ούτε και με επηρεάζουν οι φωνές σας.
      Για το φίλο σας το νομάρχη, ο οποίος προεκλογικά εξανίσταται για την εκποίηση, θα σας προσκομίσω αύριο υπογραφή της Νομαρχιακής Αυτοδιοίκησης Ρόδου, αφού μέσα στα πλαίσια, τα απαιτούμενα από το νόμο, χρειαζόταν η συναίνεσή της, συναινεί στην εκποίηση της συγκεκριμένης έκτασης στη συγκεκριμένη εταιρεία για το συγκεκριμένο σκοπό. Αυτά για τις υπηρεσίες του ευρώ  νομάρχη ο οποίος βγαίνει δημόσια και δημιουργεί μείζον θέμα. 
      ΑΡΙΣΤΟΤΕΛΗΣ ΠΑΥΛΙΔΗΣ: Εγώ κύριε Υφυπουργέ, σας μιλώ για το παραδάκι. Θα γυρίσει στη Ρόδο; 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Παυλόπουλος
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υφυπουργέ, διερωτώμαι το εξής: Αν δεν κάνω λάθος ο Πρωθυπουργός επικεφαλής της Κυβέρνησής σας πρόκειται να εξαγγείλει για την Έκθεση Θεσσαλονίκης κάποια φορολογικά μέτρα. Εγώ δεν καταλαβαίνω ένα πράγμα. Αν είσθε συνεπείς και κήδεσθε των εργασιών του Κοινοβουλίου αλλά και της ενότητας της φορολογικής νομοθεσίας, γιατί δεν περιμένατε να φέρετε όλα αυτά τα φορολογικά μέτρα μ’ ένα ενιαίο φορολογικό νομοσχέδιο; Απλά ντρέπεσθε γι’ αυτά που κάνετε τώρα, ντρέπεσθε γι’ αυτά που θα πει ο Πρωθυπουργός. Αυτός είναι άλλωστε ο λόγος που τα φέρνετε σε ένα Τμήμα Διακοπής των Εργασιών. Όποια Κυβέρνηση είναι υπερήφανη γι’ αυτά που κάνει, τα φέρνει στην Ολομέλεια και τους δίνει δημοσιότητα. Εσείς κρύβεσθε. Αυτό είναι το πρώτο.
      Το δεύτερο. Επειδή άκουσα προηγουμένως συνάδελφο από την πλευρά του ΠΑΣΟΚ να μιλάει για το ζήτημα του ξεπουλήματος υποτίθεται των βραχονησίδων. για κάτι που δεν έγινε. Θέλω να τονίσω τούτο. Τα λέγει ποιος; Εκπρόσωπος ενός κόμματος, η Κυβέρνηση του οποίου ευθύνεται για τη νύχτα των Ιμίων, για τις γκρίζες ζώνες που βαραίνουν πάνω στα εθνικά μας θέματα, για τη διακήρυξη των αρχών της Μαδρίτης, για τους S-300 και για έναν Πρωθυπουργό εδώ που, απευθυνόμενος στους συναδέλφους του Κοινοβουλίου, ευχαριστούσε εκείνη τη νύχτα που η Ελλάδα εγκατέλειπε κυριαρχικά της δικαιώματα.
      Τι να πει κανείς; Χρειάζεται μεγάλο πολιτικό θράσος για να φθάσει κανείς σ’ αυτού του είδους τους χειρισμούς. 
      Μιλήσατε για ανακρίβειες από την πλευρά της Νέας Δημοκρατίας και διαφορές θέσεων. Σας ρωτώ απλά ως Υφυπουργό των Οικονομικών, εδώ ήταν ο κ. Πάγκαλος προηγουμένως ο οποίος ούτε λίγο ούτε πολύ μας είπε το εξής και εσείς το επικροτήσατε. Μας είπε ότι περίπου 4,5 τρισ. είναι τα έσοδα από το σύνολο της φορολογίας.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Παυλόπουλε, είναι γραμμένα στα Πρακτικά. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα έχετε δύο λεπτά να κλείσετε. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Φωτιάδη, ο κ. Πάγκαλος είπε ότι είναι 4,5 τρισεκατομμύρια τα έσοδα από τη φορολογία. Το τονίσαμε δε από εδώ που βρίσκομαι, άμεση και έμμεση και λέει «ναι».  Και τον καλύπτατε. ‘Ερχεστε μετά από λίγο και ομολογείτε ότι υπερβαίνουν τα έσοδα από τη φορολογία, άμεση και έμμεση, τα 15 τρισεκατομμύρια ότι σε σχέση με το ακαθάριστο εγχώριο προϊόν της Χώρας αγγίζουν πάνω από το 35%, ότι ο μέσος όρος της Ευρωπαϊκής ‘Ενωσης είναι 41% και ότι μοιραία –μαθηματικά υποθέτω ότι ξέρετε- για να είναι ο μέσος όρος 41%, να έχουμε εμείς πάνω από 35%, είμαστε πολύ πίσω από άλλες χώρες που έχουν λιγότερη φορολογία από εμάς. Ποιος λέει αλήθεια; Ο κ. Πάγκαλος μέλος της Κυβέρνησης, κορυφαίο στέλεχος που έλεγε αυτά, τον διορθώναμε και δεν ήθελε ή εσείς; Ποιος έχει διγλωσσία σ’ αυτήν την Αίθουσα;
      Μιλήσατε για δύο θέσεις της Νέας Δημοκρατίας. Επιβεβαιώνονται τα στοιχεία του κ. Πάγκαλου ή τα δικά σας; Τολμάτε, λοιπόν, να μιλάτε και μάλιστα για έναν από τους κορυφαίους Υπουργούς της Κυβέρνησης Σημίτη μέχρι πρότινος, ο οποίος ήρθε εδώ, είδε και απήλθε; Μας είπε του κόσμου τις ανακρίβειες, που δείχνει ποιοι ήταν μέλη Κυβέρνησης και πώς κυβερνούσαν αυτή τη χώρα; 
      ΚΥΡΙΑΚΟΣ ΣΠΥΡΙΟΥΝΗΣ:  Είναι απών, όμως. 
      ΠΡΟΚΟΠΗΣ ΠΑΥΛΟΠΟΥΛΟΣ:  Σας παρακαλώ, στρατηγέ. Εγώ μιλάω με στοιχεία. Ο κ. Πάγκαλος είπε ότι είναι 4,5 τρισ. σύνολο των εσόδων από τη φορολογία, εδώ είναι τα Πρακτικά. ‘Η έλεγε ψέματα ή δεν ήξερε τι του γινόταν. Και τα δύο είναι επικίνδυνα. 
      ΚΥΡΙΑΚΟΣ ΣΠΥΡΙΟΥΝΗΣ:  Θα εννοούσε άμεση…
      ΠΡΟΚΟΠΗΣ ΠΑΥΛΟΠΟΥΛΟΣ: Σας παρακαλώ! Γιατί του το είπαμε και έλεγε και τα δυο.
      Θα μας πείτε, μια και μιλάτε για φορολογία, τι θα γίνει με την παραγραφή όλων εκείνων των υποθέσεων οι οποίες εκκρεμούν στο Υπουργείο σας και οι οποίες αφορούν ζητήματα σχετικά με ελέγχους και με τιμολόγια, ναι ή όχι; 
      Μιλάμε για φορολογική μεταρρύθμιση που θα μας πει ο κύριος Πρωθυπουργός, θα μας την εξαγγείλει. Μέσα στον Ιούλιο, κύριε Υπουργέ, κάνατε μία από τις μεγαλύτερες φορολογικές, δημοσιονομικές επιδρομές που έγιναν σ’ αυτόν τον Tόπο τα τελευταία χρόνια. Αύξηση των τελών των αυτοκινήτων, αύξηση των τιμών των φαρμάκων, αύξηση των τιμολογίων της ΔΕΗ, αύξηση του παγίου του ΟΤΕ. Πάνω από 1,5 δισεκατομμύριο ευρώ το σύνολο της επιδρομής που κάνατε, την οποία κρύψατε μέσα στις καλοκαιρινές διακοπές και υπό την επικοινωνιακή πολιτική της καταπολέμησης της τρομοκρατίας. Και πάτε να εξαγγείλετε δήθεν «φορολογικές ελαφρύνσεις» που υπολείπονται κατά πολύ το ένα δισεκατομμύριο ευρώ. Δηλαδή, εισπράξατε από τον ‘Ελληνα, αμέσως ή εμμέσως, πάνω από ένα δισ. ευρώ και θα του πουλήσετε στην Διεθνή ‘Εκθεση Θεσσαλονίκης, φοροελαφρύνσεις, οι οποίες υπολείπονται κατά πολύ. Είναι υπεύθυνη πολιτική αυτή; 
      Και ύστερα εγώ θα σας πω πέντε αριθμούς και θέλω απαντήσεις, όχι ανακρίβειες, όχι γενικότητες. Πέντε σημεία, πέντε αριθμούς δικούς σας. Μου ελέχθη από τους συναδέλφους, δεν χρησιμοποιώ τα νούμερα τα δικά μας που είναι πολύ χειρότερα από τα δικά σας. Eγώ τα δικά σας νούμερα επικαλούμαι, των διεθνών οργανισμών. 
      Πείτε μου, σας παρακαλώ πάρα πολύ, τα εξής: Πρώτον, ναι ή όχι, ο ρυθμός ανάπτυξης της χώρας ξεκίνησε, στις αρχές του 2002, με τους υπολογισμούς σας από 4%, πήγε 3,8%, πάει 3,5% και δεν μας διαβεβαιώνετε ούτε για τα 3,5%. Πώς μπορεί να υπάρξει σύγκλιση με τέτοιους ρυθμούς ανάπτυξης και με δύο κοινοτικά πλαίσια τα οποία έχετε απορροφήσει μόνοι σας από το 1993
      Δεύτερον, δημόσιο χρέος. Ναι ή όχι ο Ανδρέας Παπανδρέου έλεγε ότι του άφησαν χρέος, το 1981, τετρακόσια δισεκατομμύρια δραχμές και ύστερα από είκοσι χρόνια διακυβέρνησης της χώρας από σας ξεπερνά, και με τους δικούς σας υπολογισμούς, τα σαράντα τρισ.; Ποιος ευθύνεται γι’ αυτά; Τα τρία χρόνια που κυβερνήσαμε εμείς; Τα νούμερα δεν είναι δικά μου, είναι δικά σας. Ναι ή όχι; Το κατεβάσατε στο 97% του ΑΕΠ το δημόσιο χρέος και σε λίγες μέρες, προχθές, έγινε 101% με τα στοιχεία της Ευρωπαϊκής ‘Ενωσης; Γιατί η Ευρωπαϊκή ‘Ενωση σας αποκάλυψε όλες τις αλχημείες  δημιουργικής λογιστικής και είμαστε έκθετοι. Ναι ή όχι;
      Στοιχείο τρίτο: Διαφθορά. Ναι ή όχι με τα στοιχεία της «TRANSPARENCY INTERNATIONAL» είμαστε τελευταίοι και ουραγοί στην Ευρωπαϊκή ‘Ένωση, μακριά και τεσσαρακοστοί τέταρτοι μεταξύ των εκατόν δύο χωρών; Δηλαδή, είμαστε μεταξύ των διεφθαρμένων, από πλευράς Δημόσιας Διοίκησης, κρατών. ‘Εχουμε πέσει πόσες θέσεις επί των ημερών σας; Ναι, ή όχι; 
      Ανταγωνιστικότητα: Ναι ή όχι χάσαμε έξι θέσεις τον τελευταίο χρόνο με τα στοιχεία τα οποία έχουν δοθεί τις τελευταίες μέρες;
      Ευημερία: Ναι, ή όχι, η EUROSTAT, στις 31 Ιουλίου του 2002, είπε ότι είμαστε τελευταίοι και ουραγοί στην Ευρωπαϊκή ‘Ένωση και μας πέρασαν ακόμη και χώρες υπό ένταξη, όπως είναι η Κύπρος και όπως είναι η Σλοβενία;
      Τέλος, πληθωρισμός: Ναι ή όχι έχουμε ξεπεράσει το 3,3% όταν η ευρωζώνη είναι στο 1,9%, το πολύ 2% και, άρα, κοντεύουμε να διπλασιάσουμε το ποσοστό της; 
      Ναι ή όχι ο Γραμματέας του Κόμματός σας σήμερα καλούσε τους ‘Έλληνες σε μποϊκοτάζ όχι μόνο των εμπόρων και άλλων επιχειρήσεων αλλά και των διοικητών δημόσιων επιχειρήσεων και οργανισμών κοινής ωφελείας; Σήμερα. Δικές του δηλώσεις δεν είναι; Απευθύνεται ο Γραμματέας του Κόμματός σας στους κομματικούς καρεκλοκένταυρους που εσείς διορίσατε και που μέσα στο καλοκαίρι αύξησαν τα τιμολόγια της ΔΕΗ και του ΟΤΕ και μιλάει για μποϊκοτάζ; Ποιον κοροϊδεύετε;
      Τα στοιχεία αυτά δεν είναι δικά μου, είναι δικά σας. Σας ανέφερα πέντε σημεία με νούμερα δικά σας. Θέλω απαντήσεις. ‘Oχι γενικότητες. ‘Oχι σαν αυτές που άκουσα προηγουμένως με όλα αυτά τα οποία λέγονταν. Και ρωτάω συνάδελφο από την πλευρά της Συμπολίτευσης και μου λέει: «Α, δεν ξέρω εγώ. Τον Υπουργό ρωτάτε. Εμένα αυτά μου έδωσαν να σας πω, αυτά σας λέω». 
      Είπα, λοιπόν, τα πέντε σημεία και τα τονίζω: Ανάπτυξη, δημόσιο χρέος, διαφθορά, ανταγωνιστικότητα, ευημερία, πληθωρισμός. Πείτε μου, τα στοιχεία που σας ανέφερα είναι ανακριβή; Θέλω όμως στοιχεία. Θέλω αριθμούς. Απαντήστε μου τώρα. 
      ‘Έχω και δικαίωμα τριτολογίας. Εύχομαι να μην το χρησιμοποιήσω για να μην ταλαιπωρήσω και την Αίθουσα.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, σας δίνω τρία λεπτά για να κλείσετε τη συνεδρίαση. 
      Πιστεύω να κλείσουμε τη συνεδρίαση. Έχει βέβαια δικαίωμα τριτολογίας ο κ. Παυλόπουλος, και εσείς τεταρτολογίας. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρέπει να πω, κύριοι συνάδελφοι, ότι εμείς είμαστε περήφανοι για την προσπάθεια που κάνουμε για την αναμόρφωση του φορολογικού συστήματος. Δεν κάνουμε μια προσπάθεια εν κρυπτώ. ‘Eγινε φανερά και με τον πλέον πανηγυρικό τρόπο. 
      Ασχολούνται τα Μέσα Μαζικής Ενημέρωσης από τον Μάρτιο του 2001, επί ενάμιση δηλαδή και πλέον χρόνο, με αυτή μας την πρωτοβουλία. Από την απόφαση για τη σύσταση της Επιστημονικής Επιτροπής για τη φορολογική μεταρρύθμιση, από την επεξεργασία αυτής της πρότασης από την επιτροπή του κοινωνικού διαλόγου, από την επανειλημμένη δημόσια εμφάνιση των θέσεών μας στα επιμέρους ζητήματα. 
      Εξάλλου αυτό αποδεικνύεται και από τη δική σας συμπεριφορά και κριτική, ότι πάμε να εκμεταλλευτούμε τα μέγιστα αυτήν τη φορολογική μεταρρύθμιση γι’ αυτό και τη δίνουμε κατά δόσεις. Εγώ άκουσα αυτήν την κριτική από τη Νέα Δημοκρατία, ότι δηλαδή αποφεύγουμε να τα πούμε όλα απλά και μόνο για να συντηρούμε το ενδιαφέρον του ελληνικού λαού για τη φορολογική μεταρρύθμιση. 
      Τι άλλη χρείαν έχουμε μαρτύρων; Δεν χρειαζόμαστε άλλα αποδεικτικά μέσα για να πείσουμε ότι το άγχος σας είναι ακριβώς το ότι δεν μπορείτε να αποδεχθείτε, αυτά τα οποία όλη η κοινωνία έχει αποδεχτεί, αυτά που η κοινωνία –θα τολμήσω να πω- αποφάσισε να προτείνει μέσα στη Βουλή. Διότι το νομοσχέδιο ουσιαστικά αποτελεί την πρόταση της κοινωνίας και της οικονομίας όπως αυτή εκφράζεται μέσα από τους εικοσιτέσσερις εκπροσώπους τριτοβάθμιων οργανώσεων που συμμετείχαν στον κοινωνικό διάλογο, είκοσι τέσσερις διαφορετικοί φορείς. Ε, λοιπόν, αυτά που όλοι οι άλλοι αποδέχθηκαν είναι καιρός και εσείς να τα αποδεχθείτε γιατί χρειάζεται γενναιότητα στην πολιτική να αποδεχθείτε αυτό το οποίο είναι αυτονόητο, ότι δηλαδή θα πρέπει κάποια στιγμή και η ίδια η κοινωνία να ακούγεται. 
      Η Κυβέρνηση αφουγκράστηκε τον παλμό και τις προτάσεις της κοινωνίας και έφερε τις προτάσεις αυτής της κοινωνίας όπως θεσμοθετημένα σε μια οργανωμένη δημοκρατική κοινωνία αυτές εκφράζονται μέσα από τις οργανώσεις. Δεν υπάρχει άλλος τρόπος δημοκρατικά επιβεβαιωμένος και πλέον θα έλεγα αξιόπιστος από τις προτάσεις αυτών που κατά τεκμήριο μέσα από μια δημοκρατική διαδικασία εκλογής εκπροσωπούν το σύνολο της ελληνικής κοινωνίας.
      Μιλήσατε και καταγγείλατε τη διαφθορά. Μα δεν είμαστε εμείς που επανειλημμένως φέραμε μέτρα για τον περιορισμό της διαφθοράς και μιλάμε για διαφθορά όπου το φορολογικό στοιχείο είναι ένα στοιχείο σημαντικό. ‘Οσον αφορά το θέμα της διαφθοράς καταγγείλατε το συγκεκριμένο νομοσχέδιο και τη ρύθμιση την οποία πρότειναν, αποδέχθηκαν και χειροκρότησαν το σύνολο των φορέων. Καταγγείλατε τη ρύθμιση της εξαιτίας η οποία βγάζει έξω από τη διαδικασία της διαφθοράς το 95% των υποθέσεων, γιατί δεν δίνει τη δυνατότητα της οποιασδήποτε συνομιλίας και συναλλαγής μεταξύ φορολογούμενου και ελεγκτή. Αυτό δηλαδή που τόνισαν οι εκπρόσωποι και ένα από τα κυρίαρχα στοιχεία για τα οποία την αποδέχθηκαν είναι, ότι θέλουν να ξεκαθαρίσει το τοπίο για μια περίοδο η οποία είναι παλιά και ανάγεται στην προηγούμενη δεκαετία από το 1993 μέχρι το 1998. Αποδεχθήκαμε και συμβάλαμε, ώστε στη συντριπτική πλειοψηφία το 95% των υποθέσεων να μην υπάρχει δυνατότητα, ακόμη και αν υπήρχε μια εξαίρεση διεφθαρμένου υπαλλήλου της εφορίας, κύριε Ρεγκούζα, να έχει αυτός κάποια επικοινωνία με τον πολίτη και να εκμεταλλευθεί αυτήν τη θέση του. 
      Δεν αποτελεί περιορισμό της δυνατότητας διαφθοράς των δημοσίων υπαλλήλων, των εφοριακών η αντικειμενικοποίηση των κριτηρίων και με αυτό το νομοσχέδιο αλλά και με άλλα που φέραμε, το ότι δεν δίνει τη δυνατότητα στον ελεγκτή όπως παλαιότερα με οποιαδήποτε αφορμή να απορρίψει τα βιβλία του φορολογούμενου και να τον εκβιάζει με αυτόn τον τρόπο; Σήμερα δεν έχει τη δυνατότητα με αυτό το νομοσχέδιο ο υπάλληλος να κάνει δική του κρίση, αλλά απλά μνημονεύεται ακόμη και το ποσό της παράβασης το οποίο θα έχει διαπράξει ο φορολογούμενος, για να υποστεί την απόρριψη των βιβλίων του. Δεν απορρίπτονται τα βιβλία για τυπικές παραβάσεις αλλά μόνο για ουσιαστικές παραβάσεις. 
      Κύριε Παυλόπουλε, επειδή μιλήσατε για ποινικές διατάξεις, να το πει κάποιος που δεν είναι νομικός, θα το δικαιολογούσα. Γνωρίζετε όμως καλύτερα εμού ότι ποινικές διατάξεις για τη φοροδιαφυγή υπάρχουν και μάλιστα αυστηρές. Θα μπορούσε κανένας να κρίνει, όπως και η ΟΚΕ, ότι θα πρέπει να γίνονται πιο σύντομα οι δίκες, να είναι πιο αποτελεσματικό το σύστημα της δικαιοσύνης. Θέλετε να συμφωνήσω σ’ αυτά, να συμφωνήσουμε όλοι ότι πρέπει να γίνει πιο αποτελεσματική η δικαιοσύνη; Δεν μας λείπουν οι φορολογικές διατάξεις και η πρόβλεψη συγκεκριμένης ποινής.
      Μιλήσατε για κάποια νούμερα και θέλετε απαντήσεις. Εγώ θα σας απαντήσω πάλι με ερωτήματα. Καταγγέλλετε  ότι έπεσε έξω κατά 0,2% η πρόβλεψη και ότι δεν είναι 4% αλλά 3,8% η αύξηση του ΑΕΠ. Να σας θυμίσω, λοιπόν, ότι το 1993 μας παραδώσατε «αύξηση» του ΑΕΠ με μείον 1,5%. Κατηγορείτε δηλαδή την Κυβέρνηση γιατί δεν κατάφερε το 4% αλλά έπεσε λίγο κάτω από το 4%, όταν το 4% είναι πολλαπλάσιο του μέσου όρου της Ευρωπαϊκής Ένωσης; 
      Μιλάτε για 3% πληθωρισμό. Ασφαλώς είναι μεγάλο το 3%. 
      ΠΡΟΕΔΡΕΥΩΝ (Παναγιώτης Σγουρίδης): ‘Aλλοτε ήταν 14%.
      ΠΡΟΚΟΠΗΣ ΠΑΥΛΟΠΟΥΛΟΣ: ‘Oσος ήταν ο μέσος όρος της Ευρωπαϊκής Ένωσης.
      ΠΡΟΕΔΡΕΥΩΝ (Παναγιώτης Σγουρίδης): Τότε ήταν 1,4% ο πληθωρισμός στην Ευρωπαϊκή Ένωση.
      ΠΡΟΚΟΠΗΣ ΠΑΥΛΟΠΟΥΛΟΣ: Αν δεν ξέρετε οικονομικά, μη μιλάτε, κύριε Πρόεδρε.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνοντας να πω,μια και υπερασπίζονται τα εισοδήματα των εργαζομένων, ας θυμηθούν ότι στην δική τους τετραετία πραγματικά εισοδήματα των εργαζομένων σύμφωνα με τα επίσημα στοιχεία της «EUROSTAT» κινούνταν με αρνητικούς ρυθμούς.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
      ‘Εξι ερωτήματα έχω να κάνω στον κύριο Υπουργό, στα οποία δεν έδωσε απάντηση.
      Ερώτημα πρώτο: Ναι ή όχι, κύριε Υπουργέ, αρχές του 2002 είχατε μιλήσει για ρυθμούς ανάπτυξης 4%, πήγε 3,8% το πήγατε 3,5% και δεν ξέρουμε πού θα πάει; Και τώρα μιλάτε για τη Νέα Δημοκρατία. Να σας θυμίσω, λοιπόν ως Υπουργός της κυβέρνησης Ζολώτα -εγώ το μαρτυρώ εδώ- ποια ήταν τα έργα και οι ημέρες σας τη δεκαετία του 1980. Δανειστήκαμε -και ο Ξενοφών Ζολώτας, ως Καθηγητής, έβαλε το προσωπικό του κύρος μπροστά, αυτό ήταν το κατάντημα της οικονομίας που παραδώσατε, τακτική Κουτούζωφ στην κυριολεξία-επτακόσια εκατομμύρια μάρκα από την Τράπεζα της Φρανκφούρτης για να πληρώσουμε συντάξεις και δώρα τα Χριστούγεννα του 1989. 
      Και μιλάτε για τη Νέα Δημοκρατία γι’ αυτά που παραδώσατε εσείς την εποχή εκείνη πού Νέα Δημοκρατία αντιμετώπισε  την καταστροφή της Χώρας; Μιλάτε εσείς πού είχατε δύο κοινοτικά πλαίσια στήριξης; Άλλες χώρες με τα ίδια μέσα πέτυχαν ρυθμούς 7% και εσείς δεν καταφέρνετε το 3,5%. Και ερωτώ: Εσείς διαβεβαιώνατε τον Ελληνικό Λαό για 4% και πάνω και τώρα μιλάτε για 3,5%. Πού οφείλεται αυτό; 
      Ερώτημα δεύτερο: Δημόσιο χρέος. Απάντηση δεν πήρα. Υποτίθεται ότι το είχατε κατεβάσει στο 97%. Το αυξήσατε στο 101%. Σας κατηγορεί η Ευρωπαϊκή Ένωση για αδιαφάνεια και για δημιουργική λογιστική. Τι απαντάτε, ναι ή όχι; Αυξήθηκε το δημόσιο χρέος; Ποιος ευθύνεται γι’ αυτό το πράγμα; 
      ‘Eλεγε ο Ανδρέας Παπανδρέου, ναι ή όχι, για 400 δισεκατομμύρια τον Οκτώβριο του 1981 από την Πλατεία Συντάγματος και αυτήν τη στιγμή έχετε πάνω από 40 τρισεκατομμύρια κατά τους δικούς σας υπολογισμούς; Κατά τους δικούς μας είναι 50 τρισεκατομμύρια. Ποιος ευθύνεται; Τα τρία χρόνια που κυβερνήσαμε εμείς ή όλα αυτά τα χρόνια που κυβερνάτε εσείς;
      Διαφθορά. Λέτε ότι παίρνετε μέτρα. Ποιος ευθύνεται για το ότι η Χώρα είναι η τελευταία στην Ευρωπαϊκή Ένωση και τεσσαρακοστή τέταρτη στις εκατόν δύο; Γιατί πέσαμε τόσες θέσεις τα τελευταία χρόνια; Ποιος κυβερνάει τα τελευταία δέκα χρόνια αυτόν τον Τόπο; 
      Ανταγωνιστικότητα. Γιατί χάσαμε έξι θέσεις, σύμφωνα με τα στοιχεία του αρμόδιου Διεθνούς Οργανισμού, για την ανταγωνιστικότητα τον τελευταίο χρόνο; Ποιος ευθύνεται γι’ αυτό το πράγμα; 
      Ευημερία. Η EUROSTAΤ δίνει τα στοιχεία. Γιατί είμαστε οι τελευταίοι στην Ευρωπαϊκή ‘Ενωση; Γιατί μας ξεπέρασαν όχι μόνο χώρες πού είναι μέσα στην Ευρωπαϊκή ‘Ενωση, οι οποίες ήταν πίσω μας το 1981, αλλά και χώρες πού  είναι  υπό ένταξη, όπως η Σλοβενία και η Κύπρος; 
      Πληθωρισμός. Γιατί είναι 3,3% και πάνω; Κοντεύουμε να φτάσουμε το διπλάσιο της Ευρωπαϊκής ‘Eνωσης. Ποιος ευθύνεται γι’ αυτό ότι δηλαδή είναι περίπου το διπλάσιο της ευρωζώνης; 
      ‘Ακουσα να λέγεται, και μάλιστα από τα χείλη του κυρίου Προέδρου, για τον πληθωρισμό επί Νέας Δημοκρατίας. Ο κύριος Πρόεδρος μπορεί να μην το ξέρει, στο κάτω-κάτω της γραφής δεν είναι και ειδικός, εσείς όμως οφείλετε να ξέρετε ότι ο πληθωρισμός μετριέται με συγκριτικά στοιχεία τα οποία αφορούν το πού βρίσκεται ο πληθωρισμός και στην Ευρωπαϊκή Ένωση. Επί των ημερών της Νέας Δημοκρατίας σαφώς ήταν πολύ πιο κάτω. Eσείς κοντεύετε να το πάτε στο διπλάσιο,  και μάλιστα όταν είμαστε μέσα στην ευρωζώνη με την εγγύηση του ευρώ. 
      Φτάσατε σε αυτό το σημείο και θα το λέω. Απολογηθείτε σε αυτήν τη Βουλή: ναι ή όχι, ο Γραμματέας του Κόμματός σας σήμερα, στις δύο η ώρα, στη συνέντευξη Τύπου κάλεσε τους καταναλωτές σε αντίσταση κατά των καρεκλοκενταύρων που διοικούν επιχειρήσεις δημόσιας ωφέλειας, όπως είναι η Δ.Ε.Η. και ο Ο.Τ.Ε.;  Ο κ. Λαλιώτης δεν τα έλεγε αυτά σήμερα; Εναντίον αυτών δεν μιλούσε; 
      ΚΥΡΙΑΚΟΣ ΣΠΥΡΙΟΥΝΗΣ: Αφού τους έχετε διορίσει εσείς! 
      ΠΡΟΚΟΠΗΣ ΠΑΥΛΟΠΟΥΛΟΣ: Τους διόρισε ποιος; 
      ΚΥΡΙΑΚΟΣ ΣΠΥΡΙΟΥΝΗΣ:Η κυβέρνηση της Νέας Δημοκρατίας!
      ΠΡΟΚΟΠΗΣ ΠΑΥΛΟΠΟΥΛΟΣ: Στρατηγέ, το ότι διατηρείτε το χιούμορ σας αυτήν την ώρα ύστερα απ’ αυτά που ακούστηκαν από τον κύριο Υπουργό και από ορισμένους συναδέλφους του ΠΑ.ΣΟ.Κ. είναι παρήγορο σημάδι. Εγώ δεν ήξερα ότι κυβερνάει η Νέα Δημοκρατία ακόμη. Εγώ νόμιζα ότι οι διοικήσεις της Δ.Ε.Η. και του Ο.Τ.Ε. έχουν επιλεγεί από το ΠΑ.ΣΟ.Κ. Δεν ήξερα ότι έχουν διοριστεί από τη Νέα Δημοκρατία!!
      ΠΡΟΕΔΡΕΥΩΝ (Παναγιώτης Σγουρίδης): Είναι ο ν. 2525. Ψηφίσαμε το ν.2525 για να επιλέγουνται  από τρεις επιτροπές.
      ΠΡΟΚΟΠΗΣ ΠΑΥΛΟΠΟΥΛΟΣ: Θα μας απαντήσετε, κύριε Υπουργέ, πάνω σ’ αυτά στοιχεία; 
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών.
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Οικονομίας και Οικονομικών «Απλουστεύσεις στον Κώδικα Βιβλίων και Στοιχείων, στον τρόπο απόδοσης του Φόρου Προστιθέμενης Αξίας και άλλες ρυθμίσεις», έγινε δεκτό επί της αρχής κατά πλειοψηφία. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 23.30’, λύεται η συνεδρίαση για αύριο ημέρα Τρίτη 3 Σεπτεμβρίου 2002 και ώρα 18.30’, με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών «Απλουστεύσεις στον Κώδικα Βιβλίων και Στοιχείων, στον τρόπο απόδοσης του Φόρου Προστιθέμενης Αξίας και άλλες ρυθμίσεις», σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 2-9-2002   ΣΕΛ.

